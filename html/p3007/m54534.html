<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בֶּן־הַשֵּׁיךְ</title>
	<meta name="author" content="ברוך אמון"/>
</head>
<body>

<blockquote>
<p><strong>לד. ש.</strong></p>

<br />
</blockquote>

<blockquote>
<p>בְּדֶמֶם לֵיל־</p>

<p>סַהַר־וָאֵל</p>

<p>אֲנִי, אָמִין הָעֶלֶם,</p>

<p>נוֹשֵׂא כַפַּי בְּאֵלֶם,</p>

<p>כּוֹרֵעַ,</p>

<p>מִתְפַּלֵּל.</p>

<br />
</blockquote>

<blockquote>
<p>לִבִּי יָגֵל עָלַי מְאֹד:</p>

<p>מָחָר יָזִיו אוֹר בֹּקֶר־הוֹד.</p>

<p>בִּמְסֹךְ הָעֶרֶב אַרְגְּמַן צִיצֵי־שְׁקִיעוֹת</p>

<p>יִגְוַע וְלֹא יוֹסִיף טְמֹר לִי עוֹד</p>

<p>מַחְשָׁק שֶׁל לֵיל־כְּלוּלוֹת.</p>

<p>אִם זֹרְקוּ כְבָר הָאוּרִים עַל הֶהָרִים</p>

<p>וְרֵיחוֹת תַּבּוּן וּפִתַּת־עֶרֶב מְתַמְרִים,</p>

<p>עֲלֵה נָא, נִיב שָׁנִים, שְׁנוֹתַי,</p>

<p>רַךְ פְּסִיעוֹת, מִישׁוֹר וָגַיְא,</p>

<p>אֱסֹף לִי זֵכֶר תְּהוֹמוֹת</p>

<p>וַאֲבָנִים תַּחַת רַגְלַי מַהֵר מִדַּרְדְּרוֹת.</p>

<p>מַתְּנַת לֵיל־כְּלוּלוֹתַי</p>

<p>נִשְׁבִי בִי, יַלְדוּתִי, וּפְחִי שֵׁנִית</p>

<p>עַד תֻמָּתֵךְ תָּמִית כָּל קֶצֶף זָד,</p>

<p>וְשַׁבְתִּי לִהְיוֹת יֶלֶד אֵצֶל קֹדֶשׁ הַמִּסְגָּד</p>

<p>וְחַג' עֲמוּס־יָמִים מַבָּט עָלַי יַנְחִית.</p>

<br />
</blockquote>

<blockquote>
<p>אוּרִים, אוּרַי, מַה מֵּעָיִן,</p>

<p>בַּבִּקְעָה בֵּין הֶהָרִים?</p>

<p>מַה מֵּעֵין־הַנְּעוּרִים?</p>

<p>חשֶׁךְ מַעֲרִים הָרִים.</p>

<p>בּוֹאוּ, בּוֹאוּ, בְּנֵי־עֲרָב,</p>

<p>זִרְקוּ הָאֵשׁ בַּמְּדוּרוֹת!</p>

<p>יַחְדָּו, רֵעִים, עֶרְגֵּנוּ נָב,</p>

<p>יַחְדָּו חָרַדְנוּ עֵת בּוֹשֵׁשׁ לָבוֹא הָאוֹת.</p>

<p>רְאוּ פִּגְיוֹן דַּמֶּשֶׂק, מַעֲשֵׂה־מִכְסָף,</p>

<p>בִּתֵּק אֶת לְבָבִי, אֵלָיו כָּרַע נִכְסָף.</p>

<p>לוֹ תִּלְחַשְׁנָה הַבָּנוֹת בַּכְּפָר</p>

<p>בְּדַהַר סוּסָתִי הָאֲצִילָה נִכָּר,</p>

<p>בִּבְרַק עוֹרָהּ שָׁחַם מֵרְגָבִים בַּכָּר.</p>

<br />
</blockquote>

<blockquote>
<p>רַגְלֶיהָ דַּקּוּ, זְמוֹרוֹת־גֶּפֶן חֲטוּבוֹת,</p>

<p>וּגְדוֹלוֹת עֵינֶיהָ וְטוֹבוֹת.</p>

<p>הַבִּיטוּ נָא אָמִין,</p>

<p>חֲשָׁקָיו וְאָהֳלוֹ,</p>

<p>גּוֹבֵר בִּשְׁחֹור־קֵדָר,</p>

<p>תּוֹכוֹ אַהֲבָתָהּ עָלָיו תְּעַר.</p>

<p>וּבִזְקַן הַמַּאֲמִין</p>

<p>נוֹטְפִים אֶגְלֵי־קוֹרָן קְדוֹשִׁים:</p>

<p>לֹא יִקַּח אָמִין צָרוֹת נָשִׁים,</p>

<p>וּבְיוֹם יִקַּח – יִמּוֹטוּ שְׁאוֹל, שָׁמַיִם זוֹעֲמִים,</p>

<p>וְאֶרֶר נִשְׁמָתוֹ יִזְחַל מִן הַמְּרוֹמִים?</p>

<br />
</blockquote>

<blockquote>
<p>רוּחַ, מַה תֵּילִילִי כָּךְ?</p>

<p>מַה הִיא הַבְּשׂוֹרָה שֶׁבָּךְ</p>

<p>וּנְהִי הַמּוּאֶדְזִין?</p>

<p>זִרְעִי אֶת הָאָלָה – תִּטְפַּח!</p>

<p>מוּל אָלָה וּמוּל שְׁחָקִים</p>

<p>יִדֹּם כֹּל גֶּבֶר מַאֲזִין!</p>

<p>חֵי אֵל דְּבָרִי יָקִים,</p>

<p>אֲרוּרָה שׁוֹכֶבֶת בְּחֵיקִי –</p>

<p>– אַךְ לֹא פַטִּימָה הִיא!</p>

<p>הַפְּרִי לִמְסוֹס יְהִי</p>

<p>עַד נֵצַח בְּזַרְעִי.</p>

<br />
</blockquote>

<blockquote>
<p>מִן הַמַּעְיָן חוֹזְרָה הַבַּת.</p>

<p>זָקוּף גֵּוָהּ וּמְשַׁוֵּעַ.</p>

<p>יָדַעְתִּי זַעַף־הַמַּבָּט,</p>

<p>זֶה מַבָּטָהּ תּוֹבֵעַ:</p>

<p>אֲבִיבִים הִמְתִּינוּ –</p>

<p>שָׁוְא?</p>

<p>וְשָׁנִים רֹאשָׁן הִרְכִּינוּ:</p>

<p>רָב!</p>

<p>לְבָבוֹת עָרְגוּ, הוֹחִילוּ בְּחֶבְיוֹן,</p>

<p>כִּסּוּפִים נָדַמּוּ עַד רַדּוּ לְטִמְיוֹן</p>

<p>וַאֲנִי, אָמִין,</p>

<p>בִּדְמִי לֵיל־לֵילוֹתַי</p>

<p>הֵן בִּי חָשְׁקָה פַטִּימָה –</p>

<p>נָתַתִּי מְחִירָהּ כָּל בְּנוֹת־עֲרָב</p>

<p>וְהוֹן־בֵּיתִי – בִּרְכַּת פִּי אָב.</p>

<p>פַטִּימָה –</p>

<p>מִגַּנֵּי־מָרוֹם לֵיל־סַעַר שְׁמֵךְ קוֹשֵׁשׁ</p>

<p>וְהָרוּחַ אַחֲרָיו יַחֲזִיק וְלֹא בוֹשֵׁשׁ:</p>

<p>פַ–טִּי–מָה!</p>

<br />
</blockquote>

<blockquote>
<p>הֵן עֲבָרַנִי יַיִן,</p>

<p>יֵין הַיְחִידָה בָּאֳהָלִים,</p>

<p>שִׁנֶּיהָ שֵׁן,</p>

<p>עֵינֶיהָ יְעֵלִים מְחוֹלְלִים.</p>

<p>וְהַגַּלִּים בָּעַיִן</p>

<p>שָׁחֲרוּ מִשְּׁחֹור חֲצוֹת־לֵילִים,</p>

<p>פָּצְחוּ מִזְמוֹר לַבֵּן,</p>

<p>מִזְמוֹר לַבֵּן</p>

<p>מֵרֹאשׁ מִגְדָּל</p>

<p>גַּם עֵת יִקְרָא הַמּוּאֶדְזִין לָעָם&#8230;</p>

<br />
</blockquote>

<blockquote>
<p>יָדַעְתִּי גַבְרוּתִי,</p>

<p>לֹא דַל אוֹנִי, לֹא דָל –</p>

<p>לֹא רַךְ הוּא וְנִפְעָם.</p>

<p>שֹׁקּוּ, שֹׂקּוּ מַיִם בַּכַּדִים –</p>

<p>עַד בְּלִי מָה!</p>

<p>עָמְקוּ עֵינֵי־הָאֹפֶל מִסְּלָעִים</p>

<p>וּצְקוּנָן אֵימָה,</p>

<p>בְּחִצֵּי־מַחְשָׁק חַדִּים</p>

<p>לִבִּי יָהִים.</p>

<p>לַיְלָה רוּחַ בֵּין צוּקִים יָהִים,</p>

<p>וְהַתַּנִּים סוֹגְדִים בִּילֵל עַד כְּלוֹת,</p>

<p>בְּטֶרֶם חֶרֶס־יוֹם יִשַּׁק שָׁם לַגְּבָהִים,</p>

<p>וּתְכֵלֶת רוֹעֲפָה שִׁיר־בֹּקֶר, טַל כְּלוּלוֹת,</p>

<p>כַּלָּה בֵּין הֶהָרִים,</p>

<p>לִי מְעָרָה בְּחַמּוּקֵי־צוּרִים!</p>

<p>קוּמִי בֵּין הָרִים, הַבַּת!</p>

<p>גַּם חֶסֶד מִשְּׁחָקִים נִבָּט.</p>

<p>יִשְׁמַע אֵלִי</p>

<p>קוֹלִי,</p>

<p>כָּבְדוּ תַחֲנוּנַי מִמִּטְרוֹת־סוּפָה,</p>

<p>עֲמוּסָה נַפְשִׁי מַשָּׂא לַעֲיֵפָה;</p>

<p>אֶל מִדְבָּרִיּוֹת וּשְׂדֵה־תְקוּמוֹת,</p>

<p>שַׁאֲגוֹת־מֶרְחַבְיָה לָךְ נוֹאֲקוֹת</p>

<p>וְקוֹל פְּעִיַּת כְּבָשׂוֹת רַכּוֹת.</p>

<p>אֵל כַּבִּיר וָרָם,</p>

<p>אֵל עֲלוּמִים וָדָם,</p>

<p>רְאֵה לִבִּי־אָדָם!</p>

<p>בָּרֵךְ הַשְּׁבִיל נִפְתָּל בֵּין תְּהוֹמוֹת,</p>

<p>לוֹעָן נִפְעָר.</p>

<p>הַצְלַח הַדֶּרֶךְ לְרֹאשׁ הָר</p>

<p>וְעַל אָשְׁרֵנוּ חַסְדְּךָ יִגְבָּר!&#8230;</p>

<br />
</blockquote>

<p>ירושלים, חשון–כסלו, תש&quot;ז</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/54534">https://benyehuda.org/read/54534</a></div></body></html>