<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אסונות</title>
	<meta name="author" content="יוסף חיים ברנר"/>
</head>
<body>

<h1 id="אֲסוֹנוֹתיוסףחייםברנר">אֲסוֹנוֹת / יוסף חיים ברנר</h1>

<p>בעגלה, בדרך, נכנסה היא בשיחה ואמרה:</p>

<p>–&#8230;ממגורשי יפו?.. כלפי מה הוא שואל זאת?.. כך&#8230; סתם? לא, היא לא היתה מעודה ביפו. את שמע העיר שמעה, אבל בה לא היתה. וגם מתּל-אָבי היא יודעת, שמעה על אודות תל-אבי. תל-אבי זה יפו? גם בטבריה יש עכשיו תל-אבי. הרבה ממגורשי יפו בטבריה, אוי, הרבה. והיא מטבריה – טברינית היא. רע להם לאנשי תל-אבי בטבריה. אין להם אכילה. אין להם דירות. במרתפים, במרפסות. חיים ככלבים&#8230; חולים&#8230; גוועים&#8230; נופלים כזבובים. אסונות!</p>

<p>&#8230;אצל גברת אחת מתל-אבי עבדה היא עד שבועות. לא שהיתה לה משרת-משרתת אצלה. לא. בתל-אבי, סיפרו לה, היה טוב למשרתות. חיפשו אחריהן כמו בנרות. היו מקבלות שכר טוב, מחליפות את בעלות-הבית עשר פעמים ביום. והיא היתה משרתת בטבריה?.. כלפי מה הוא שואל זאת?.. כך&#8230; סתם? לא. היא לא היתה משרתת קבועה. אביה, עליו השלום, לא נתן לה להיות משרתת. אב זקן היה לה, עליו השלום, אומר-תהלים, שומר את המתים, והיא יחידה להוריה, ולא נתנו לה הוריה הזקנים להיות משרתת. הכל, הכל – אבל לא משרתת. אך מאחרי הפסח, כשמגורשי יפו מילאו את השכונה, והזקן חלה, התחילה היא לעבוד בבתי זרים, עבודה יומית. לנקות, לכבס&#8230; לא היתה רגילה&#8230;</p>

<p>&#8230;הגברת מתל-אבי נתנה לה עבודה. גם בערב-שבועות כיבסה אצלה. עוד יום קודם הודיעה לה הגברת: &#8220;רבקה! מחר כביסה!&#8221; – &#8220;טוב, – אמרה היא – אבוא במוקדם&#8221;. ואבא שכב כל הלילה. לא צעק, אבל בכל רגע היה מקיץ כמו מפּחד. חלומות רעים עינוהו, או מה?.. ואמא שוכבת על הארץ על ידו&#8230; והיא, הבת, יושבת על ידה&#8230; כל הלילה&#8230; לפנות בוקר אמרה לה אמה: &#8220;רבקה! איך תלכי לכבוס, ואבא הולך למות?&#8221;&#8230; אבל היא הלכה. לאבא הוקל. הוא נשתתק. חדל לחרחר. ורחמנות על הגברת. הגברת אמרה לה מבעוד יום: &#8220;רבקה, אם לא תבואי – לא אדע מה לעשות; אשאר לחג בלי לבנים!..&#8221; והלכה ובאה. הגברת עוד ישנה. וישבה היא, רבקה, על המפתן, וחשבה: אלך ואשוב&#8230; מי יודע, מה נעשה שם עם אבא&#8230; ונפתחה הדלת&#8230; ושאלה הגברת, אם יש כבר מים – דבר לא היה עוד מוכן. והוציאה היא, רבקה, את צרור-הכבסים ושמה אותם בגיגית, ולאסון לא היו מים, בכל השכונה לא היו מים – וישבה היא בטל&#8230; על כרחה ישבה בטל&#8230; וחשבה: אעזוב היום את הכביסה&#8230; אבל מים הושגו, בנסים, והיא התחילה&#8230; ומיד באה שרה החיגרת (תימנית היא, שכנתה) בצעקה: &#8220;רבקה, לכי הביתה!..&#8221; ורצה היא, רבקה, מן החצר אל דירת הגברת, להגיד לה&#8230; והגברת לא היתה בבית: הלכה להשיג סבון&#8230; ורצה היא, רבקה, אל החנות למצאה: &#8220;גברתי! – אמרה לה – אני מוכרחה ללכת הביתה&#8230; איני יכולה היום.. אשלח לה אחרת במקומי&#8230; אשלח לה את שרה&#8230;&#8221; ושרה, בינתים, הלכה&#8230; ולא נראתה. והיא, רבקה, רצה הביתה. באה הביתה – ושכחה לשלוח את שרה&#8230; מיד באה הגברת בעצמה, עד הפתח ניגשה: &#8220;רבקה! הכבסים מפוזרים על פני החצר&#8230; מה תהא התכלית?&#8221; ואבא שוכב ואינו גונח. ואמרה אמא: &#8220;צריך ללכת&#8230; יום-עבודה&#8230;&#8221; והלכה היא, רבקה, וחזרה לעבודה&#8230; אבל הידים אינן נשמעות לה!.. והגברת מרוגזה: &#8220;אין זו עבודה&#8230; בידים, בידים צריך לשפשף, ולא בסבון&#8230; הסבון הוא עכשיו לא סבון, אלא זהב&#8230; בישליק ושלוש עשיריות האוקיה&#8230;&#8221; ובעוד הגברת רוגזת עליה, על רבקה, ונראתה התימנית שוב: רבקה! ברוך דיין-אמת!.. רוצי הביתה!..&quot; והגברת מתל-אבי סופקת כפיה: &#8220;ערב יום טוב&#8230; מה תעשה עתה? לבנים שרויים&#8230; אסונות!&#8221;</p>

<p>&#8230;לאן היא נוסעת עתה?.. כלפי מה הוא שואל זאת?.. כך&#8230; סתם? לחיפה היא נוסעת. אמא אמרה לה: &#8220;עכשיו, בתי, אין לנו מה לעשות בטבריה&#8230; צריך לבקש&#8230; אל תחכי לרשיון&#8230; סעי כך&#8230; מה יעשו לך? בטבריה אין לנו כל מזל&#8230; אין – ודי&#8221;. אחרי ימי השבעה הלכה היא אל הגברת מתל-אבי. רצתה לגמור&#8230; מה? כך&#8230; אבל שם עבדה שרה&#8230; שרה החיגרת&#8230; הגברת אמרה לה: &#8220;איני כועסת עליך, קרה לך אסון, אבל אצלי עובדת כבר התימנית&#8230;&#8221; ובית אחר לא יכלה היא, רבקה, למצוא בכל טבריה&#8230; היא, רבקה, אינה יכולה לבקש&#8230; כאילו אבן תלויה בצוארה&#8230; כאילו ביד לוּקח ממנה מזלה&#8230; מאז&#8230; מאותו ערב שבועות&#8230; נסתם הגולל על מזלה&#8230; פורענויות, אין שכר&#8230; גם הדירה שלהם נשכרה&#8230; בעלת הבית השכירה&#8230; למשפחה חדשה של מהגרים&#8230; ומה תאכל היא ואמה בטבריה? והיא נוסעת&#8230;</p>

<p>בבקשה ממנו, מה זה? כפר? של גויים? של ערבים? להם טוב&#8230; ומה, עוד רב מפה הדרך לחיפה, רב? ומחיפה ליפו, לתל-אבי – רחוק?.. וגם שם דרך-הרים?.. יראה-נא: איזו הרים כאן&#8230; כמה גבוה הכפר עליהם&#8230; הרי-הרים – נורא&#8230; הנופל מהם&#8230; אסונות!</p>

<p>[שם]</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן-יהודה באינטרנט</a>.  הוא זמין תמיד בכתובת הבאה:<br /><a href="https://bybe.benyehuda.org/read/408">https://bybe.benyehuda.org/read/408</a></div></body></html>