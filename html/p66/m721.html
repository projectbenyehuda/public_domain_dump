<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רִפְרוּפִים סִפְרוּתִיִּים</title>
	<meta name="author" content="יוסף חיים ברנר"/>
</head>
<body>

<p>בעיקר-הדבר צריך היה לכתוב בשביל &#8220;המעורר&#8221;, אורגן ספרותי חדש, המתכוון לומר דבר-מה, לא &#8220;רפרופים&#8221;, ואפילו לא &#8220;נסיונות&#8221;, אלא מאמרים גמורים, שלמים ומקיפים, על ספרותנו העברית; שהרי למרות הפזמון המקובל: &#8220;כל עיר ועיר על תלה בנויה ועיר-האלוהים מושפלת עד שאול תחתיה&#8221;, הנה יש ומחשבה תקיפה עולה על הלב, שאיך שיהיה, ובאוצר ספרותנו כעת יש כבר נשמות גדולת, מצויינות. יש פרץ, הריאליסט החד והרומטיקן המעולה בחדא מחתא, הריאליסט – שאינו מחטט בפרטים וקטנות, אלא הולך ומעלה צדדים שלמים מן החיים בתמונות קטנות, נפלאות, והרומנטיקן – שאינו מושכנו אל העבר, אלא יוצר לנו חדשות,יצירות ההווה והעתיד מ&#8220;שיחותיו של ר' נחמן&#8217;קה&#8221;; יצחק-ליבוש פרץ, משורר &#8220;העוגב&#8221; ו&#8220;מנגינות הזמן&#8221; ו&#8220;חורבן-בית-צדיק&#8221; וי ל. פ. ובן-תמר ולצפ&#8220;ר והל&#8221;ץ והפרצ&#8220;י של תקופת &#8220;החץ&#8221;; זאת אומרת, פרץ הידען החריף של נשמת-האדם, פרץ החשבן הנוגה ופרץ המהתל, המבקר, המפיץ השכלה, הכותב-הכל. יש מנדלי, הנשר הגדול והזקן, עם עיניו הפקוחות על עצם מהותה של כנסת-ישראל, עם שפתיו הלועגות-המרירות ועם הרחמנות המתיאשת שלו, אשר כתביו ביהודית, לפי מה ששמע &#8220;בעל-מחשבות&#8221; באחד מפיליטוניו ב&#8221;דער וועג&#8220;, מקשטים את כלי-ביתו של כל פועל יהודי בלונדון (הלונדוים גופא הלא יודעים עד כמה יש אפילו מקצת אמת בשמועה זו!…) ואשר כל כתביו הבטיחו משכילי-אודיסה קודם החורבן, כמובן…) לתת לנו ליום-חגנו, שהיה צריך להיות, ואנחנו השיבלים הבודדות, כה שמחנו… יש ברדיצ&#8217;בסקי, תלמיד-חכם ומשורר זה, ששנה ופרש ונכנס לפרדס ואינו פוסק עד היום הזה מלהפליאנו בגילויי-נפשו, שכולם פיוּט קרוע ומשונה והעצב הישראלי שבהם עורג תמיד אל עולמות שאינם שלו, והוא נכנס וחוזר, חוזר ונכנס… יש, לאחרונה, ביאליק – גולת-הכותרת; ירמיהו ויחזקאל בהתפתחותם הנשגבה… והנה – דוד פרישמאן, האירופי היהודי, שבצחוקו המיוחד ממוזג שלנו ושלהם באופן יפה למאד והספקנות המרירה עוד סוככת עליו בכנפיה… יש גם הלל צייטלין, טהר-הלבב וגדל-הצער, יש… בקיצור, אילו היו לנו מאירים, אילו היו לנו רוצים-להבין, אילו היו לנו בֶּלינסקים, ישׁ, סוף-סוף, אצלנו מה להאיר ומה להבין! ובמחשבתם של קומץ האנשים העברים העובדים כבר ב&#8221;המעורר&quot; אכן תתנוסס התקוה, כי לעתיד יעלה בידם לעשות איזה דבר במקצוע זה, אלא שלעת-עתה הן עולה בחלקם של אלה רק להצטער ולבלתי הסתפק&#8230;</p>

<p>– – – – – – – –</p>

<p>&#8220;ספרותנו שָׁמם עליה עולמה&#8221;, &#8220;תלויה היא בנס&#8221;,&#8220;פרוצה היא ואין חומה&#8221;, &#8220;אינה כלום נגד הספרויות של כל עם ועם הגדֵלות ומתפתחות על פי דרכן&#8221; – מי לא ידע כל אלה? מי לא יראה כל זאת? למי סוד, שאין כל קהל עברי? מי תם לבלי להכיר את חזון-הגוויעה? מי עיור לבלי לחזות, שהכל הולך לבאר-שחת&#8230; אלא על מה יש לדון? על דא יש לדון, מדוע אין רואה גם את כל כובד-המלחמה, ששארית חיינו הלאומיים זו שופכת מול כל הפרוצסים השונים, שיש בהם חשובים ויש בהם רק מדומים, הבאים כולם לבלעה חיים? מדוע אין רואה ואין מתאושש להרים מאשפות את &#8220;הדלה והראשה&#8221;? מדוע לא יבואו לעזרתה הגואלים, הסמולנסקינים, אשׁר אליהם תשַׂבֵּר, תחת בניה, הרוזנפלדים השׁונים, אשׁר עזבוה ובנחת-רוח?</p>

<p>– – – – – – – –</p>

<p>כי, יאמרו מה שיאמרו וספרותנו העברית, על אף אויביה ולמרות שויון-הנפש המחפיר של בניה, נכונה עדיין להילחם על קיומה, לפרנס את רוחו של העברי בן-הדור, ליצור מתוכה, להכניס &#8220;מן החוצה האוהלה&#8221; ולבלי היכנע. אמנם, כל אורגני-חייה בכבדות יתנהלו; אמנם, &#8220;הוצאותיה&#8221; נתונות במצור ובמצוק. &#8220;אחיאסף&#8221; הרי היא כאילו אינה; &#8220;השילוח&#8221; אינו מתקבל, ול&#8220;הברכה&#8221; שׁהיתה צריכה לבוא בו, כבר כלו עינינו מיחל&#8230;ובכל זאת&#8230; ובכל זאת!&quot; – יאמרו הבונים.</p>

<p>– – – – – –</p>

<p>&#8230; בעת האחרונה יצאו לאור קובצי מאמריו הדעתנים של אחד-העם והיהדותיים-האנושיים של יוסף קלוזנר תלמידו. זלמן אפשטין הוציא לאור את הכרך הראשון של כתביו העדינים; כתבים אלו, אומנם, מִסִפריהם של בינונים הם, ויש שהנם גם זרים לנו קצת, אבל חביבים-חביבים הם גם בזרותם ובקולם של לפני עשרים שנה&#8230; נדפסו גם כתביהם של האדונים: נ.סוקולוב, בוקי בן יגלי ומרדכי בן הלל הכהן. הוצאות &#8220;תושיה&#8221;, &#8220;הספר&#8221;, &#8220;יבנה&#8221; ו&#8220;האור&#8221; חזרו והדפיסו את פייאֶרברג, יעקב כהן, יעקב רבינוביץ, יעקב שטיינברג, נומברג. נאספו גם ציוריו הנלבבים של א. ז. רבינוביץ, זה בעל הכשׁרון לא-הגדול, אך היהודי הרַגָשׁ, הישׁר, הקרוב, הפשוט; א.ז.רבינוביץ – בן פלך מוהליב, בן רוסיה הלבנה, מקום היהדות הממוזגה, בן ארצם של צדיקי חב&#8220;ד ושל עודרי ספרותנו החדשה כסמולנסקין ז&#8221;ל וראובן בריינין יחיה. הוצאת &#8220;חברים&#8221; בווארשה התחילה לתת קונטרסים פופולאריים ונאים להמון-קוראינו. וכשרונותיהם של שניאור, ברקוביץ, שופמאן, גנסיון והירשביין הולכים וטובים לעינינו, למרות הכל, למרות הכל&#8230; סוף דבר: לא דעכו עוד כל הניצוצות, לא תמו!</p>

<p>[&#8220;המעורר&#8221;, תרס&quot;ו, חוברת א', ינואר 1906; החתימה: זכאי]</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/721">https://benyehuda.org/read/721</a></div></body></html>