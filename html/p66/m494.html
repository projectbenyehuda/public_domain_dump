<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>גַּזְלָנִים</title>
	<meta name="author" content="יוסף חיים ברנר"/>
</head>
<body>

<p><strong>(רשימות עט-עופרת)</strong></p>

<br>

<p>ביפו היה בעל חנות-מכולת בנוה-צדק; בפתח-תקוה, חדשים אחרי הגירוש (בגירוש ראשון הכתוב מדבר), רכש לו חמור קרוח ונמוך כסייח בן-יומו, כחוש כמוהו, כבעליו, ועגלה קטנה על שני אופנים, כאילו לשם משחק בשביל ילדיו הפעוטים, שני בני-הזקונים, והתחיל עוסק בהעברת חפצים ממקום למקום בשכר.</p>

<p>והתפרנס.</p>

<p>ביפו, בנוה-צדק, היה גר בשלושה חדרים מרווחים על יד חנותו, שלושה חדרים עם מרפסת ומטבח ומרתף וחצר רבועה וברז מים מיוחד לו לבדו, וציפה אשתו לא חלתה אלא פעם או פעמים בחודש – בכל אופן, לא הרבה; בפתח-תקוה השיג לו אורוה אחת קטנה סגורה על יד השוק, ושם גם המטבח (בחוץ – רוחות) וגם משכב האשה והילדים על המיטה האחת, שהובאה בימים האחרונים בעגלה הקטנה (היו יכולים להביא עוד מיטה מיפו – השיגו רשיון לזה! – אלא שאין מקום בעדה באורוה); מלבד ציונה, הבת הבכירה, המפונקת, שישנה על שני ארגזים מצורפים ומלאים כלי-בית שונים; וציפה אינה קמה מעל המיטה המשותפת לכל בני הבית אלא פעם או פעמים בשבוע – המלריה עושה בה שמות.</p>

<p>ביפו למדה ציונה בגימנסיה, ויתר הילדים, הזכרים, ב&#8220;תחכמוני&#8221; (שני הפעוטים, בני-הזקונים, עוד לא הגיעו לגיל של בית-ספר). בפתח-תקוה לומדים הילדים הזכרים בתלמוד-תורה, הפעוטים הולכים אל הגן, וציונה, למגינת לבה, יושבת בית ו&#8220;מפסידה שנה&#8221;, כי בבתי-הספר הפתח-תקואים אין &#8220;קורס&#8221; בשבילה.</p>

<p>והיא מתגעגעת וכותבת מכתבי-מזכרת לחברותיה הגולות בשומרון ובגליל, כי</p>

<p>&#8220;בטח אין באף מקום גימנסיה כגימנסיה עברית הרצליה&#8221;</p>

<p>&#8220;מיפו גימנסיה הרצליה מה יפה השם הזה ומה נעים&#8221;</p>

<p>&#8220;מצלצל כמה לבבות שואפות לשם זה כי לב מי לא&#8221;</p>

<p>&#8220;שואף לשם זה&#8221;.</p>

<p>וכו' וכו'; ו&#8220;במקום בול – נשיקה ציונית חמה&#8221;.</p>

<p>ביפו, אלמלי ראה אביה את דבריה אלה, כי אז ודאי לא היה מסכים להם: שבט-בקרתו היה שם מתוח קשה על הציוניות ועל בית-הספר הזה, הגימנסיה, ודברו היה תמיד, שכאילו כפאו שד הוא שולח את בתו אליו, אל בית-הספר הלז – רק בכדי לעשות רצונה, רק שלא להרגיזה, כי היא התעקשה: גימנסיה ורק גימנסיה! כל חברותיה הולכות אל הגימנסיה! ואולם בפתח-תקוה, כשציונה התהלכה בטל, והבטלה הביאה אותה לידי שעמום, נעשה הוא, האב, כמעט תמים-דעים אתה, עם הבת, בנוגע לערך הגימנסיה היפואית. – בכלל, כל מה <strong>שביפו</strong> נתחבב עליו עתה ביותר וקיבל ערך אחר בעיניו. יפו! יפו!</p>

<p>הוא ראה עתה ונוכח בעליל, שכל זמן שציונה למדה בגימנסיה היתה ילדה אחרת, יותר טובה, יותר נוחה. עכשיו הלא אין לשאת אותה כל עיקר.</p>

<p>– גזלנית, – דיבר הוא אתה תוכחות, ובז&#8217;ארגון – הלא את רואה, שאין לי פנאי אף רגע: חפציו של ליפשיץ מחכים לי זה שבוע, ואני איני מעבירם&#8230; הוא בכפר-סבא וחפציו פה&#8230; אמא חולה&#8230; ומה יהיה הסוף?</p>

<p>– מה ת' רוצה ממני? – התריסה הגימנזיסטית.</p>

<p>– גזלנית! מדוע אינך טובלת אצבע במים קרים?</p>

<p>– מה יש לי לעשות?</p>

<p>– ולעשות אש, לבשל דבר-מה אינך יכולה?</p>

<p>– אין מה! – חותכת הגזלנית.</p>

<p>והוא משתתק. הוא יודע, שבאמת אין מה לבשל: גריסי החיטה אזלו, הירקות ביוקר, שמן אין בנמצא. אבל מים הלא צריך לחמם!..</p>

<p>והוא אוסף עלי אקליפטוס ושבבים, עושה אש, מחמם מים, מאכיל בינתים את הילדים דלעת בלי לחם ומגיש לחולה תה &#8220;בלי צבע&#8221;. בשביל זו צריך היה לקרוא לרופא. אבל ארבעת הבישליקים מאין ימצאו? ארבעה בישליקים – הלא זאת משכורתו לשני ימים. ובכלל, אם להתחיל לקרוא לרופא – אין לדבר סוף.</p>

<p>אגב, גם את חפצי ליפשיץ צריך היה להעביר, סוף-סוף. ליפשיץ היה כבר אצלו שלוש פעמים. עסק של שבוע ימים. &#8220;גזלן! – צעק אליו ליפשיץ, בעל-החפצים – אני אשכור אחר על חשבונך. מה יהיה הסוף?&#8221;.</p>

<p>אבל מה לעשות? על מי יעזוב את החולה והילדים? איך הוא יכול ללכת?</p>

<p>ופעם אחת, כשעסק בהעברת החולה מעל המיטה אל הארגזים המלאים כלי-בית וחפצי ליפשיץ, בכדי להפוך את המזרן לצד אחר, התפרצה ציונה מן החוץ ה&#8220;חדרה&#8221; נלהבת כולה:</p>

<p>– אבא! תלמיד אחד מן הגימנסיה שאל עליך.</p>

<p>– מה יש? – שאל הוא עברית.</p>

<p>– מן השמינית הוא&#8230; שלחו משפיה להביא דברים מיפו לשמה&#8230; וצריך להביא הדברים מיפו להנה&#8230; עוד בלילה הזה&#8230; מפה ישכרו עגלה לשמה&#8230;</p>

<p>– ואיפה הוא פה? – שאל האב, ושוב בעברית.</p>

<p>– הוא אמר, שאם יש לך זמן, שתבוא אליו אל המלון&#8230; אמרו לו, שיש לך חמור&#8230; במלון אייזיקוביץ הוא נמצא&#8230;</p>

<p>– יש לי זמן&#8230; יש לי זמן&#8230; – רטן הוא – ומה יאמר ליפשיץ? הלא גזלן הוא&#8230; הוא ינקר את עיני – ויצדק&#8230; הוא יצעק, שסבבתיו ברמאות&#8230; ידרוש את כספו בחזרה&#8230; הא, מה את אומרת, ציפה?</p>

<p>ציפה לא אמרה כלום, היא בערה כולה באש של ארבעים ואחת.</p>

<p>– מה את שותקת? – התרגז הוא – מה אתם רועשים? – גער בילדיו, תלמידי הת&quot;ת – ואת מה עומדת כך? – התנפל על ציונה בחימה שפוכה ובז&#8217;ארגון – על מי אעזוב את כולכם?</p>

<p>– אני אשגיח, אני אבשל&#8230; – הבטיחה ציונה – אעשה הכל&#8230; כלל&#8230; אני אלך לוועד-ההגירה&#8230; – הוסיפה להבטיח.</p>

<p>החמור נער בחוץ.</p>

<p>– הפגר ימות בלי אוכל – נזכר בעליו.</p>

<p>וכעבור רגעים אחדים, כשנחה דעתו של בעל-הבית עליו, פנה שוב אל בתו הבכירה:</p>

<p>– מגימנסיה שלך&#8230; הא? צריך לרתום&#8230; אמא &#8220;מונחת&#8221;&#8230; עשרה יום&#8230; אסור לילך&#8230; אני יודע&#8230; אסור&#8230; אין בי רחמים&#8230; וגם לא מן היושר&#8230; ליפשיץ קודם&#8230; אבל&#8230; מן הגימנסיה&#8230; ורשיון יש לו? במלון אייזיקוביץ, את אומרת?.. הנה אני הולך לשם&#8230; כמה, אמר, יתן? גזלן אני&#8230;</p>

<br>

<p>[תרע&quot;ט, &#8220;הפועל הצעיר&#8221;]</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/494">https://benyehuda.org/read/494</a></div></body></html>