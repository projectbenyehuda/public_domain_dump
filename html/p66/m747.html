<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תרעומת</title>
	<meta name="author" content="יוסף חיים ברנר"/>
</head>
<body>

<p>כשהתחילה &#8220;הלהבה&#8221; לצאת לאור, ולבותיהם של שוחרי ודורשי שפת עבר התחילו דופקים ברננה ובתקוה,והסופרים המובהקים עם המתחילים שבערי השדה התחילו עטים אל עיר-המערכת, הללו לדרוש ולקבל שכר והללו למצוא איזה תוכן לחייהם –היה שבנא הסופר מן השרידים היחידים, אשר הופעת מכתב-העת החדש היתה להם למורת רוח.</p>

<p>שבנ&#8220;א, כלומר ר' שמואל-בר בן נחום-אהרן הסופר, התחשב על המליצים הישישים אשר בעיר הוצאתה של &#8220;הלהבה&#8221;. בשעתו השתתף, כמו שאומרים היום, ב&#8221;הכרמל&#8220;, ה&#8221;קול&#8220;, ה&#8221;עברי&#8220;, ויש סברה, שגם ב&#8221;כנסת הגדולה&quot; באו מכתביו ומאמריו. ואולם זה רבות בשנים, שקסת-הסופר אינה תלויה במתניו וחדל להתנבא במחנה.</p>

<p>ר' שמואל-בר מתגורר אצל אחד מחתניו לוקחי בנותיו. בניו למדו בנערותם בגמנזיות ואינם יודעים את ערכו בתור סופר, זאת אומרת: אינם למדנים גדולים ב&#8220;עברי&#8221;. בתו ואישה, על צד האמת, אינם ג&quot;כ מהמוקירים-רבנן ביותר, וביחוד שהזקן העובר-בטל הריהו טרחן וסרבן לא רק לפעמים. ואולם זכות &#8220;נחלתו&#8221; של ר' שמואל-בר עומדת לו לעת זקנתו.</p>

<p>חייו של שבנא עוברים במנוחה. ברם, געגועים יש לו בלבו. הכל חלף-הלך לו…</p>

<p>אין הוא אומר, שאז היתה ספרות והיום אינה. זה המושג של &#8220;יש ספרות&#8221; ו&#8220;אין ספרות&#8221; הריהו מוזר קצת לשבנא הסופר. הוא יודע רק, שאז כתבו. אז כתב הוא, אז ראה את השם &#8220;שבנ&#8221;א&quot; חתום חדשים לבקרים. והיום – אמנם, גם עתה כותבים, אך עתה – אין כל.</p>

<p>הוא, אמנם, ניסה פעם ושתים לוותר, לעשות קצת גם הוא בלהטיהם של אותה החברה – אבל אין בני הדור נשמעים לו!</p>

<p>ואם כן, אם כוחו הוא אין בשרירי בטנו, הלואי שהיה, לפחות, אין-דבר לגמרי – וסוף… אך הנה לא. אלה מראים אותות-חיים, הולכים ומעלים להבה חדשה. והנה מה שהאמונה צולעת פה על ירכה – הלא אין צורך להזכיר. אבל מילא… הוא בעצמו הנהו תלמידו – יש שהוא גורס: אלוף נעוריו – של בעלי-&#8220;הדביר&#8221;, ועל קנאת אלוהי צבאות לא יתעבר מאוד. אפס כי היתה פה גם השפה למרמס-רגלים – הגם על זאת לא יהמו מעיו?</p>

<p>הנה משל אחד מני אלף. הוא זוכר, כי – אולי לפני חצי יובל שנים – כתב חרפות על אלה הבנים הסוררים והממרים, האומרים כיס אחד לכולנו, ורפיון לא היה בימינו לכתוב כיאות ובלשון-עבר צחה: &#8220;הבנים הסוררים והממרים, האומרים כיס אחד לכולנו&#8221;. והיום? היום באים הם וכותבים פשוט: &#8220;סוציאליזם&#8221;, &#8220;סוציאליסטים&#8221;. והנה מוחל וסולח היה הוא להם על שאינם מוסיפים, כמוהו לפנים, &#8220;שר&#8221;י&quot;, אבל המלה כשהיא לעצמה: &#8220;סוציאליסטים&#8221; – היאמר בעברית כן?</p>

<p>ואולם &#8220;הלהבה&#8221; נדפסה יום-יום. ובהמשך הזמן שמע שבנא גם את הצעירים מתאוננים. היא החלה לשרך את דרכה… או בלשונם הם: &#8220;אינה מתקדמת למדי; אינה פרוגרסיבית&#8221; כראוי.</p>

<p>והצעירים, אמנם, היה להם על מה להביע אי-רצון. הללו דרשו ולא קיבלו שכר, והללו לא מצאו בזה – ב&#8220;היומן החדש&#8221; – את התוכן לחייהן.</p>

<p>ונתהפך הגלגל. דוקא בעותה עונה שמאסו הצעירים ב&#8220;הלהבה&#8221; הדועכת לאט-לאט, התרגל אליה ר' שמואל-בר וגם כן לאט-לאט, ותהי היא חברתו בשעת ארוחת-הבוקר, בשכבו את משכב-הצהרים וגם, לפעמים, בקלויז אחרי התפילה. הכל נטו אוזן, והוא הקריא את החדשות. ואפילו השפה כאילו חדלה להיות כחצץ בין שניו; ויש גם שהתעורר בו החפץ לנסות את כוחו עוד פעם…</p>

<p>לא אסתייע מלתא!&#8230; באותה שעה שישבו הצעירים וריננו על ה&#8220;אתחלתא דגאולה&#8221;, על הפרוצס הנאוטראלי ומיתת השפה המתה, ישב שבנא במענו ושפך את שיחו באגרת-שלום לאחד מידידיו-בנפשו:</p>

<p>&#8220;הלא שמעת אם לא ידעת גבר עמיתי על הלהבה היקרה, אשר נקטפה בעודה באבה באשמת סרי סוררים ורודפי קדים המתפרצים מפי אדוניהם לאמר: ידינו לא נגאל בעבודה ועצת דורשי טובתם כל הימים ישיבו אחור, והלהבה אשר היתה לי למשיבת נפש&#8221;…</p>

<p>הוא כילה את מלאכתו ואמר לשלוח את האגרת ולהתנחם על הרעה אשר מצאתהו. והנה הוגד לו, כי גם הפוסטה שובתת: &#8220;המכתבים אינם מתקבלים בפוסטה&#8221;!</p>

<p>&#8220;ימי נזעכו – הוסיף הזקן בתרעומת – מפני צפרני החיה הטורפת הלזו אשר לא תדע רחם&#8221;…</p>

<p>אז קינח את זקנו הלבן במטפחת אדומה וחזר והוסיף: &#8220;קברים לי&#8221;.</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/747">https://benyehuda.org/read/747</a></div></body></html>