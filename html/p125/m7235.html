<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פֶּשַׁע אֶרֶץ</title>
	<meta name="author" content="חיים יעקב אונגר"/>
</head>
<body>

<p>(ה' תר&quot;ט)</p>

<p>&#8220;ירא את ה' בני ומלך עם שונים אל תתערב&#8221;</p>

<br>

<blockquote>
<p>עֵת שָׁלוֹם וְשֶׁקֶט חֹק וָדָת יָשׂרוּ,</p>

<p>נֹעַם מִשְׁטָרָם בָּאָרֶץ יִשְׁמֹרוּ,</p>

<p>וְכַנְפֵי אוֹרָם עַל ישְׁבֶיהָ יִפְרֹשׂוּ;</p>

<p>כַּשֶּׁמֶשׁ בְּיוֹם בָּהִיר יָאִיר הַלָּיִל,</p>

<p>אָדָם בְּאָדָם אִישׁ בְּאָחִיו יַעַשׂ חָיִל,</p>

<p>שֹׁדֵד לֹא יָשׁוּד וְנֹגְשִׂים לֹא יִנְגֹּשׂוּ.
<br><br />
אִם משֵׁל צַדִּיק טוּב עַמּוֹ יֹדֵעַ,</p>

<p>עָשְׁרוֹ גַם אָשְׁרוֹ עַד לִבּוֹ נֹגֵעַ,</p>

<p>וְכַשֶּׁמֶשׁ יַפְרִיא צְדָקָה, בְּרָכָה וְיֶשַׁע;</p>

<p>אָז גַּם אַהֲבַת הָעָם לְמַלְכּוֹ נִשְׁמֶרֶת,</p>

<p>הִיא, אֲשֶׁר בַּעֲבוֹתֶיהָ לְבָבוֹת קשֶׁרֶת.</p>

<p>וַאֲשֶׁר בְּאֶבְרוֹתֶיהָ תְכַסֶּה כָּל פֶּשַׁע.
<br><br />
אַשְׁרֵי הָאִישׁ, עַמּוֹ הִמְלִיכוֹ לְמֶלֶךְ;</p>

<p>הִנֵּה הוּא רֹדֶה בְּכָל עֵבֶר וָפֶלֶךְ,</p>

<p>יִגְזַר אֹמֶר וְיָקָם, חֶפְצוֹ יַשְׁלִימוּ.</p>

<p>אַשְׁרֵי הַמַּמְלָכָה, לְעוֹלָם תְּהִי גְבֶרֶת,</p>

<p>מִתְּשֻׁאוֹת נֹגֵשׂ לָנֶצַח נִשְׁמֶרֶת,</p>

<p>מַלְכָּה וְעַמָּהּ יַחְדָּו קַרְנָהּ יָרִימוּ.
<br><br />
הוֹי עֵת שֹׁד, שַׁלְוַת הָאָרֶץ נֶעְדֶּרֶת,</p>

<p>תַּחְתֶּיהָ קִנְאָה וּמַרְדּוּת שֹרֶרֶת,</p>

<p>וּבְעָצְמַת שׁוֹנִים עַמִּים יִתְפָּרָצוּ;</p>

<p>הוֹי עֵת חַרְצֻבּוֹת הַמִּשְׁפָּט יַתִּירוּ,</p>

<p>עֵת מוֹסְרוֹת דָּת וָחֹק יְנַתְּקוּ יָסִירוּ,</p>

<p>מִלְחָמָה יִקְרָאוּ, קְרָבוֹת יֶחְפָּצוּ!
<br><br />
אִי לָאָרֶץ, לֹא תִשְׁקֹט וְלֹא תָנוּחַ,</p>

<p>רַב טוּב צֶאֱצָאֶיהָ יִשָּׂא הָרוּחַ,</p>

<p>כִּי בַמּשֵׁל מָרְדוּ, בְּחֹק וְדָת מָעָלוּ.</p>

<p>חֲמַת מֶלֶךְ צִיר מָוֶת, זַעְפּוֹ זִיז יַעַר,</p>

<p>מִתְגֹּרֵר מִתְחֹלֵל כְּסֹעָה וָסַעַר,</p>

<p>רֶגַע בְּאַף יְדַּבֵּר – וְהַבְּרוֹשִׁים הָרְעָלוּ.
<br><br />
הוֹי אִם בְּמִסְתָּרִים אֵשׁ זָרָה חֹדֶרֶת,</p>

<p>תִּצַּת, תְּלַהֵט, תֹּאכַל, לֹא תֵדַע עֲצֶרֶת</p>

<p>בַּמַּחְשָׁךְ יֹקֶדֶת עַד שְׁאֹל תַּחְתִּיָּה:</p>

<p>פִּתְאוֹם בְּלַבַּת עֹז מִתְנַשֶּׂאֶת שְׁחָקִים,</p>

<p>לַפִּידִים יַהֲלֹכוּ, יֵרָאוּ בְרָקִים,</p>

<p>רֶגַע תַּהֲפֹךְ עָרִים לְשׁוֹאָה וּשְׁאִיָּה.
<br><br />
הָאָדָם מֵרֶחֶם</p>

<p>כְּחַיְתוֹ יַעַר,</p>

<p>לִלְחֹם לֶחֶם</p>

<p>יִלְמַד הַנַּעַר.</p>

<p>מִבֶּטֶן הִשְׁאִילוּהוּ</p>

<p>אִמּוֹ וְאָבִיהוּ</p>

<p>לַעֲבֹד עֲבֹדָתָם,</p>

<p>לְפַתַּח אַדְמָתָם,</p>

<p>לִרְעוֹת שְׁוָרִים,</p>

<p>וְלַחֲרשׁ בַּבְּקָרִים</p>

<p>בְּלִי דַעַת</p>

<p>יִשְׁכֹּן חֲרֵרִים,</p>

<p>וּמַה יַעַשׂ</p>

<p>מֻכֶּה בַּסַּנְוֵרִים?</p>

<p>לֹא בְכָל פִּנָּה</p>

<p>תִּמָּצֵא הַבִּינָה,</p>

<p>לֹא בְכָל עָבֶר</p>

<p>יִמָּצֵא הַגָּבֶר. –</p>

<p>הוֹי עֵת צָרָה</p>

<p>כְּסוּפָה וּסְעָרָה</p>

<p>בְּרַעַשׁ סֹעֶרֶת,</p>

<p>יְשֵׁנִים עוֹרֶרֶת</p>

<p>הָמוֹן בֶּעָרִים,</p>

<p>הֲמֻלָּה וְשָׁאוֹן,</p>

<p>אֲסַפְסֻף וְזָרִים</p>

<p>יִנְהֲגוּ בְשִׁגָּעוֹן.</p>

<p>עַם הָאָרֶץ</p>

<p>יִפְרְצוּ פָּרֶץ,</p>

<p>יֵחָלְצוּ חֻשִׁים</p>

<p>וְיֵצְאוּ חֲמֻשִׁים,</p>

<p>בִּזְרֹעַ לֹחֶמֶת,</p>

<p>בְּחֶרֶב נֹקֶמֶת,</p>

<p>יָחִישׁוּ יִפְרֹצוּ,</p>

<p>יְבַקְשׁוּ יַחְפֹּצוּ,</p>

<p>לַעֲרֹךְ מִלְחָמָה</p>

<p>בְּיָד רָמָה</p>

<p>לְאֶרֶץ מוֹלֶדֶת,</p>

<p>מַטָּה יֹרֶדֶת,</p>

<p>מִמַּשְּׂאַת שָׂרִים</p>

<p>מֵאָה שְׁעָרִים,</p>

<p>וּמֵעוֹל סֻבֳּלָם</p>

<p>מְנַת גּוֹרָלָם,</p>

<p>עַל עִיר וָפֶלֶךְ,</p>

<p>עַל עָשִׁיר וָהֵלֶךְ.
<br><br />
חֲשֻׁכִּים וּבֹגְדִים,</p>

<p>לַזָּהָב סֹגְדִים,</p>

<p>סָבִיב יִתְהַלָּכוּן,</p>

<p>בְּתַחְבֻּלּוֹת יִתְהַפָּכוּן,</p>

<p>יֶאֶרְבוּ כְּחֶתֶף</p>

<p>לְבֶצַע כֶּסֶף</p>

<p>יְבַקְּשׁוּ תֹאֵנָה</p>

<p>הֵנָּה וָהֵנָּה,</p>

<p>לִשְׁלֹחַ יָדָם</p>

<p>בִּיגִיעַ הָאָדָם.</p>

<p>לְבָבָם פָּרוּעַ</p>

<p>יָחוֹג וְיָנוּעַ,</p>

<p>אֵשׁ בֹּעֶרֶת</p>

<p>לָמוֹ חֹדֶרֶת,</p>

<p>עֲצוּרָה בְעַצְמוֹתָם</p>

<p>וּבְמִצְחָם כַּחוֹתָם. –
<br><br />
גַּם הַיְּשָׁרִים,</p>

<p>הַשָּׁלוֹם יֶאֱהָבוּ,</p>

<p>קַלּוּ מִנְּשָׁרִים</p>

<p>וְנַפְשׁוֹתָם עָרָבוּ</p>

<p>מִפַּחַד הַשּׁוֹנִים,</p>

<p>אַחֲרֵיהֶם זֹנִים,</p>

<p>מָתְנֵיהֶם יֶאֱזֹרוּ</p>

<p>וְחַרְבוֹתָם יַחְגֹּרוּ. –
<br><br />
וְהַמֶּלֶךְ בִּמְעֹנָתוֹ</p>

<p>יִחְיֶה בֶּאֱמוּנָתוֹ,</p>

<p>הַמַּלְכָּה הַנֶּחְמֶדֶת</p>

<p>לִימִינוֹ עֹמֶדֶת,</p>

<p>וּלְבָבָם יָחַד</p>

<p>שַׁאֲנָן מִפָּחַד.</p>

<p>אָכֵן הַפֶּגַע</p>

<p>סָר כְּרֶגַע.</p>

<p>עַם סְגֻלָּתוֹ</p>

<p>מֵעִיר חֲמָתוֹ,</p>

<p>זָקֵן וָנַעַר,</p>

<p>חָכָם וָבַעַר.</p>

<p>לֵב אֶחָד יוֹדִיעוּ</p>

<p>פֶּה אֶחָד יַבִּיעוּ:</p>

<p>&quot;אִם לַמָּוֶת</p>

<p>אִם לַחַיִּים,</p>

<p>נֵרֵד צַלְמָוֶת</p>

<p>אוֹ נֵעַל שָׁמַיִם,</p>

<p>נָמוּתָה בָרֶצַח</p>

<p>אוֹ נִחְיֶה לָנֶצַח&quot;.</p>

<p>קוֹלָם כַּנָּחָשׁ נֹסֵעַ,</p>

<p>מוּסַר מְלָכִים פֹּרֵעַ</p>

<p>מִשְׁנֶה יִתְחַבָּרוּ,</p>

<p>כִּפְלַיִם יִתְגַּבָּרוּ. –
<br><br />
הַקִּרְיָה הֹמִיָּה</p>

<p>וְלֹא דוּמִיָּה,</p>

<p>מִמְּהוּמָה וּמְבוּכָה</p>

<p>וְחֵמָה שְׁפוּכָה.</p>

<p>הַחוּצוֹת יִרְעָשׁוּ,</p>

<p>הָרְחוֹבוֹת יִגְעָשׁוּ.</p>

<p>צֹעִים נִפְתָּחוּ,</p>

<p>רְצוּצִים שֻׁלָּחוּ,</p>

<p>מֹושְׁכוֹתָם פָּרָקוּ</p>

<p>מוֹסְרוֹתָם נִתָּקוּ.</p>

<p>נֵס יִשָּׂאוּ,</p>

<p>בַּחֲצֹצְרוֹת יָרִיעוּ</p>

<p>חֹפֶשׁ יִקְרָאוּ</p>

<p>וּדְרוֹר יַשְׁמִיעוּ.</p>

<p>אַשְׁפָּה יִשָּׂאוּ</p>

<p>חִצִּים יָבֵרוּ,</p>

<p>שְׁלָטִים יוּבָאוּ</p>

<p>וְהַשְּׁעָרִים יִסָּגֵרוּ.</p>

<p>הַמִּשְׁמָר יְחַזֵּקוּ,</p>

<p>הַצּוֹפִים יְחַלֵּקוּ,</p>

<p>הַשֹׁמְרִים יִפָּקֵדוּ</p>

<p>וְהָאֹרְבִים יִפָּרֵדוּ. –
<br><br />
מַה זֹאת הוֹמָה</p>

<p>מִחוּץ לַחוֹמָה?</p>

<p>חֲצֹצְרוֹת וְשׁוֹפָרוֹת</p>

<p>בִּתְרוּעָה סֹעָרוֹת.</p>

<p>מְהוּמָה נִשְׁמָעָה,</p>

<p>מְבוּסָה וּזְוָעָה,</p>

<p>חֵיל נוֹרָא</p>

<p>כְּעַם עֲמֹרָה</p>

<p>נִמְהָר וָמָר</p>

<p>נִצָּב כַּצָּר,</p>

<p>יַעַל כַּעֲנָנִים</p>

<p>בְּסוּסִים מְיוּזָנִים,</p>

<p>חֲכַם חֲרָשִׁים</p>

<p>בְּרֶכֶב וּפָרָשִׁים</p>

<p>יִשְׁתַּקְשֵׁק יִתְהוֹלֵל</p>

<p>כְּסַעַר מִתְחוֹלֵל,</p>

<p>לֹא לְחִנָּם</p>

<p>הִנֵּה הִנָּם.</p>

<p>לַמִּבְצָר יִשְׂחָקוּ.</p>

<p>לַמְּצוּדָה יִצְחָקוּ,</p>

<p>זֶה לָזֶה יַעֲזֹרוּ,</p>

<p>עָפָר יִצְבֹּרוּ,</p>

<p>סֹלְלָה יִשְׁפֹּכוּ,</p>

<p>מֻצָּב יַעֲרֹכוּ,</p>

<p>מְצֻרוֹת יָקִימוּ,</p>

<p>דֶּגֶל יָרִימוּ,</p>

<p>סָבִיב לַשׁוּר</p>

<p>יַחֲנוּ כַדוּר,</p>

<p>וּבְלִי הֶרֶף</p>

<p>יִשְׁאֲגוּ לַטֶּרֶף.
<br><br />
הַקָּצִין וְהַכָּרִי</p>

<p>כְּמַלְאָךְ אַכְזָרִי</p>

<p>יִקְרְאוּ בְזַעַם:</p>

<p>&#8220;הַרְעִימוּ רַעַם&#8221;!</p>

<p>וְחֵיל הַצָּרִים</p>

<p>יָשִׂימוּ כָרִים,</p>

<p>יֶהֶרְסוּ הַחוֹמָה</p>

<p>רָמַת הַקּוֹמָה,</p>

<p>יִפְרְצוּהָ פָרֶץ,</p>

<p>יַשְׁפִּילוּהָ לָאָרֶץ,</p>

<p>יְנַתְּצוּ הַחֵילָה</p>

<p>וִישִׂימוּהָ לְמַפֵּלָה,</p>

<p>בָּתִּים הִתְפּוֹצָצוּ,</p>

<p>ישְׁבֵיהֶם הִתְרוֹצָצוּ.</p>

<p>בְּנֶפֶשׁ אֲבֵלָה</p>

<p>הָפְנוּ נָסוּ,</p>

<p>בְּמַעֲבֵה הָאֲפֵלָה</p>

<p>בַּשַׁעַר נִרְמָסוּ. –
<br><br />
מִבֵּינוֹת לַמְּהוּמָה</p>

<p>אַכְזְרִיוּת הָעֲרוּמָה,</p>

<p>זֹאת הַנִּשְׁקָפָה</p>

<p>כְּשִׁפְחָה נֶחֱרָפָה,</p>

<p>הוֹמִיָּה וְסֹרֶרֶת</p>

<p>מְבַקְשָׁה שֶׁבֶר,</p>

<p>וּבְלֵב כָּל גֶּבֶר</p>

<p>שַׁלְהֶבְתָּהּ מַבְעֶרֶת.
<br><br />
מֵחֶרֶב מְעֻטָּה</p>

<p>הַכָּתֵף מְרוּטָה,</p>

<p>כְּמַיִם מֻגָּרִים</p>

<p>יָזֻבוּ מְדֻקָּרִים,</p>

<p>בְּעַד הַשֶּׁלַח</p>

<p>פֶּתַע נִבְצָעוּ</p>

<p>וּבְלֹא כֶלַח</p>

<p>נָפְלוּ גָוָעוּ.</p>

<p>פֹּה מְסֻלָּאִים בַּזָהָב</p>

<p>עֲטוּפִים בָּרָעָב,</p>

<p>יִשְׁאֲלוּ מוֹתָם</p>

<p>בִּזְרֹעוֹת אִמּוֹתָם,</p>

<p>שָׁם עַתִּיקֵי מִשָּׁדַיִם</p>

<p>יְפָרְשוּ כַפַּיִם,</p>

<p>וּלְנָשִׁים רַחֲמָנִיּוֹת</p>

<p>עֵינֵימוֹ צֹפִיוֹת.</p>

<p>פֹּה הַחַלָּשׁ וְהַיָּגֵעַ,</p>

<p>הַשָּׁבָץ אֲחָזָהוּ,</p>

<p>שָׁם הַגִּבּוֹר גֹּוֵעַ,</p>

<p>הַקֶּשֶׁת חֲלָפָהוּ.</p>

<p>פֹּה אִשָּׁה נֶעֱצֶבֶת,</p>

<p>עֵינָהּ מֵעֹנִי דֹאֶבֶת,</p>

<p>שָׁם עֲנִיָּה סֹעָרָה</p>

<p>וְאֵם הַבָּנִים נֶעְדָּרָה.</p>

<p>פֹּה עוֹלָלִים</p>

<p>בָּאֵפֶר יִתְפַּלָּשׁוּ,</p>

<p>שָׁם חֲלָלִים</p>

<p>מִקֶּשֶׁת רֻטָּשׁוּ.
<br><br />
וְלֵב מָרֵי נֶפֶשׁ</p>

<p>כְּיָם גֹּרֵשׁ רֶפֶשׁ,</p>

<p>אַמִּיץ כְּמוֹ אֶבֶן</p>

<p>יַחְשֹׁב חִצִּים לְתֶבֶן,</p>

<p>זְרֹעָם הָרוֹפֶפֶת,</p>

<p>חֶרֶב מְנוֹפֶפֶת,</p>

<p>וְשִׂמְלָתָם הַנִּגְאָלָה</p>

<p>בְּדָם מְגוֹלָלָה.
<br><br />
הֲתִשְׁמְעוּ נְאָקָה?</p>

<p>זֶה קוֹל זְעָקָה.</p>

<p>יִלְלַת שֹׁד וָשֶׁבֶר,</p>

<p>קוֹל נְהִי וְקִינָה,</p>

<p>כִּי אָפֵס שֶׂבֶר</p>

<p>בְּכָל עֵבֶר וּפִנָּה.</p>

<p>הַצָּרִים יִתְעַבָּרוּ,</p>

<p>הַלֹּחֲמִים יִתְגַּבָּרוּ,</p>

<p>אֶחָד בְּאֶחָד יִגָּשׁוּ,</p>

<p>יִתְרַגְזוּ אַף יִתְאשָׁשׁוּ.</p>

<p>רֹזְנִים וּסְרָנִים</p>

<p>יִגְזְרוּ אֹמֶר:</p>

<p>&quot;רִמְסוּ סְגָנִים</p>

<p>כְּמוֹ חֹמֶר&quot;!
<br><br />
תַּחַת הַקֶּשֶׁת,</p>

<p>בְּעֹז מִתְהַפֶּכֶת,</p>

<p>הָאָרֶץ נִרְעֶשֶׁת</p>

<p>וְכִמְעַט נֶתֶּכֶת.</p>

<p>רֶכֶב אֵשׁ פְּלָדוֹת[1]</p>

<p>יַשְׁמִיעַ קוֹל חֲרָדוֹת,</p>

<p>כְּהֹלֶם פָּעַם</p>

<p>יַרְעִים רָעַם.</p>

<p>בְּרָקִים יְרוֹצֵצוּ,</p>

<p>צוּרִים יִתְפּוֹצֵצוּ,</p>

<p>אַבְנֵי קֶלַע</p>

<p>תְּפָרֵקְנָה סֶלַע,</p>

<p>חִצִּים שְׁנוּנִים</p>

<p>מִצֹּרְרִים סְפוּנִים</p>

<p>בְּזַעַף יַהֲלֹכוּ,</p>

<p>אַרְמוֹנוֹת יַהֲפֹכוּ,</p>

<p>בָּתִּים יַהֲרֹסוּ,</p>

<p>סֻכּוֹת יַחְמֹסוּ,</p>

<p>חוּצוֹת יַשְׁחִיתוּ,</p>

<p>רְחוֹבוֹת יַשְׁבִּיתוּ,</p>

<p>יַפִּילוּ מִגְדָּלִים</p>

<p>וְיַרְבּוּ חֲלָלִים.
<br><br />
בְּרַעַשׁ וַחֲרָדָה</p>

<p>הַמְּצוּדָה נִלְכָּדָה,</p>

<p>חוֹמָתָה נֶהֱרָסָה –</p>

<p>וְהַקִּרְיָה נִתְפָּשָׂה.
<br> </p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/7235">https://benyehuda.org/read/7235</a></div></body></html>