<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תְּפִלּוֹת</title>
	<meta name="author" content="יעקב שטיינברג"/>
</head>
<body>

<h2 id="א">א</h2>

<blockquote>
<p>נַהֲלֵנִי עוֹד מְעַט, הָהּ אָבִי בַּשָׁמָיִם!</p>

<p>כְּבָר כָּלָה רוּחַ נְעוּרַי וְחָדָשׁ בִּי לֹא קָם;</p>

<p>בְּעֶצֶם יְמֵי חַיַּי אֲנִי כְיוֹרֵד יָם</p>

<p>אֲשֶׁר מִפְרָשׂוֹ נִרְדַּם בְּעֶצֶם שְׁרַב צָהֳרָיִם.</p>

<p>נַהֲלֵנִי עוֹד מְעַט, הָהּ אָבִי בַּשָׁמָיִם!</p>

<p>מִסְּבִיבִי רוּחוֹת אֱנוֹשׁ גַּם צֵאת גַּם בּוֹא תֵדַעְנָה,</p>

<p>וַאֲנִי כְדַיָּג שׁוֹמֵם בְּסִירַת-חַיִּים קְטַנָּה</p>

<p>הַמְּלֵאָה לְאֵין הָכִיל חֲלוֹמוֹת וּמַאֲוַיִּים.</p>

<p>נַהֲלֵנִי עוֹד מְעַט, הָהּ אָבִי בַּשָׁמָיִם!</p>

<p>לָדוּג בְּמֵי הַיְּצִירָה בְּעוֹדֶנִּי רַךְ נָדַרְתִּי, -</p>

<p>וְהִנֵּה יָמִים חוֹלְפִים וְרֵיקָה עוֹד מִכְמַרְתִּי,</p>

<p>כִּי רִיק אֲנֹכִי דוֹלֶה מִנִּבְכֵי תְהוֹם הַחַיִּים.</p>
</blockquote>

<h2 id="ב">ב</h2>

<blockquote>
<p>קָרָאתִי אֶת מַעֲשַׂי וְאֵין בָּהֶם עוֹנֶה,</p>

<p>רָאִיתִי אֶת יָמַי וְהִנֵּה הֵם כָּלִים.</p>

<p>הָהּ, יָמַי הַנְּטוּשִׁים עַל גִּבְעוֹת הַנֹּעַר</p>

<p>חֲלָלִים, חֲלָלִים!</p>

<p>כְּבָר דַּשְׁתִּי קְצִיר חַיַּי בַּאֲבַק מַאֲוַיִּים,</p>

<p>וְכָל תְּנוּבַת רוּחִי הַזְּמַן כְּבָר אָכָלָהּ;</p>

<p>וְהִנְנִי עוֹמֵד עַל מוֹץ אֲשֶׁר שָׂרַד</p>

<p>וְנַפְשִׁי עוֹד כָּלָה.</p>

<p>הָהּ, אֵלִי! לוּ נַפְשִׁי כָרֶשֶׁף הַנִּדָּח</p>

<p>בַּמּׂץ אֲשֶׁר שָׂרַד עוֹד תַּצִית אֶת אִשָּׁהּ:</p>

<p>לוּ יִבְעַר עַד-תֹּם כָּל הַמּוֹץ זֶה הַקְּלוֹקֵל,</p>

<p>כֹּל הַשְּׁאֵרִית הַמְּבִישָׁה!</p>
</blockquote>

<h2 id="ג">ג</h2>

<blockquote>
<p>כִּכְלוֹת כָּל רִיק עֲלוּמַי עֲמַדְתִּי וָאֵרֶא:</p>

<p>וְהִנֵּה בְגַן חַיַּי אָרִיתִי עִשְׂבֵי פֶרֶא;</p>

<p>נוֹעַדְתִּי לֶאֱהֹב בְּחֵשֶׁק אֶחָד תָּמִים,</p>

<p>וַאֲנִי בַחֲלִיפוֹת הֶבֶל שָׁגִיתִי כָּל הַיָּמִים.</p>

<p>יוֹם יוֹם עָגַבְתִּי חִנָּם, וְנַפְשִׁי הַנִּמְהָרָה</p>

<p>בְּאֶפֶס רֹךְ הִתְמַכְּרָה לְחֵן כָּל אִשָּה זָרָה;</p>

<p>פָּעַלְתִּי אַהֲבַת אָוֶן וְצִדְקִי – לַחַש כְּזָבִים,</p>

<p>וָאֹמַר לִקְנוֹת אשֶׁר בִּרְגָשׁוֹת לֹא-נֶחְשָׁבִים.</p>

<p>וְהִנֵּה עוׂד מְעַט וְנַעֲלָה כְבוֹד הַנֹּעַר,</p>

<p>וּמוֹץ הַלֵּב הָאַחֲרוֹן בְּלִי הֶמְיַת גִּיל יְסֹעַר;</p>

<p>וְנוֹתְרוּ רַק זִכְרוֹנוֹת הַשְּׁמוּרִים לְלֹא נַחַת,</p>

<p>בְּלִי צְרֹף מֵהֶם לְפִתְרוֹן גַּם חִבַּת גֶּבֶר אַחַת.</p>
</blockquote>

<h2 id="ד">ד</h2>

<blockquote>
<p>יֵשׁ כְּאֵב אֲשֶׁר קִרְבִּי יִתְאַפֵּק, –</p>

<p>כְּסוׂד אֲשֶׁר בּשְׁתִּי מִגַּלּוֹת,</p>

<p>כִּתְשׁוּקָה אֲשֶׁר מֵהַבִּיעָהּ</p>

<p>שְׂפָתָי כֹּה דַלּוֹת.</p>

<p>גַּם בְּגֵיא בְדִידוּת כִּי אֵלֵךְ –</p>

<p>כְּאֵב זֶה כְּחִידָה אַסְתִּירָה;</p>

<p>לְעִתּוֹת בַּחֲלוֹם אֲשַׁלְּחֶנּוּ</p>

<p>מִכָּל מַעְיַן שִׁירָה.</p>

<p>כִּי תְהִי מְלוּנַת אשֶׁר עַל דַּרְכִּי –</p>

<p>וּמָנְעָה מִמֶּנּוּ אֶת צִלָּהּ;</p>

<p>גַּם כִּי אֶתְפַּלֵּל הוּא יִדֹּם</p>

<p>מִבְּעַד אֵד הַתְּפִלָּה.</p>

<p>1918</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/10156">https://benyehuda.org/read/10156</a></div></body></html>