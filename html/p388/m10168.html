<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עַל הַיָּם</title>
	<meta name="author" content="יעקב שטיינברג"/>
</head>
<body>

<h2 id="א">א</h2>

<blockquote>
<p>בִּתְעוֹת בַּהֲרוֹת אוֹר עַל פְּנֵי בָמֳתֵי הַיָּם,</p>

<p>אָבַלְתִּי לְאוֹר הַכּוֹכָבִים.</p>

<p>לַלֵּב יֵשׁ גַּעְגוּעִים עֲנָוִים</p>

<p>עַל אַהֲבַת אַחִים וּשְׁלוֹמָם –</p>

<p>וַאֲנִי זָר וּבוֹדֵד לְעוֹלָם</p>

<p>כְּבַהֲרוֹת אוֹר עַל פְּנֵי בָמֳתֵי הַיָּם.</p>

<p>בְּנוּד הָאֳנִיָּה בֵּין גַּלִּים וּשְׁחָקִים,</p>

<p>הִשְׁלַמְתִּי עִם כּוֹכַב עֲתִידִי.</p>

<p>לוּ אֶשָּׂא אֶת עֻלִּי יְחִידִי,</p>

<p>עֹל בְּדִידוּת נוֹשָׁנָה וַחֲלוּדָה,</p>

<p>הִיא בְדִידוּת הַנֶּפֶש בְּנוּדָהּ</p>

<p>כְּנוּד הָאֳנִיָּה בֵּין גַּלִּים וּשְׁחָקִים.</p>
</blockquote>

<h2 id="ב">ב</h2>

<blockquote>
<p>עֲרוּגוֹת עֶשֶׁת – גַּלֵּי יָם</p>

<p>בִּלְבֶן הַקֶּצֶף חַי וָתָם,</p>

<p>יְתַמְּרוּ סָבִיב לָאֳנִיָּה,</p>

<p>וְנִפְּצוּ אַחַת אֶת הַשְּנִיָּה.</p>

<p>וְנַחְשׁוֹל רָם וְאֵינוֹ שָׁב,</p>

<p>כְּמוֹ תּוֹהֶה הוּא וּמְחַכֶּה צָו,</p>

<p>וּכְחוֹשֵׁב לִסְעֹר אוֹ לָנוּחַ –</p>

<p>חֲלִיפוֹת נִפְסָק שְׁאוֹן הָרוּחַ.</p>

<p>לֹא סַעַר עוֹד וְלֹא מְנוּחָה.</p>

<p>הַנּוֹסְעִים שָׁבִים אִישׁ לַתָּא;</p>

<p>וְנֵד עֲרָפֶל קָם וּבָא</p>

<p>וְסוֹפֵג עַרְבַת-יָם הַשְּׁטוּחָה.</p>

<p>עוֹד עֵין הַיָּם מְנֻמֶּרֶת אוֹר,</p>

<p>וּשְׁרוּיַת אֹפֶל כְּבָר מַחֲצִיתָהּ;</p>

<p>וְאֵימַת סַעַר כְּבָר מַבְעִיתָה</p>

<p>בְּלֹעֵי תְהוֹם וּבְגַלֵּי שְׁחוֹר.</p>
</blockquote>

<h2 id="ג">ג</h2>

<blockquote>
<p>מִבֹּקֶר עֲרָפֶל וָגֶשֶׁם,</p>

<p>מִתְלַבְּנִים הַגַּלִּים וְגָאִים;</p>

<p>זְעוּמִים פְּנֵי הַמַּלָּחִים,</p>

<p>מְפַהֲקִים הַנּוֹסְעִים בַּתָּאִים.</p>

<p>לְבַדִּי בְּפִנַּת הַמִּכְסֶה</p>

<p>עַל שִׂבְכַת הַבַּרְזֶל אִשָּׁעֵן:</p>

<p>חָפַצְתִּי בִמְנוּחָה גַם אָנִי,</p>

<p>וּלְבָבִי בַמְּנוּחָה יְמָאֵן.</p>

<p>נְתִיב כֶּסֶף חַי לָאֳנִיָּה,</p>

<p>וְרוֹקְדוֹת בְּנוֹת-גַּלִּים מַכְסִיפוֹת;</p>

<p>מִתְגַּלְגֵּל הַקֶּצֶף הַלָּבָן,</p>

<p>וְנֶאֱסָף וְנוֹלָד חֲלִיפוֹת.</p>

<p>וּבְסוּר צְעִיף הַקֶּצֶף לְרֶגַע –</p>

<p>תִּגָּלֶה תְהוֹם רַבָּה וּשְׁחֹרָה;</p>

<p>אָז נִדְמֶה: זֶה הֵחֵל הַסַּעַר,</p>

<p>זֶה קָם נַחְשׁוֹל גָּדוֹל וְנוֹרָא;</p>

<p>וּרְכוּב נַחְשׁוֹל זֶה שַׂר אוֹקְיָנוֹס</p>

<p>מִתְּהוֹם הַתְּהוֹם יִקְפֹּץ עִם צְבָאָיו,</p>

<p>וּבְעֵרֶב נַחְשׁוֹלָיו-עֲנָקָיו</p>

<p>יִתְהוֹלֵל כְּכֹל אֲשֶׁר אָהָב.</p>

<p>אַךְ רֶגַע – וְסָר נֵד הַמַּיִם,</p>

<p>וְנִסְגַּר הַתְּהוֹם הַפָּתוּחַ,</p>

<p>מִסְתַּלְסֵל הַקֶּצֶף כִּמְצַחֵק,</p>

<p>וּכְקֹדֶם רַק גֶּשֶׁם וָרוּחַ.</p>

<p>וַעֲרָפֶל מִתְעַבֶּה וְסוֹפֵג</p>

<p>אֶת עַרְבַת הַמַּיִם הַשְּׁטוּחָה. –</p>

<p>בִּמְנוּחָה חָפַצְתִּי גַם אָנִי,</p>

<p>אַךְ לִבִּי יְמָאֵן בַּמְּנוּחָה.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/10168">https://benyehuda.org/read/10168</a></div></body></html>