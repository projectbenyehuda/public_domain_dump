<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בַּלָּדוֹת</title>
	<meta name="author" content="יעקב שטיינברג"/>
</head>
<body>

<h2 id="א:הַדְּאָגָה">א: הַדְּאָגָה</h2>

<blockquote>
<p>אֶת סַף בֵּיתוֹ עָבַר הַצּוֹרֵף, וַיַּרְא</p>
</blockquote>

<blockquote>
<p>כִּדְמוּת מִתְפַּלֶּשֶׁת בָּאֵפֶר הַקַּר.</p>
</blockquote>

<blockquote>
<p>וַיֹּאמֶר בְּלִבּוֹ: הֲלֹא זֹאת הַדְּאָגָה;</p>
</blockquote>

<blockquote>
<p>וַתִּלְעַג לִבְרִיחִי הָעַז, כְּמִנְהָגָהּ.</p>
</blockquote>

<blockquote>
<p>וַיֵּשֶׁב לְלַבּוֹת הָאֵשׁ בְּרֹאשׁ שַׁח;</p>
</blockquote>

<blockquote>
<p>מְזִמָּה בְרוּחוֹ וּבְפִיו מַעֲנֶה רַךְ:</p>
</blockquote>

<blockquote>
<p>– הִכָּבְדִי וּגְשִׁי עַד הָאֵשׁ, וּלְיַד כּוּרִי</p>
</blockquote>

<blockquote>
<p>כְּאַחַת נַעֲרוֹתַי הַטּוֹבוֹת תָּגוּרִי.</p>
</blockquote>

<blockquote>
<p>הִיא זָעָה וְנָעָה כַגּוֹרָל הַמָּט;</p>
</blockquote>

<blockquote>
<p>הַצּוֹרֵף מְפַתֶּה וּמַחְנִיף בַּלָּט:</p>
</blockquote>

<blockquote>
<p>– עוֹד זְעֵיר וַאֲחַבְּקֵךְ, אֲחוֹתִי דוֹאֶבֶת;</p>
</blockquote>

<blockquote>
<p>עִזְרִינִי וּפְחִי עוֹד גַּם אַתְּ בַּשַּׁלְהֶבֶת.</p>
</blockquote>

<blockquote>
<p>הִיא נִגְּשָׁה, וַתֵּיטֶב לָשֶׁבֶת בִּמְקוֹם</p>
</blockquote>

<blockquote>
<p>שָׁם תַּאֲוַת הָאָמָּן נִצְרֶפֶת עַד-תֹּם.</p>
</blockquote>

<blockquote>
<p>וּבְאָזְנָהּ בָּא לַחֲשׁוֹ: עַל כֵּן לָךְ קָרָאתִי, –</p>
</blockquote>

<blockquote>
<p>כִּי חָסְרָה עוֹד רֶטֶט הַכְּאֵב יְצִיקָתִי;</p>
</blockquote>

<blockquote>
<p>וְעַתָּה שְׁמָעִינִי וְקִסְמִי לַיְקוֹד. –</p>
</blockquote>

<blockquote>
<p>וַתִּשְׁמַע וַתִּפָּת וַתִּגְהַר מְאֹד.</p>
</blockquote>

<blockquote>
<p>וַיֵּט וַיֹּאחֲזֶנָּה בְּרֶגֶשׁ וּבְאֵיבָה,</p>
</blockquote>

<blockquote>
<p>וַיַּשְׁלֵךְ אֶת טַרְפּוֹ לָאֵשׁ הָרְעֵבָה.</p>
</blockquote>

<blockquote>
<p>וַיִּשְׁמֹר אֶת סוֹדוֹ. רַק נוֹדְעָה מֵאָז</p>
</blockquote>

<blockquote>
<p>מְלַכְתּוֹ הַטְּבוּעָה בַעֲדָיֵי הַפָּז.</p>
</blockquote>

<h2 id="ב:הַגָּבִיעַ">ב: הַגָּבִיעַ</h2>

<blockquote>
<p>וַיֶּחְכַּם הַמֶּלֶךְ וַיַּגְדֵּל אֶת שְׁמוֹ,</p>
</blockquote>

<blockquote>
<p>וַיְבַקֵּשׁ עוֹד חָכְמָה וַיֵּלֶא לִמְצֹא.</p>
</blockquote>

<blockquote>
<p>וַיִּשְׁלַח לַצּוֹרֵף: עֲשֵׂה לִי גָּבִיעַ,</p>
</blockquote>

<blockquote>
<p>וְיִהְיֶה לִי אוֹב וּפִתְרוֹנִים יַבִּיעַ.</p>
</blockquote>

<blockquote>
<p>וַיִּצְבֹּר הַצּוֹרֵף אֶת זְהָבוֹ הַמְעָט,</p>
</blockquote>

<blockquote>
<p>וַיַּשְׁלֵךְ לַכּוּר – וּפִיו דּוֹבֵב בַּלָּט.</p>
</blockquote>

<blockquote>
<p>וַיְהִי בְּהַחִלּוֹ לְדוֹבֵב לְחָשָׁיו,</p>
</blockquote>

<blockquote>
<p>לָשִׁית בַּגָּבִיעַ קוֹל אוֹב, כַּאֲשֶׁר חָשָׁב –</p>
</blockquote>

<blockquote>
<p>וַיּוּעַם וַיִּקְדַּר הַזָּהָב הַטּוֹב,</p>
</blockquote>

<blockquote>
<p>וַיְהִי כִפְנֵי סִיגִים נִשְׁכָּחִים לָרֹב.</p>
</blockquote>

<blockquote>
<p>וַיִּשֹּׁם הַצּוֹרֵף, וַיְחַבֵּל תַּחְבּוּלָה;</p>
</blockquote>

<blockquote>
<p>וַיִּצֹּק מִכֶּסֶף הַיְצִיקָה הַצְּלוּלָה.</p>
</blockquote>

<blockquote>
<p>וַיָּנַע אֶת שְׂפָתָיו. אַךְ לַחַשׁ הָרָז</p>
</blockquote>

<blockquote>
<p>הִתְנַכֵּל לַכֶּסֶף וְזָהֳרוֹ גָז.</p>
</blockquote>

<blockquote>
<p>וַיֶּחֱרַד הָאִישׁ וַיֵּשְׂטְ מִן הַשְּׁנַיִם,</p>
</blockquote>

<blockquote>
<p>וַיְגַשֵּׁשׁ וַיִּמְצָא בְדִיל בֶּן-כִּלְאַיִם.</p>
</blockquote>

<blockquote>
<p>וַיּוֹסֶף לָצֶקֶת וַיִּלְאַט בְּפִיו,</p>
</blockquote>

<blockquote>
<p>וַתִּצְלַח הַמְּלָאכָה וַיּוֹשַׁע הַנִּיב.</p>
</blockquote>

<blockquote>
<p>וַיְכַל מַעֲשֵׂהוּ, וּגְבִיעַ הַקְּסָמִים</p>
</blockquote>

<blockquote>
<p>הִתְנַבֵּא וַיְדַבֵּר בִּלְשׁוֹן הַחֲכָמִים.</p>
</blockquote>

<blockquote>
<p>וַיְצַף אוֹתוֹ זָהָב וַיּיף עַד-בְּלִי-דָי;</p>
</blockquote>

<blockquote>
<p>וַיָּבֵא לַמֶּלֶךְ וַיִּתֶּן לוֹ שָׁי.</p>
</blockquote>

<h2 id="ג:הַהֶבֶל">ג: הַהֶבֶל</h2>

<blockquote>
<p>הַהֶבֶל הִתְחַפֵּשׂ וַיִּדְפֹּק כְּגֵר</p>
</blockquote>

<blockquote>
<p>עַל דֶּלֶת בָּעִיר, וְהַצּוֹרֵף עוֹד עֵר.</p>
</blockquote>

<blockquote>
<p>וְלֹא אָבָה פָתוֹחַ – אַךְ צָו לָאוֹרֵחַ;</p>
</blockquote>

<blockquote>
<p>וַיִּפְרֹץ הַזָּר, וְהָאִישׁ אַךְ פּוֹתֵחַ.</p>
</blockquote>

<blockquote>
<p>וַיֵּשֶׁב וַיַּחְתֶּה בָאֵשׁ הַדּוֹעֶכֶת,</p>
</blockquote>

<blockquote>
<p>וַיְמַשֵּׁשׁ וַיִּשְׁאַל לִפְזוּרֵי מַתֶּכֶת.</p>
</blockquote>

<blockquote>
<p>וַיַּעַן הַצּוֹרֵף, וְאִם הִתְמַהְמֵהַּ:</p>
</blockquote>

<blockquote>
<p>זֶה כַסְפִּי לִי-עֶבֶד וּזְהָבִי כְרֵעַ.</p>
</blockquote>

<blockquote>
<p>וַיֹּאמֶר: אִם תִּתֵּן לִצְמִיתוּת לִי אֵלֶּה –</p>
</blockquote>

<blockquote>
<p>וְאֶתְּנְךָ לְשֵׁם וּבְפָעָלְךָ לֹא תֵלֶא.</p>
</blockquote>

<blockquote>
<p>וַיֵּבוֹשׁ הַצּוֹרֵף מִצְּחוֹק וַעֲנָוָה,</p>
</blockquote>

<blockquote>
<p>וַיִּקְרָא: כִּדְבָרְךָ! אַךְ מוֹפֵת לִי הָבָה.</p>
</blockquote>

<blockquote>
<p>כֵּן יִהְיֶה! – עָנָהוּ, – וּבְזֹאת תֵּדַע כֹּחִי</p>
</blockquote>

<blockquote>
<p>כִּי עוֹשֵׂה נִפְלָאוֹת מֵעוֹדִי אָנֹכִי.</p>
</blockquote>

<blockquote>
<p>– שְׁבֵה שֶׁבְיְךָ חִנָּם בְּצַלְמֵי מְלַאכְתִּי,</p>
</blockquote>

<blockquote>
<p>וֶאֱצָל-לְךָ בְּרָכָה מֵאֲשֶׁר בֵּרַכְתִּי.</p>
</blockquote>

<blockquote>
<p>כֹּה דִבֵּר הַלָּז; וּבְפִיו עוֹד מְשָׁלוֹ –</p>
</blockquote>

<blockquote>
<p>וַיֶּחְמַר בַּכּוּר שָׁם, גַּם יָרוֹד גַּם עָלֹה.</p>
</blockquote>

<blockquote>
<p>וּבְטֶרֶם יְלַבֶּה לֶהָבָה כְּחֻקָּהּ –</p>
</blockquote>

<blockquote>
<p>וּדְמוּת לֹא-שֹׁעֲרָהּ כַּחֹק כְּבָר יְצוּקָה.</p>
</blockquote>

<blockquote>
<p>– עוֹד הַאֲמִין לֹא אֹבֶה – כִּי גְמוּל גַּם בִּרְמִיָּה;</p>
</blockquote>

<blockquote>
<p>עֲשֵׂה לִי בְאֵשׁ, וּבְחַנְתִּיךָ בַּשְׁנִיָּה.</p>
</blockquote>

<blockquote>
<p>וּכְדַבְּרוֹ כֵן צָחַק הַצּוֹרֵף, כִּי מָנָה</p>
</blockquote>

<blockquote>
<p>מִנְּעוּרָיו גַּם תְּכָכִים בָּאֵשׁ הַנֶּאֱמָנָה.</p>
</blockquote>

<blockquote>
<p>אַךְ קַלָּה וּצְחִיחָה כְּבַת-הַמַפּוּחַ,</p>
</blockquote>

<blockquote>
<p>הִתְלַבְּטָה כְבָר אֵשׁ לַכּוּר הַנָּפוּחַ.</p>
</blockquote>

<blockquote>
<p>וּכְרוֹחֵץ מִתְפַּנֵּק מֵרַחְצוֹ כִי עָלָה –</p>
</blockquote>

<blockquote>
<p>מִלַּהֲבָהּ כֵּן עָלְתָה הַדְּמוּת הַנִּדְגָּלָה.</p>
</blockquote>

<blockquote>
<p>וְהַצּוֹרֵף עִם נַפְשׁוֹ; וַיַּהַס הֲמוֹנָהּ,</p>
</blockquote>

<blockquote>
<p>וַיִּפְצַר בָּאִישׁ: עוֹד לִי זֹאת לָאַחֲרוֹנָה: –</p>
</blockquote>

<blockquote>
<p>עֲשֵה כְחֶמְלָתִי לִיצוּר הַגִּלְגּוּלִים,</p>
</blockquote>

<blockquote>
<p>וּפְרֹשׂ אֲפֵר חַיִּים עַל פָּנָיו הַגְּאוּלִים.</p>
</blockquote>

<blockquote>
<p>וַיְמָאֵן הַזָּר, כִּי לֹא נֻסָּה בְזֹאת;</p>
</blockquote>

<blockquote>
<p>וַיֹּאמֶר: שַׁלְּחֵנִי, לֹא אוּכַל עֲשׂוֹת.</p>
</blockquote>

<h2 id="ד:שְׁלשֶׁתהַיְתָרִים">ד: שְׁלשֶׁת הַיְתָרִים</h2>

<blockquote>
<p>וַיֶּאֱהַב הַצּוֹרֵף וַיְאָרֶשׂ לוֹ אִשָּׁה;</p>
</blockquote>

<blockquote>
<p>וַתָּקָץ בִּמְלֶאכֶת הַדַּל הַמַּחֲרִישָׁה.</p>
</blockquote>

<blockquote>
<p>וַתַּרְא כִּי רַב חֶלְקוֹ בִתְבוּנוֹת וּבְרָעוֹת,</p>
</blockquote>

<blockquote>
<p>וַתִּתְחַל וַתֵּבְךְּ מֵרֹךְ וְהִשְׁתָּאוֹת.</p>
</blockquote>

<blockquote>
<p>וַתְּדַבֵּר עַל לִבּוֹ: מְצָרֵף וְאָמָן –</p>
</blockquote>

<blockquote>
<p>כָּל יִקְרוֹת חַיֶּיךָ כִבְלוּלוֹת מִי שָׂמָן?</p>
</blockquote>

<blockquote>
<p>וַיַּעַן וַיֹּאמֶר: כְּכֹחִי אִוַּלְתִּי –</p>
</blockquote>

<blockquote>
<p>שִׁחַתִּי אֶת טוּבִי וְחֶפְצִי הִצַּלְתִּי.</p>
</blockquote>

<blockquote>
<p>וַתּוֹסֶף עַנּוֹתוֹ: מִי יִשְׁבְּ אִישׁ כָּמוֹךָ –</p>
</blockquote>

<blockquote>
<p>וּמָחַץ תַּאֲוָתוֹ וְגָאַל אֶת כֹּחָהּ?</p>
</blockquote>

<blockquote>
<p>וַיֹּאמֶר:אִסְרִינִי בִשְׁלשָׁה יְתָרִים,</p>
</blockquote>

<blockquote>
<p>בְּתוֹדָה וּבְחֵן וּבִגְמוּלוֹת נִפְתָּרִים.</p>
</blockquote>

<blockquote>
<p>וַתַּעַשׂ לוֹ כֵן; וַיְהִי אַסִּיר תְּשׁוּאוֹת,</p>
</blockquote>

<blockquote>
<p>וְקִנְאָה וַחֲנֻפָּה הַשּוֹמְרוֹת הַשְּׂנוּאוֹת.</p>
</blockquote>

<h2 id="ה:וַיְהִיבִּימֵיאֵיד...">ה: וַיְהִי בִּימֵי אֵיד&#8230;</h2>

<blockquote>
<p>וַיְהִי בְּידֵי אֵיד – וַיִּבְרְחוּ שְׁנַיִם</p>
</blockquote>

<blockquote>
<p>מִנַּעֲרֵי הַצּוֹרֵף אֶל בִּקְעַת הַחַיִּים.</p>
</blockquote>

<blockquote>
<p>וַיֵּרֶד לַבִּקְעָה וַיָּבוֹא בֵין זָרִים</p>
</blockquote>

<blockquote>
<p>וַיִּשְׁאַל: הֲנִתְעוּ הֵנָּה הַנְּעָרִים?</p>
</blockquote>

<blockquote>
<p>וְהָיָה כִּי נֶחְקַר לְאוֹת – וַיִּכָּלֵם</p>
</blockquote>

<blockquote>
<p>כְּאִישׁ עוֹד יִתְאַפֵּק וְאֵידוֹ כְבָר שָׁלֵם.</p>
</blockquote>

<blockquote>
<p>וַיַּגֵּד הָאוֹתוֹת: הָאֶחָד אִישׁ-עִתִּי,</p>
</blockquote>

<blockquote>
<p>וּבְבוֹאוֹ יְרַקַּע עַד-תֹּם אֶת אֲמִתִּי.</p>
</blockquote>

<blockquote>
<p>וְאָחִיו עוֹד נַעַר, וְאָץ רַק לִבְרֹחַ: –</p>
</blockquote>

<blockquote>
<p>הַדִּמְיוֹן לוֹ קֹרָא; וְהַגָּדוֹל – הַכֹּחַ.</p>
</blockquote>

<blockquote>
<p>וַיֹּאמְרוּ לוֹ רַבִּים: בַּגַּיְא בֵּין הַגְבָלִים</p>
</blockquote>

<blockquote>
<p>רָאִינוּ אֶת שְׁנֵיהֶם כִּשְׁבוּיִים אֻמְלָלִים.</p>
</blockquote>

<blockquote>
<p>הַדִּמְיוֹן כְּלֵץ, וּבִידֵי עֶבֶד כְּבוּלוֹת,</p>
</blockquote>

<blockquote>
<p>הַכֹּחַ יְסוֹבֵב אֶת גַּלְגַּל הַגְּמוּלוֹת.</p>
</blockquote>

<h2 id="ו:בַּדֶּרֶךְ">ו: בַּדֶּרֶךְ</h2>

<blockquote>
<p>נוֹף-יוֹם. רָזֵי-תָמִיד. בְּרַגְלוֹ הַכְּבֵדִה</p>
</blockquote>

<blockquote>
<p>יִתְנַהֵל הַצּוֹרֵף, וְדַרְכּוֹ לֹא יֵדָע.</p>
</blockquote>

<blockquote>
<p>הַלְעַרְבוֹת הַגֶּבֶר? הַלְגִבְעוֹת הַנְּעוּרִים?</p>
</blockquote>

<blockquote>
<p>עַל שִׁכְמוֹ לְמַשָּׂא הַכֵּלִים הַצְּרוּרִים.</p>
</blockquote>

<blockquote>
<p>וּבְצַעֲדוֹ יַחְשֹׁב: הַכְּלִי בְאַמְתַּחְתִּי –</p>
</blockquote>

<blockquote>
<p>וּלְחֹמֶר הָאֱמֶת; וְזֹאת לֹא לָקַחְתִּי.</p>
</blockquote>

<blockquote>
<p>מִמַּחֲזֶה וּפְזוּרָיו כִּדְמוּת הִיא לְקוּחָה,</p>
</blockquote>

<blockquote>
<p>וְגָדְלָה מִדִּמְיוֹן כְּאֵשׁ מִמַּפּוּחָהּ.</p>
</blockquote>

<blockquote>
<p>וְאִישׁ יְבַקְשֶׁנָּה – יְבַקֵּשׁ בַּחַיּים,</p>
</blockquote>

<blockquote>
<p>וְאִישׁ יִמְצָאֶנָּה – לֹא יִמְצָא חָפְנַיִם.</p>
</blockquote>

<blockquote>
<p>זְעֵיר פֹּה, זְעֵיר שָׁם. וְהַסִּיגִים הֲרָרִים –</p>
</blockquote>

<blockquote>
<p>וּכְבָרָה לִי קְטַנָּה וְיָמַי כֹּה קְצָרִים.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/10423">https://benyehuda.org/read/10423</a></div></body></html>