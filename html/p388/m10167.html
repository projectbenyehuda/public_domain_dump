<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שַׁלֶּכֶת</title>
	<meta name="author" content="יעקב שטיינברג"/>
</head>
<body>

<blockquote>
</blockquote>

<h2 id="א">א</h2>

<blockquote>
<p>שִׁלְהֵי-קַיִץ עוֹד בָּאָרֶץ,</p>

<p>אַךְ בְּפָקְחִי עֵינַי בֹּקֶר</p>

<p>לִבִּי חוֹשֵׁשׁ לַעֲנָנִים,</p>

<p>מָה הָאֲוִיר? אֲנִי חוֹקֵר.</p>

<p>אוֹר וָחֹם. אִם גַּם בָּעוֹלָם</p>

<p>אֵין אוֹת סְתָו עוֹד, אֵין מְאוּמָה,</p>

<p>אַךְ כְּבָר נָחָה עַל הַנַּחַל</p>

<p>כְּמַחֲשֶבֶת-עֶצֶב קְדוּמָה.</p>

<p>אוֹר וָחֹם. אַךְ עָלִים נוֹשְׁרִים,</p>

<p>וְנֶעֱרָמִים חֳמָרִים, חֳמָרִים;</p>

<p>וּבָאָרֶץ כְּבָר מְרַחֵף</p>

<p>שַׂר-הַסְּתָו בְּלֵילוֹת קָרִים.</p>
</blockquote>

<h2 id="ב">ב</h2>

<blockquote>
<p>כָּל הָעֶרֶב נְשָׁקְתִּנִי.</p>

<p>אַךְ בַּלַּילָה לֹא יָשַׁנְתִּי</p>

<p>וְהִרְהַרְתִּי בַּוִכּוּחִים,</p>

<p>עַל כָּל קוֹץ וְדִבּוּר דַּנְתִּי.</p>

<p>יוֹם עַל יוֹם רַק דְּבָרִים יָפִים,</p>

<p>לְבָבוֹת סְגוּרִים, פִּיוֹת פְּתוּחִים;</p>

<p>אֶת פְּרָחֵינוּ הָאַחֲרוֹנִים</p>

<p>יַךְ הַדֶּבֶר שֶׁל וִכּוּחִים.</p>

<p>עוֹד שְׂפָתַיִךְ נוֹטְפוֹת אשֶׁר,</p>

<p>אַךְ הַנְּשִיקוֹת כְּבָר לַשָּוְא: –</p>

<p>שִׁלְהֵי אַהֲבָה עוֹד בִּלְבָבֵךְ</p>

<p>וּבְמֶבָּטֵךְ קֹר הַסְּתָו.</p>
</blockquote>

<h2 id="ג">ג</h2>

<blockquote>
<p>הַנַּעֲרָה אוֹמֶרֶת: לַכֹּל עֵת וּזְּמָן;</p>

<p>מִתְהַלְּכִים אֲנַחְנוּ בִשְׂדֵרַת הַגָּן.</p>

<p>אָנֹכִי מִתְחַנֵּן: אֲנִי אָנָה בָּא?</p>

<p>כֹּה רַךְ הוּא הָעֶרֶב, רַק עָלֶה יֵשׁ זָע,</p>

<p>וְנוֹשֵׁר וְנוֹפֵל כִּי בָא לוֹ כְבָר עֵת&#8230;</p>

<p>– הֲתֹאמַר לְהַחֲיוֹת מַה שֶּׁכְּבָר מֵת?</p>
</blockquote>

<blockquote>
<p>&#8220;הֲכָבְתָה בִלְבָבֵךְ הָאֵשׁ כְּבָר עַד-תֹּם?&#8221;</p>
</blockquote>

<blockquote>
<p>מַה נָּעִים בַּשְׂדֵרָה בְּרֶדֶת הַיּוֹם;</p>
</blockquote>

<blockquote>
<p>מִתַּחַת רַגְלֵינוּ מַרְבַדִּים שֶׁל פָּז&#8230;</p>
</blockquote>

<blockquote>
<p>&#8220;רַעְיָתִי, הֲנָבוֹא לַמַּחֲבוֹא הַלָּז?&#8221;</p>
</blockquote>

<blockquote>
<p>– לֹא עִמְּךָ לֹא אֵלֵךְ: לַכֹּל עֵת וּזְמָן. –</p>
</blockquote>

<blockquote>
<p>מִתְהַלְּכִים אֲנַחְנוּ בִשְׂדֵרַת הַגָּן.</p>
</blockquote>

<h2 id="ד">ד</h2>

<blockquote>
<p>בַּאֲשֶׁר תַּבִּיט שָׁם אַרְגָּמָן,</p>

<p>בַּאֲשֶׁר תִּצְעַד – זְהַב שַׁלֶּכֶת;</p>

<p>בַּת-המַּלְכַָּה שֶׁל הַבָּצִיר</p>

<p>עַל מַרְבַדֵּי-פָז דּוֹרֶכֶת.</p>

<p>עַל שְׂפָתֶיהָ צְחוֹק שֶׁל מְנוּחָה</p>

<p>וּמֶבָּטָהּ אוֹמֵר שֹבַע;</p>

<p>עָלִים נוֹפְלִים לְרַגְלֶיהָ:</p>

<p>שָׁלוֹם, מַטְרוֹנִיתָא טוֹבָה!</p>

<p>גַּם בַּגָּן וְגַּם בַּשָּׂדֶה</p>

<p>הַכֹּל יַזִּיל פָּז לִכְבוֹדָהּ;</p>

<p>מִצְטַחֶקֶת בַּת-הַמַּלְכָּה</p>

<p>וּמְשַׁלֶּמֶת שְֹכַר-עֲבוֹדָה:</p>

<p>הָאֲגָסִים נוֹפְלִים אַרְצָה,</p>

<p>הִבְשִׁיל פִּרְיוֹ הַתַּפּוּחַ,</p>

<p>גַּם אִילָנֵי סְרָק וּפְרָחִים</p>

<p>עָבַר זְמַנָּם: עֵת לָנוּחַ.</p>

<p>רַק הַשְּׁחָקִים, שָׂרֵי-מַעְלָה,</p>

<p>שַׂר-הַסְּתָו מֵרָחוֹק רוֹאִים;</p>

<p>רַכִּים, טְהוֹרִים וַעֲצוּבִים</p>

<p>שׁוֹמְרִים סוֹדָם הֵם, הַגְּבוֹהִים.</p>
</blockquote>

<h2 id="ה">ה</h2>

<blockquote>
<p>לֵיל הַבָּצִיר טוֹב וָרַךְ,</p>

<p>טוֹב בַּחֲשֵׁכָה לִי לְבַדִּי.</p>

<p>לָמָּה תִבְכִּי, מַה תִּתְוַדִּי?</p>

<p>יוֹם מְנוּחָתִי לֹא יְאַחֵר: –</p>

<p>לְכִי וּבַקְּשִׁי אשֶׁר אַחֵר;</p>

<p>לָמָּה נֵשֵב וְנִתְוַכַּחַ?</p>

<p>מַה שֶׁהָיָה כְּבָר נִשְׁתַּכַּח –</p>

<p>כְּבָר הִגִּיעַ לִידֵי כָךְ.</p>

<p>הִנָּךְ קָמָה וְהוֹלֶכֶת –</p>

<p>אֲחָזָתֶךְ פִּתְאֹם תְּנוּמָה&#8230;</p>

<p>לְכִי לְשָׁלוֹם! אֵין מְאוּמָה,</p>

<p>אֵין מְאוּמָה. אֵין כָּמוֹנִי</p>

<p>דּוֹבֵר שָׁלוֹם רַב בִּיגוֹנִי.</p>

<p>לְכִי לְשָׁלוֹם. הַכֹּל נָם,</p>

<p>עָלִים נוֹשְׁרִים פֹּה וָשָם,</p>

<p>אַךְ הַלַּיְלָה חָם. שַׁלֶּכֶת.</p>
</blockquote>

<h2 id="ו">ו</h2>

<blockquote>
<p>עַל שְׂפַת הַנַּחַל יָשְׁבָה נַעֲרָה,</p>

<p>וַתֵּבְךְּ וַתְּקַלֵּל אֶת גּוֹרָלָהּ.</p>

<p>וָאֶשְׁאַל אוֹתָה: לָמָּה תִבְכִּי?</p>

<p>מַה יִּיף הַיּוֹם, הַשֶּׁמֶשׁ עָלָה</p>

<p>וַיִּצֶק אוֹר בִּזְהַב הַבָּצִיר.</p>

<p>וַתַּעַן אָז: אֲנִי עֲזוּבָה. –</p>

<p>וָאֵרֶא עֶלֶם יוֹשֵׁב קוֹדֵר</p>

<p>וּמְנַגֵּן שִׁירָה מְאֹד עֲצוּבָה.</p>

<p>מַה תֵּבְךְּ שִׁירָתְךָ, עֶלֶם קוֹדֵר,</p>

<p>מַה נָּאָה שֶׁמֶש-יוֹם בְּצֵאתָהּ!</p>

<p>וַיַעַן אָז: הַנַּעֲרָה הָלְכָה,</p>

<p>יוֹם חַגִּי תַם, הָאַהֲבָה מֵתָה.</p>

<p>עַל אֵם-הַדֶּרֶךְ צוֹעֵד גֶּבֶר,</p>

<p>וּלְבָבוֹ עֵר וּבְנַפְשׁוֹ מְנוּחָה;</p>

<p>וְלוֹחֵשׁ הוּא: שְׂאִי שָׁלוֹם, נַעֲרָה,</p>

<p>וּתְהִי לִי הַמֶּרְחַבְיָה בְּרוּכָה.</p>
</blockquote>

<h2 id="ז">ז</h2>

<blockquote>
<p>מְסַנֵּן אוֹר הַיּוֹם הַמְעֻנָּן</p>

<p>אֶת חוֹבָתוֹ רַק לָצֵאת:</p>

<p>בֹּקֶר רִאשׁוֹן לָאֲבֵלוּת</p>

<p>עַל הַשֶּׁמֶש אֲשֶׁר מֵת.</p>

<p>מֵה יְּצַפְצְפוּ צִפֳּרִים</p>

<p>עַל הָעֵצִים, עַל החוֹמוֹת?</p>

<p>מֵת הַשֶּמֶש: אֵבֶל אֶחָד</p>

<p>קִבֵּץ יַחַד כָּל הַיְתוֹמוֹת.</p>

<p>שׁוּר: הֵן נָשְׂאוּ אֶת כַּנְפֵיהֶן</p>

<p>וַיָּעוּפוּ לַמֶּרְחַקִּים;</p>

<p>אָדָם יָתוֹם פֹּה יִשָּׁאֵר</p>

<p>לִימֵי סַגְרִיר וּלְמַחֲשַכִּים.</p>
</blockquote>

<h2 id="ח">ח</h2>

<blockquote>
<p>אַתְּ הָלַכְתְּ וַאֲנִי נִרְדַמְתִּי.</p>

<p>וְחָלַמְתִּי: אַתְּ יוֹשֶׁבֶת</p>

<p>פֹּה עִמָּדִי; וּבַחֶדֶר</p>

<p>דְּמָמָה גְדוֹלָה וְעֲצֶבֶת.</p>

<p>הַכֹּל פִּתְאֹם כֹּה נִשְׁתַּנָּה:</p>

<p>כֹּה נוֹשָׁנִים הֵם הָרְהִיטִים;</p>

<p>גַּם בַּחוּץ, כְּזָקֵן עָצֵל,</p>

<p>נוֹפֵל שֶׁלֶג פִּתִּים פִּתִּים.</p>

<p>פִּתְאֹם נִכְנָס עֶלֶם הָדוּר,</p>

<p>צְחוֹק בְּפִיו וְשִׁירָה חֲטוּפָה;</p>

<p>אַתְּ אוֹמֶרֶת: &quot;בְּנִי, אַל תֵּצֵא,</p>

<p>רְאֵה, בַּחוּץ גַּם קֹר גַּם סוּפָה.&quot;</p>
</blockquote>

<h2 id="ט">ט</h2>

<blockquote>
<p>מְעֻנָּנִים כְּבָר הַיָּמִים</p>

<p>וַאֲרֻכִּים כְּבָר הַנְּשָׁפִים;</p>

<p>יוֹמָם יוֹשְׁבִים פֹּה בַּחֲנֻיּוֹת,</p>

<p>לַיְלָה מְשַׂחֲקִים פֹּה בִּקְלָפִים.</p>

<p>רְאֵה: בַּחוּץ, בַּבֹּץ טָבוּעַ,</p>

<p>מְשָׂרֵךְ דַּרְכּוֹ הַשִּׁמָּמוֹן;</p>

<p>וּמַלְאֲכֵי אָוֶן קְטַנִּים</p>

<p>אַחֲרָיו צוֹעֲדִים בֶּהָמוֹן.</p>

<p>כָּל הַקָּהָל פּוֹגֵש אוֹתָם</p>

<p>בְּסֵבֶר פָּנִים וּבִתְרוּעָה;</p>

<p>שַׂר הַשִּעֲמוּם מְגַחֵךְ</p>

<p>בְּבַת-צְחוֹק שֶׁל אִשָׁה צְנוּעָה.</p>
</blockquote>

<h2 id="י">י</h2>

<blockquote>
<p>הַבָּצִיר תַּם, הִתְחִילוּ גְשָׁמִים,</p>

<p>הַנַּעֲרָה נָסְעָה לָהּ לְבֵיתָהּ;</p>

<p>הֱיֵה לִי בָרוּך, סְתָו מְעֻנָּן,</p>

<p>רַק אַתָּה מְנוּחָה לִי הֵבֵאתָ.</p>

<p>טִיף-טַף טִיף-טַף&#8230; נְאוּם הַגֶּשֶׁם</p>

<p>הַגֶּשֶׁם מְדַבֵּר דְּבָרִים כְּבוּשִים.</p>

<p>גַּעֲגוּעֶיךָ לֹא גַּעֲגוּעִים</p>

<p>וּמַכְאוֹבֶיךָ לֹא אֲנוּשִׁים.</p>
</blockquote>

<h2 id="אֶפִּילוֹג">אֶפִּילוֹג</h2>

<blockquote>
<p>הוּא בְאֵפֶר לְבָבוֹ טָמָן</p>

<p>הַגַּחֶלֶת הָאַחֲרוֹנָה;</p>

<p>קַם וַיַּעֲבֹר עִם תַּרְמִילוֹ</p>

<p>אֶל הָעִיר וְאֶל הֲמוֹנָהּ.</p>

<p>עָבַר מְדִינוֹת וַאֲרָצוֹת –</p>

<p>נַפְשׁוֹ לִרְאוֹת עוֹד שׁוֹאֶלֶת;</p>

<p>בְאֵפֶר לִבּוֹ בַּמִּסְתָּרִים</p>

<p>דּוּמָם לָחֲשָׁה הַגַּחֶלֶת.</p>

<p>מִשְׁנֵה אוֹן לְעוֹבְרֵי דְרָכִים;</p>

<p>אַךְ הַבְּדִידוּת הִיא מַתֶּשֶׁת</p>

<p>כֹּחַ אָדָם. עוֹד בִּלְבָבוֹ</p>

<p>הַגַּחֵֶלֶת הַלּוֹחֶשֶת.</p>

<p>פַּעַם רָאָה אִשָּׁה נָאָה,</p>

<p>זוֹ שֶׁבָּגְדָה בּוֹ לְפָנִים;</p>

<p>זָכוֹר זָכְרָה לוֹ מֵחָדָשׁ</p>

<p>חֲסָדֶיהָ הַנּוֹשָׁנִים.</p>

<p>הוּא הִצְטַחֵק וַיַּשְׁמִיעָהּ</p>

<p>כִּי הִתְחָרֵט עַל אִוַּלְתּוֹ,</p>

<p>וַיֵּעָלֵם. אַךְ בִּלְבָבוֹ</p>

<p>דּוּמָם לָחֲשָׁה עוֹד גַּחַלְתּוֹ.</p>

<p>1909</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/10167">https://benyehuda.org/read/10167</a></div></body></html>