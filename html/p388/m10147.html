<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מַסַּע אֲבִישָׁלוֹם</title>
	<meta name="author" content="יעקב שטיינברג"/>
</head>
<body>

<h2 id="פְּתִיחָה">פְּתִיחָה</h2>

<blockquote>
<p>יְפִי הָאַלְמָוֶת בַּחֲלוֹמִי</p>
</blockquote>

<blockquote>
<p>וּלְבָבִי גַחֶלֶת עֲמוּמָה;</p>
</blockquote>

<blockquote>
<p>צַו נֵצַח עַל שְׂפָתַי הַקּוֹדְחוֹת</p>
</blockquote>

<blockquote>
<p>וּבְיָדִי הַקָּרָה אֵין מְאוּמָה.</p>
</blockquote>

<blockquote>
<p>עַפְעַפַּי יַיְשִׁירוּ לַתְּהִלָּה</p>
</blockquote>

<blockquote>
<p>וּדְבַר-מָה לַתְּהוֹם יַדְרִיכֵנִי;</p>
</blockquote>

<blockquote>
<p>מְחוּקָה עַל חוֹתַם נְעוּרַי</p>
</blockquote>

<blockquote>
<p>מִלַּת הַקֶּסֶם: הִנֵּנִי.</p>
</blockquote>

<blockquote>
<p>וַעֲשֵׁן-לֵב בֵּין אוּדֵי יְצִירָה</p>
</blockquote>

<blockquote>
<p>מֵחֲלוֹם הַתַּעְתּוּעִים לֹא אֶרֶף: –</p>
</blockquote>

<blockquote>
<p>כְּגִבּוֹר הַנּוֹפֵל עַל חַרְבּוֹ</p>
</blockquote>

<blockquote>
<p>וְעֵינָיו הַגּוֹוְעוֹת – לַחֶרֶב.</p>
</blockquote>

<h2 id="פְּרוֹלוֹג:יְגוֹןהַמּוֹלֶדֶת">פְּרוֹלוֹג: יְגוֹן הַמּוֹלֶדֶת</h2>

<blockquote>
<p>לֹא מִגֶּזַע בֵּית רִקָּבוֹן</p>
</blockquote>

<blockquote>
<p>יָנַק לְשַׁדּוֹ אֲבִישָׁלוֹם,</p>
</blockquote>

<blockquote>
<p>וּבַעֲווֹן יְרֵשַׁת קָלוֹן</p>
</blockquote>

<blockquote>
<p>לֹא הִתְגָּאֲלָה בוֹ נַפְשׁוֹ;</p>
</blockquote>

<blockquote>
<p>לֹא בְמִשְׁכְּנוֹת הָעֹנִי</p>
</blockquote>

<blockquote>
<p>כָּבְדָה רוּחוֹ וַתֵּעָגֵן</p>
</blockquote>

<blockquote>
<p>לִשְׁבִיל יֶשַׁע בַּמֶּרְחַקִּים;</p>
</blockquote>

<blockquote>
<p>לֹא שִׁגְיוֹנוֹת אשֶׁר-נֹעַר,</p>
</blockquote>

<blockquote>
<p>אַף לֹא סֵבֶל חַיֵּי-לַחַץ</p>
</blockquote>

<blockquote>
<p>מִמּוֹלַדְתּוֹ הִתְעוּהוּ;</p>
</blockquote>

<blockquote>
<p>לֹא כִנְמַקֵּי לֵב וּבָשָׂר,</p>
</blockquote>

<blockquote>
<p>אֲשֶׁר יַרְווּ צִמְאוֹן נַפְשָׁם</p>
</blockquote>

<blockquote>
<p>בַּעֲסִיס חֲלוֹמוֹת הֶבֶל</p>
</blockquote>

<blockquote>
<p>וּבְמַמְרוֹרֵי קִנְאַת סְתָרִים –</p>
</blockquote>

<blockquote>
<p>הָלַךְ קוֹדֵר אֲבִישָׁלוֹם;</p>
</blockquote>

<blockquote>
<p>לֹא כְקוֹבְבֵי-יוֹם הַצְּפוּיִים</p>
</blockquote>

<blockquote>
<p>לַהֲבֵל יְגוֹן אֵין-אוֹנִים</p>
</blockquote>

<blockquote>
<p>וּלְתַעֲלוּלֵי זְדוֹן-הַמִּקְרֶה –</p>
</blockquote>

<blockquote>
<p>נָשָׁה טוֹב גַּם אֲבִישָׁלוֹם.</p>
</blockquote>

<blockquote>
<p>הָדוּר, דָּגוּל, גְּבַהּ-עֵינַיִם –</p>
</blockquote>

<blockquote>
<p>כָּכָה עָמַד אֲבִישָׁלוֹם</p>
</blockquote>

<blockquote>
<p>קוֹמְמִיּוּת בַּעֲלוּמָיו</p>
</blockquote>

<blockquote>
<p>וּכְשֹׁךְ סַעֲרַת הָאֵלִים</p>
</blockquote>

<blockquote>
<p>בְּמוֹלַדְתּוֹ וּבְנַפְשׁוֹ;</p>
</blockquote>

<blockquote>
<p>רַק בִּרְתוּקוֹת יָגוֹן פֶּלִאי</p>
</blockquote>

<blockquote>
<p>רִתְּקָה אוֹתוֹ יַד גּוֹרָלוֹ</p>
</blockquote>

<blockquote>
<p>בְּתוֹךְ מַעְגַּל בַּטָּלָה,</p>
</blockquote>

<blockquote>
<p>לִבְלִי נְטוֹת לִשְׁבִיל הֶעָמָל,</p>
</blockquote>

<blockquote>
<p>לִבְלִי סוּר לִנְתִיב הָעֹנֶג,</p>
</blockquote>

<blockquote>
<p>לִבְלִי הֵימִין אֶל עַלִּיזִים,</p>
</blockquote>

<blockquote>
<p>לִבְלִי הַשְׂמְאִיל גַּם לַמְעֻנִּים,</p>
</blockquote>

<blockquote>
<p>לִבְלִי נְפֹל גַּם מְלֹא קוֹמָתוֹ</p>
</blockquote>

<blockquote>
<p>לַאֲבַק הָאֵל הַשָּׂרוּף,</p>
</blockquote>

<blockquote>
<p>וּלְהָרִיעַ תְּרוּעַת אֵבֶל</p>
</blockquote>

<blockquote>
<p>לִקְלוֹן עַד וּלְיֵאוּשׁ נֵצַח.</p>
</blockquote>

<blockquote>
<p>וּבָעֵת הַהִיא וַיֵּלֶךְ</p>
</blockquote>

<blockquote>
<p>בִּימֵי קַיִץ אֲבִישָׁלוֹם</p>
</blockquote>

<blockquote>
<p>לִשְׁאֹף צֵל בִּשְׂדֵה אוּקְרַיְנָא;</p>
</blockquote>

<blockquote>
<p>וּבִנְעֹם לוֹ שְׁלוֹם הַקַּיִץ,</p>
</blockquote>

<blockquote>
<p>וּמְלֹא נַפְשׁוֹ דְמִי וָזֹהַר,</p>
</blockquote>

<blockquote>
<p>כִּמְלֹא מִשְׁטַח יְאוֹר רוֹגֵעַ</p>
</blockquote>

<blockquote>
<p>בַּצָּהֳרַיִם מוּל הַשֶּׁמֶשׁ, –</p>
</blockquote>

<blockquote>
<p>וַיִּסָּעֵר פִּתְאֹם לִבּוֹ</p>
</blockquote>

<blockquote>
<p>לִדְמוּת נַעֲרָה מִן הַנְּעָרוֹת</p>
</blockquote>

<blockquote>
<p>אֲשֶׁר יָצַק אֵל הַיֹּפִי</p>
</blockquote>

<blockquote>
<p>מוֹר הָאַהֲבָה עַל רֹאשָׁן,</p>
</blockquote>

<blockquote>
<p>וּמִסְּבַךְ קְוֻצּוֹתָן כּוֹנֵן</p>
</blockquote>

<blockquote>
<p>רֶשֶׁת חַיָּה וְרוֹעֶדֶת,</p>
</blockquote>

<blockquote>
<p>וּבֵין קִמְטֵי שִׂמְלַת גֵּוָן</p>
</blockquote>

<blockquote>
<p>טָמַן רִשְׁרוּשׁ כְּנַף הָאשֶׁר,</p>
</blockquote>

<blockquote>
<p>וּבִתְהוֹם אִישׁוֹנָן צָרַר</p>
</blockquote>

<blockquote>
<p>תַּעְתּוּעֵי גִיל וְיָגוֹן,</p>
</blockquote>

<blockquote>
<p>אַף חֲרוֹז שִׂפְתוֹתָן צֵרֵף</p>
</blockquote>

<blockquote>
<p>לְמַנְגִּינַת אֵשׁ וְחִידָה.</p>
</blockquote>

<blockquote>
<p>דִּבְרֵי חֵן בְּפִי הָעֶלֶם,</p>
</blockquote>

<blockquote>
<p>לַהַג-תֹּם עַל שְׂפַת הַנַּעֲרָה;</p>
</blockquote>

<blockquote>
<p>עוֹד הָעֶלֶם גְבַהּ עֵינַיִם,</p>
</blockquote>

<blockquote>
<p>גַּם הַנַּעֲרָה מִתְנַכֶּרֶת;</p>
</blockquote>

<blockquote>
<p>טֶרֶם יָחוּשׁ עוֹד הָעֶלֶם<a href="#fn:1" id="fnref:1" title="see footnote" class="footnote"><sup>1</sup></a></p>
</blockquote>

<blockquote>
<p>נֵטֶל יָגוֹן קַל עַל לִבּוֹ</p>
</blockquote>

<blockquote>
<p>כְּעַצֶּבֶת אֲשֶׁר תֵּרֵד</p>
</blockquote>

<blockquote>
<p>עַל הָאָרֶץ לִפְנֵי סַעַר, –</p>
</blockquote>

<blockquote>
<p>וּכְבָר נֶאֱחַז קְצֵה לִבּוֹ</p>
</blockquote>

<blockquote>
<p>בְּמַלְכֹּדֶת זְהַב הַקְּוֻצּוֹת,</p>
</blockquote>

<blockquote>
<p>וּבְעוֹדֶנּוּ זָע וּמְפַרְפֵּר –</p>
</blockquote>

<blockquote>
<p>וַיִּנָּתְזוּ מִצּוּר לִבּוֹ</p>
</blockquote>

<blockquote>
<p>גִּצֵּי רֶגֶשׁ וַחֲלוֹמוֹת,</p>
</blockquote>

<blockquote>
<p>וַיִּמּוֹגוּ בַמַּחֲבוֹאִים</p>
</blockquote>

<blockquote>
<p>בַּעֲלָטַת לֵילוֹת יִחוּד.</p>
</blockquote>

<blockquote>
<p>עַל מַרְבַדֵּי שְׂדוֹת הַקַּיִץ,</p>
</blockquote>

<blockquote>
<p>בְּתוֹךְ מַעְגַּל עֲלוּמִים,</p>
</blockquote>

<blockquote>
<p>אָז גַּם יַתְחִיל גַּם יֵאָסֵף</p>
</blockquote>

<blockquote>
<p>מִשְׂחָק חַי שֶׁל שְׁנֵי לְבָבוֹת.</p>
</blockquote>

<blockquote>
<p>כָּכָה אַהֲבַת הָאִשָּׁה</p>
</blockquote>

<blockquote>
<p>לִלְבַב גֶּבֶר חוֹמֵד אשֶׁר:</p>
</blockquote>

<blockquote>
<p>כְּאַגָּדַת-פְּלָאִים סְתוּמָה,</p>
</blockquote>

<blockquote>
<p>אֲשֶׁר תִּבְלַע עֵין מִתְבּוֹדֵד</p>
</blockquote>

<blockquote>
<p>מֵעַל פְּלֵיטַת גְּוִיל קַדְמוֹנִים –</p>
</blockquote>

<blockquote>
<p>רֶגַע גָּז וְתַם הֶחָזוֹן,</p>
</blockquote>

<blockquote>
<p>וּמִתּוֹךְ הַיָּד יִשָּׁמֵט</p>
</blockquote>

<blockquote>
<p>זָר וְאִלֵּם גְּוִיל הָרָזִים,</p>
</blockquote>

<blockquote>
<p>רַק הָאִישׁ עוֹד יוֹסִיף יִשְׁהֶה</p>
</blockquote>

<blockquote>
<p>וּלְמִשְׁעֶנֶת כִּסְאוֹ יִדֹּם,</p>
</blockquote>

<blockquote>
<p>וּבְעֵינַיִם כָּלוֹת יָתוּר</p>
</blockquote>

<blockquote>
<p>בַּדּוּמִיָּה הַלּוֹחֶשֶׁת. –</p>
</blockquote>

<blockquote>
<p>כָּכָה אָהַב אֲבִישָׁלוֹם:</p>
</blockquote>

<blockquote>
<p>לְלֹא רֶטֶט הַמַּאֲוַיִּים</p>
</blockquote>

<blockquote>
<p>אֲשֶׁר יִצְנְפוּ לֵב-אוֹהֵב</p>
</blockquote>

<blockquote>
<p>אֱלֵי רוֹם דִּמְיוֹנוֹת נֹעַר,</p>
</blockquote>

<blockquote>
<p>לְלֹא מַדְוֵה הַהֲזָיָה,</p>
</blockquote>

<blockquote>
<p>אֲשֶׁר יִתֵּן עֹז רְמִיָּה.</p>
</blockquote>

<blockquote>
<p>גַּם לַחַלָּשׁ עֵת כִּי יֹאהַב,</p>
</blockquote>

<blockquote>
<p>גַּם לַנִּקְלֶה הַמִּשְׁתּוֹלֵל</p>
</blockquote>

<blockquote>
<p>לִסְגֹּר שַׁעֲרֵי הַיָּגוֹן,</p>
</blockquote>

<blockquote>
<p>וּבִרְשׁוּתוֹ אֵין מְאוּמָה –</p>
</blockquote>

<blockquote>
<p>רַק מַפְתֵּחַ זָהָב קָטָן</p>
</blockquote>

<blockquote>
<p>לִלְבַב אִשָּׁה צַר וְנֶאֱמָן;</p>
</blockquote>

<blockquote>
<p>לֹא בִנְתִיבוֹת גִּיל וְיָגוֹן</p>
</blockquote>

<blockquote>
<p>יָצָא לִתְעוֹת אֲבִישָׁלוֹם,</p>
</blockquote>

<blockquote>
<p>אַף לֹא שָׁאַף מְלֹא חָזֵהוּ</p>
</blockquote>

<blockquote>
<p>חֹם הַתַּאֲוָה הַלּוֹהֵט,</p>
</blockquote>

<blockquote>
<p>אֲשֶׁר יְהִי לְאַבְקַת זָהָב</p>
</blockquote>

<blockquote>
<p>מוּל הַשֶּׁמֶשׁ שֶׁל הָאַהֲבָה, –</p>
</blockquote>

<blockquote>
<p>רַק לְרוֹמְמוּת לְבָבוֹ</p>
</blockquote>

<blockquote>
<p>רָץ וַיַּעֲבֹר אֲבִישָׁלוֹם</p>
</blockquote>

<blockquote>
<p>אֶת מְסִלַּת הַנִּצָּחוֹן, –</p>
</blockquote>

<blockquote>
<p>הֲלֹא הוּא הַשְּׁבִיל הַקָּצָר</p>
</blockquote>

<blockquote>
<p>הַמִּתְפַּתֵּל – צַר וְנִבְדָּל</p>
</blockquote>

<blockquote>
<p>בֵּין רְשֻׁיּוֹת שְׁנֵי עוֹלָמוֹת –</p>
</blockquote>

<blockquote>
<p>מִלֶּב גֶּבֶר לִלְבַב אִשָּׁה.</p>
</blockquote>

<blockquote>
<p>כָּךְ בְּצָהֳרֵי יוֹם-קַיִץ –</p>
</blockquote>

<blockquote>
<p>יֵשׁ שֶׁיֵּרוֹם גַּל עַל נָהָר,</p>
</blockquote>

<blockquote>
<p>וְהִתְגַּלְגֵּל רֶגַע אֶחָד</p>
</blockquote>

<blockquote>
<p>שְׁטוּף נְגֹהוֹת – וּבְאֵין רוּחַ</p>
</blockquote>

<blockquote>
<p>יִמּוֹג חִישׁ וְיִשְׁקַע חֶרֶשׁ</p>
</blockquote>

<blockquote>
<p>בֵּין בְּנֵי-גַלִּים שַׁאֲנַנִּים. –</p>
</blockquote>

<blockquote>
<p>הָיָה עֶרֶב חַם בַּשָּׂדֶה.</p>
</blockquote>

<blockquote>
<p>לִפְנֵי פֶתַח בֵּית-הַקַּיִץ</p>
</blockquote>

<blockquote>
<p>הֵיטִיב לִבּוֹ אֲבִישָׁלוֹם,</p>
</blockquote>

<blockquote>
<p>וַיִּשְׁתַּעְשַׁע עִם הַנַּעֲרָה</p>
</blockquote>

<blockquote>
<p>הַנִּשְׁעֶנֶת דֹּם אֶל כְּתֵפוֹ;</p>
</blockquote>

<blockquote>
<p>הַשָּׁמַיִם כְּבָר הֶאֱפִילוּ,</p>
</blockquote>

<blockquote>
<p>כּוֹכָב צָץ וְנִמְלַךְ לָשׁוּב,</p>
</blockquote>

<blockquote>
<p>וּבַמִּזְרָח טֶרֶם יִכְבּוּ</p>
</blockquote>

<blockquote>
<p>הַדִּמְדוּמִים הָעֲמוּמִים:</p>
</blockquote>

<blockquote>
<p>עָבַר רוּחַ חַם בַּקָּמָה</p>
</blockquote>

<blockquote>
<p>הַמְעֻלֶּפֶת בַּהֲרוֹת כֶּסֶף,</p>
</blockquote>

<blockquote>
<p>וַיִּזְדַּעְזַע אֲבַק זָהָב,</p>
</blockquote>

<blockquote>
<p>וַיַּגִּיעוּ רֵיחוֹת קָצִיר</p>
</blockquote>

<blockquote>
<p>וּמִגַּן נִיחוֹחַ אֵלָה</p>
</blockquote>

<blockquote>
<p>לִבְנַת צִיץ בְּעֶצֶם קַיִץ –</p>
</blockquote>

<blockquote>
<p>וַיִּתְנַעֵר אֲבִישָׁלוֹם</p>
</blockquote>

<blockquote>
<p>לִשְׁאָף-רוּחַ מְלֹא חָזֵהוּ,</p>
</blockquote>

<blockquote>
<p>וַיִּתְאַפֵּק מוּל הָעָרֶב.</p>
</blockquote>

<blockquote>
<p>רֶגַע שָׁקַט בּוֹ לְבָבוֹ</p>
</blockquote>

<blockquote>
<p>לְלֹא זִיעַ גִּיל וָרֶגֶשׁ,</p>
</blockquote>

<blockquote>
<p>וּמִשְׁנֵהוּ – עָצַר פִּתְאֹם</p>
</blockquote>

<blockquote>
<p>הַלְמוּת לִבּוֹ אֲבִישָׁלוֹם,</p>
</blockquote>

<blockquote>
<p>וּכְעֵין רֶגֶשׁ דַּק וְסָתוּם</p>
</blockquote>

<blockquote>
<p>קָם בְּרוּחוֹ דִּמְיוֹן פְּלָאִים</p>
</blockquote>

<blockquote>
<p>לָחוּשׁ רַק כִּמְעוּף הָעַיִן</p>
</blockquote>

<blockquote>
<p>קִרְבַת דְּבָרִים אֲשֶׁר רָחֲקוּ</p>
</blockquote>

<blockquote>
<p>וְלֹא יִקְרְבוּ עַד עוֹלָם,</p>
</blockquote>

<blockquote>
<p>לִשְׁמֹר רֶגַע גִּיל רְמִיָּה</p>
</blockquote>

<blockquote>
<p>וּלְהִתְאַפֵּק כַּבּוֹטֵחַ</p>
</blockquote>

<blockquote>
<p>כִּי עוֹד מְעַט מִזְעָר – וְנִגְלוּ</p>
</blockquote>

<blockquote>
<p>נִסְתְּרוֹת תַּעְתּוּעֵי אֱנוֹשׁ,</p>
</blockquote>

<blockquote>
<p>אַף גַּם יִפֹּל קִיר הַגָּבִישׁ,</p>
</blockquote>

<blockquote>
<p>אֲשֶׁר יַעֲמֹד לְמַעְצוֹר</p>
</blockquote>

<blockquote>
<p>עֵת כִּי נוֹשִׁיט יָד עוֹרֶגֶת</p>
</blockquote>

<blockquote>
<p>מִמַּחֲבוֹאֵי בְדִידוּתֵנוּ,</p>
</blockquote>

<blockquote>
<p>וּלְכָל רָז וּלְכָל שִׁגָּיוֹן</p>
</blockquote>

<blockquote>
<p>יִתְגַּל פִּתְרוֹן-עַד מֵאֵלָיו,</p>
</blockquote>

<blockquote>
<p>וּמִנִּבְכֵי תְהוֹם-הַנֶּפֶשׁ</p>
</blockquote>

<blockquote>
<p>שִׂפְתֵי רָזִים תְּשִׂיחֶינָה</p>
</blockquote>

<blockquote>
<p>אַחֲרִית גֶּבֶר אֲשֶׁר נָטַל</p>
</blockquote>

<blockquote>
<p>לָשֵׂאת עֹל גַּעְגּוּעֵי אשֶׁר. –</p>
</blockquote>

<blockquote>
<p>כַּאֲבֹד כָּל שְׁבִיל בָּאָרֶץ</p>
</blockquote>

<blockquote>
<p>אַחֲרֵי סוּפַת-חֹרֶף עַזָּה,</p>
</blockquote>

<blockquote>
<p>וְלַשֶּׁלֶג בְּרַק עִצָּבוֹן</p>
</blockquote>

<blockquote>
<p>כִּבְרַק עֵין-עֲנָק חִוֶּרֶת, –</p>
</blockquote>

<blockquote>
<p>כָּךְ הִשְׁתָּאָה אֲבִישָׁלוֹם</p>
</blockquote>

<blockquote>
<p>לְכָל יַרְכְּתֵי לְבָבוֹ,</p>
</blockquote>

<blockquote>
<p>וְלֹא מָצָא שְׁבִיל וָדֶרֶךְ</p>
</blockquote>

<blockquote>
<p>עֵת כִּי נֵעוֹר מֵחֲלוֹמוֹ,</p>
</blockquote>

<blockquote>
<p>וּלְתוֹךְ מֶרְחֲבֵי הַשָּׂדוֹת</p>
</blockquote>

<blockquote>
<p>דּוּמָם צָפָה אֲבִישָׁלוֹם,</p>
</blockquote>

<blockquote>
<p>וְהִנֵּה נִשְׁקְפָה לְמוּלוֹ</p>
</blockquote>

<blockquote>
<p>מִתּוֹךְ אֵד-הַלֵּיל הַחִוֵּר</p>
</blockquote>

<blockquote>
<p>עַיִן גְּדוֹלָה וְעִוֶּרֶת,</p>
</blockquote>

<blockquote>
<p>וּבְמֶבָּטָהּ תּוּגָה סְתוּמָה,</p>
</blockquote>

<blockquote>
<p>אֲשֶׁר אֶחָד יְשִׂיחֶנָּה –</p>
</blockquote>

<blockquote>
<p>צְלִיל הַמִּלָּה: הַמּוֹלֶדֶת.</p>
</blockquote>

<h2 id="הַשִּׁירהָרִאשׁוֹן">הַשִּׁיר הָרִאשׁוֹן</h2>

<h3 id="א:מוֹת-אֵלִים">א : מוֹת-אֵלִים</h3>

<blockquote>
<p>אֵלֶּה קוֹרוֹת אֲבִישָׁלוֹם,</p>
</blockquote>

<blockquote>
<p>הוּא הָעֶלֶם כְּבַד-הַחֲלוֹמוֹת,</p>
</blockquote>

<blockquote>
<p>אֲשֶׁר הִצִּיל בְּיוֹם זָדוֹן,</p>
</blockquote>

<blockquote>
<p>בְּהִתְגּוֹשֵׁשׁ אֵל בְּאֵלִים,</p>
</blockquote>

<blockquote>
<p>פְּלֵיטַת אֵשׁ וּשְׁיָר נִשְׁמָתוֹ.</p>
</blockquote>

<blockquote>
<p>עוֹדוֹ נַעַר וַיִּבָּדֵל</p>
</blockquote>

<blockquote>
<p>מִבְּנֵי גִילוֹ הוֹגֵי-תוֹרָה</p>
</blockquote>

<blockquote>
<p>בְּבֵית רַבָּם וּבַחֲבוּרָה:</p>
</blockquote>

<blockquote>
<p>הוּא לְבַדּוֹ, רַךְ וִיחִידִי,</p>
</blockquote>

<blockquote>
<p>נָטַר דִּמְמַת בֵּית-מִדְרָשׁ</p>
</blockquote>

<blockquote>
<p>בַּאֲפֵלַת לֵילֵי חֹרֶף,</p>
</blockquote>

<blockquote>
<p>עֵת גַּם לַהַב נֵר-הַתָּמִיד</p>
</blockquote>

<blockquote>
<p>נִזְקַף תּוֹהֶה עַל הָעַמּוּד</p>
</blockquote>

<blockquote>
<p>כְּמִשְׁתָּאֶה לָעַצֶּבֶת,</p>
</blockquote>

<blockquote>
<p>וְהַחֲשֵׁכָה סְפוּגַת יָגוֹן</p>
</blockquote>

<blockquote>
<p>דֹּם נִתְקַפְּלָה בַזָּוִיּוֹת,</p>
</blockquote>

<blockquote>
<p>וַאֲפֵל הַלַּיְלָה קָרַב</p>
</blockquote>

<blockquote>
<p>אֶל כָּל חַלּוֹן, וַיִּצָּמֶד</p>
</blockquote>

<blockquote>
<p>כְּבִנְשִׁיקַת-שְׁחוֹר חֲשָׁאִית</p>
</blockquote>

<blockquote>
<p>אֶל כָּל שִׁמְשָׁה מְהַבְהֶבֶת,</p>
</blockquote>

<blockquote>
<p>וּבַבַּיִת תָּסַס דּוּמָם</p>
</blockquote>

<blockquote>
<p>רֵיחַ דַּק שֶׁל קְדֻשָּׁה מֵתָה;</p>
</blockquote>

<blockquote>
<p>אֶחָה הָיָה אָז הַנַּעַר</p>
</blockquote>

<blockquote>
<p>עִם הַשְּׁתִיקָה אִלְּמַת-שָׂפָה,</p>
</blockquote>

<blockquote>
<p>עִם הַיָּגוֹן כְּבַד-הַכָּנָף,</p>
</blockquote>

<blockquote>
<p>אֲשֶׁר רָבַץ וַיִּצָּמֶד</p>
</blockquote>

<blockquote>
<p>אֶל הַסְּפָרִים וַיִּשָּׁקֵם</p>
</blockquote>

<blockquote>
<p>נְשִׁיקַת רֵעִים בִּשְׁעַת גְּסִיסָה,</p>
</blockquote>

<blockquote>
<p>וְאֵין לְהַבְחִין בַּדּוּמִיָּה</p>
</blockquote>

<blockquote>
<p>אִם עוֹד יִרְעַד רַחַשׁ אַחֲרוֹן</p>
</blockquote>

<blockquote>
<p>עַל שִׂפְתֵיהֶם, אוֹ לָנֶצַח</p>
</blockquote>

<blockquote>
<p>כְּבָר כִּסָּתַם שְׁתִיקַת מָוֶת.</p>
</blockquote>

<blockquote>
<p>הָס! בַּאֲבַק אֲרוֹן הַסְּפָרִים</p>
</blockquote>

<blockquote>
<p>נֶאֱנָק דֹּם אֵל עַתִּיק יוֹמִין</p>
</blockquote>

<blockquote>
<p>וּבַת-עֵינוֹ, כְּבַיָּכוֹל,</p>
</blockquote>

<blockquote>
<p>תַּשְׁקִיף עוֹד עַל פְּנֵי הַבַּיִת</p>
</blockquote>

<blockquote>
<p>וְתוֹבַעַת לָהּ תַּנְחוּמִים.</p>
</blockquote>

<blockquote>
<p>אַחֲרוֹן הָיָה אָז הַנַּעַר</p>
</blockquote>

<blockquote>
<p>אֲשֶׁר נִשְׁקַע בְּתוֹךְ עֵינָיו</p>
</blockquote>

<blockquote>
<p>מַבַּט אֱלֹהִים הָאַחֲרוֹן</p>
</blockquote>

<blockquote>
<p>בְּגַעֲגוּעִים וּבְתוֹכָחָה.</p>
</blockquote>

<blockquote>
<p>אַחֲרוֹן הָיָה אָז הַנַּעַר –</p>
</blockquote>

<blockquote>
<p>וּבִמְלֹא חֲלַל הַבַּיִת</p>
</blockquote>

<blockquote>
<p>שְׁתִיקַת-עַד שֶׁלְּאַחַר מָוֶת,</p>
</blockquote>

<blockquote>
<p>וּבֵין קִמְטֵי הַפָּרֹכֶת</p>
</blockquote>

<blockquote>
<p>רָעַד כָּל הַלֵּיל בַּחֲשָׁאי</p>
</blockquote>

<blockquote>
<p>רֶטֶט אֱלֹהִים הָאַחֲרוֹן</p>
</blockquote>

<blockquote>
<p>וַיֵּאָלֵם עִם הַבֹּקֶר, –</p>
</blockquote>

<blockquote>
<p>אָז הִתְנַעֵר גַּם הָעֶלֶם</p>
</blockquote>

<blockquote>
<p>וַיִּצָּמֶד לִבְנֵי גִילוֹ,</p>
</blockquote>

<blockquote>
<p>אַךְ בְּצֵאתוֹ מִן הַבַּיִת</p>
</blockquote>

<blockquote>
<p>דָּבַק אֵלָיו לְעוֹלָמִים</p>
</blockquote>

<blockquote>
<p>רֵיחַ דַּק שֶׁל קְדֻשָּׁה מֵתָה.</p>
</blockquote>

<blockquote>
<p>יוֹם לְיוֹם וּלְשָׁנָה שָׁנָה –</p>
</blockquote>

<blockquote>
<p>וּבִגְדֹל הַנַּעַר יָצָא</p>
</blockquote>

<blockquote>
<p>לִקְרַאת אֱלֹהִים חֲדָשִׁים</p>
</blockquote>

<blockquote>
<p>אֲשֶׁר נוֹלְדוּ אָז בַּחֲבָלִים;</p>
</blockquote>

<blockquote>
<p>רִאשׁוֹן הָיָה אָז הָעֶלֶם</p>
</blockquote>

<blockquote>
<p>אֲשֶׁר נִתְקְלָה בִלְבָבוֹ</p>
</blockquote>

<blockquote>
<p>כְּנַף-הָאֵל בְּעֶצֶם זָהֳרָהּ,</p>
</blockquote>

<blockquote>
<p>וּבִגְדֹל הָאֵל וַיִּפְרֹשׂ</p>
</blockquote>

<blockquote>
<p>מֻטּוֹת כְּנָפָיו עַל הָאָרֶץ</p>
</blockquote>

<blockquote>
<p>וּבִהְיוֹת מְהוּמַת סַעַר,</p>
</blockquote>

<blockquote>
<p>הוּא הַסַּעַר אֲשֶׁר יִפְרֹץ</p>
</blockquote>

<blockquote>
<p>בְּהִתְגּוֹשֵׁש אֵל בְּאֵלִים,</p>
</blockquote>

<blockquote>
<p>אָז הִתְלַקַּח לֵב הָעֶלֶם</p>
</blockquote>

<blockquote>
<p>מִן הַקְּדֻשָּׁה אֲשֶׁר יָקְדָה</p>
</blockquote>

<blockquote>
<p>בַּאֲבַק הֲרִיסוֹת עוֹלָם,</p>
</blockquote>

<blockquote>
<p>אַךְ מֵעֵינָיו טֶרֶם יִנְדֹּף</p>
</blockquote>

<blockquote>
<p>רֵיחַ דַּק שֶׁל קְדֻשָּׁה מֵתָה.</p>
</blockquote>

<blockquote>
<p>יָמִים בָּאִים, יָמִים חוֹלְפִים</p>
</blockquote>

<blockquote>
<p>כַּעֲרוּגוֹת מֵי אוֹקְיָנוֹס, –</p>
</blockquote>

<blockquote>
<p>וּבִזְקֹן הָאֵל הֶחָדָשׁ</p>
</blockquote>

<blockquote>
<p>שְׁדוּד אוֹן-אֵל וַעֲיֵף-כְּנָפַיִם,–</p>
</blockquote>

<blockquote>
<p>אָז הִתְנַעֵר גַּם הָעֶלֶם,</p>
</blockquote>

<blockquote>
<p>וְהִנֵּה נַפְשׁוֹ חֶצְיָהּ שְׂרוּפָה</p>
</blockquote>

<blockquote>
<p>וּמַחֲצִיתָהּ עוֹד עֲשֵׁנָה;</p>
</blockquote>

<blockquote>
<p>קָם וַיָּנָס, אַף גַּם הִצִּיל</p>
</blockquote>

<blockquote>
<p>פְּלֵיטַת-אֵשׁ וּשְׁיָר נִשְׁמָתוֹ,</p>
</blockquote>

<blockquote>
<p>וּבְתוֹךְ עֵינָיו שְׁאָר הַפְּלֵיטָה –</p>
</blockquote>

<blockquote>
<p>זֹהַר דַּק שֶׁל קְדֻשָּׁה מֵתָה.</p>
</blockquote>

<blockquote>
<p>יוֹם לְיוֹם וּלְשָׁנָה שָׁנָה –</p>
</blockquote>

<blockquote>
<p>אֵלִים גּוֹוְעִים וּמִתְחַדְּשִׁים;</p>
</blockquote>

<blockquote>
<p>כַּאֲרֶשֶׁת בְּשׂוֹרַת פְּלָאִים</p>
</blockquote>

<blockquote>
<p>בָּא הַחֲלוֹם בְּתוֹךְ הַגּוֹלָה:</p>
</blockquote>

<blockquote>
<p>עַל הַיַּרְדֵּן אוֹ בַשָּׁרוֹן</p>
</blockquote>

<blockquote>
<p>רָאַה חוֹרֵשׁ זִיו הַשְּׁכִינָה.</p>
</blockquote>

<blockquote>
<p>אָז הִתְנַעֵר גַּם הָעֶלֶם</p>
</blockquote>

<blockquote>
<p>וַיִּתְחַדֵּשׁ עִם הַבְּשׂוֹרָה,</p>
</blockquote>

<blockquote>
<p>וּבְגַעְגּוּעֵי-אֵל חֲדָשִׁים</p>
</blockquote>

<blockquote>
<p>טָס לִקְרַאת הָאֵל הֶחָדָשׁ</p>
</blockquote>

<blockquote>
<p>אֲשֶׁר קֹרָא לוֹ: הַגְּאֻלָּה.</p>
</blockquote>

<blockquote>
<p>אָז יִפָּרֵד אֲבִישָׁלוֹם</p>
</blockquote>

<blockquote>
<p>פְּרֵדַת-עוֹלָם מֵאוּקְרַיְנָא,</p>
</blockquote>

<blockquote>
<p>בָּאֳנִיָּה יָשִׂים דַּרְכּוֹ,</p>
</blockquote>

<blockquote>
<p>אֱלֵי נוֹף-הַתְּכֵלֶת יַחְתֹּר,</p>
</blockquote>

<blockquote>
<p>וְכִקְסוּם תִּפְאֶרֶת יִשְׁעֶה</p>
</blockquote>

<blockquote>
<p>לְשַׁעֲשׁוּעֵי יָם-הַתְּכֵלֶת.</p>
</blockquote>

<h3 id="ב:בִּרְכַּתהַמּוֹלֶדֶת">ב: בִּרְכַּת הַמּוֹלֶדֶת</h3>

<blockquote>
<p>לֵיל יָרֵחַ עַל הַגַּלִּים,</p>
</blockquote>

<blockquote>
<p>וּבִנְתִיב הַכֶּסֶף תָּנוּד</p>
</blockquote>

<blockquote>
<p>הָאֳנִיָה כַחוֹלֶמֶת.</p>
</blockquote>

<blockquote>
<p>בָּמֳתֵי-יָם מְנֻמְּרוֹת-זֹהַר</p>
</blockquote>

<blockquote>
<p>צוֹלְלוֹת בְּאֶמְצַע שְׁבִילָן,</p>
</blockquote>

<blockquote>
<p>וּמִסְתַּלְסֵל כְּמִשְׁתַּעֲשֵׁעַ</p>
</blockquote>

<blockquote>
<p>קֶצֶף לָבָן עַל פִּי קִבְרָן,</p>
</blockquote>

<blockquote>
<p>וּבַחֲלִיפוֹת אוֹר וָעֶשֶׁת</p>
</blockquote>

<blockquote>
<p>נָעִים גַּלִּים וְנִבְלָעִים,</p>
</blockquote>

<blockquote>
<p>וְכִיצוּרֵי תְּכֵלֶת חַיִּים</p>
</blockquote>

<blockquote>
<p>פּוֹלְטָה אוֹתָם שׁוּב הַמְּצוּלָה,</p>
</blockquote>

<blockquote>
<p>גּוֹרְפִים אוֹתָם שׁוּלֵי-נַחְשׁוֹל.</p>
</blockquote>

<blockquote>
<p>מִשְׂחָק חַי עַל פְּנֵי הַמַּיִם,</p>
</blockquote>

<blockquote>
<p>וּלְתִפְאֶרֶת – אוֹר וּדְמָמָה,</p>
</blockquote>

<blockquote>
<p>וְכוֹכָבִים – דָּרֵי-מַעְלָה –</p>
</blockquote>

<blockquote>
<p>הַמִּתְבּוֹנְנִים לַמִּשְׂחָק;</p>
</blockquote>

<blockquote>
<p>וִיצוּר זָר מֵעוֹלָם אַחֵר –</p>
</blockquote>

<blockquote>
<p>עָב כְּכַף אִישׁ – אַף הִיא הִתְחַמְּקָה</p>
</blockquote>

<blockquote>
<p>לִרְאוֹת רֶגַע וּלְהִסְתַּכֵּל,</p>
</blockquote>

<blockquote>
<p>אַךְ הִיא שְׁקוּפָה כֹה וְצֶחָה,</p>
</blockquote>

<blockquote>
<p>וּכְנָפֶיהָ כְבָר מִסְתַּלְּקוֹת.</p>
</blockquote>

<blockquote>
<p>דּוּמָם צָפָה אָז הָעֶלֶם</p>
</blockquote>

<blockquote>
<p>וְלִיגוֹן יְפִי הַלַּיְלָה</p>
</blockquote>

<blockquote>
<p>אֲפָפוּהוּ חֶבְלֵי-דְמָעוֹת</p>
</blockquote>

<blockquote>
<p>עַד לְשִׁיר וּלְגַעֲגוּעִים.</p>
</blockquote>

<blockquote>
<p>אֵלֶּה דִבְרֵי אֲבִישָׁלוֹם,</p>
</blockquote>

<blockquote>
<p>זֹאת הַבְּרָכָה אֲשֶׁר בֵּרַךְ</p>
</blockquote>

<blockquote>
<p>אֶת מוֹלַדְתּוֹ אוּקְרַיְנָא</p>
</blockquote>

<blockquote>
<p>בְּיוֹם גַּעְגּוּעִים וְזִכָּרוֹן:</p>
</blockquote>

<blockquote>
<p>מִן הַדְּנֵיפֶּר עַז-הַנְּהָרִים</p>
</blockquote>

<blockquote>
<p>עַד לְיַעֲרוֹת נוֹף-הַבִּצּוֹת,</p>
</blockquote>

<blockquote>
<p>רָחֲבָה שָׁקְטָה אֶרֶץ-גַּנִּים</p>
</blockquote>

<blockquote>
<p>בְּרוּכַת שֶׁמֶשׁ וַעֲרָבוֹת.</p>
</blockquote>

<blockquote>
<p>וְהַשֶּׁמֶשׁ שֶׁמֶשׁ גְּבוּרָה:</p>
</blockquote>

<blockquote>
<p>אוֹרָהּ בָּא בִזְהַב הַחִטָּה</p>
</blockquote>

<blockquote>
<p>וּבִלְחִי תַפּוּחַ יֶאְדַּם,</p>
</blockquote>

<blockquote>
<p>וּשְׁיָר זָהֳרָהּ לָעֵנָב</p>
</blockquote>

<blockquote>
<p>הַמַּצְנִיעַ בַּמִּסְתָּרִים;</p>
</blockquote>

<blockquote>
<p>וְלָעֲרָבוֹת הוֹד הַמֶּרְחָב</p>
</blockquote>

<blockquote>
<p>סְפוּג חֲלוֹמוֹת וְגַעְגּוּעִים, –</p>
</blockquote>

<blockquote>
<p>הֲלֹא הֵם צֶאֱצָאֵי חוֹרִין,</p>
</blockquote>

<blockquote>
<p>פְּלֵיטַת-אוֹן וּשְׁיָר קוֹזַקִּים,</p>
</blockquote>

<blockquote>
<p>אֲשֶׁר רִוּוּ הָעֲרָבָה</p>
</blockquote>

<blockquote>
<p>בְּשִׁירוֹתָם צָדוֹת נָפֶשׁ.</p>
</blockquote>

<blockquote>
<p>אַשְׁרֵי חוֹמֵד אֶת אַדְמָתֵךְ,</p>
</blockquote>

<blockquote>
<p>לְעָרוֹת נַפְשׁוֹ אֶל מֶרְחָבֵךְ</p>
</blockquote>

<blockquote>
<p>וּלְקַדְּמֶנָּה – בְּיוֹם שׁוּבָהּ</p>
</blockquote>

<blockquote>
<p>טְבוּלַת-טַל וּסְפוּגַת זֹהַר –</p>
</blockquote>

<blockquote>
<p>עֲלֵי מִפְתַּן הָעֲרָבָה.</p>
</blockquote>

<blockquote>
<p>מִפּוֹלֶסְיָה רַבַּת יַעַר</p>
</blockquote>

<blockquote>
<p>עַד הַדֶּסְנָה רָמַת-חוֹפִים,</p>
</blockquote>

<blockquote>
<p>נָתְנוּ רֵיחַ דֻּבְדְּבָנִים</p>
</blockquote>

<blockquote>
<p>וּלְבֶן-צִיץ בְּתוֹר הָאָבִיב.</p>
</blockquote>

<blockquote>
<p>הַטָּפּוֹלִיָּה הֵנֵצָּה,</p>
</blockquote>

<blockquote>
<p>לִבְנֵי-כֶסֶף נֶחְפּוּ זֹהַר,</p>
</blockquote>

<blockquote>
<p>וּמִשְּׂדֵרַת עֲצֵי-בְכָאִים</p>
</blockquote>

<blockquote>
<p>עוֹלוֹת עֶרֶב תְּרוּעוֹת זָמִיר;</p>
</blockquote>

<blockquote>
<p>וּבָאָרֶץ, – מִן הַכְּפָרִים</p>
</blockquote>

<blockquote>
<p>הַמַּלְבִּינִים בָּעֲרָבוֹת,</p>
</blockquote>

<blockquote>
<p>עַד הֶעָרִים אֲשֶׁר חָלַק</p>
</blockquote>

<blockquote>
<p>לֵב יוֹשְׁבֵיהֶן בֶּאֱמוּנָה</p>
</blockquote>

<blockquote>
<p>וּבְגִיל וּבְהוֹד הַחַיִּים, –</p>
</blockquote>

<blockquote>
<p>כִּכְלוֹת עָמָל בָּעֲרָבִים</p>
</blockquote>

<blockquote>
<p>תִּיקַץ שִׁירַת בְּנוֹת הָאָרֶץ,</p>
</blockquote>

<blockquote>
<p>זִמְרַת נָשִׁים חִדְלַת-יָגוֹן,</p>
</blockquote>

<blockquote>
<p>שִׁירַת מְנוּחָה, אֲשֶׁר מָלְאָה</p>
</blockquote>

<blockquote>
<p>רִמְזֵי אשֶׁר כְּבָר לֹא רָחוֹק;</p>
</blockquote>

<blockquote>
<p>וּלְעֻמָּתָהּ מִמֶּרְחַקִּים</p>
</blockquote>

<blockquote>
<p>רִנַּת גְּבָרִים תַּעַן אֹמֶן,</p>
</blockquote>

<blockquote>
<p>בְּמַנְגִּינָה רַבַּת-עֶצֶב,</p>
</blockquote>

<blockquote>
<p>בַּהֲמוֹן גַּעְגּוּעִים עַזִּים</p>
</blockquote>

<blockquote>
<p>וּבִיקַר חֲלוֹמוֹת-גְּבוּרָה: –</p>
</blockquote>

<blockquote>
<p>כָּכָה יוּשַׁר בְּאוּקְרַיְנָא,</p>
</blockquote>

<blockquote>
<p>מִן הָאָבִיב לְבֶן-הַנִּצָּה</p>
</blockquote>

<blockquote>
<p>עַד הַסְּתָו בְּתֹם הַקָּיִץ.</p>
</blockquote>

<blockquote>
<p>מִן הַסֵּים עַד גְּדוֹת הַדְּנֵיסְטֶר</p>
</blockquote>

<blockquote>
<p>בָּעֲרָבוֹת יִנְוֶה עֶצֶב,</p>
</blockquote>

<blockquote>
<p>כִּלְיוֹן נֶפֶשׁ אֵין לוֹ שַׁחַר;</p>
</blockquote>

<blockquote>
<p>הֲלֹא הוּא יְגוֹן הַיֹּפִי</p>
</blockquote>

<blockquote>
<p>אֲשֶׁר חֻבַּר לְכָל הָדָר</p>
</blockquote>

<blockquote>
<p>וַיִּצָּמֵד לְכָל גְּבוּרָה.</p>
</blockquote>

<blockquote>
<p>אֲשֶׁר יֶהְגֶּה דֹם אֵלֵינוּ</p>
</blockquote>

<blockquote>
<p>מִתּוֹךְ שְׁאוֹן יְעָרוֹת שָׂחִים</p>
</blockquote>

<blockquote>
<p>וּמִדִּמְמַת הַמֶּרְחָב,</p>
</blockquote>

<blockquote>
<p>אֲשֶׁר יִרְמֹז מֵעֵין גֶּבֶר,</p>
</blockquote>

<blockquote>
<p>שׁוֹמְרָה אֹמֶן וּבִטָּחוֹן,</p>
</blockquote>

<blockquote>
<p>וּמִשְׁתַּקֵּף עִם חֲלוֹמוֹת</p>
</blockquote>

<blockquote>
<p>מִלֵּב נַעֲרָה חוֹמֵד אשֶׁר.</p>
</blockquote>

<blockquote>
<p>יָמִים בָּאִים, יָמִים חוֹלְפִים</p>
</blockquote>

<blockquote>
<p>כַּעֲרוּגוֹת מֵי אוֹקְיָנוֹס;</p>
</blockquote>

<blockquote>
<p>יַרְחֵי אָבִיב יֵאָסֵפוּן,</p>
</blockquote>

<blockquote>
<p>גַּם הַקַּיִץ מֵת בִּזְהָבוֹ</p>
</blockquote>

<blockquote>
<p>גַּם גַּעְגּוּעֵי הַשַּׁלֶּכֶת</p>
</blockquote>

<blockquote>
<p>נוֹבְלִים דֹּם לְרוּחוֹת צָפוֹן,</p>
</blockquote>

<blockquote>
<p>וּכְמוֹ שִׁלְהֵי-חַג נִשְׁכָּחִים</p>
</blockquote>

<blockquote>
<p>רוֹעֲדִים בְּצִדֵּי דְרָכִים</p>
</blockquote>

<blockquote>
<p>פִּרְחֵי-תִשְׁרֵי הָאַחֲרוֹנִים,</p>
</blockquote>

<blockquote>
<p>וּשְׁיָר עֲלֵי הָאַרְגָּמָן</p>
</blockquote>

<blockquote>
<p>גּוֹסֵס דֹּם בְּעִמְקֵי יָעַר,</p>
</blockquote>

<blockquote>
<p>וּבְעוֹד צִיץ הַפְּרָג הָאַחֲרוֹן</p>
</blockquote>

<blockquote>
<p>נִזְקָף תּוֹהֶה בָעֲרָבָה, –</p>
</blockquote>

<blockquote>
<p>וּכְבָר תַּם הַחַג וְנִשְׁלָם:</p>
</blockquote>

<blockquote>
<p>מֶלֶךְ חָדָשׁ בָּא לָעוֹלָם,</p>
</blockquote>

<blockquote>
<p>וּמֵדִיחַ בְּמֵי גְשָׁמָיו</p>
</blockquote>

<blockquote>
<p>עִקְּבוֹת אוֹיְבוֹ אֲשֶׁר נֻצַּח.</p>
</blockquote>

<blockquote>
<p>אָז יָבוֹאוּ הָעַרְפִלִּים</p>
</blockquote>

<blockquote>
<p>לָעֲרָבוֹת הַשּׁוֹמֵמוֹת,</p>
</blockquote>

<blockquote>
<p>וְהִרְעִיפוּ – דֶּרֶךְ רֶשֶׁת</p>
</blockquote>

<blockquote>
<p>גְּשָׁמִים יוֹרְדִים לְשִׁמָּמוֹן –</p>
</blockquote>

<blockquote>
<p>נִטְפֵי יָגוֹן קַר וְאִלֵּם.</p>
</blockquote>

<blockquote>
<p>יָמִים בָּאִים, יָמִים חוֹלְפִים</p>
</blockquote>

<blockquote>
<p>כַּעֲרוּגוֹת מֵי אוֹקְיָנוֹס.</p>
</blockquote>

<blockquote>
<p>נֵר הַחַיִּים הוּא הַשֶּׁמֶשׁ</p>
</blockquote>

<blockquote>
<p>וְלַמָּוֶת אוֹר הַשָּׁלֶג;</p>
</blockquote>

<blockquote>
<p>וּבִהְיוֹת בְּלֵיל הַשְּׁלָגִים</p>
</blockquote>

<blockquote>
<p>קֹר וּתְכֵלֶת בָּעֲרָבוֹת,</p>
</blockquote>

<blockquote>
<p>וּבִרְעֹד כּוֹכָבִים רְחוֹקִים</p>
</blockquote>

<blockquote>
<p>בַּשָּׁמַיִם הַנִּשָּׂאִים</p>
</blockquote>

<blockquote>
<p>וּלְעֻמָּתָם – כּוֹכְבֵי-מַטָּה –</p>
</blockquote>

<blockquote>
<p>יִרְעֲדוּ רְסִיסֵי זֹהַר</p>
</blockquote>

<blockquote>
<p>עַל הַשֶּׁלֶג בָּעֲרָבָה,</p>
</blockquote>

<blockquote>
<p>וּבָעוֹלָם עִרְבּוּב אוֹרוֹת:</p>
</blockquote>

<blockquote>
<p>אוֹר לֵיל חַי וְזִיו כִּלָּיוֹן,</p>
</blockquote>

<blockquote>
<p>אַךְ לִשְׁנֵיהֶם תְּכֵלֶת רַכָּה,</p>
</blockquote>

<blockquote>
<p>אַךְ גַּם שְׁנֵיהֶם יָפִים יָפִים, –</p>
</blockquote>

<blockquote>
<p>אָז חֲתָר-לְךָ, בֶּן-חוֹרִין,</p>
</blockquote>

<blockquote>
<p>בִּמְעוּף סוּסְךָ לָעֲרָבָה,</p>
</blockquote>

<blockquote>
<p>טוּס וּגְמֹא מֶרְחַקִּים לְבָנִים,</p>
</blockquote>

<blockquote>
<p>עַד יִתְבּוֹלֵל גַּם בִּלְבָבְךָ</p>
</blockquote>

<blockquote>
<p>גַּל אוֹר חַי בְּזִיו כִּלָּיוֹן,</p>
</blockquote>

<blockquote>
<p>וְרָאִיתָ בָעֲרָבוֹת</p>
</blockquote>

<blockquote>
<p>אֶת הַמָּוֶת גְּלוּי-עֵינָיִם.</p>
</blockquote>

<blockquote>
<p>כָּכָה דִבְרֵי אֲבִישָׁלוֹם,</p>
</blockquote>

<blockquote>
<p>זֹאת הַבְּרָכָה אֲשֶׁר בֵּרַךְ</p>
</blockquote>

<blockquote>
<p>אֶת מוֹלַדְתּוֹ אוּקְרַיְנָא</p>
</blockquote>

<blockquote>
<p>בְּיוֹם גַּעְגּוּעִים וְזִכָּרוֹן.</p>
</blockquote>

<h3 id="ג:כִּלְיוֹן-נֶפֶשׁ">ג: כִּלְיוֹן-נֶפֶשׁ</h3>

<blockquote>
<p>נֵד עֲרָפֶל עַל הַמַּיִם,</p>
</blockquote>

<blockquote>
<p>וַעֲכוּר מִשְׁבָּרִים כְּבֵדִים</p>
</blockquote>

<blockquote>
<p>רָם הַיָּם וְאֵינוֹ זוֹעֵף,</p>
</blockquote>

<blockquote>
<p>וּמְנוּחָתוֹ לֹא-מְנוּחָה.</p>
</blockquote>

<blockquote>
<p>נוֹשֵׁב רוּחַ עַז וּפוֹסֵק,</p>
</blockquote>

<blockquote>
<p>מִשְׁבָּר קָם וּמִשְׁבָּר נִשְׁקָע,</p>
</blockquote>

<blockquote>
<p>וּבְגַעְגּוּעֵי-זַעַף רוֹדֵף</p>
</blockquote>

<blockquote>
<p>גַּל אֶת גַּל, וְקֶצֶף לָבָן</p>
</blockquote>

<blockquote>
<p>נִצְמָד חַי לְכִתְפֵי נַחְשׁוֹל,</p>
</blockquote>

<blockquote>
<p>נִבְלָע חַי בְּפִי הַמְּצוּלָה.</p>
</blockquote>

<blockquote>
<p>אוּלָם זְעֵיר שָׁם עַל הַמַּיִם</p>
</blockquote>

<blockquote>
<p>בַּהֲרוֹת שֶׁמֶשׁ – פְּלֵיטַת-בֹּקֶר –</p>
</blockquote>

<blockquote>
<p>בֵּין עֲרוּגוֹת עֶשֶׁת קָרָה</p>
</blockquote>

<blockquote>
<p>כְּנִכְלָמוֹת עוֹד תִּתְעֶינָה;</p>
</blockquote>

<blockquote>
<p>וּמִלְמַעְלָה, כְּאוֹת-שָׁמַיִם,</p>
</blockquote>

<blockquote>
<p>מַבְהִיק עוֹד אִי-תְכֵלֶת קָטָן,</p>
</blockquote>

<blockquote>
<p>רוֹמֵז אֶל הַיָּם לְמַטָּה,</p>
</blockquote>

<blockquote>
<p>צוֹחֵק לוֹ וּמֵת בִּצְחוֹקוֹ.</p>
</blockquote>

<blockquote>
<p>וְהַיָּם, כַּאֲחוּז שִׁמָּמוֹן,</p>
</blockquote>

<blockquote>
<p>פּוֹלֵט קֶצֶף וּמִתְנוֹדֵד,</p>
</blockquote>

<blockquote>
<p>וּבַמֶּרְחָק לִמְרַאֲשׁוֹתָיו</p>
</blockquote>

<blockquote>
<p>תִּלֵּי-תִלִּים שֶׁל עֲרָפֶל</p>
</blockquote>

<blockquote>
<p>נֶעֱרָמִים לוֹ לִמְנוּחָה;</p>
</blockquote>

<blockquote>
<p>וּכְמוֹ נָס הַיָּם וַיִּרְבַּץ</p>
</blockquote>

<blockquote>
<p>מִתּוֹךְ הִרְהוּר יָגוֹן נִפְסָק,</p>
</blockquote>

<blockquote>
<p>וּבְתוֹךְ לֹעוֹ עוֹד לְמֶחֱצָה</p>
</blockquote>

<blockquote>
<p>שַׁאֲגַת שִׁעֲמוּם רוֹתַחַת, –</p>
</blockquote>

<blockquote>
<p>נִהְיָה פִּתְאֹם עַל הַמֶּרְחָב</p>
</blockquote>

<blockquote>
<p>דְּבַר-מָה כָבֵד וּמִתְאַפֵּק,</p>
</blockquote>

<blockquote>
<p>הֲלֹא הוּא יְגוֹן הַחַיִּים</p>
</blockquote>

<blockquote>
<p>אֲשֶׁר קֹרָא לוֹ: שִׁמָּמוֹן.</p>
</blockquote>

<blockquote>
<p>אָז יָבוֹאוּ הָעַרְפִלִּים</p>
</blockquote>

<blockquote>
<p>עַד לְחַדְרֵי לֵב הָעֶלֶם,</p>
</blockquote>

<blockquote>
<p>וַיָּנוּעוּ מֵיתְרֵי נַפְשׁוֹ</p>
</blockquote>

<blockquote>
<p>לְתַמְרוּרִים וְלִתְלוּנָה.</p>
</blockquote>

<blockquote>
<p>אֵלֶּה דִבְרֵי אֲבִישָׁלוֹם</p>
</blockquote>

<blockquote>
<p>כִּלְיוֹן לִבּוֹ אֲשֶׁר שָׁפַךְ,</p>
</blockquote>

<blockquote>
<p>וּמְצוּקוֹתָיו עֵת כִּי גָבְרוּ</p>
</blockquote>

<blockquote>
<p>וַתִּתְעַטֵּף עָלָיו נַפְשׁוֹ:</p>
</blockquote>

<blockquote>
<p>עַז אֲנִי וְלֹא לִגְבוּרָה.</p>
</blockquote>

<blockquote>
<p>אֵי בִטְחוֹנִי בְּיוֹם הוֹלֵךְ,</p>
</blockquote>

<blockquote>
<p>הֶמְיַת נַפְשִׁי לְיוֹם מָחָר</p>
</blockquote>

<blockquote>
<p>וְלַעֲתִידוֹת כִּי תִקְרֶינָה?</p>
</blockquote>

<blockquote>
<p>רַךְ אֲנִי וְלֹא לְחֶדְוָה,</p>
</blockquote>

<blockquote>
<p>רַק לְאוֹיְבַי וְלִמְנַדַּי</p>
</blockquote>

<blockquote>
<p>אָרוּץ לִדְרשׁ וְאֶשְׁאֲלָה</p>
</blockquote>

<blockquote>
<p>רִנַּת חַיִּים וְחֶדְוָתָם;</p>
</blockquote>

<blockquote>
<p>וּבְעוֹד אֶצְחַק צְחוֹק שִׂבְעוֹנִי</p>
</blockquote>

<blockquote>
<p>תַּחֲרִידֵנִי כְנַף-הַבְּדִידוּת,</p>
</blockquote>

<blockquote>
<p>יַכְלִימֵנִי פִּזְמוֹן כְּבָלִים.</p>
</blockquote>

<blockquote>
<p>דָּמִי – אֵשׁ וְקַר הַלַּהַב.</p>
</blockquote>

<blockquote>
<p>כָּל הַיְקָר לִי – רַק לְחֶמְדָּה,</p>
</blockquote>

<blockquote>
<p>וַאֲנִי צוֹחֵק לַחֲמוּדוֹתַי,</p>
</blockquote>

<blockquote>
<p>לָאֱלִילִים וּלְמַדּוּחִים</p>
</blockquote>

<blockquote>
<p>וּלְחֶזְיוֹנוֹת אֲשֶׁר הָגוּ</p>
</blockquote>

<blockquote>
<p>נַעֲוֵי-עוֹלָם לְתַנְחוּמִים.</p>
</blockquote>

<blockquote>
<p>דַּרְכִּי – דֶרֶךְ סוּס בַּמַּעְגָּל</p>
</blockquote>

<blockquote>
<p>וְעֵינַי צוֹפוֹת אֶל הַנֵּצַח,</p>
</blockquote>

<blockquote>
<p>וַאֲנִי רַךְ לֵבָב כְּזָקֵן,</p>
</blockquote>

<blockquote>
<p>וַאֲנִי כְּיֶלֶד נִמְהָר,</p>
</blockquote>

<blockquote>
<p>וַאֲפַזֵּר גַּם לָרוּחַ</p>
</blockquote>

<blockquote>
<p>גַּם לַמְנַדִּים עִצְּבוֹן נַפְשִׁי</p>
</blockquote>

<blockquote>
<p>מַפְרֶה עַמִּים וְתִקְווֹתָם.</p>
</blockquote>

<blockquote>
<p>זָר אֲנִי, וְאִם עַל שְׂפָתַי</p>
</blockquote>

<blockquote>
<p>בִּרְכַּת אַחִים לְכָל רָחוֹק</p>
</blockquote>

<blockquote>
<p>וּלְכָל נוֹף וּלְעֵבֶר יַמִּים.</p>
</blockquote>

<blockquote>
<p>וְנָשָׂא שְׁמִי כָּל עַם עַל שְׂפָתוֹ</p>
</blockquote>

<blockquote>
<p>לִגְאוֹן-עַד לִי וְלִקְלָלָה,</p>
</blockquote>

<blockquote>
<p>וַאֲנִי כְיָתוֹם נֶעֱזָב,</p>
</blockquote>

<blockquote>
<p>אֲשֶׁר דּוּמָם יַעֲמֹד יִשְׁהֶה</p>
</blockquote>

<blockquote>
<p>לִצְחוֹק אֵם וּלְאוֹר עֵינֶיהָ, –</p>
</blockquote>

<blockquote>
<p>אַרְעִיד עַפְעַף וְאֶשְׁתָּאֶה</p>
</blockquote>

<blockquote>
<p>לָאֲדָמָה, אֵם כָּל גּוֹיִים</p>
</blockquote>

<blockquote>
<p>וּלְרַחֲמֶיהָ אֲשֶׁר גָּדְלוּ</p>
</blockquote>

<blockquote>
<p>מִנִּי רַחֲמֵי הַשָּׁמַיִם,</p>
</blockquote>

<blockquote>
<p>וּלְבִרְכָתָהּ אֲשֶׁר תִּנְעַם</p>
</blockquote>

<blockquote>
<p>מִנִּי בִרְכַּת הַשָּׁמָיִם.</p>
</blockquote>

<blockquote>
<p>מָה הַצְּחוֹק וְלַעַג שְׂפָתַי,</p>
</blockquote>

<blockquote>
<p>וּבְכָל קְרָבַי קֹר וְאֵימָה,</p>
</blockquote>

<blockquote>
<p>אֵימַת חַיִּים וְחֶרְפָּתָם?</p>
</blockquote>

<blockquote>
<p>מָה הָרוּחַ, וְאִם גַּם שְׁפַכְתִּיו</p>
</blockquote>

<blockquote>
<p>עַל לְאֻמִּים וְעַד קְצֵה-אָרֶץ –</p>
</blockquote>

<blockquote>
<p>וּבַחֲלִיפוֹת רַע וָאשֶׁר</p>
</blockquote>

<blockquote>
<p>לִבִּי קוֹלֵט לְתוֹךְ קְמָטָיו</p>
</blockquote>

<blockquote>
<p>טוֹב וְאָסוֹן בְּעִרְבּוּבְיָה? –</p>
</blockquote>

<blockquote>
<p>רַק הַדָּם הַקַּר רוֹתֵחַ,</p>
</blockquote>

<blockquote>
<p>וּרְתִיחָתוֹ כְעֵין בַּת-קוֹל</p>
</blockquote>

<blockquote>
<p>שֶׁל יְצוּר קַדְמוֹנִי פֶרֶא,</p>
</blockquote>

<blockquote>
<p>שֶׁרֹב גּוּפוֹ וַחֲצִי לִבּוֹ</p>
</blockquote>

<blockquote>
<p>כְּבָר נִתְיַבְּשׁוּ מִן הַזִּקְנָה,</p>
</blockquote>

<blockquote>
<p>וְרַק אַרְסוֹ מְפַעְפֵּעַ</p>
</blockquote>

<blockquote>
<p>עוֹד עַל שְׂפָתָיו וְרוֹתֵחַ.</p>
</blockquote>

<blockquote>
<p>לֹא רָאִיתִי יֶלֶד נֶעֱזָב</p>
</blockquote>

<blockquote>
<p>לְלֹא רַחֲמֵי אֵם וְחַסְדָּהּ,</p>
</blockquote>

<blockquote>
<p>וּבְמֶבָּטוֹ אוֹר יְלָדִים;</p>
</blockquote>

<blockquote>
<p>אוּלָם מַר עוֹד שִׁבְעָתַיִם,</p>
</blockquote>

<blockquote>
<p>אִם לַלֵּב הַפּוֹלֵט אֶרֶס</p>
</blockquote>

<blockquote>
<p>נֵטֶף אֶחָד אַף לֹא יָבוֹא</p>
</blockquote>

<blockquote>
<p>מִתַּנְחוּמֵי-אֵל הַשּׁוֹטְפִים</p>
</blockquote>

<blockquote>
<p>מֵחֲזֵה כָּל יוֹנֵק אֶרֶץ</p>
</blockquote>

<blockquote>
<p>וּמִכִּלְיוֹת הָאֲדָמָה.</p>
</blockquote>

<blockquote>
<p>אֲשֶׁר כִּחֵשׁ לָאֲדָמָה</p>
</blockquote>

<blockquote>
<p>לֹא תַעַבְרֶנּוּ רוּחַ מְנוּחָה,</p>
</blockquote>

<blockquote>
<p>וְהָאֲדָמָה אוֹתוֹ תִפְקֹד</p>
</blockquote>

<blockquote>
<p>בְּנִקְמָתָהּ – כִּי יִשְׁתּוֹלֵל</p>
</blockquote>

<blockquote>
<p>וְלֹא יָחוּשׁ מְרִי וּמְצוּקוֹת,</p>
</blockquote>

<blockquote>
<p>וּקְשִׁי לִבּוֹ לֹא יְרֻחַם</p>
</blockquote>

<blockquote>
<p>גַּם בַּחֲלִיפוֹת רַע וָאשֶׁר,</p>
</blockquote>

<blockquote>
<p>וּפָקְדוּ אוֹתוֹ הַשָּׁמַיִם</p>
</blockquote>

<blockquote>
<p>בְּכִלְיוֹן-נֶפֶשׁ אֵין לוֹ שַׁחַר</p>
</blockquote>

<blockquote>
<p>וּבַחֲלוֹמוֹת מַרְבֵּי-הֶבֶל,</p>
</blockquote>

<blockquote>
<p>וּבְגַעְגּוּעִים יוֹצְקֵי-רַעַל</p>
</blockquote>

<blockquote>
<p>וּבְמַאֲוַיִּים לֹא-מִתְקַיְּמִים.</p>
</blockquote>

<blockquote>
<p>כָּכָה דִבְרֵי אֲבִישָׁלוֹם,</p>
</blockquote>

<blockquote>
<p>כִּלְיוֹן לִבּוֹ אֲשֶׁר שָׁפַךְ</p>
</blockquote>

<blockquote>
<p>וּמְצוּקוֹתָיו עֵת כִּי גָבְרוּ</p>
</blockquote>

<blockquote>
<p>וַתִּתְעַטֵּף עָלָיו נַפְשׁוֹ.</p>
</blockquote>

<h3 id="ד:עֲתִידוֹת">ד: עֲתִידוֹת</h3>

<blockquote>
<p>רָם הַיָּם וַיִּיף בַּסַּעַר.</p>
</blockquote>

<blockquote>
<p>עַל הַגַּלִּים הַנִּשָּׂאִים</p>
</blockquote>

<blockquote>
<p>דּוֹרֵךְ שַׂר-הַיָּם בְּגָאוֹן,</p>
</blockquote>

<blockquote>
<p>אַף תַּלְתַּלֵי קִצְפּוֹ נָעִים.</p>
</blockquote>

<blockquote>
<p>בָּבוֹת עֵינָיו נוֹזְלוֹת מַיִם,</p>
</blockquote>

<blockquote>
<p>זְקָנוֹ רוֹטֵט עַל הַגַּלִּים;</p>
</blockquote>

<blockquote>
<p>קְצוֹת סוּדָרוֹ בָּעֲרָפֶל</p>
</blockquote>

<blockquote>
<p>אוֹבְדִים רֶגַע וּמִתְגַלִּים.</p>
</blockquote>

<blockquote>
<p>צוֹעֵד, דּוֹהֵר שַׂר הַמְּצוּלָה,</p>
</blockquote>

<blockquote>
<p>קֶצֶף חַי וְטָהוֹר נְתִיבוֹ;</p>
</blockquote>

<blockquote>
<p>חֵיל מִשְׁבָּרָיו לְצִבְאוֹתָם</p>
</blockquote>

<blockquote>
<p>טָסִים אַחֲרָיו, טָסִים סְבִיבוֹ.</p>
</blockquote>

<blockquote>
<p>גְּדוֹלָה גְדוֹלָה הָעִרְבּוּבְיָה,</p>
</blockquote>

<blockquote>
<p>גְּדוּדִים קוֹפְצִים וְנִתְקָלִים;</p>
</blockquote>

<blockquote>
<p>מַחֲנֶה רָץ וּמַחֲנֶה נִטְרָף</p>
</blockquote>

<blockquote>
<p>וְהַצְּבָאוֹת אֵינָם כָּלִים.</p>
</blockquote>

<blockquote>
<p>אַך בָּרֹאשׁ, כַּחֲלוּץ הַמַּחֲנֶה,</p>
</blockquote>

<blockquote>
<p>פִּסְגַּת עֶשֶׁת אַחַת שְׁלוּחָה,</p>
</blockquote>

<blockquote>
<p>הַצּוֹלֶלֶת וְנִזְקֶפֶת</p>
</blockquote>

<blockquote>
<p>לְתִפְאֶרֶת הַתַּהֲלוּכָה.</p>
</blockquote>

<blockquote>
<p>וּמִלֹּעַ שְׁחוֹר הַתְּהוֹמוֹת</p>
</blockquote>

<blockquote>
<p>צוֹפִים רוּחוֹת-יָם נִבְהָלִים:</p>
</blockquote>

<blockquote>
<p>הֲיוֹם-חַג אוֹ שְׁאוֹן-חֲרָדָה</p>
</blockquote>

<blockquote>
<p>בֵּין הַגַּלִּים הַנִּקְהָלִים?</p>
</blockquote>

<blockquote>
<p>רַב הַצְּחוֹק וְרַב הַשָּׁאוֹן</p>
</blockquote>

<blockquote>
<p>נִפְצֵי קֶצֶף צַח נִתָּזִים;</p>
</blockquote>

<blockquote>
<p>וְדוֹהֶרֶת הַתַּהֲלוּכָה</p>
</blockquote>

<blockquote>
<p>טוּס וְחָתוֹר בִּנְתִיב הָרָזִים.</p>
</blockquote>

<blockquote>
<p>שַׂר-הַתְּהוֹם, אֵי נוֹף חֲלוֹמְךָ?</p>
</blockquote>

<blockquote>
<p>אָנָה דוֹאִים הֵם הַגַּלִּים?</p>
</blockquote>

<blockquote>
<p>לִבְלִי קֵץ נְתִיב הַקֶּצֶף</p>
</blockquote>

<blockquote>
<p>וּבַמֶּרְחָק נֵד עַרְפַלִּים!</p>
</blockquote>

<blockquote>
<p>אַךְ הוּא צוֹעֵד, שַׂר הַמְּצוּלָה,</p>
</blockquote>

<blockquote>
<p>קֶצֶף חַי וְטָהוֹר נְתִיבוֹ;</p>
</blockquote>

<blockquote>
<p>אַף מִשְׁבָּרָיו לְצִבְאוֹתָם</p>
</blockquote>

<blockquote>
<p>טָסִים אַחֲרָיו, טָסִים<a href="#fn:2" id="fnref:2" title="see footnote" class="footnote"><sup>2</sup></a> סְבִיבוֹ. –</p>
</blockquote>

<blockquote>
<p>אָז יִתְעוֹדֵד גַּם הָעֶלֶם,</p>
</blockquote>

<blockquote>
<p>לִבּוֹ רָם וַיְחִי בַסַּעַר;</p>
</blockquote>

<blockquote>
<p>וַיָּנוּעוּ מֵיתְרֵי נַפְשׁוֹ</p>
</blockquote>

<blockquote>
<p>לְתַעֲלוּמוֹת רִיב-הַנְּצָחִים.</p>
</blockquote>

<blockquote>
<p>אֵלֶּה דִבְרֵי אֲבִישָׁלוֹם,</p>
</blockquote>

<blockquote>
<p>מִשְׁלֵי שְׂפָתָיו וּפִתְרוֹנָם,</p>
</blockquote>

<blockquote>
<p>חֶזְיוֹן לִבּוֹ וְתַנְחוּמָיו</p>
</blockquote>

<blockquote>
<p>לַעֲתִידוֹת כִּי תִקְרֶינָה:</p>
</blockquote>

<blockquote>
<p>כַּאֲרֶשֶׁת שִׂפְתֵי רַעְיָה</p>
</blockquote>

<blockquote>
<p>וְכִבְשׂוֹרַת דְּרוֹר לָאַסִּיר,</p>
</blockquote>

<blockquote>
<p>כְּמַאֲוַיֵּי נִצְחוֹן גֶּבֶר</p>
</blockquote>

<blockquote>
<p>וּכְגַעְגּוּעֵי תַאֲוַת אִשָּׁה;</p>
</blockquote>

<blockquote>
<p>כְּיוֹם אוֹר בְּרֵאשִׁית אָבִיב</p>
</blockquote>

<blockquote>
<p>וּכְמוֹ קֶסֶם נִיב הָעוֹלָל,</p>
</blockquote>

<blockquote>
<p>כְּזִכְרוֹן אַהֲבָה לַבּוֹדֵד</p>
</blockquote>

<blockquote>
<p>וּכְמוֹ מֶתֶק גִּיל הַנְּקָמָה;</p>
</blockquote>

<blockquote>
<p>כַּעֲווֹנוֹת אֹשֶר נֹעַר</p>
</blockquote>

<blockquote>
<p>וּכְמוֹ לַחַשׁ תְּפִלָּה תַמָּה –</p>
</blockquote>

<blockquote>
<p>כָּכָה יִמְתְּקוּ הַחֲלוֹמוֹת.</p>
</blockquote>

<blockquote>
<p>כְּאַגָּדַת אֹשֶר רָחוֹק,</p>
</blockquote>

<blockquote>
<p>כְּלִבְנַת שְׁלָגִים מוּל יָרֵחַ</p>
</blockquote>

<blockquote>
<p>וּכְשִׁיר נַעֲרָה לַנָּזִיר;</p>
</blockquote>

<blockquote>
<p>כִּדְמִי לֵיל עַל רָאשֵׁי הָרִים,</p>
</blockquote>

<blockquote>
<p>כְּתִפְאֶרֶת יָם בַּסַּעַר</p>
</blockquote>

<blockquote>
<p>וְכַחֲלִיפוֹת טוֹב וְאָסוֹן;</p>
</blockquote>

<blockquote>
<p>כְּעִרְבּוּבְיַת צִבְעֵי שְׁקִיעָה,</p>
</blockquote>

<blockquote>
<p>כַּהֲמֻלַּת יַעַר טְמִירָה</p>
</blockquote>

<blockquote>
<p>וּכְמוֹ חִין יְגוֹן הַכַּלָּה;</p>
</blockquote>

<blockquote>
<p>כְּעַצֶּבֶת שִׁיר גִּבּוֹרִים,</p>
</blockquote>

<blockquote>
<p>כְּהוֹד גַּן בִּזְהַב שַׁלֶּכֶת</p>
</blockquote>

<blockquote>
<p>וּכְמַאֲוַיִּים לֹא-מִתְקַיְּמִים –</p>
</blockquote>

<blockquote>
<p>כָּכָה נָאֲווּ הַחֲלוֹמוֹת.</p>
</blockquote>

<blockquote>
<p>כָּכָה יִנְהֲרוּ הַחֲלוֹמוֹת:</p>
</blockquote>

<blockquote>
<p>הָלְאָה-מָעְלָה בָּעֲרָפֶל</p>
</blockquote>

<blockquote>
<p>וּלְכָל רוּחוֹת הַשָּׁמַיִם.</p>
</blockquote>

<blockquote>
<p>וּבְיוֹם תִּדְרְשֵׁם מִמֶּרְחָק –</p>
</blockquote>

<blockquote>
<p>שָׁבִים הֵם כְּיוֹנִים שְׁלוּחוֹת,</p>
</blockquote>

<blockquote>
<p>וּבְכַנְפֵיהֶם רֵיחַ טָמִיר</p>
</blockquote>

<blockquote>
<p>מֵעוֹלָמוֹת לֹא נִבְרָאוּ.</p>
</blockquote>

<blockquote>
<p>סַפֵּר סִפְּרוּ לִי הַחֲלוֹמוֹת,</p>
</blockquote>

<blockquote>
<p>וְכַנְפֵיהֶם נֶחְפּוֹת-זֹהַר</p>
</blockquote>

<blockquote>
<p>נִתְקְלוּ בְנִימֵי לִבִּי,</p>
</blockquote>

<blockquote>
<p>וַיִּזְדַּעְזְעוּ נִימֵי לִבִּי</p>
</blockquote>

<blockquote>
<p>עַד לְשִׁיר וּלְגַעֲגוּעִים.</p>
</blockquote>

<blockquote>
<p>כָּכָה סִפְּרוּ לִי הַחֲלוֹמוֹת:</p>
</blockquote>

<blockquote>
<p>רַב וְעַז עֲמַל הָאָדָם</p>
</blockquote>

<blockquote>
<p>וְהַחַיִּים כָּכָה דַלִּים;</p>
</blockquote>

<blockquote>
<p>נִלְחָם הוּא עַד תֹּם וְאוֹבֵד</p>
</blockquote>

<blockquote>
<p>כָּאֳנִי נִטְרָף בֵּין הַגַּלִּים.</p>
</blockquote>

<blockquote>
<p>רִיב לָאָדָם עִם הַחַיִים,</p>
</blockquote>

<blockquote>
<p>אִישׁ-אִישׁ רָב לְבַדּוֹ רִיבוֹ;</p>
</blockquote>

<blockquote>
<p>בַּנִּצָּחוֹן בַּכִּשָּׁלוֹן –</p>
</blockquote>

<blockquote>
<p>אִישׁ לְנַפְשׁוֹ וְלִנְתִיבוֹ.</p>
</blockquote>

<blockquote>
<p>רַבּוֹת הֵן נְתִיבוֹת עוֹלָם</p>
</blockquote>

<blockquote>
<p>אֲשֶׁר סָלְלוּ גִבּוֹרִים,</p>
</blockquote>

<blockquote>
<p>אַךְ כָּל גִּבּוֹר מָצָא קִבְרוֹ</p>
</blockquote>

<blockquote>
<p>בַּחֲצִי דַרְכּוֹ בֵּין מַעְצוֹרִים.</p>
</blockquote>

<blockquote>
<p>רַבּוֹת רַבּוֹת הֵן הַנְּתִיבוֹת;</p>
</blockquote>

<blockquote>
<p>אֶת תְּחִלָּתָן אָנוּ רוֹאִים,</p>
</blockquote>

<blockquote>
<p>אַךְ אֶת קִצָּן אָנוֹ צוֹפִים</p>
</blockquote>

<blockquote>
<p>מֵרֹאשׁ הַרְרֵי-אֵל הַגְּבוֹהִים.</p>
</blockquote>

<blockquote>
<p>וְאִם יְחָרֵף אִישׁ אֶת נַפְשׁוֹ</p>
</blockquote>

<blockquote>
<p>עַד לְשִׂיא מְרוֹמֵי נְשָׁרִים –</p>
</blockquote>

<blockquote>
<p>סָפוֹר יִסְפֹּר כָּל הַשְּׁבִילִים</p>
</blockquote>

<blockquote>
<p>הַמִּתְפַּתְּלִים בֵּין הֶהָרִים.</p>
</blockquote>

<blockquote>
<p>וּבִהְיוֹת לוֹ עֵין הַנֶּשֶׁר</p>
</blockquote>

<blockquote>
<p>לוֹ יִתְגַלֶּה מַחֲזֵה פְלָאִים:</p>
</blockquote>

<blockquote>
<p>כָּל הַדְּרָכִים, כָּל הַנְּתִיבוֹת</p>
</blockquote>

<blockquote>
<p>בִּשְׁבִיל אֶחָד הֵם נִבְלָעִים.</p>
</blockquote>

<blockquote>
<p>וְהַשְּׁבִיל הוּא שְׁבִיל הֶעָתִיד,</p>
</blockquote>

<blockquote>
<p>אַךְ הוּא אוֹבֵד בֵּין עַרְפַלִּים,</p>
</blockquote>

<blockquote>
<p>כְּהִמָּחוֹת דֶּרֶךְ סְפִינָה</p>
</blockquote>

<blockquote>
<p>בְּעִרְבּוּבְיַת מְחוֹל הַגַּלִּים.</p>
</blockquote>

<blockquote>
<p>מִי עַד קְצֵה הַגְּבוּל יַגִּיעַ,</p>
</blockquote>

<blockquote>
<p>מִי שָׁם יָחֹג חַג-נִצָּחוֹן?</p>
</blockquote>

<blockquote>
<p>גַּם אֲנִי בִשְׁבִיל הֶעָתִיד</p>
</blockquote>

<blockquote>
<p>לִבִּי רָם וְצַעֲדִי נָכוֹן.</p>
</blockquote>

<blockquote>
<p>גְּדוֹלָה גְדוֹלָה הִיא הַדֶּרֶךְ.</p>
</blockquote>

<blockquote>
<p>אֵי תְחִלָּתָהּ, הֵיכָן סוֹפָהּ?</p>
</blockquote>

<blockquote>
<p>יֹפִי נֶעְלָם אוֹתִי מוֹשֵׁךְ,</p>
</blockquote>

<blockquote>
<p>תַּאֲוַת-סְתָרִים אוֹתִי כוֹפָה.</p>
</blockquote>

<blockquote>
<p>אֶחָד הוּא עֲתִיד הַפְּלָאִים,</p>
</blockquote>

<blockquote>
<p>וְאֵין מִסְפָּר לַמִּתְנַבְּאִים;</p>
</blockquote>

<blockquote>
<p>וְכָל אֶחָד בָּא לָקַחַת</p>
</blockquote>

<blockquote>
<p>מִתִּפְאַרְתּוֹ תִּשְׁעָה קַבִּים.</p>
</blockquote>

<blockquote>
<p>וַאֲנִי – אֶת הוֹד הֶעָתִיד</p>
</blockquote>

<blockquote>
<p>רַק אֶרְאֶנּוּ בָעֲרָפֶל;</p>
</blockquote>

<blockquote>
<p>מִכָּל זָהֳרוֹ – לְחַיַּי</p>
</blockquote>

<blockquote>
<p>אַף קַו אֶחָד עוֹד לֹא נָפָל</p>
</blockquote>

<blockquote>
<p>אָכֵן יֵשׁ לִי סְגֻלָּה קְטַנָּה:</p>
</blockquote>

<blockquote>
<p>תּוּגָה גְדוֹלָה וּמְצֹרָפָה;</p>
</blockquote>

<blockquote>
<p>עוֹד לִי יֵשׁ גַּעְגּוּעֵי-סֵתֶר,</p>
</blockquote>

<blockquote>
<p>גַּעֲגוּעִים לְלֹא שָׂפָה.</p>
</blockquote>

<blockquote>
<p>וּבִסְגֻלָּה זוֹ אֶתְהַלֵּךְ,</p>
</blockquote>

<blockquote>
<p>אוֹצִיא נַפְשִׁי וְאֶשְׁתָּאֶה:</p>
</blockquote>

<blockquote>
<p>אֵי הַגְּבוּל לִיגוֹנֵי-עוֹלָם,</p>
</blockquote>

<blockquote>
<p>אֵי הַשְּׁבִיל לְעָתִיד נָאֶה?</p>
</blockquote>

<blockquote>
<p>רַבִּים צוֹעֲדִים לֶעָתִיד,</p>
</blockquote>

<blockquote>
<p>מִי בַשְּׁבִיל וּמִי בַמְּסִלָּה;</p>
</blockquote>

<blockquote>
<p>אַךְ אָנֹכִי, כְּבַד-הַחֲלוֹמוֹת,</p>
</blockquote>

<blockquote>
<p>אֶזְכֶּה לִרְאוֹת אוֹתוֹ תְחִלָּה.</p>
</blockquote>

<blockquote>
<p>אֵלֶּה דִבְרֵי אֲבִישָׁלוֹם,</p>
</blockquote>

<blockquote>
<p>מִשְׁלֵי שְׂפָתָיו וּפִתְרוֹנָם,</p>
</blockquote>

<blockquote>
<p>חֶזְיוֹן לִבּוֹ וְתַנְחוּמָיו</p>
</blockquote>

<blockquote>
<p>לָעֲתִידוֹת כִּי תִקְרֶינָה.</p>
</blockquote>

<h2 id="הַשִּׁירהַשֵּׁנִי">הַשִּׁיר הַשֵּׁנִי</h2>

<h3 id="א:בַּמִּזְרָח">א: בַּמִּזְרָח</h3>

<blockquote>
<p>הָבָה אֶרְשֹׁם לְדוֹר אַחֲרוֹן,</p>
</blockquote>

<blockquote>
<p>אֲשֶׁר יָבוֹא אֶל הַמְּנוּחָה,</p>
</blockquote>

<blockquote>
<p>גַּם חֶזְיוֹנוֹת אֲבִישָׁלוֹם,</p>
</blockquote>

<blockquote>
<p>גַּם נְדוּדָיו אֲשֶׁר תָּעָה</p>
</blockquote>

<blockquote>
<p>וַיִּתְבּוֹדֵד, כְּבַד-חֲלוֹמוֹת,</p>
</blockquote>

<blockquote>
<p>בְּמוֹלַדְתּוֹ בַנֵּכָר.</p>
</blockquote>

<blockquote>
<p>כָּכָה חָזָה אֲבִישָׁלוֹם</p>
</blockquote>

<blockquote>
<p>אֶת הָאָרֶץ בְּיוֹם בּוֹאוֹ,</p>
</blockquote>

<blockquote>
<p>בְּיוֹם דְּרֹךְ רִאשׁוֹנָה רַגְלוֹ</p>
</blockquote>

<blockquote>
<p>עַל הַחוֹף בּוֹאֲכָה יָפוֹ:</p>
</blockquote>

<blockquote>
<p>צְהֻבַּת-חוֹל וּכְלִילַת-שַׁחַק,</p>
</blockquote>

<blockquote>
<p>שְׁטוּפַת-זֹהַר וַעֲרֻמָּה, –</p>
</blockquote>

<blockquote>
<p>לְלֹא דֶשֶׁא יוֹנֵק עָפָר,</p>
</blockquote>

<blockquote>
<p>לְלֹא צִיץ זוֹרֵעַ חִנּוֹ,</p>
</blockquote>

<blockquote>
<p>לְלֹא שִׂיחַ שׁוֹמֵר צִלּוֹ</p>
</blockquote>

<blockquote>
<p>בַּאֲבַק עֲרָבוֹת נְשַׁמּוֹת</p>
</blockquote>

<blockquote>
<p>וּבִדְמִי מִשְׁעוֹלֵי-אָבֶן.</p>
</blockquote>

<blockquote>
<p>כִּצְלִיל-שִׁיר חֲדַל-גַּעְגּוּעִים,</p>
</blockquote>

<blockquote>
<p>כַּהֲבֵל עֲלִילוֹת עֶבֶד;</p>
</blockquote>

<blockquote>
<p>כְּזֵר פְּרָחִים אַחֲרֵי מִשְׁתֶּה</p>
</blockquote>

<blockquote>
<p>וְכַעֲטֶרֶת מֶלֶךְ נִשְׁכָּח;</p>
</blockquote>

<blockquote>
<p>כִּפְנֵי חֶרֶב חֲלוּדַת-לַהַב</p>
</blockquote>

<blockquote>
<p>וּכְעִצָּבוֹן לֹא תְשִׂיחֶנּוּ;</p>
</blockquote>

<blockquote>
<p>כִּשְׂרִיד-אוֹר בְּאֶשְׁנַב כֶּלֶא</p>
</blockquote>

<blockquote>
<p>וְכִיגוֹן זִכְרוֹנוֹת שֵׂיבָה;</p>
</blockquote>

<blockquote>
<p>כִּפְנֵי זְקֵנָה יְפַת-עַיִן,</p>
</blockquote>

<blockquote>
<p>כְּהוֹד הֵיכָל רֵיק וְנֶהְדָּר,</p>
</blockquote>

<blockquote>
<p>וּכְמוֹ רֵיחַ טַרְפֵי פֶרַח</p>
</blockquote>

<blockquote>
<p>שׁוֹמֵר סוֹד בֵּין עֲלֵי-סֵפֶר –</p>
</blockquote>

<blockquote>
<p>כָּכָה נִגְלְתָה הָאָרֶץ</p>
</blockquote>

<blockquote>
<p>לַאֲבִישָׁלוֹם בָּרִאשׁוֹנָה,</p>
</blockquote>

<blockquote>
<p>עֵת בְּנֵי-קֶדֶם אֲפָפוּהוּ</p>
</blockquote>

<blockquote>
<p>וּבְמוֹשְׁבוֹתָם עָבְרָה רַגְלוֹ.</p>
</blockquote>

<blockquote>
<p>הָלוֹךְ הָלַךְ אֲבִישָׁלוֹם</p>
</blockquote>

<blockquote>
<p>לִרְאוֹת אֶחָיו, אֲשֶׁר בָּאוּ</p>
</blockquote>

<blockquote>
<p>לָסֹל דֶּרֶךְ אֶל הַמְּנוּחָה</p>
</blockquote>

<blockquote>
<p>בְּתוֹךְ מַעְגַּל הַקְּסָמִים</p>
</blockquote>

<blockquote>
<p>אֲשֶׁר קֹרָא לוֹ: הַמִּזְרָח.</p>
</blockquote>

<blockquote>
<p>עֵינוֹ יָשִׂים אָז הָעֶלֶם</p>
</blockquote>

<blockquote>
<p>לַעֲמַל אֱנוֹשׁ אֲשֶׁר יִנְדֹּף</p>
</blockquote>

<blockquote>
<p>לְלֹא פְרִי וּלְלֹא כִשָּׁלוֹן,</p>
</blockquote>

<blockquote>
<p>וּלְבַטָּלָה אֲשֶׁר תִּנְעַם</p>
</blockquote>

<blockquote>
<p>לְלֹא חַג וּלְלֹא עִצָּבוֹן,</p>
</blockquote>

<blockquote>
<p>וּלְתַעְתּוּעֵי חַיֵּי לַחַץ,</p>
</blockquote>

<blockquote>
<p>אֲשֶׁר דָּבְקוּ בָם גַּם יַחַד</p>
</blockquote>

<blockquote>
<p>מְצוּקוֹת פְּרָאִים וְסִבְלוֹתָם,</p>
</blockquote>

<blockquote>
<p>אַף גַּם מַדְוֵה הַשִּׁמָּמוֹן –</p>
</blockquote>

<blockquote>
<p>נַחֲלַת גּוֹיִים כּוֹבְשֵׁי-אָרֶץ.</p>
</blockquote>

<blockquote>
<p>אָז יִסְתּוֹבֵב אֲבִישָׁלוֹם,</p>
</blockquote>

<blockquote>
<p>וּבַשְּׁוָקִים יַעֲמֹד יִשְׁהֶה</p>
</blockquote>

<blockquote>
<p>לְהָמוֹן סוֹאֵן וְלֹא יַעֲמֹל,</p>
</blockquote>

<blockquote>
<p>וְלִתְשׁוּאוֹת חִדְלֵי-עִנְיָן,</p>
</blockquote>

<blockquote>
<p>וּלְמַעֲרֻמֵּי גֵאֵי-אִישִׁים</p>
</blockquote>

<blockquote>
<p>אֲשֶׁר הַדְרַת-עֹז עַל פְּנֵיהֶם</p>
</blockquote>

<blockquote>
<p>וּבְמֶבָּטָם עָרְמַת כּוֹשְׁלִים.</p>
</blockquote>

<blockquote>
<p>וּבְהִתְהַלְּכוֹ וּבִפְנוֹתוֹ</p>
</blockquote>

<blockquote>
<p>כֹּה וָכֹה וַיַּרְא הָעֶלֶם</p>
</blockquote>

<blockquote>
<p>בְּנוֹת הָאָרֶץ וְהִנֵּה כֻלָּן</p>
</blockquote>

<blockquote>
<p>שְׁזוּפוֹת-עוֹר וַחֲטוּבוֹת-תֹּאַר,</p>
</blockquote>

<blockquote>
<p>צַעֲדָן קַל וּכְאַיְלוֹת שָׂדֶה</p>
</blockquote>

<blockquote>
<p>שָׁטוֹת הֵן יְחֵפוֹת-רֶגֶל</p>
</blockquote>

<blockquote>
<p>לִצְלִיל נִזְמֵי אַף וָאֹזֶן;</p>
</blockquote>

<blockquote>
<p>חִידַת קַעֲקַע בִּבְשָׂרָן,</p>
</blockquote>

<blockquote>
<p>אַךְ נְטוּיוֹת-גָּרוֹן כֻּלָּן</p>
</blockquote>

<blockquote>
<p>וּלְכָל אַחַת מִשְׁנֵה הָדָר.</p>
</blockquote>

<blockquote>
<p>וּבֵינֵיהֶן – לוּטוֹת-צָעִיף,</p>
</blockquote>

<blockquote>
<p>כְּלִילוֹת-רֹךְ וְרָמוֹת-עַיִן</p>
</blockquote>

<blockquote>
<p>וַעֲטוּפוֹת אַדְּרוֹת-רִקְמָה –</p>
</blockquote>

<blockquote>
<p>נְשֵׁי הַהַרְמוֹן תִּתְנַהֵלְנָה;</p>
</blockquote>

<blockquote>
<p>וּמִקִּמְטֵי כָּל אַדֶּרֶת</p>
</blockquote>

<blockquote>
<p>יִרְמֹז עִרְבּוּב תַּעֲלוּמָה,</p>
</blockquote>

<blockquote>
<p>אֲשֶׁר נִצְמְדוּ בוֹ יַחַד</p>
</blockquote>

<blockquote>
<p>שַׁלְוַת-רֹךְ שֶׁל גְּבִירוֹת-כָּבוֹד,</p>
</blockquote>

<blockquote>
<p>אַף גַּם עֶדְנַת בְּשַׂר אֲמָהוֹת.</p>
</blockquote>

<blockquote>
<p>כָּלִיל נִשְׁקָף סוֹד הָאֹשֶר</p>
</blockquote>

<blockquote>
<p>מִתּוֹךְ נִבְכֵי שְׁחוֹר-עֵינֵיהֶן,</p>
</blockquote>

<blockquote>
<p>וּמִתַּחַת מַסְוֵה צְעִיפָן</p>
</blockquote>

<blockquote>
<p>זוֹלְפָה חִידַת עֹנֶג טָמִיר,</p>
</blockquote>

<blockquote>
<p>וּמִשְׁתַּקֵּף חֲלוֹם-הַחֲלוֹמוֹת, –</p>
</blockquote>

<blockquote>
<p>הֲלֹא הוּא חֲלוֹם הַפְּלָאִים,</p>
</blockquote>

<blockquote>
<p>מְלֵא כָל גִּיל וּפְאֵר וַחֲמוּדוֹת,</p>
</blockquote>

<blockquote>
<p>אֲשֶׁר קֹרָא לוֹ: הַמִּזְרָח.</p>
</blockquote>

<blockquote>
<p>אָז יִשְׁתָּאֶה אֲבִישָׁלוֹם</p>
</blockquote>

<blockquote>
<p>לַאֲשֶׁר נָגְעָה כְּנַף הַחִידָה</p>
</blockquote>

<blockquote>
<p>גַּם בִּלְבָבוֹ וַתְּלַהֲטֶנּוּ.</p>
</blockquote>

<blockquote>
<p>רֶגַע לָהַט בּוֹ לְבָבוֹ</p>
</blockquote>

<blockquote>
<p>לַעֲרֹג לְאשֶׁר זָר וּקְסָמָיו,</p>
</blockquote>

<blockquote>
<p>לַחְמֹד מִקְסַם-שָׁוְא וּלְנַחֵשׁ: –</p>
</blockquote>

<blockquote>
<p>אִם לֹא צָפוּן סוֹד הַמְּנוּחָה,</p>
</blockquote>

<blockquote>
<p>אֲשֶׁר נֵלֶא דְרֹש פִּתְרוֹנוֹ</p>
</blockquote>

<blockquote>
<p>בַּהֲבֵל תַּנְחוּמוֹת-חוֹזִים</p>
</blockquote>

<blockquote>
<p>וּבְתַעֲלוּמוֹת גְּאוֹן נַפְשֵׁנוּ, –</p>
</blockquote>

<blockquote>
<p>אִם לֹא צָפוּן כָּל הַפִּתְרוֹן</p>
</blockquote>

<blockquote>
<p>תּוֹךְ אוּלַמֵּי הַרְמוֹן נָשִׁים,</p>
</blockquote>

<blockquote>
<p>לוּט-דְּמִי וַאֲטוּם חַלּוֹנוֹת?</p>
</blockquote>

<blockquote>
<p>אִם לֹא נֶחֱזֶה דְמוּת הָעוֹלָם</p>
</blockquote>

<blockquote>
<p>מֵעַל מִפְתַּן סֻכַּת-רוֹעִים</p>
</blockquote>

<blockquote>
<p>כִּנְוֵה-שֶׁקֶט וּמֵישָׁרִים,</p>
</blockquote>

<blockquote>
<p>לְלֹא סֵבֶל טוֹב וְאָסוֹן</p>
</blockquote>

<blockquote>
<p>וּלְלֹא שִׁגְיוֹן גִּיל וְיָגוֹן?</p>
</blockquote>

<blockquote>
<p>אִם לֹא יִנְוֶה שְׁלוֹם-הָאשֶׁר</p>
</blockquote>

<blockquote>
<p>בֵּין יְרִיעוֹת אָהֳלֵי-קֵדָר</p>
</blockquote>

<blockquote>
<p>וּבְמַקְהֲלוֹת זִקְנֵי-כָבוֹד,</p>
</blockquote>

<blockquote>
<p>אִם לֹא יַעַל גִּיל הַפִּתְרוֹן</p>
</blockquote>

<blockquote>
<p>לְתַעְתּוּעֵי יֵצֶר אֱנוֹשׁ –</p>
</blockquote>

<blockquote>
<p>בַּעֲתַר עֲשַׁן נַרְגִּילָה,</p>
</blockquote>

<blockquote>
<p>אִם לֹא צְרוּרָה פְּדוּת נַפְשֵׁנוּ</p>
</blockquote>

<blockquote>
<p>בְּמַדּוּחֵי מִשְׁלֵי-קֶדֶם,</p>
</blockquote>

<blockquote>
<p>אִם לֹא יִדֹּם רִיב-הַנְּצָחִים</p>
</blockquote>

<blockquote>
<p>לְמַנְגִּינַת חֲלִיל הָרוֹעֶה,</p>
</blockquote>

<blockquote>
<p>וּגְבִיר-אֶחָיו, יוֹשֵׁב-אֹהֶל,</p>
</blockquote>

<blockquote>
<p>כִּי יְרַשְׁרֵשׁ בְּטַלִּיתוֹ</p>
</blockquote>

<blockquote>
<p>בַּעֲצֶרֶת נְשִׂיאֵי שִׁבְטוֹ –</p>
</blockquote>

<blockquote>
<p>יִנְדֹּף כִּלְיוֹן לֵב וָנֶפֶשׁ?</p>
</blockquote>

<blockquote>
<p>רֶגַע לָהַט לֵב הָעֶלֶם,</p>
</blockquote>

<blockquote>
<p>וּמִשְׁנֵהוּ – שָׁקַט לִבּוֹ,</p>
</blockquote>

<blockquote>
<p>וּבִצְחוֹק עַל שְׂפָתָיו הָגָה,</p>
</blockquote>

<blockquote>
<p>כָּכָה הָגָה אֲבִישָׁלוֹם:</p>
</blockquote>

<blockquote>
<p>מִקְסַם-שָׁוְא גְּאוֹן הַמִּזְרָח,</p>
</blockquote>

<blockquote>
<p>תַּרְמִית-עַיִן הוֹד-הַקֶּדֶם;</p>
</blockquote>

<blockquote>
<p>אָבַד זֵכֶר לַגִּבּוֹרִים</p>
</blockquote>

<blockquote>
<p>אֲשֶׁר נָתְנוּ יְקַר-הֹדּוּ</p>
</blockquote>

<blockquote>
<p>שַׁעֲשׁוּעִים לִיפוֹת-עָיִן.</p>
</blockquote>

<blockquote>
<p>כַּעֲשַׁן נַרְגִּילָה נָדַף</p>
</blockquote>

<blockquote>
<p>זְדוֹן הַיֵּצֶר, אֲשֶׁר חָמַד</p>
</blockquote>

<blockquote>
<p>מְחוֹל פִּילַגְשִׁים וּמִשְׁמַעַת,</p>
</blockquote>

<blockquote>
<p>סְגֻלּוֹת חֶמְדָּה וַהֲזָיָה;</p>
</blockquote>

<blockquote>
<p>נָפַל סֻלַּם הָאַדִּירִים,</p>
</blockquote>

<blockquote>
<p>אֲשֶׁר עָלוּ בוֹ עָרִיצִים</p>
</blockquote>

<blockquote>
<p>מִבֵּין שְׁדֵי פִילַגְשֵׁי-חֶמֶד</p>
</blockquote>

<blockquote>
<p>לְמַאֲוַיֵּי שִׁלְטוֹן-עוֹלָם</p>
</blockquote>

<blockquote>
<p>וְלַחֲלִיפוֹת דָּם וּקְדֻשָּׁה;</p>
</blockquote>

<blockquote>
<p>בַּאֲבַק הֲרִיסוֹת בַּגְדַּד</p>
</blockquote>

<blockquote>
<p>נִתְקַע גְּבִיעַ הָאַשָּׁפִים,</p>
</blockquote>

<blockquote>
<p>אֲשֶׁר שָׁתוּ בוֹ בְּנֵי עוֹמַר</p>
</blockquote>

<blockquote>
<p>וַיִּשְׁתַּכְּרוּ וַיָּהִינוּ</p>
</blockquote>

<blockquote>
<p>לִמְחוֹת עִקְּבוֹת גּוֹי וְאָדָם,</p>
</blockquote>

<blockquote>
<p>אַף לְהָמִיר אֵל בְּאֵלִים;</p>
</blockquote>

<blockquote>
<p>כְּמוֹ מִזְרְקוֹת גַּן נִשְׁכָּח</p>
</blockquote>

<blockquote>
<p>דָּלַל מַעְיַן הַתִּפְאֶרֶת,</p>
</blockquote>

<blockquote>
<p>אֲשֶׁר זָרַק זִרְמֵי-חַיִּים,</p>
</blockquote>

<blockquote>
<p>תְּשׁוּאוֹת קְרָב וַהֲדַר חֲלוֹמוֹת –</p>
</blockquote>

<blockquote>
<p>מִנִּי שַׁעֲרֵי קִרְיַת פָּרַס</p>
</blockquote>

<blockquote>
<p>עַד לְנִבְכֵי עַרְבוֹת תֵּימָן,</p>
</blockquote>

<blockquote>
<p>וּלְמִשְׁעוֹלֵי גְבוּל סַהֲרָה.</p>
</blockquote>

<blockquote>
<p>אָכֵן נִמְחָה כָּל הֶהָדָר</p>
</blockquote>

<blockquote>
<p>מִכָּל אַרְצוֹת בְּרִית-הַנָּבִיא,</p>
</blockquote>

<blockquote>
<p>כְּהִמָּחוֹת נִפְצֵי קֶצֶף</p>
</blockquote>

<blockquote>
<p>מִמַּעֲרֻמֵּי קָדְקֹד-סְלָעִים,</p>
</blockquote>

<blockquote>
<p>וְלֹא נִשְׁאַר לְזִכָּרוֹן</p>
</blockquote>

<blockquote>
<p>מֵחֲמוּדוֹת כָּל הַדּוֹרוֹת,</p>
</blockquote>

<blockquote>
<p>אֲשֶׁר גָּבְרוּ לֶאֱמוּנָה</p>
</blockquote>

<blockquote>
<p>וְלַעֲתֶרֶת עֹז וָחֵשֶׁק –</p>
</blockquote>

<blockquote>
<p>רַק מִקְטֶרֶת הַנַּרְגִּילָה,</p>
</blockquote>

<blockquote>
<p>אֲשֶׁר יִמּוֹג בַּעֲשָׁנָהּ</p>
</blockquote>

<blockquote>
<p>שְׂרִיד הַגְּבוּרָה שֶׁנִּשְׁתַּמֵּר</p>
</blockquote>

<blockquote>
<p>תּוֹךְ חֲרִיצֵי פְנֵי בֶדוּאִים,</p>
</blockquote>

<blockquote>
<p>גַּם עוֹד נוֹתַר צְעִיף-הַכָּבוֹד</p>
</blockquote>

<blockquote>
<p>עַל פְּנֵי נָשִׁים סְגֻלּוֹת הַרְמוֹן, –</p>
</blockquote>

<blockquote>
<p>הֲלֹא הוּא צְעִיף הַחִידָה,</p>
</blockquote>

<blockquote>
<p>אֲשֶׁר הֵלִיט בּוֹ אֶת פָּנָיו</p>
</blockquote>

<blockquote>
<p>וַיֵּרָדֵם שְׁנַת-חֲרָדָה</p>
</blockquote>

<blockquote>
<p>לְבִעוּתֵי שִׁלְטוֹן זָרִים</p>
</blockquote>

<blockquote>
<p>וּלְהֵד הֶמְיַת חַיִּים רְחוֹקִים –</p>
</blockquote>

<blockquote>
<p>כָּל הַמִּזְרָח, מִן הַלְּבָנוֹן</p>
</blockquote>

<blockquote>
<p>עַד לִגְדוֹת אַלְגִ&#8217;יר הַחוֹלְמָה,</p>
</blockquote>

<blockquote>
<p>וּמִגְּבוּל אִירַן בַּמִּדְבָּר</p>
</blockquote>

<blockquote>
<p>עַד לִנְאוֹת עֲרָב הַבְּרוּכִים.</p>
</blockquote>

<blockquote>
<p>כָּכָה הָגָה אֲבִישָׁלוֹם,</p>
</blockquote>

<blockquote>
<p>וַיִּתְנַעֵר מֵחֶזְיוֹנוֹ</p>
</blockquote>

<blockquote>
<p>וַיִּתְהַלֵּךְ בְּתוֹךְ עַמּוֹ</p>
</blockquote>

<blockquote>
<p>וַיְהִי מַשְׁמִים יָמִים רַבִּים.</p>
</blockquote>

<h3 id="ב:קִינַתהַמּוֹלֶדֶת">ב: קִינַת הַמּוֹלֶדֶת</h3>

<blockquote>
<p>כַּאֲשֶׁר יִשָּׂא אִישׁ גַּעְגּוּעָיו</p>
</blockquote>

<blockquote>
<p>לְאֵשֶׁת-בְּרִיתוֹ מִמֶּרְחַקִּים,</p>
</blockquote>

<blockquote>
<p>וְשׁוֹמֵמָה יִמְצָאֶנָּה,</p>
</blockquote>

<blockquote>
<p>לְלֹא רֶטֶט-חֹם עַל לֶחְיָהּ</p>
</blockquote>

<blockquote>
<p>וּלְלֹא זֹהַר-גִּיל בָּעַיִן;</p>
</blockquote>

<blockquote>
<p>כַּאֲשֶׁר יִכְרַע אִישׁ בְּמִקְדָּשׁ</p>
</blockquote>

<blockquote>
<p>תַּחַת סֵבֶל הֶמְיַת לִבּוֹ,</p>
</blockquote>

<blockquote>
<p>וּבְעוֹד דְּמִי הַקֹּדֶשׁ קִרְבּוֹ –</p>
</blockquote>

<blockquote>
<p>תַּעַכְרֶנּוּ רוּחַ שֶׂפֶק</p>
</blockquote>

<blockquote>
<p>לֵאמֹר: רֵיקִים הַשָּׁמַיִם;</p>
</blockquote>

<blockquote>
<p>כַּאֲשֶׁר יִתֵּן אִישׁ אֶל לִבּוֹ, –</p>
</blockquote>

<blockquote>
<p>בְּעוֹד אֹדֶם-גִּיל בִּלְחָיָיו</p>
</blockquote>

<blockquote>
<p>וּבְכָל קְרָבָיו הֶמְיַת נֹעַר –</p>
</blockquote>

<blockquote>
<p>לָקוּץ פִּתְאֹם בְּכָל עִנְיָן</p>
</blockquote>

<blockquote>
<p>וּבְנַפְתּוּלֵי הַמַּאֲוַיִּים;</p>
</blockquote>

<blockquote>
<p>כַּאֲשֶׁר יַכְבִּיד צֵל הַיָּגוֹן</p>
</blockquote>

<blockquote>
<p>עַל פְּנֵי יָתוֹם, אֲשֶׁר נִלְקַח</p>
</blockquote>

<blockquote>
<p>מִמַּשְׂטֵמַת אֵם חוֹרֶגֶת,</p>
</blockquote>

<blockquote>
<p>וְיַד-חֶסֶד אֲסָפַתּוּ</p>
</blockquote>

<blockquote>
<p>לְלֹא רַחֲמֵי אֵם וּצְחוֹקָהּ;</p>
</blockquote>

<blockquote>
<p>כַּאֲשֶׁר יָמֵר לֵב הַגֶּבֶר</p>
</blockquote>

<blockquote>
<p>לְזִכְרוֹנוֹת מְרִי וָנֹעַם,</p>
</blockquote>

<blockquote>
<p>כִּכְלוֹת אַהֲבָה וּכְזָבֶיהָ,</p>
</blockquote>

<blockquote>
<p>וּבַלֵּב הַקַּר רַק נִשְׁאַר</p>
</blockquote>

<blockquote>
<p>מִיץ-הַתַּאֲוָה הַתָּפֵל, –</p>
</blockquote>

<blockquote>
<p>כָּכָה הֵעִיק הָעִצָּבוֹן</p>
</blockquote>

<blockquote>
<p>עַל הָעֶלֶם, אֲשֶׁר נִמְלַט</p>
</blockquote>

<blockquote>
<p>מִבֵּין זְרוֹעוֹת עוֹלַם-נֵכָר</p>
</blockquote>

<blockquote>
<p>וּבַחֲלוֹם-מוֹלֶדֶת קָרַב</p>
</blockquote>

<blockquote>
<p>לִבְנֵי עַמּוֹ עוֹלֵי-גוֹלָה.</p>
</blockquote>

<blockquote>
<p>אָכֵן תּוֹעֵי-לֵב הֵם הָיוּ,</p>
</blockquote>

<blockquote>
<p>צְבָא הַתּוֹעִים אֲשֶׁר בָּאוּ</p>
</blockquote>

<blockquote>
<p>וַיָּנִיפוּ יַד עֲמֵלָה</p>
</blockquote>

<blockquote>
<p>בְּתוֹךְ מַעְגַּל הַקְּסָמִים</p>
</blockquote>

<blockquote>
<p>אֲשֶׁר קֹרָא לוֹ: הַמִּזְרָח;</p>
</blockquote>

<blockquote>
<p>אָכֵן עַם רַק נוֹאָשׁ הָיוּ,</p>
</blockquote>

<blockquote>
<p>שְׂרִידֵי רִבְבוֹת הַגּוֹלִים,</p>
</blockquote>

<blockquote>
<p>אֲשֶׁר עָלוּ וַיָּחֵלּוּ</p>
</blockquote>

<blockquote>
<p>לָסֹל דֶּרֶךְ אֶל הַמְּנוּחָה</p>
</blockquote>

<blockquote>
<p>אֲשֶׁר קֹרָא לָהּ: מוֹלֶדֶת.</p>
</blockquote>

<blockquote>
<p>אָז יִתְבּוֹדֵד אֲבִישָׁלוֹם</p>
</blockquote>

<blockquote>
<p>וּלְמַחֲבוֹאֵי חוֹל-הַגְּבָעוֹת</p>
</blockquote>

<blockquote>
<p>יָתוּר דַּרְכּוֹ בָּעֲרָבִים</p>
</blockquote>

<blockquote>
<p>לְהֶמְיַת יָם וּלְאוֹר יָרֵחַ.</p>
</blockquote>

<blockquote>
<p>עַל פְּנֵי מֶרְחֲבֵי הַחוֹלוֹת,</p>
</blockquote>

<blockquote>
<p>אֲשֶׁר דְּמוּת לָהֶם כְּגַלִּים,</p>
</blockquote>

<blockquote>
<p>הֶמְיַת יָם וְאוֹר יָרֵחַ.</p>
</blockquote>

<blockquote>
<p>רוֹעֵד כְּנַף הַלֵּיל בִּדְמָמָה,</p>
</blockquote>

<blockquote>
<p>וּבַדְּמָמָה עִרְבּוּב אוֹרוֹת:</p>
</blockquote>

<blockquote>
<p>מִן הַשְּׁחָקִים זוֹלֵף חֶרֶשׁ</p>
</blockquote>

<blockquote>
<p>אוֹר הַתְּכֵלֶת, וּמִסְתַּלְסֵל</p>
</blockquote>

<blockquote>
<p>עַל פְּנֵי מֶרְחֲבֵי הַמַּיִם</p>
</blockquote>

<blockquote>
<p>לְגַבְנֻנֵּי עֶשֶׁת חַיָּה,</p>
</blockquote>

<blockquote>
<p>וְלִנְתִיבוֹת-זִיו נַעֲלָמוֹת;</p>
</blockquote>

<blockquote>
<p>וּמִיָּם הַחוֹל מִסְתַּלֵּק</p>
</blockquote>

<blockquote>
<p>נֹגַהּ כֶּסֶף, וּמִתְבּוֹלֵל</p>
</blockquote>

<blockquote>
<p>עִם הַזֹּהַר שֶׁמִּלְמַעְלָה</p>
</blockquote>

<blockquote>
<p>לְתַעֲרֹבֶת שְׁנֵי חֲלוֹמוֹת.</p>
</blockquote>

<blockquote>
<p>עַל פְּנֵי דִמְמַת הַחוֹלוֹת</p>
</blockquote>

<blockquote>
<p>צָף וְעוֹלֶה שְׁאוֹן הַגַּלִּים,</p>
</blockquote>

<blockquote>
<p>וּבַדְּמָמָה לֹא יִתְעָרֵב,</p>
</blockquote>

<blockquote>
<p>וּבַדְּמָמָה עִרְבּוּב-קוֹלוֹת:</p>
</blockquote>

<blockquote>
<p>כְּגַעְגּוּעִים לְאֵין-חֵקֶר,</p>
</blockquote>

<blockquote>
<p>וּכְמוֹ זַעַף תְּלוּנַת-עוֹלָם,</p>
</blockquote>

<blockquote>
<p>שְׁאוֹן הַיָּם הָעַז מִתְגַּלְגֵּל;</p>
</blockquote>

<blockquote>
<p>וּלְעֻמָּתוֹ מִמֶּרְחַקִּים</p>
</blockquote>

<blockquote>
<p>צָפָה יִלְלַת שׁוּעָלִים,</p>
</blockquote>

<blockquote>
<p>הֲלֹא הוּא יְלֵל הַיְשִׁימוֹן</p>
</blockquote>

<blockquote>
<p>אֲשֶׁר יֵעוֹר לַיְלָה לַיְלָה</p>
</blockquote>

<blockquote>
<p>לְתַמְרוּרֵי תַעֲלוּמָה,</p>
</blockquote>

<blockquote>
<p>לַיְלָה לַיְלָה גַּם יִתְבּוֹלֵל</p>
</blockquote>

<blockquote>
<p>בַּהֲמִי הַיָּם הָרוֹעֵשׁ</p>
</blockquote>

<blockquote>
<p>לְתַעֲרֹבֶת שְׁנֵי חֲלוֹמוֹת.</p>
</blockquote>

<blockquote>
<p>דּוּמָם צָפָה אָז הָעֶלֶם,</p>
</blockquote>

<blockquote>
<p>אַף לִילֵל הַיְשִׁימוֹן הֶאֱזִין,</p>
</blockquote>

<blockquote>
<p>וַיִּתְאַבֵּל בַּמִּסְתָּרִים</p>
</blockquote>

<blockquote>
<p>בֵּין גַּבְנֻנֵּי-חוֹל שׁוֹמֵמִים.</p>
</blockquote>

<blockquote>
<p>אֵלֶּה דִבְרֵי אֲבִישָׁלוֹם,</p>
</blockquote>

<blockquote>
<p>זֹאת הַקִּינָה אֲשֶׁר קוֹנֵן</p>
</blockquote>

<blockquote>
<p>לְתַמְרוּרֵי הַדּוּמִיָּה</p>
</blockquote>

<blockquote>
<p>עַל הַחוֹף בְּלֵיל הַתְּכֵלֶת.</p>
</blockquote>

<blockquote>
<p>דְּמִי הַמִּדְבָּר אֲפָפַנִי,</p>
</blockquote>

<blockquote>
<p>כְּנַף-הַלַּיְלָה רַק רוֹעֶדֶת;</p>
</blockquote>

<blockquote>
<p>מִן הַדְּמָמָה הֶאֱזַנְתִּי</p>
</blockquote>

<blockquote>
<p>צְלִיל הַמִּלָּה: הַמּוֹלֶדֶת.</p>
</blockquote>

<blockquote>
<p>רוֹעֲדִים סִלְסוּלֵי קֶצֶף</p>
</blockquote>

<blockquote>
<p>עַל הַגַּלִּים הַשַּׁאֲנַנִּים,</p>
</blockquote>

<blockquote>
<p>וּבְקוֹל רָז לְחֵיק הַלַּיְלָה</p>
</blockquote>

<blockquote>
<p>גַּעֲגוּעִים הֵם מְתַנִּים.</p>
</blockquote>

<blockquote>
<p>רוּחַ-יָם עוֹבֶרֶת שֶׁפִי,</p>
</blockquote>

<blockquote>
<p>רִשְׁרוּשׁ קַל בַּחוֹל יִשָּׁמַע –</p>
</blockquote>

<blockquote>
<p>אִם לֹא הֶמְיַת עֶצֶב טָמִיר</p>
</blockquote>

<blockquote>
<p>חָלְפָה, שׁוֹקְקָה בַדְּמָמָה?</p>
</blockquote>

<blockquote>
<p>קוֹל שׁוּעָלִים יֵבְךְּ בַּמֶרְחָק,</p>
</blockquote>

<blockquote>
<p>וּבַגְּבָעוֹת הֵד תַּמְרוּרִים;</p>
</blockquote>

<blockquote>
<p>הִנֵּה הוּא נְהִי הַתְּלוּנָה</p>
</blockquote>

<blockquote>
<p>לְמוֹרָאֵי כָּל הַיְצוּרִים.</p>
</blockquote>

<blockquote>
<p>אֶחָד הוּא יְגוֹן הַחַיִּים,</p>
</blockquote>

<blockquote>
<p>רַק הַלְּשׁוֹנוֹת הֵם נִפְרָדִים;</p>
</blockquote>

<blockquote>
<p>אַחֲרֵי צִלְלֵי הַמְּנוּחָה</p>
</blockquote>

<blockquote>
<p>כָּל יְצוּרֵי עוֹלָם נָדִים.</p>
</blockquote>

<blockquote>
<p>צְמֵא-מוֹלֶדֶת גַּם אָנֹכִי,</p>
</blockquote>

<blockquote>
<p>תַּאֲוַת-נֶפֶשׁ לִי זִכְרוֹנָהּ;</p>
</blockquote>

<blockquote>
<p>וּלְגַעְגּוּעֵי זִכְרָהּ אוֹרִיד</p>
</blockquote>

<blockquote>
<p>דִּמְעַת אֶבְלִי הָאַחֲרוֹנָה.</p>
</blockquote>

<blockquote>
<p>כִּי מִיּוֹם בְּעֹל הוּבֵאתִי,</p>
</blockquote>

<blockquote>
<p>וּמִיּוֹם אֶת נַפְשִׁי אֵדַע,</p>
</blockquote>

<blockquote>
<p>מִלַּת-קֶסֶם לִי רוֹמֶזֶת</p>
</blockquote>

<blockquote>
<p>וּבַכֹּל אַאֲזִינָה הֵדָהּ:</p>
</blockquote>

<blockquote>
<p>מִתּוֹךְ שְׁאוֹן יְעָרוֹת שָׂחִים</p>
</blockquote>

<blockquote>
<p>וּמִלַּחַשׁ קְנֵי-הַקָּמָה;</p>
</blockquote>

<blockquote>
<p>רֵיחָהּ נוֹדֵף לִי בַשָּׂדֶה</p>
</blockquote>

<blockquote>
<p>מִמַּעֲרֻמֵּי הָאֲדָמָה.</p>
</blockquote>

<blockquote>
<p>רִנַּת פְּלָגִים מִמַּחֲבוֹאִים</p>
</blockquote>

<blockquote>
<p>תְּבַשְּׂרֵנִי בְשׂוֹרַת גִּילָהּ,</p>
</blockquote>

<blockquote>
<p>הֶמְיַת נַפְשִׁי יַשְׁמִיעֵנִי</p>
</blockquote>

<blockquote>
<p>נִיב כָּל אַהֲבָה וְכָל תְּפִלָּה.</p>
</blockquote>

<blockquote>
<p>בְּמַעֲמַקֵּי שְׁמֵי-הַתְּכֵלֶת,</p>
</blockquote>

<blockquote>
<p>וּבְמַבָּטֵי אִשָּׁה נָאָה,</p>
</blockquote>

<blockquote>
<p>חָרוֹת חָרְתָה יַד גּוֹרָלִי</p>
</blockquote>

<blockquote>
<p>אֶת הַמִּלָּה הַנִּפְלָאָה.</p>
</blockquote>

<blockquote>
<p>אַף יְתַנּוּ תַאֲוַת נַפְשִׁי</p>
</blockquote>

<blockquote>
<p>מִטְרוֹת-עֹז וְרוּחוֹת סוֹעָה,</p>
</blockquote>

<blockquote>
<p>וַאֲשֶׁר יִתֵּן קוֹל תַּעֲלוּמָה</p>
</blockquote>

<blockquote>
<p>עַל פְּנֵי תֵבֵל יָהּ וּמְלֹאָהּ.</p>
</blockquote>

<blockquote>
<p>וּבְעוֹד טֶרֶם יִמַּק לִבִּי</p>
</blockquote>

<blockquote>
<p>בִּיגוֹן זֶרַע עַם הַיְּהוּדִים,</p>
</blockquote>

<blockquote>
<p>וּכְבָר לִהֲטוּ כָל קְרָבַי</p>
</blockquote>

<blockquote>
<p>תַּאֲוַת-דְּרוֹר וַחֲלוֹם-נְדוּדִים.</p>
</blockquote>

<blockquote>
<p>וּבִמְלֹאת יְמֵי עֲלוּמַי –</p>
</blockquote>

<blockquote>
<p>נִתְּקוּ רַגְלַי לְעוֹלָמִים</p>
</blockquote>

<blockquote>
<p>מִן הָאָרֶץ אֲשֶׁר אֹהַב</p>
</blockquote>

<blockquote>
<p>וְאֵין לְבָבָהּ אִתִּי תָמִים.</p>
</blockquote>

<blockquote>
<p>כָּךְ יִנָּתֵק אִישׁ מִזְּרוֹעוֹת</p>
</blockquote>

<blockquote>
<p>אֵשֶׁת-חֵן אֲשֶׁר אֲהֵבָהּ,</p>
</blockquote>

<blockquote>
<p>כִּי יִשְׁתַּקֵּף מִמֶּבָּטָהּ</p>
</blockquote>

<blockquote>
<p>עִרְבּוּב אַהֲבָה וְאֵיבָה.</p>
</blockquote>

<blockquote>
<p>עִרְבּוּב אַהֲבָה וְאֵיבָה</p>
</blockquote>

<blockquote>
<p>הִדִּיחַנִי לַמֶּרְחַקִּים,</p>
</blockquote>

<blockquote>
<p>אוּלָם אָחוּשׁ: גַּעֲגוּעִים</p>
</blockquote>

<blockquote>
<p>יוֹצְקֵי רַעַל לִי מְחַכִּים.</p>
</blockquote>

<blockquote>
<p>לְלֹא עֶדְנַת פְּנֵי מוֹלֶדֶת</p>
</blockquote>

<blockquote>
<p>קְצֵה הָאָרֶץ לִי נִתְגַּלָּה:</p>
</blockquote>

<blockquote>
<p>גַּם הַזֹּהַר – זֹהַר עֶלְיוֹן,</p>
</blockquote>

<blockquote>
<p>גַּם הַיֹּפִי בָא מִלְמַעְלָה.</p>
</blockquote>

<blockquote>
<p>אֶכֹּף רֹאשִׁי לָאֲדָמָה,</p>
</blockquote>

<blockquote>
<p>אַטֶּה אָזְנִי וְאַאֲזִינָה:</p>
</blockquote>

<blockquote>
<p>אִם לֹא תִנְשֹׁם לִי נִחוּמִים</p>
</blockquote>

<blockquote>
<p>הָעֲרָבָה הַמַּלְבִּינָה?</p>
</blockquote>

<blockquote>
<p>אוּלָם סְבִיבִי דְמִי הַמִּדְבָּר,</p>
</blockquote>

<blockquote>
<p>כְּנַף-הַלַּיְלָה רַק רוֹעֶדֶת;</p>
</blockquote>

<blockquote>
<p>מִן הַדְּמָמָה עוֹד אַאֲזִינָה</p>
</blockquote>

<blockquote>
<p>צְלִיל הַמִּלָּה: הַמּוֹלֶדֶת. –</p>
</blockquote>

<blockquote>
<p>כָּכָה דִּבְרֵי אֲבִישָׁלוֹם,</p>
</blockquote>

<blockquote>
<p>זֹאת הַקִּינָה אֲשֶׁר קוֹנֵן,</p>
</blockquote>

<blockquote>
<p>לְתַמְרוּרֵי הַדּוּמִיָּה,</p>
</blockquote>

<blockquote>
<p>עַל הַחוֹף בְּלֵיל-הַתְּכֵלֶת.</p>
</blockquote>

<p>1914&#8211;15</p>

<div class="footnotes">
<hr />
<ol>

<li id="fn:1">
<p>במקור המודפס שתי האותיות האחרונות חסרות – הערת פב&quot;י <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>במקור המודפס, בשתי הפעמים בשורה זו כתוב &#8216;טסיס&#8217; – הערת פב&quot;י <a href="#fnref:2" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/10147">https://benyehuda.org/read/10147</a></div></body></html>