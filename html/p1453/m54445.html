<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בִּבְדִידוּתִי</title>
	<meta name="author" content="טוביה קושניר"/>
</head>
<body>

<blockquote>
<p>הַיּוֹם, לְדַאֲבוֹן־לִבִּי, שִׂחֵק לוֹ הָאָבִיב בֶּהָרִים, וְרֵיחוֹת וְאוֹרוֹת רִפְרְפוּ בֵּין עֲצֵי־הַיָּעַר.</p>

<p>וְלִבִּי כֹּה רָחַק מִכָּל זֶה, מָה רָחָק!</p>

<p>מְיֻתָּם הַיּוֹם הָיִיתִי בָעוֹלָם, יוֹתֵר מִתָּמִיד.</p>

<p>אַחַר־הַצָּהֳרַיִם יָצָאתִי לַחֻרְשָׁה וְנָטִיתִי</p>

<p>בַּמִּדְרוֹן הַמַּעֲרָבִי, הוּא הַקּוֹלֵט בְּיוֹתֵר אֶת</p>

<p>קַרְנֵי־הַשֶּׁמֶשׁ. הִשְׁתַּטַּחְתִּי עַל מַרְבַד־הַטַּחַב, נָתוּן</p>

<p>בְּתוּגַת־הִרְהוּרִים.</p>

<p>וְזָר־זָר, וְכֹה מְיֻתָּר הָיִיתִי בָעוֹלָם.</p>

<p>קְפַזְנָבִים נִתְּרוּ וּבְקִיעֵי חַרְגּוֹלוֹנִים</p>

<p>זְעִירִים, יְרֻקִּים, אַךְ זֶה מִבֵּיצָתָם יָצְאוּ, נִמְנְמוּ אוֹ</p>

<p>כִרְסְמוּ בִּזְעִירֵי־דְשָׁאִים. וְכָל אֵלֶּה לֹא הָיָה בָּהֶם לִי</p>

<p>שֶׁמֶץ נֶחָמָה. וְנַהֲפוֹךְ הוּא, כִּי יֻתַּמְתִּי אַף מֵאֵלֶּה.</p>

<p>הֵם כְּמִיָּמִים יָמִימָה, וַאֲנִי – אַחֵר הִנֵּנִי.</p>

<p>וַעֲלֵי דְבוֹרָנִיּוֹת וְשַׁחְלָבִים בּוֹהֲקֵי־טַל – אַף</p>

<p>הֵמָּה לֹא לְלִבִּי דוֹבְבוּ עַתָּה. וְהַשֶּׁמֶשׁ רַד וְרַד, וּצְלָלִים</p>

<p>הֵחֵלּוּ מְרַצְּדִים מִפְּאַת מַעֲרָב, בְּנוֹת־הַחֵן סָגְרוּ אֶת</p>

<p>כִּתְרֵיהֶן וְרֹאשָׁן מָט. יוֹם־חַיִּים חָלַף־עָבָר.</p>

<p>עַתָּה, עֵת הִתְעוֹרַרְתִּי, נָטָה הַשֶּׁמֶשׁ יָמָּה</p>

<p>וְהַיּוֹם עָרָב. שִׁפְלַת־הַיָּם, הַפְּרוּשָׂה וּבְרוּרָה כָּל כָּךְ</p>

<p>בְּשַׁחֲרוֹ שֶׁל יוֹם, עַרְפִלִּים הִיא מְכֻסָּה עַתָּה,</p>

<p>וְאָפְקֵי־הֶהָרִים כֻּסּוּ אַף הֵם זָהָב. גְּבוּל־הַיָּם אֲשֶׁר קָלַט</p>

<p>אֶת חֲצִי גַּלְגַּל־הַשֶּׁמֶשׁ, נִרְאֶה עַתָּה גָבֹהַּ, מִתְנַשֵּׂא אֶל</p>

<p>הָרְקִיעִים, גָּבֹהַּ אַף מִן הָרָמוֹת שֶׁבְּפִסְגוֹת־הֶהָרִים. וּבָהּ</p>

<p>בַּשָּׁעָה שֶׁבַּיַּעַר הַצְּלָלִים נָטוּ, וְנִדְמֶה הָיָה, כִּי הִנֵּה</p>

<p>הִנֵּה יַעֲטוּ הַנִּימִים הַדּוֹבְבוֹת, אוֹתוֹ רֶגַע, יַלְדָּתִי,</p>

<p>הָדְלְקוּ בַּדָּרוֹם הֶהָרִים, אֵלֶּה הֶהָרִים הַמְפֻסָּגִים</p>

<p>וְהַמְבֻתָּרִים נְחָלִים וְגֵיאָיוֹת, הוּאֲרוּ פִּתְאֹם בִּבְהִירוּת</p>

<p>פּוֹלַחַת וְחָרְתוּ אֶת זַעֲקַת מַהוּתָם בָּעַיִן וּבַלֵּב, כְּאִלּוּ</p>

<p>חָקְקוּ מְצִיאוּתָם בְּאִזְמֵלִים. קַוִּים־קַוִּים, גִּידִים־גִּידִים,</p>

<p>עוֹרְקֵי־אֶבֶן־וָגִיר נִמְתְּחוּ וְהִצְטַיְּרוּ בְּפִסְגוֹת־הֶהָרִים,
זָהֲרוּ בְּקַרְנֵי הַיּוֹם אֲשֶׁר חָלַף, כְּתַבְנִית מֻפְלָאָה,</p>

<p>יוֹקָדֶת.</p>

<p>רַק אָז, יַלְדָּתִי, רַק אָז חַשְׁתִּי בְּכָל כְּאֵבָהּ</p>

<p>אֶת עָצְמַת בְּדִידוּתִי, וְיָדַעְתִּי כִּי שְׁמִי נִשָּׂא בְּאוֹתוֹ</p>

<p>רֶגַע עַל שְׂפָתַיִךְ, כִּשְׁמֵךְ, לְכָל גְּוָנָיו וְנִגּוּנָיו, נִשָּׂא</p>

<p>וְשׁוּב נִשָּׂא עֲלֵי שְׂפָתָי. וְאָז נִרְאֵיתִי בְּעֵינַי קָטָן, קָטָן</p>

<p>לְאֵין עֲרֹךְ, מִקְּפַזְנָב זָעִיר אֶחָד, אֲשֶׁר קִפֵּץ־קִפֵּץ – –</p>
</blockquote>

<hr />

<p>מתוך מכתב (מעלה־החמשה, כ&#8220;ו בטבת, תש&#8221;ח).</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/54445">https://benyehuda.org/read/54445</a></div></body></html>