<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לְמִנְיַן שְׁטָרוֹת</title>
	<meta name="author" content="נפתלי הרץ אימבר"/>
</head>
<body>

<blockquote>
<br />
</blockquote>

<blockquote>
<p>בִּהְיוֹתִי יֶלֶד וְעַרְשִׂי הֵנִיעָה</p>

<p>אוֹמַנְתִּי אָז שִׁירָה הִשְׁמִיעָה,</p>

<p>חִידוֹת מִנִּי קֶדֶם אֲבוֹתֵינוּ סִפֵּרוּ,</p>

<p>שִׁירֵי נִחוּמִים לִבְנֵיהֶם זִמֵּרוּ:</p>

<p>עֵת יָבוֹא הַגּוֹאֵל לְקַבֵּץ נִדָּחִים</p>

<p>מַעְבָּרוֹת לַיָּם יָשִׂים כַּדְּרָכִים,</p>

<p>מְסִלּוֹת לְצִיּוֹן מַעְבָּרוֹת וּגְשָׁרִים</p>

<p>עָלֵימוֹ גְּאוִּלים יִדְאוּ כַּנְּשָׁרִים,</p>

<p>הַמַּעֲבָר הָאֶחָד יְהִי מִבַּרְזֶל וְּנחֹשֶׁת</p>

<p>יָשִׂים מַעֲבָר לְאֶרֶץ פְּלֶשֶׁת,</p>

<p>עָלָיו, הָעַמִּים כָּל בְּנֵי שֵׁת</p>

<p>אֱמֹרִי, יְבוִּסי וּבְנֵי חֵת.</p>

<br />
</blockquote>

<blockquote>
<p>יַעַבְרוּ בְּרִנָּה. אַךְ כְּחֹם הַיּוֹם</p>

<p>הַמַּעֲבָר יִשָּׁבֵר וְיִצְלְלוּ בַּתְּהוֹם.</p>

<p>הַמַּעֲבָר הַשֵּׁנִי יְהִי מִגִּלְיוֹן</p>

<p>עָלָיו גְּאוּלֵי ד' יַעַבְרוּ בְּצִיּוֹן,</p>

<p>יַעַבְרוּ בְּרִנָּה וּמִבְּלִי טֹרַח</p>

<p>שָׁלוֹם בְּרַגְלָם יַעַבְרוּ אֹרַח,</p>

<p>עֲדֵי בוֹאָם אֶרֶץ פְּלֶשֶׁת</p>

<p>שֵׁנִית אֶרֶץ אֲבוֹתָם לָרֶשֶׁת.</p>

<br />
</blockquote>

<blockquote>
<p>כַּךְ אוֹמַנְתִּי אָז שִׁירָה הִשְׁמִיּעָה,</p>

<p>עֵת יָשַׁנְתִּי, וְעַרְשִׂי הֵנִיעָה,</p>

<p>זִמְרָה נְעִימָה, שִׁירָה עַתִּיקָה</p>

<p>רוּחִי פְּנִימָה בָּהּ עוֹד תַּשְׁפִּיקָה,</p>

<p>עוֹד הַפַּעַם אָשִׁירָה זִמְרָה נוֹשֶׁנֶת</p>

<p>כִּנּוֹרִי אָעִירָה וְרוּחִי מְרַנֶּנֶּת,</p>

<br />
</blockquote>

<blockquote>
<p>שִׁירַת אוֹמַנְתִּי נִשְׂגָּבָה וּנְעִימָה,</p>

<p>סוֹד כָּמוּס בְּזִמְרָה פְּנִימָה –</p>

<p>אָשִׁיר שִׁירָתָהּ בִּמְכוֹנִי אֶשְׁקֹטָה</p>

<p>וּפִתְרוֹן חִידָתָהּ עֲלֵי נֵבֶל אֶפְרֹטָה.</p>

<br />
</blockquote>

<blockquote>
<p>גּוֹיֵי קֶדֶם, לְאֻמִּים וְעַמִּים,</p>

<p>אֱדוֹמִים, רוֹמִים, כַּשְׂדִים וַאֲרַמִּים,</p>

<p>בְּחַרְבָּם בָּטָחוּ מִבַּרְזֶל עֶשֶׁת;</p>

<p>קַשְׁתָּם דָרָכוּ אֲרָצוֹת לָרֶשֶׁת,</p>

<p>בְּחַרְבָּם וְקַשְׁתָּם שָׂמוּ בִּטְחוֹנָם</p>

<p>וְלִתְהוֹם הָאָיִן יָרַד גְּאוֹנָם.</p>

<p>לֵךְ חַפֵּשׂ נָא בִּכְתָב הָעַמִּים</p>

<p>אַיֵּה הָאֱדוֹמִים וְאֶיפֹה הָאֲרַמִּים?</p>

<p>אַיֵּה הָרוֹמִים בְּתֵבֵל מָשָׁלוּ.</p>

<p>בִּגְבוּרַת יְמִינָם עָשׂוּ נוֹרָאוֹת?</p>

<p>מִסֵּפֶר הַחַיִּים נִמְחוּ, כָּלוּ,</p>

<p>סָפוּ, תַּמּוּ מִן בַּלָּהוֹת;</p>

<p>אַךְ יַעֲקֹב גּוֹי קָטָן וָדָל,</p>

<p>עוֹד חַי הִנּוֹ וְעֵינָיו יִשָּׂא עָל,</p>

<p>קַשְׁתּוֹ – קַסְתּוֹ, שִׁרְיוֹנוֹ – גִּלְיוֹנוֹ,</p>

<p>רָשׁוּם בִּכְתָב אֱמֶת תּוֹרַת אֲדוֹנוֹ,</p>

<p>אֶצְבַּע אֱלֹהִים חֲרָתַתָּהּ בַּלּוּחוֹת</p>

<p>לָשִׁית בָּאָדָם חָכְמָה בַּטֻּחוֹת</p>

<p>גִּלָּיוֹן עַתִּיק חָתוּם בְּאוֹצְרוֹתָיו,</p>

<p>הוּא עָמַד לְיַעֲקֹב בְּכָל צָרוֹתָיו.</p>

<br />
</blockquote>

<blockquote>
<p>הַמְּגִלָּה הַשְּׁנִיָּה בְּאַמְתַּחְתּוֹ לוּטָה</p>

<p>לֹא בְאֶצְבַּע אֱלֹהִים, רַק בְּחֶרֶט אֱנוֹשׁ חֲרוּטָה.</p>

<p>מוֹשִׁיעִים בְּעֵת צָרָה וּבְיוֹם עֲבָרוֹת&#8230;</p>

<p>גִּלְיוֹנוֹת אֵלֶּה נִקְרָאִים שְׁטָרוֹת&#8230;</p>

<p>עֲלֵי הַגִּלְיוֹנוֹת רָשׁוּם בְּתָו</p>

<p>&#8220;שׁוֹמְרֵי יַעֲקֹב וֵאלֹהָיו&#8221;&#8230;</p>
</blockquote>

<blockquote>
<p><strong>* *</strong></p>
</blockquote>

<blockquote>
<p>מִשִּׁירַת אוֹמַנְתִּי גִלִּיתִי הַסּוֹדוֹת:</p>

<p>לְכוּ נָא וְעִבְרוּ נְהָרוֹת,</p>

<p>עַל יָם יָפוֹ שִׁלְחוּ רַפְסוֹדוֹת,</p>

<p>רַפְּדוּ בְּאֵלֶּה גִלְיוֹנֵי הַשְׁטָרוֹת&#8230;</p>

<p>עִמָּכֶם הֵמָּה אֱלֹהֵיכֶם וְכַסְפֵּיכֶם.</p>

<p>חָלְפוּ שְׁנוֹת רָעָה וִימֵי עֲבָרוֹת</p>

<p>בֶּטַח תַּעַבְרוּ וּרְשׁוּ אַרְצֵכֶם,</p>
</blockquote>

<blockquote>
<p>וּשְׁנֵי גְאוּלָתֵנוּ לְמִנְיַן הַשְׁטָרוֹת<a href="#fn:1" id="fnref:1" title="see footnote" class="footnote"><sup>1</sup></a>&#8230;</p>
</blockquote>

<p>(דנויר 1900)</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>למספרם. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/26008">https://benyehuda.org/read/26008</a></div></body></html>