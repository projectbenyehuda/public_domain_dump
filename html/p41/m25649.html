<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִקְוֵה יִשְׂרָאֵל</title>
	<meta name="author" content="נפתלי הרץ אימבר"/>
</head>
<body>

<blockquote>
<p>מִקְוֵה יִשְׂרָאֵל מֵאָז לְךָ קִוִּינוּ</p>

<p>בְּגָלוּת הַחֵל לָנוּ עָתָּה;</p>

<p>וּמִקְוֵה יִשְׂרָאֵל עַתָּה רָאִינוּ,</p>

<p>מִקְוֵה יִשְׂרָאֵל לֹא נָחָתָּה.</p>
</blockquote>

<br />

<blockquote>
<p>כָּל עוֹד יִשְׂרָאֵל יִשָּׂא אֶת כִּנְעָתוֹ</p>

<p>קִנְאַת עַמִּים יִקְרְצוּ קָרֶץ;</p>

<p>וְעֵת יִרְאוּ יַעֲקֹב יְשַׂדֵּד אַדְמָתוֹ,</p>

<p>אָז הוּא לָבֶטַח יִשְׁכֹּן בָּאָרֶץ.</p>
</blockquote>

<br />

<blockquote>
<p>רִאשׁוֹן אָדָם עֵת אֱלֹהַּ גֵּרְשָׁהוּ</p>

<p>מִגַּן־עֵדֶן, שָׁכַן שָׁמָּה;</p>

<p>לְעָבְדָהּ וּלְשָׁמְרָהּ שַׁדַּי צִוָּהוּ,</p>

<p>לִשְׁמֹר, לַעֲבֹד אֶת הָאֲדָמָה.</p>
</blockquote>

<br />

<blockquote>
<p>פְּקֻדַּת אֵל בְּנֵי יְהוּדָה לֹא שָׁמָרוּ</p>

<p>בִּשְׁכֹן יִשְׂרָאֵל בְּאֶרֶץ מְגוּרוֹ;</p>

<p>לָכֵן גָּלָה, בָּנָיו כַּמֹּץ נִסְעָרוּ</p>

<p>גָּלָה מֵאַרְצוֹ, וְאָבַד נִירוֹ.</p>
</blockquote>

<br />

<blockquote>
<p>לִמְשֹׁךְ מַחֲרֵשָׁה, לְלַמֵּד בְּנֵי יְהוּדָה,</p>

<p>מִקְוֵה יִשְׂרָאֵל בֵּית־הַסֵּפֶר;</p>

<p>שָׁמָּה תְּאוֹמִים יַחַד תּוֹרָה וּתְעוּדָה</p>

<p>חָכְמָה וּמְלָאכָה וְאִמְרֵי שֶפֶר.</p>
</blockquote>

<br />

<blockquote>
<p>מִקְוֵה יִשְׂרָאֵל נֶחָמָה וִישׁוּעָה</p>

<p>יָבִיא לַדּוֹר יָבוֹא אַחֲרֵינוּ;</p>

<p>מִקְוֵה יִשְׂרָאֵל הִיא יָתֵד הַתְּקוּעָה,</p>

<p>עָלֶיהָ נִתְלֶה תִּקְוָתֵנוּ.</p>
</blockquote>

<br />

<blockquote>
<p>בָּאָרֶץ יִכָּתְבוּ קוֹרוֹתֵנוּ</p>

<p>לְעֵט הָאֵת מְגִלָּה חֲתוּמָה;</p>

<p>וּמְגִלָּה חֲתוּמָה דוֹרוֹת אַחֲרֵינוּ</p>

<p>יִקְרְאוּ בִּכְתָב הָאֱמֶת רְשׁוּמָה.</p>
</blockquote>

<br />

<blockquote>
<p>לְמִקְוֵה יִשְׂרָאֵל שִׁלְחוּ אֶת בְּנֵיכֶם,</p>

<p>שָׁמָּה יִלְמְדוּ אֶרֶץ לִפְלֹחַ;</p>

<p>לַמְּלָאכָה, לָעֲבוֹדָה הַרְגִּילוּ יְדֵיכֶם</p>

<p>אָז תִּתְאַזְּרוּ, תַּחֲלִיפוּ כֹחַ.</p>
</blockquote>

<br />

<blockquote>
<p>וְעֵת תְּשַׂדְּדוּ בְּאִתּוֹתֵיכֶם</p>

<p>בָּאָרֶץ, פּוֹלֵחַ, בּוֹקֵעַ;</p>

<p>זִכְרוּ: שָׁמָּה קֻבְּרוּ אֲבוֹתֵיכֶם</p>

<p>זִכְרוּ זֹאת, חוֹרֵש, זוֹרֵעַ.</p>
</blockquote>

<br />

<blockquote>
<p>מִשִּׁקּוּי עַצְמוֹתָם, מִלְּשַׁד הַלֵּחַ</p>

<p>תִּינְקוּ, תִּשְׁאֲפוּ אֶל קִרְבֵּיכֶם;</p>

<p>עַל כָּל רֶגֶב, גֶּרֶם גִבּוֹר צוֹלֵחַ,</p>

<p>קִבְרֵי אָבוֹת תִּרְמֹסְנָה רַגְלֵיכֶם.</p>
</blockquote>

<br />

<blockquote>
<p>תִּשְׁאֲפוּ קִרְבֵּיכֶם רוּחַ אֲבוֹתֵיכֶם</p>

<p>מֵרִבְבוֹת קְבָרִים רֵיחַ נִיחוֹחַ;</p>

<p>רוּחָם יֵעָרֶה, יַאֲצִילוּ עֲלֵיכֶם</p>

<p>רוּחַ אַהֲבָה, גְּבוּרָה וָכֹחַ.</p>
</blockquote>

<br />

<blockquote>
<p>שַׁבְּרוּ לֶעָפָר פְּסִילֵי הָעֲצַבִּים,</p>

<p>עֶגְלֵי הַזָּהָב שִׂימוּ לְדֹמֶן;</p>

<p>תִּשְׁאֲפוּ קִרְבֵּיכֶם רוּחַ הַמַּכַּבִּים,</p>

<p>רוּחַ גְּבוּרָה וֶאֱמוּנַת אֹמֶן.</p>
</blockquote>

<br />

<blockquote>
<p>זִרְעוּ בָאָרֶץ, זִרְעוּ לִבְרָכָה</p>

<p>אַהֲבָה, אֱמוּנָה גַּם תֻּמַּת לֵב,</p>

<p>קִנְאָה, שִׂנְאָה, וְחֵמָה נִתָּכָה</p>

<p>כַּמֹץ הַשְׁלִיכוּ אַחֲרֵי גֵו.</p>
</blockquote>

<br />

<blockquote>
<p>זִרְעוּ בָּאָרֶץ חִבַּת יְרוּשָׁלַיִם,</p>

<p>וַאֲשֶׁר בְּדִמְעָה זְרַעְתֶּם עַד הַיּוֹם,</p>

<p>בְּרִנָּה, בְּרִנָּה תִּקְצֹרוּ כִּפְלַיִם</p>

<p>אַהֲבָה, שַׁלְוָה, גַם חֵרוּת הַלְּאֹם.</p>
</blockquote>

<p>(חיפה תרמ&quot;ד)</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/25649">https://benyehuda.org/read/25649</a></div></body></html>