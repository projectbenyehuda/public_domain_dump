<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קִינָה</title>
	<meta name="author" content="נפתלי הרץ אימבר"/>
</head>
<body>

<blockquote>
<p>בַּתְּשִׁיעִי זֶה הַחֹדֶשׁ אָצוּם כַּחֹק,</p>

<p>מַר אֶבְכֶּה, אֶתְפַּלֵּשׁ בָּאֵפֶר;</p>

<p>לָאָרֶץ אֵשֵׁבָה דּוּמָם בִּלְבוּשׁ שַׂק,</p>

<p>לִקְרֹא הַקִּינוֹת תּוֹךְ הַסֵּפֶר.</p>
</blockquote>

<br />

<blockquote>
<p>מֵעֵינַי הַדִּמְעָה כַּיָּם תִּזְרֹמָה,</p>

<p>כִּמְעַט אֶטְבַּע בְּזֶרֶם דִּמְעָתִי;</p>

<p>אָגֹז שְׂעָרִי, וּבְגָדַי אֶפְרֹמָה,</p>

<p>וּכְקוֹל גַלִּים צַהֲלַת אַנְחָתִי.</p>
</blockquote>

<br />

<blockquote>
<p>עֲלֵי הֵיכַל אֲדֹנָי כִּי עָלָה בְּלַהַב,</p>

<p>בַּתְּשִׁיעִי לַחֹדֶשׁ בְּזֶה הַיּוֹם;</p>

<p>עַל חוֹמַת צִיּוֹן עֵרוּ עוֹזְרֵי רַהַב,</p>

<p>תָּמִיד קָרָאתִי לַבְּכִי וְלַצּוֹם.</p>
</blockquote>

<br />

<blockquote>
<p>גַם הַיּוֹם אֶבְכֶּה וַאֲמָרֵר בַּבֶּכִי,</p>

<p>אֶמְרֹט לְחָיַי, וְאָגֹז שְׂעָרִי;</p>

<p>דּוּמָם לָאָרֶץ אֵשֵׁב בַּדֶּחִי,</p>

<p>שַׂק לְבוּשִׁי עַל גִּלְדִי וּבְשָׂרִי.</p>
</blockquote>

<br />

<blockquote>
<p>לֹא אַךְ עֲלֵי חֻרְבַּן בֵּית־מִקְדָשֵׁנוּ,</p>

<p>אֶבְכֶּה הַיּוֹם וְאַזִּיל דְּמָעוֹת;</p>

<p>עוֹד נָוֶה שַׁאֲנָן עַל תִּלּוֹ בֵּית אֱלֹהֵינוּ,</p>

<p>עוֹלָם וּמְלֹאוֹ – הוּא מִקְדַּשׁ אֵל־צְבָאוֹת.</p>
</blockquote>

<br />

<blockquote>
<p>מִקְדַּשׁ אֱלֹהֵינוּ עוֹד בָּנוּי לְתַלְפִּיוֹת,</p>

<p>חַצְרוֹת אֲדֹנָי – חַדְרֵי הַטֶּבַע;</p>

<p>יַד זֵד בַּל תּוּכַל הַכּוֹתוֹ שְׁאִיּוֹת,</p>

<p>בַּל יָעְתַּק מִמְּקוֹמָם הַר וָגֶבַע.</p>
</blockquote>

<br />

<blockquote>
<p>עַל מִזְבַּח אֲדָמָה עוֹד עֲשַׁן הַקְטוֹרָה</p>

<p>מִכִּלְיוֹת חִטָּה, רֵיחַ בְּשָׂמֶיהָ,</p>

<p>עוֹד תָּאִיר הַלְּבָנָה, מְנוֹרָה טְהוֹרָה</p>

<p>וְשִׁבְעָה כּוֹכְבֵי לֶכֶת – נֵרוֹתֶיהָ&#8230;</p>
</blockquote>

<br />

<blockquote>
<p>וּמִקְדַּשׁ אֲדֹנָי הוּא תֵּבֵל הַגְּדוֹלָה,</p>

<p>הֵיכַל אֲדֹנָי – כָּל בּוֹ הַנְּשָׁמָה,</p>

<p>לֵב נִשְׁבָּר וְנִדְכֶּה מִזְבַּח הָעוֹלָה,</p>

<p>בֵּין בַּדֵי לִבּוֹ – אֲדֹנָי שָׁמָּה&#8230;</p>
</blockquote>

<br />

<blockquote>
<p>מִקְדַּשׁ אֲדֹנָי, עוֹדוֹ בָּנוּי לְתַלְפִּיּוֹת,</p>

<p>חַצְרוֹת־יָהּ, הִנֵּה מִבְּלִי סְפוּרוֹת,</p>

<p>הֵיכַל אֲדֹנָי, הִנֵּה רִבְבוֹת הַגְּוִיּוֹת&#8230;</p>

<p>וְנֵר אֲדֹנָי – הַנְּשָׁמוֹת הַטְּהוֹרוֹת&#8230;</p>
</blockquote>

<br />

<blockquote>
<p>לִבּוֹת נִשְׁבָּרִים – מִזְבֵּחַ וּבָמָה,</p>

<p>קָרְבָּן הוּא תְּפִלַּת נֶפֶשׁ דַכָּא;</p>

<p>רֵיחַ נִיחוֹחַ – אֲנָחָה בַדְּמָמָה.</p>

<p>אֱלֹהַּ יָרַח כִּלְבוֹנָה זַכָּה&#8230;</p>
</blockquote>

<br />

<blockquote>
<p>אֵלֶּה הַגְּוִיּוֹת, אֵלֶּה גָּלְמֵי אֲנָשִׁים,</p>

<p>מִבְּשָׂרָם אֶחֱזֶה מַרְאָה רוֹמֵמָה;</p>

<p>וּבְחַדְרֵי לְבָבָם, קֹדֶשׁ הַקֳּדָשִׁים,</p>

<p>הֵיכַל אֲדֹנָי, הֵיכַל אֲדֹנָי הֵמָּה.</p>
</blockquote>

<br />

<blockquote>
<p>לֹא אַךְ עֲלֵי חֻרְבַּן מִקְדַּשׁ בֵּית הַקֳּדָשִׁים</p>

<p>אֶקְרָא הַיּוֹם לְמִסְפֵּד, לִבְכִי;</p>

<p>אַךְ גַּם עֲלֵי גְּוִיּוֹת חַצְרוֹת הַמִּקְדָשִׁים,</p>

<p>נֶחֶרְבוּ עַתָּה בְּאֶרֶץ הַצְּבִי&#8230;</p>
</blockquote>

<br />

<blockquote>
<p>בְּאֶרֶץ הַצְּבִי, שָׁם בַּמּוֹשָׁבוֹת,</p>

<p>בֵּין הַכַּרְמֶל וּבֵין הַשְּׁדֵמָה;</p>

<p>שְׁבַע מֵאוֹת הֵיכְלֵי חֳרָבוֹת,</p>

<p>הֵיכַל אֲדֹנָי, הֵיכַל אֲדֹנָי הֵמָּה&#8230;</p>
</blockquote>

<br />

<blockquote>
<p>שְׁבַע מֵאוֹת הַגְּוִיֹּות, הַנְּפָשׁוֹת,</p>

<p>מֵרָעָב וְחֹסֶר שָׁם יִכְלָיוּן;</p>

<p>בְּאַשְׁמַת יְדֵי הַמְנַהֲלִים הַקָּשׁוֹת,</p>

<p>עֲלֵיכֶם מֵעַי הִנֵּה יֶהֱמָיוּן&#8230;</p>
</blockquote>

<br />

<blockquote>
<p>עַל אֵלֶּה הַגְּוִיּוֹת מֵרָעָב שְׁדוּפוֹת</p>

<p>עַל אֵלֶּה נַפְשִׁי שׁוֹמֵמָה;</p>

<p>בָּתֵּי־מִקְדָשׁ, חַצְרוֹת־יָהּ הַשְּׂרוּפוֹת,</p>

<p>הֵיכַל אֲדֹנָי, הֵיכַל אֲדֹנָי הֵמָּה&#8230;</p>
</blockquote>

<br />

<blockquote>
<p>אֵלֶּה הֵיכְלוֹת מִקְדַּשׁ בֵּית אֱלֹהֵינוּ,</p>

<p>לֹא הֶחֱרִיבוּ עַם נָכְרִי, צַר אוֹ זֵד;</p>

<p>רַק אַחֵינוּ הַמְנַדִּים מִבְּנֵי עַמֵּנוּ</p>

<p>הָעוֹרְקִים צִיָּה בַּמִּדְבָּר כְּשֵׁד&#8230;</p>
</blockquote>

<br />

<blockquote>
<p>וּמֶה פָּשְׁעוּ, מֶה חָטְאוּ, אַתֶּם עֵדִים!</p>

<p>כִּי בְּדָתָם נַפְשָׁם רוֹמֵמָה;</p>

<p>לָכֵן אֵשׁ זֶה בָּם שָׁלְחוּ הַזֵּדִים&#8230;</p>

<p>בְּהֵיכַל אֲדֹנָי, הֵיכַל אֲדֹנָי הֵמָּה&#8230;</p>
</blockquote>

<br />

<blockquote>
<p>אַתֶּם, אַחַי, בְּאַרְצוֹת צָפוֹן וְיָמָּה,</p>

<p>הַבִּיטוּ וּרְאוּ בְּאֶרֶץ הַצְּבִי;</p>

<p>הָאֵשׁ הַמִּתְלַקַּחַת, הֶעָשָׁן שָׁמָּה,</p>

<p>וְקִרְאוּ סָבִיב לַמִּסְפֵּד, לַבְּכִי.</p>
</blockquote>

<br />

<blockquote>
<p>הָאֵשׁ הַמִּתְלַקַּחַת בִּגְוִיּוֹת וּגְלָמִים,</p>

<p>שְׂרוּפִים, קְדוּחִים מֵרָעָב וְכָפָן,</p>

<p>מִבְּשָׂרָם יִשְׂבְּעוּ שׁוֹתֵי דָמִים&#8230;</p>

<p>כָּל חַיָּה וּמִינָהּ – שׁוּעָל וְשָׁפָן&#8230;</p>
</blockquote>

<br />

<blockquote>
<p>קִרְאוּ לִבְכִי עַל חֻרְבַּן בֵּית אֱלֹהֵינוּ,</p>

<p>וּשְׁבוּ לָאָרֶץ בְּנֶפֶשׁ שׁוֹמֵמָה;</p>

<p>עַל חֻרְבַּן גְּוִיּוֹת אַחֵינוּ וְעַמֵּנוּ,</p>

<p>הֵיכַל אֲדֹנָי, הֵיכַל אֲדֹנָי הֵמָּה.</p>
</blockquote>

<br />

<blockquote>
<p>לַעֲצֹר בְּעַד הַזֵּד מִפְּרֹעַ פְּרָעוֹת,</p>

<p>לַעֲשֹׂות מַה בַּל אוּכָלָה;</p>

<p>רַק אֶבְכֶּה וְאֶשְׁפֹּךְ נַהֲרֵי דְמָעוֹת,</p>

<p>אוּלַי אֲכַבֶּה הָאֵשׁ כִּי גָדָלָה&#8230;</p>
</blockquote>

<p>(&#8220;חבצלת&#8221;, תרמ&quot;ח)</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/25655">https://benyehuda.org/read/25655</a></div></body></html>