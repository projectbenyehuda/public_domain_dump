<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תְּמַנְיָא אַפִּי</title>
	<meta name="author" content="נפתלי הרץ אימבר"/>
</head>
<body>

<p>אשר התפללתי בעד רפואת אמי תחי'.</p>

<h2 id="א">א</h2>

<blockquote>
<p>אַשְׁרֵי הַתְּמִימִים הַהוֹלְכִים בְּתוֹרָתֶךָ!</p>

<p>אַשְׁרֵי הַיְשָׁרִים נוֹצְרֵי עַדוֹתֶיךָ;</p>

<p>אַף תְּבִיאֵמוֹ, תַּרְאֵמוֹ נַחֲלָתֶךָ.</p>

<p>אַשְׁרֵי תִשְׁכֹּן וּתְקָרֵב לִשְׁכֹּן חֲצֵרֶךָ</p>

<p>אַף אֲנִי אָבוֹא לְבַקֵּשׁ מִלְּפָנֶיךָ,</p>

<p>אֶת אִמִּי רְפָא־נָא כְּגֹדֶל חֲסָדֶיךָ,</p>

<p>אֲהַלֵּל בְּסוֹד יְשָׁרִים וְעֵדָה נִפְלְאוֹתֶיךָ.</p>
</blockquote>

<h2 id="ב">ב</h2>

<blockquote>
<p>בְךָ דָבַקְתִּי – אֵלֶיךָ קִוִּיתִי,</p>

<p>בְּמִדְבַּר־עֲרָב אוֹתְךָ אִוִּיתִי;</p>

<p>בִּתְהוֹם לַיִל נֶגְדִּי הוֹדְךָ שִׁוִּיתִי,</p>

<p>בְּתוֹרָתְךָ הָלַכְתִּי, מֵאֹרַח עוֹלָם נָטִיתִי,</p>

<p>בּוֹגְדֶיךָ אֶת קְלוֹנָם גִּלִּיתִי,</p>

<p>בְּאֵר חָפַרְתָּ קַרְתִּי כָּרִיתִי,</p>

<p>בְּאֵר תּוֹרָתְךָ, מֶנָּה מַיִם חַיִּים שָׁתִיתִי.</p>

<p>בַּעֲבוּרְךָ אֲדוֹנִי טוֹבָה נָשִׁיתִי.</p>
</blockquote>

<h2 id="ג">ג</h2>

<blockquote>
<p>גְּדָל־דֵעָה, בְּיָדְךָ הַיְכֹלֶת,</p>

<p>גִּבֹּור בָּאָרֶץ, בַּכֹּל יָדְךָ מוֹשֶׁלֶת;</p>

<p>גְּבוּלוֹת עוֹלָם שַׂמְתָּ כַּדֶּלֶת,</p>

<p>גָּדֵר לַיָּם, לַמַּיִם מִשְׁקֹלֶת,</p>

<p>גַּם פֶּלֶס לָרוּחַ בְּאַף נוֹזֶלֶת,</p>

<p>גָּלְמִי רְאֵה וְנַפְשִׁי הַשּׁוֹאֶלֶת,</p>

<p>גְּאוֹן גֵאִים תִּבְקַע בֶּקַע לַגֻּלְגֹלֶת,</p>

<p>גּוֹמֵל־חֶסֶד לְךָ נַפְשִׁי מִתְפַּלֶּלֶת.</p>
</blockquote>

<blockquote>
<br />
</blockquote>

<h2 id="ה2">ה <a href="#fn:1" id="fnref:1" title="see footnote" class="footnote"><sup>1</sup></a></h2>

<blockquote>
<p>הוֹשִׁיעֵנִי, אֵלִי, תְּשׁוּעַת עוֹלָמִים!</p>

<p>הָרֵם נִסִּי כְּנֵס עַל רָמִים.</p>

<p>הַצִּילֵנִי מֵאוֹיְבַי, מֵאַנְשֵׁי דָמִים,</p>

<p>הַחֲרִימֵם לָטֶבַח שׂוֹנְאִים וְקָמִים;</p>

<p>הֶרֶף מֵאַף וַעֲזֹב חֲרָמִים,</p>

<p>הַרְבִּיצֵנִי בִּנְאוֹת דֶשֶׁא, בִּנְוֵה כְרָמִים;</p>

<p>הֵן לְעֵינֶיךָ נִגְלוּ נֶעֱלָמִים,</p>

<p>הָאֵר אֵלַי פָּנֶיךָ, לֵילוֹת וְיָמִים.</p>
</blockquote>

<h2 id="ו">ו</h2>

<blockquote>
<p>וּמָה אֲבַקֵּשׁ? חוֹבֵשׁ כָּל מַכָּה,</p>

<p>וּשְׁמַע בְּקוֹלִי כִּי תְפִלָּתִי זַכָּה;</p>

<p>וִיבוֹאוּנִי חַסָדֶיךָ יַעַן בָּאתִי עַד דַכָּא,</p>

<p>וּמֵרֹב דִּמְעוֹתַי עֵינִי נָמַקָּה;</p>

<p>וְעַל מַחֲלַת אִמִּי נַפְשִׁי נָמַקָּה;</p>

<p>וּכַמַּעְיָן עֵינִי דִמְעָה מְפַכָּה.</p>

<p>וּזְמַן אַכְזָרִי בָּא בִּצְעָקָה,</p>

<p>וּבִמְצוּלוֹת לִבִּי פָּרַשׂ חַכָּה.</p>
</blockquote>

<h2 id="ז">ז</h2>

<blockquote>
<p>זִבְחֵי אֱלֹהִים רוַּח נִשְׁבָּרָה,</p>

<p>זֶה כַמָּה וְדַרְכִּי נִסְתָּרָה</p>

<p>זָרִים כִּתְּרוּנִי וְרוּחַ נֶעְכָּרָה;</p>

<p>זֵדִים סַבּוּנִי, שָׂמוּנִי מַטָּרָה,</p>

<p>זֹאת הַבִּיטָה וַעֲנֵנִי מִן הַסְּעָרָה.</p>

<p>זֹאת גְּוִיָּתִי בַּמּוֹקֵד נִחָרָה.</p>

<p>זָלְפָה נַפְשִׁי מִתּוּגָהְ וָצָרה,</p>

<p>זָהָרְךָ, אֵלִי, שְׁלַח וְתוֹפַע נְהָרָה.</p>
</blockquote>

<h2 id="ח">ח</h2>

<blockquote>
<p>חָלְפוּ, חָרְדוּ, חָמְקוּ חֲמוּדוֹתַי,</p>

<p>חָשׁוּ כַּנְּשָׁרִים נְשָׁרַי – שְׁנוֹתַי;</p>

<p>חֲרָדוֹת אֶלְבֹּשָׁה, פַּלָּצוּת שִׂמְלוֹתַי,</p>

<p>חָרוּ כַּמּוֹקֵד גִידי וְעַצְמוֹתַי;</p>

<p>חֹרֶף בִּלְבָבִי וְאֵשׁ בְּכִלְיוֹתַי,</p>

<p>חָדְלוּ הַקּוֹלוֹת לַמְנַצֵּחַ בִּנְגִינוֹתַי;</p>

<p>חוֹבֵשׁ פְּצָעִים חֲבֹשׁ לְמַכּוֹתַי,</p>

<p>חַדֵּשׁ כְּבוֹדִי וּשְׂשׂוֹן יְמוֹתַי.</p>
</blockquote>

<h2 id="ט">ט</h2>

<blockquote>
<p>טָפְלוּ שֶׁקֶר זֵדִים: &#8220;יַד הַטֶּבַע פֹּעֶלֶת&#8221;&#8230;</p>

<p>טוּחַ כָּזָב טָחוּ בַּנֶּפֶשׁ הַמַּשְׂכֶּלֶת,</p>

<p>טוּבָם כַּחֶדֶק עָלֶה נוֹבֶלֶת,</p>

<p>טוֹב ד' לְקוֹיָו, לַנֶּפֶשׁ הַמְיַחֶלֶת,</p>

<p>טוּבוֹ וְגָדְלוֹ בָּאֶרֶז וַחֲבַצֶּלֶת,</p>

<p>טוּבוֹ וְחַסְדּוֹ כָּל בְּרִיאָה מְמַלֶּלֶת,</p>

<p>טְהוֹר עֵינַיִם, לְךָ נַפְשִׁי מְהַלֶּלֶת,</p>

<p>טוֹב לִי כִּי לְךָ מְיַּחֶלֶת.</p>
</blockquote>

<h2 id="י">י</h2>

<blockquote>
<p>יָהּ־נִסִּי מִלָּתִי בַּחַיִּים,</p>

<p>יַעֲלוּ הֶגְיוֹנַי לִמְרוֹם שָׁמַיִם;</p>

<p>יַאֲבֵר הַזְמַּן שׁוֹט בִּכְנָפַיִם,</p>

<p>יָגֹלּוּ כְּסֵפֶר אֶרֶץ וְשָׁמַיִם;</p>

<p>יִשְּׂאוּ רִנָּה הָרִים וּשְׁפָיִים,</p>

<p>יְרַנְּנוּ, יִצְהֲלוּ לֵאלֹהִים חַיִּים,</p>

<p>יִשְׂמְחוּ צַדִּיקִים וּנְקִיֵּי כַפַּיִם,</p>

<p>יָגֵל לִבִּי בְּאָשְׁרִי כִּפְלַיִם.</p>
</blockquote>

<h2 id="כ">כ</h2>

<blockquote>
<p>כָּעֵץ בְּשַׁלֶּכֶת כֵּן גְּוִיָּתִי,</p>

<p>כָּעָשׁ תְּקַנֵּן בִּי צָרָתִי;</p>

<p>כָּרָקָב בְּעֶצֶם קִרְבִּי דַאֲגָתִי,</p>

<p>כַּדּוֹנַג בָּאֵשׁ נָמַסָּה תִּקְוָתִי;</p>

<p>כָּלְתָה לְךָ, אֲדוֹנִי, נִשְׁמָתִי,</p>

<p>כְּמוֹ קֹדֶם צֵא־נָא לְעֶזְרָתִי;</p>

<p>כָּל תּוּכַל הָחֵשׁ יְשׁוּעָתִי,</p>

<p>כְּחֵלָב עוֹלוֹת לְךָ אָבִיא תּוֹדָתִי.</p>
</blockquote>

<h2 id="מ3">מ <a href="#fn:2" id="fnref:2" title="see footnote" class="footnote"><sup>2</sup></a></h2>

<blockquote>
<p>מָה אֲנִי נַפְשִׁי שׁוֹאֶלֶּת,</p>

<p>מִמְתִים מֵחֶלֶד תּוֹלֵעָה זוֹחֶלֶת,</p>

<p>מִשְׁמַן בְּשָׂרִי הַדְּאָגָה אוֹכֶלֶת,</p>

<p>מֹחַ כִּלְיוֹתַי צָרָתִי זוֹלֶלֶת,</p>

<p>מִיּוֹם לְיוֹם נַפְשִׁי מִתְאַבֶּלֶת,</p>

<p>מֵעֵינַי כַּמַּיִם הַדִּמְעָה נוֹזֶלֶת,</p>

<p>מַדְוֵי לִבִּי תִּקְוָה וְתוֹחֶלֶת</p>

<p>מָה אָנִי? נַפְשִׁי מְיַלֶּלֶת.</p>
</blockquote>

<h2 id="נ">נ</h2>

<blockquote>
<p>נֵר לְרַגְלִי הָיוּ דְבָרֶיךָ,</p>

<p>נְתִיבוֹת עוֹלָם עָזַבְתִּי לֶכֶת בְּאָרְחֶךָ,</p>

<p>נִשְׁמָתִי, קִרְבִּי אֲצוּלָה מִכְּבוֹדֶךָ</p>

<p>נִשְׁמַת שַׁדַּי תּוֹרֵנִי תּוֹרָתֶךָ;</p>

<p>נָא פְתַח לִי שַׁעֲרֵי שָׁמֶיךָ,</p>

<p>נִדְבוֹת פִּי שְׁמַע בְּאָזְנֶיךָ,</p>

<p>נֵרִי בַּל יִדְעַךָ – אוֹר מְאוֹרֶךָ,</p>

<p>נִדְרִי אֲשַׁלֵּם בְּחַצְרוֹת קָדְשֶׁךָ.</p>
</blockquote>

<h2 id="ס">ס</h2>

<blockquote>
<p>סוֹמֵךְ נוֹפְלִים נָא סָמְכֵנִי!</p>

<p>סָמוּךְ לִבִּי בְּךָ כִּי תוֹשִׁיעֵנִי;</p>

<p>סַעַר יִתְחוֹלֵל בַּל יִסְעָרֵנִי,</p>

<p>סֶלָה פָּנֶיךָ תִּרְאֶה עֵינִי,</p>

<p>סָרֵי דַּרְכְּךָ אוֹיְבָם הִנֵּנִי,</p>

<p>סוּג לֵב בַּל יִלְכְּדֵנִי,</p>

<p>סוּפָה הוֹמִיָּה לֹא תְפוּצֵנִי,</p>

<p>סֵתֶר כְּנָפֶיךָ עָלַי תְּסוֹכְכֵנִי.</p>
</blockquote>

<h2 id="ע">ע</h2>

<blockquote>
<p>עָנִי אֲנִי, דַּל חֵלֵכָה</p>

<p>עֶזְרִי אַתָּה אוֹרִי בַּחֲשֵׁכָה;</p>

<p>עֶלְיוֹן, בְּךָ נַפְשִׁי תִּתְבָּרֵכָה,</p>

<p>עֲזֹר לִי הָחִישׁ טֶרֶם אֵלֵכָה,</p>

<p>עֹז לִי בֵּאלֹהִים וְנַפְשִׁי צָלֵחָה,</p>

<p>עוֹדִ יַּזל מִדָּלְיִי כְּמֵימֵי הַבְּרֵכָה,</p>

<p>עוֹד פְּדוּת לִי יָדוֹ תְשַׁלֵּחָה,</p>

<p>עוֹד תָּרֹן אֵם הַבָּנִים שְׂמֵחָה.</p>
</blockquote>

<h2 id="פ">פ</h2>

<blockquote>
<p>פְּרָעוֹת פָּרְעוּ הַבֵּט בְּעַמֶּךָ,</p>

<p>פֶּה דוֹבֵר נְבָלָה נִאֵץ שְׁמֶךָ,</p>

<p>פִּיהֶם פָּצוּ חַלֵּל מִקְדָשֶׁךָ,</p>

<p>פּוֹרְטִים בַּנֶּבֶל כְּדָוִד עַבְדֶּךָ,</p>

<p>פִּיהֶם דִבֶּר שָׁוְא בְּעֵדוֹתֶךָ,</p>

<p>פַּחִים עֲלֵיהֶם הַמְטֵר בִּלְחוּמֶךָ,</p>

<p>פְּנֵה לְעַמְּךָ וּלְצִיּוֹן אַרְצֶךָ</p>

<p>פְּזוּרִים תְּקַבֵּץ לְשָׁלֵם עִירֶךָ.</p>
</blockquote>

<h2 id="צ">צ</h2>

<blockquote>
<p>צַדִּיק ד' וְרַבָּה חָכְמָתוֹ,</p>

<p>צְבִי לַצַּדִּיק לְכַלּוֹת פְּעֻלָּתוֹ,</p>

<p>צָפַנְתָּ לְאִישׁ וָאִישׁ אַחֲרִית חַיָתוֹ,</p>

<p>צְדָקוֹת לַצַּדִּיק, לָרָשָׁע רִשְׁעָתוֹ,</p>

<p>צֶמַח ד' הָאָדָם בְּגַן נַחֲלָתוֹ,</p>

<p>צַר וְאוֹיֵב בַּל יַשִּיג מַטְּרָתוֹ</p>

<p>צוּדֵהוּ לְמַדְחֵפוֹת לִשְׁאֹל מְעוֹנָתוֹ.</p>
</blockquote>

<h2 id="ק">ק</h2>

<blockquote>
<p>קֹדֶם יָדַעְתָּ, וּמַה הִנְּנִי?</p>

<p>קוֹל שַׁדַּי בְּלֶכְתּוֹ יְפַחֲדֵנִי,</p>

<p>קוֹל עֲנוֹת גְּבוּרָה לְהַרְעִימֵנִי,</p>

<p>קִוְּתָה לְךָ נַפְשִׁי וְעֵינִי,</p>

<p>קֹוֶיךָ לֹא יֵבוֹשׁוּ, נָא עֲנֵנִי!</p>

<p>קָרֵב יְשׁועָתִי מַהֵר לְגָאֳלֵנְי,</p>

<p>קֵץ שִׂים לְחָשְׁכִּי, לַמֶּרְחָב הוֹצִיאֵנִי.</p>
</blockquote>

<h2 id="ר">ר</h2>

<blockquote>
<p>רְאֵה עָנְיָם וַהֲשִׁיבֵם לִמְנוּחָתֶךָ,</p>

<p>רְאֵמִים יֹאכְלוּ אֶת צֹאנֶךָ,</p>

<p>רַעַם בַּגַּלְגַל הַרְעֵם מִשָּׁמֶיךָ,</p>

<p>רֹאשׁ רָשָׁע תְּפוֹצֵץ בְּיָדֶיךָ,</p>

<p>רַבּוּ עַתָּה רִשְׁעֵי עַמֶּךָ,</p>

<p>רוֹעִים עִוְרִים יְנַהֲלוּ עֲדָרֶיךָ,</p>

<p>רְאֵה צָרָתָם וְקַנֵּא לְאַרְצֶךָ.</p>
</blockquote>

<h2 id="ש">ש</h2>

<blockquote>
<p>שִמְךָ ד' בְּפִי תֵבֵל וְּצְבָאֶיהָ,</p>

<p>שֵׁם הַגָּדוֹל יְכַבְּדוּ אֶרֶץ וְצֶאֱצָאֶיהָ;</p>

<p>שְׁמֵי שָׁמַיִם, תְּהוֹם וּבְרוּאֶיהָ,</p>

<p>שָׂרִים וּמְלָכִים, עִיר וְיוֹשְׁבֶיהָ,</p>

<p>שָׁלוֹם לַכֹּל, לְתֵבֵל וְדָרֶיהָ;</p>

<p>שָׁלוֹם לְצִיּוֹן, שָׁלוֹם לְחָרְבוֹתֶיהָ&#8230;</p>

<p>שְׁלַח אוֹרְךָ, אֵלִי, לְנַפְשִׁי וַחֲדָרֶיהָ,</p>

<p>שֶׁמֶשׁ צְדָקָה וּמַרְפֵּא בִּכְנָפֶיהָ.</p>
</blockquote>

<h2 id="ת">ת</h2>

<blockquote>
<p>תָּבוֹא לְפָנֶיךָ אֶנְקַת אַנְחָתִי,</p>

<p>תִּשְׁמַע מִמָּרוֹם קוֹל שַׁוְעָתִי,</p>

<p>תָּשִׂים קֵץ לְזֹאת צָרָתִי,</p>

<p>תִּמְחֶה כָּעָב וְכֶעָנָן חַטָּאתִי,</p>

<p>תָּשִׂים בְּנֹאדְךָ אֶת דִמְעָתִי,</p>

<p>תָּכִין כִּקְטֹרֶת לְפָנֶיךָ תְּפִלָּתִי,</p>

<p>תְּחַדֵּש כַּנֶּשֶׁר שְׁנוֹת חַיָּתִי,</p>

<p><strong>תְּרַחֵם</strong> וְתַשְׁלִיךְ בִּמְצוּלָה דַּאֲגָתִי.</p>
</blockquote>

<p>(מכתב ידו, תרמ&quot;ח)</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p><strong>ה</strong> כך בכתב ידו של המחבר וכן הלאה דילוג על אותיות.  נשאר כבמקור – הערת פרויקט בן־יהודה. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p><strong>ל</strong> דילוג בכתב היד של המחבר, נשאר כבמקור – הערת  פב&quot;י. <a href="#fnref:2" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/26012">https://benyehuda.org/read/26012</a></div></body></html>