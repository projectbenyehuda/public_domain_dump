<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַתֵּימָנִים</title>
	<meta name="author" content="נפתלי הרץ אימבר"/>
</head>
<body>

<blockquote>
<br />
</blockquote>

<blockquote>
<p>לֹא לָכֶם אַחַי הַתֵּימָנִים,</p>

<p>לֹא לָכֶם צִיפִּינוּ בְּעֵינַיִם נִשְׁקָפוֹת;</p>

<p>שַׁלָּמָה בָּאתֶם אַחַי הַנֶּאֱמָנִים,</p>

<p>בָּאתֶם שִׂים לָעֹנִי נוֹסָפוֹת?</p>

<p>כָּמוֹנוּ תִּסְבֹּלוּ צָרוֹת וּתְלָאוֹת,</p>

<p>כָּמוֹנוּ רַק תּוּכְלוּ לִבְכּוֹת בִּדְמָעוֹת.</p>

<br />
</blockquote>

<blockquote>
<p>לָאוֹבְדִים וְנִדָּחִים זֶה אַלְפֵי שָׁנִים,</p>

<p>וּמֵהֶם לֹא שָׁמַעְנוּ זְמַן רַב,</p>

<p>הַעוֹרְקִים צִיָּה, וּכִבְנֵי דוֹדָנִים</p>

<p>יִרְעוּ גְמַלֵּיהֶם בְּמִדְבַּר עֲרָב;</p>

<p>אַךְ לָהֶם נְצַפֶּה, לַעֲשֶׂרֶת הַשְּׁבָטִים</p>

<p>פָּרָשִׁים קַלִּים נוֹשְׂאֵי הַשְּׁלָטִים.</p>

<br />
</blockquote>

<blockquote>
<p>לָהֶם נְיַחֵלָה לִבְנֵי הָרֵכָבִים,</p>

<p>רוֹכְבֵי אֲחַשְׁתְּרָנִים בְּנֵי־הָרַמָּכִים,</p>

<p>גִּבּוֹרִים חֲזָקִים וּפְנֵיהֶם לְהָבִים,</p>

<p>נוֹשְׂאֵי הַצִּנָּה כִּידוֹנִים וּרְמָחִים,</p>

<p>לִבְנֵי מֹשֶׁה, נְהַר סַמְבַּטְיוֹן גְּבוּלָם,</p>

<p>הַנּוֹתְנִים חִתִּתָם, וְכָבוֹד בִּזְבוּלָם.</p>

<br />
</blockquote>

<blockquote>
<p>רַק הֵמָּה הַצְּבָאוֹת, שִׁבְטֵי הַחוֹרִים,</p>

<p>הֵמָּה יוּכְלוּ לָצֵאת לְיִשְׁעֵנוּ;</p>

<p>בְּעוֹרְקָם עוֹד יִזַּל דַּם הַגִּבּוֹרִים.</p>

<p>דַּם אֲבוֹתֵינוּ, רֵאשִׁית גִּבּוֹרֵינוּ</p>

<p>דַּם הַגִּבּוֹרִים יִזַּל בְּעוֹרְקֵיהֶם,</p>

<p>וּבְעֹל קָשֶׁה לֹא הֵבִיאוּ אֶת צַוְּארֵיהֶם.</p>

<br />
</blockquote>

<blockquote>
<p>נַחְנוּ נִפְזַרְנוּ זֶה כַּמָּה בָּאֲרָצוֹת,</p>

<p>עֲבָדִים מְשֻׁעְבָּדִים שָׁנִים אַלְפַּיִם;</p>

<p>וּכְמוֹ אַבְנֵי גִיר הַמְּנֻפָּצוֹת,</p>

<p>כֵּן נַחְנוּ פֹּה תַּחַת הַשָּׁמַיִם.</p>

<p>כָּשַׁל כֹּחֵנוּ מִסֵּבֶל הַתְּלָאוֹת,</p>

<p>רַק לִבְכּוֹת נוּכַל, לִבְכּוֹת בִּדְמָעוֹת.</p>

<br />
</blockquote>

<blockquote>
<p>עֲלֵיהֶם עֻלָּם הֵן מַלְכֵי עָרִיצִים,</p>

<p>יְדֵיהֶם עוֹד לֹא הָדוּ;</p>

<p>לִהְיוֹת לִמְשִׁסָּה, וּלְהַשְׁלִיךְ שִׁקּוּצִים,</p>

<p>בְּנֵי בְלִיַּעַל עוֹד לֹא זָדוּ,</p>

<p>חֶרֶב בַּיָרֵךְ – עֵת חֵמוֹת יַחְגֹּרוּ</p>

<p>וּבְאוֹר הַחֵרוּת, יֵלְכוּ, יֵאוֹרוּ.</p>

<br />
</blockquote>

<blockquote>
<p>אֲנַחְנוּ בְּכָל קַצְוֵי אֲרָצוֹת,</p>

<p>זֶה שְׁנוֹת־אַלְפַּיִם בּוּז לִשְׁכֵנֵינוּ</p>

<p>וּבְנֵי־בְלִי־שֵׁם, רַק חֲרָפוֹת וּנְאָצוֹת</p>

<p>תָּמִיד יְהוֹתְתוּ עָלֵינוּ;</p>

<p>עַל מִדְרַךְ רַגְלֵינוּ לְמָוֶת תּוֹצָאוֹת,</p>

<p>רַק לִבְכּוֹת נוּכַל, רַק לִבְכּוֹת בִּדְמָעוֹת.</p>

<br />
</blockquote>

<blockquote>
<p>לָהֶם אֲרָצוֹת בָּהָר, בָּעֲרָבָה,</p>

<p>וּמְלָכִים וְשָׂרִים, הֵם רָאשֵׁי־הָאָבוֹת,</p>

<p>אֶחָד יָנִיס אֶלֶף, וּשְׁנַיִם רְבָבָה</p>

<p>עֵת יֵצְאוּ לַקְרָב, לַעֲרֹךְ קְרָבוֹת</p>

<p>עֲלֵי גַל הַחוֹל דַּהֲרוֹת סוּסֵיהֶם</p>

<p>הָרֹמַח יַדְבֵּק בְּעֹרֶף אוֹיְבֵיהֶם.</p>

<br />
</blockquote>

<blockquote>
<p>אֲנַחְנוּ עֲבָדִים מְשֻׁעְבָּדִים</p>

<p>לִמְלָכִים וּקְצִינִים, בָּאֲרָצוֹת וְיַמִּים</p>

<p>&#8220;הֲגַם יְהוּדִים נְמִבְזִים יִרְדְּפוּ קָדִים?&#8221;</p>

<p>זוֹ לַעְגָּם עָלֵינוּ הָעַמִּים,</p>

<p>וּמַלְכֵּנוּ אֶחָד – הוּא אֵל לְמוֹשָׁעוֹת</p>

<p>וּלְפָנָיו נִבְכֶּה, נִבְכֶּה בִּדְמָעוֹת.</p>

<br />
</blockquote>

<blockquote>
<p>עֲלֵי מִשְׁמַרְתִּי, עַל פִּסְגַּת מוֹרִיָּה,</p>

<p>הִנֵּה זֶה רַבּוֹת אֲקַוֶּה עֲלֵיהֶם</p>

<p>לִרְאוֹת בִּבְרַק קַרְנֵי שֶׁמֶשׁ הַיְפֵהפִיָּה</p>

<p>לַהַט וּבָרָק, לַהֲבֵי חֲנִיתוֹתֵיהֶם;</p>

<p>עֵת אֶרְאֶה, גַּם אַתְּ נַפְשִׁי תִרְגָּעִי</p>

<p>לִבְנֵי הַגּוֹלָה אָז אֶקְרָא <strong>בַּרַקָאִי</strong>.</p>
</blockquote>

<blockquote>
<p>ירושלים, תרמ&quot;ג</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/26007">https://benyehuda.org/read/26007</a></div></body></html>