<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הָעֲבוֹדָה</title>
	<meta name="author" content="נפתלי הרץ אימבר"/>
</head>
<body>

<p>איזו עבודה שצריכה עבודה,</p>

<p>הוי אומר זו שירה.</p>

<p>(חז&quot;ל)</p>

<br>

<blockquote>
<p>כֹּהֵן אֲנִי בְּמִקְדַּשׁ הַשִּׁיר,</p>

<p>מִנְּעוּרַי שָׁם אֶעֱבֹד עֲבוֹדָה.</p>

<p>קָרְבָּנוֹת אַקְרִיב בְּמִזְבֵּחַ וּדְבִיר,</p>

<p>וּבְהֵיכַל-יָהּ אֶשְׁתַּחֲוֶה אֶקֹּדָה.
<br><br />
אַקְרִיב – לֹא מֵאֵלֵי נְבָיוֹת</p>

<p>אֶבְחַר עוֹלָתִי עִם אֲשָׁמִי;</p>

<p>כָּלִיל יַעֲלוּ עֲצָמוֹת וּכְלָיוֹת,</p>

<p>עַצְמוֹתַי, כִּלְיוֹתַי, חֶלְבִּי וְדָמִי&#8230;
<br><br />
מִיֵּין חֶלְבּוֹנִי אַסִּיךְ נֶסֶךְ</p>

<p>עַל מִזְבַּח יָהּ צְבָאוֹת,</p>

<p>נִסְכֵּי – כּוֹס מָלֵא מֶסֶךְ</p>

<p>יַחַד מָהוּל מִדָּמִים וּדְמָעוֹת&#8230;
<br><br />
לָאֵל אֲפַלֵּל, אַחַי יָבִינוּ,</p>

<p>בַּעֲדָם אֲבַקֵּשׁ סְלִיחָה וְכַפָּרָה,</p>

<p>חַטֹּאתֵיהֶם כַּשָּׁנִי מִשֶּׁלֶג יַלְבִּינוּ,</p>

<p>הַשָּׂעִיר לַעֲזָאזֵל אֶשְׁלַח מִדְבָּרָה.
<br><br />
הַנֵּרוֹת אֵיטִיב שָׁם בַּמְּנוֹרָה,</p>

<p>הָאִיר לָמוֹ בְּלִבּוֹת מַחֲשַׁכִּים</p>

<p>שִׂפְתֵי כֹּהֵן יַבִּיעוּ תּוֹרָה,</p>

<p>וּלְמוֹצָא פִי כֻּלָּם מְחַכִּים.
<br><br />
בַּחֲצוֹצְרָה אָרִיעַ לְמִקְרָא הָעֵדָה,</p>

<p>הַקְהֵל הָעָם אֶתְקַע, אָרִיעַ,</p>

<p>מִפַּחַד בַּלֵּילוֹת נַפְשִׁי רוֹעֲדָה</p>

<p>וּמַה מִלֵיל? לָמוֹ אַשְׁמִיעַ.
<br><br />
מֵהַר הַמּוֹר מִגִּבְעַת הַלְּבוֹנָה</p>

<p>אַקְטִיר קְטֹרֶת רֵיחַ נִיחוֹחַ,</p>

<p>שִׁיר הַמַּעֲלוֹת לְעַמִּי אָרֹנָּה,</p>

<p>יְקַוּוּ, יְצַפּוּ וְיַחֲלִיפוּ כֹח.
<br><br />
עַתָּה עַמִּי יְהוּדָה וּבִנְיָמִין,</p>

<p>חֵלֶף עֲבוֹדָתִי בְּיָדִי אֵין מְאוּמָה,</p>

<p>אַיֵּה חֲזֵה הַתְּנוּפָה וְשׁוֹק הַיָּמִין,</p>

<p>אַיֵּה הַמַּעֲשֵׂר וְאַיֵּה הַתְּרוּמָה?
<br><br />
אַיֵּה שַׁדְּמוֹת יְהוּדָה וְהַגְּרָנוֹת</p>

<p>בַּמֶּרְחָב רָעוּ כֶּבֶשׁ וָעֵז?</p>

<p>אָז הַכֹּהֵן לָקַח מַתָּנוֹת</p>

<p>פֶּטֶר חֲמוֹר וְרֵאשִׁית הַגֵּז?..
<br><br />
מַה לִי מִכְנְסֵי הַבַּד</p>

<p>עֵת בַּמִּקְדָשׁ אֲכַהֵן פְּאֵר;</p>

<p>הָאוּכַל לֶאֱכֹל בִּגְדֵי הַשְּׂרָד,</p>

<p>אוֹ לִשְׁבֹּעַ מִמִּצְנֶפֶת וָזֵר?..
<br><br />
זָקַנְתִּי, וְעוֹד כְּהוֹלֵךְ בֶּחָלִיל</p>

<p>עֲלֵי עֲבוֹדָתִי אֲנִי אֲנַצֵּחַ;</p>

<p>עַד גֵּוִי יַעֲלֶה כָּלִיל</p>

<p>וְדָמִּי יִשָּׁפַךְ עַל קַרְנוֹת מִזְבֵּחַ – –</p>
</blockquote>

<br>  

<p>(המליץ, 1902, גל. 122)</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6749">https://benyehuda.org/read/6749</a></div></body></html>