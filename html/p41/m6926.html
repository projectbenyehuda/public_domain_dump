<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>גִּלּוּי שְׁכִינָה</title>
	<meta name="author" content="נפתלי הרץ אימבר"/>
</head>
<body>

<blockquote>
<p>לֹא בְנוֹת הַשִּׁיר, בָּנוֹת תִּשְּׁעָנָה</p>

<p>אָז אֵלִים קֶדֶם חוֹלָלוּ</p>

<p>לֹא מֵהֶן מַתְּנַת-הָרְנָנָה,</p>

<p>לֹא רוּחָן עָלַי אָצָלוּ,</p>

<p>לֹא אָבִין לְרֵעָן, אֵינֶנִּי יְוָנִי,</p>

<p>לֹא אֶבֶן אָבִי, אַךְ יוֹצְרִי עָשָׂנִי.
<br><br />
גַּם לֹא מִמַּלְאֲכֵי-הַשָּׁרֵת</p>

<p>לָקַחְתִּי מַתְּנַת הַשִּׁירָה,</p>

<p>שִׁירִי עַל גִּלָּיוֹן יֵחָרֵת,</p>

<p>לֹא מֵהֶם לִי לִתְשׁוּרָה,</p>

<p>כִּי רַק בְּשִׁירָה אַחַת יַעֲשׂוּ נִפְלָאוֹת</p>

<p>בְּזַמְּרָם: קָדוֹשׁ, קָדוֹשׁ, אֱלֹהֵי-צְבָאוֹת.
<br><br />
&#8220;יַיִן – יֹאמְרוּ – מוֹעִיל לַשִּׁירָה&#8221;.</p>

<p>וָאֵשְׁתְּ, כִּי אִישׁ אוֹבֵד אָנִי!</p>

<p>וּבְלַעֲגֵי שָׂפָה לְשׁוֹנִי הֶחְבִּירָה</p>

<p>לַשִּׁיר יַיִן לֹא הִדְלִיקָנִי,</p>

<p>שָׁתִיתִי, אַךְ לֹא הִכַּרְתִּי אוֹתַוֹתָיו</p>

<p>כִּי לָעִבְרִי, הַיַּיִן, יֵמַר לְשׁוֹתָיו.
<br><br />
לֹא מִבָּתֵּי-סֵפֶר וּסְפָרִים</p>

<p>לָמַדְתִּי חָכְמַת הַשִּׁירָה,</p>

<p>כִּי לִי הָיוּ מוֹרִים נִבְעָרִים</p>

<p>לֹא כַּמּוֹרִים בְּעִיר הַבִּירָה,</p>

<p>פַּטִּישִׁים חֲזָקִים, הָרִים עָקָרוּ,</p>

<p>וּרְגָשׁוֹת יְקָרִים, הָהּ, מֶנָּם נֶעְדָּרוּ.
<br><br />
טֶרֶם בְּעוֹר בָּשָׂר רֻקַּמְתִּי,</p>

<p>נַפְשִׁי בַּשְּׁחָקִים הֵאִירָה,</p>

<p>עִם שַׂרְפֵי-יָהּ מְקוֹמִי שַׂמְתִּי</p>

<p>וַתְּהִי עִמִּי רוּחַ הַשִּׁירָה,</p>

<p>וּבְגֹחִי מֵרֶחֶם – מַלְאָךְ הִכָּנִי,</p>

<p>שִׁירָתִּי לִשְׁכֹּחַ, עַל פִּי סְטָרָנִי.
<br><br />
גִּלוּי-שְׁכִינָה לִי הָיָתָה,</p>

<p>מֵרוּחָהּ עָלַי אָצָלָה</p>

<p>וּבְהוֹדָהּ וְיָפְיָהּ לִי נִגְלָתָה,</p>

<p>רָאִיתִי לָשִׁיר אוּכָלָה,</p>

<p>זֹאת הַיָפֶה מִקֹּדֶשׁ נֶאֱצֶלֶת</p>

<p>עִמָּנוּ בַּגּוֹלָה רַבּוֹת סוֹבֶלֶת.
<br><br />
רָאִיתִי הַשְּׁכִינָה בּוֹכִיָּה</p>

<p>וּבְיָדָהּ נָגְעָה בִּשְׂפָתַי</p>

<p>וּבְסַעֲרַת נֶפֶשׁ הוֹמִיָּה</p>

<p>הִתְחוֹלְלָה רוּחַ שִׁירָתִי,</p>

<p>רָאִיתִי הַשְּׁכִינָה, וְרוּחִי הִתְעוֹרֵר,</p>

<p>וּלְאִישׁ אַחֵר נֶהְפַּכְתִּי – לִמְשׁוֹרֵר.
<br><br />
&quot;קַח כִּנּוֹר – אָמְרָה – הַךְ מֵיתָרָיו,</p>

<p>שִׁירָה מִלֵּאתִי רוּחֶךָ,</p>

<p>עֵת רוּחִי תַעֲבֹר בֵּין בְּתָרָיו,</p>

<p>אָז יִשָּׁמַע קוֹל זְמָרֶיךָ&quot;.</p>

<p>מִמֶּנָּה מַתְּנַת שִׁירָתִי עַד הַיּוֹם,</p>

<p>הֲתֵדְעוּ הַשְּׁכִינָה? הוּא רוּחַ הַלְּאֹם.</p>
</blockquote>

<br>  

<p>אי קפריסין, תרמ&quot;ג</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6926">https://benyehuda.org/read/6926</a></div></body></html>