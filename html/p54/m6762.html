<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>כִּי יָבוֹא הַמְּשׁוֹרֵר אֲלֵיכֶם</title>
	<meta name="author" content="מתתיהו שוהם"/>
</head>
<body>

<blockquote>
<p>הַדּוֹר, כִּי יָבוֹא הַמְּשׁוֹרֵר אֲלֵיכֶם וְיִשָּׂא נִיב-נְכֹחוֹת,</p>

<p>כְּבַד רֶטֶט רְָגזָה וּכְעָסִים וְחֶמְלַת כָּל מָחָר,</p>

<p>עַל רָז הָאָדָם הַנִּפְגָּם וּמַפְלִיג עַל כָּל תֹּרֶן נֵכָר</p>

<p>בִּשְאוֹן תַּחְרֻיוֹת מְחַצְצְרוֹת אֶל הֶפְקֵר מַעֲרָכוֹת.
<br><br />
בִּזְדוֹן לַעְגְכֶם בּוֹ תִּרְהָבוּ: הֲלֹא יְמַשֵּל מְשָלִים –</p>

<p>שוּב דֶּרֶך גְּאֻלָּה יִבְדֶּה לָנּוּ וּשְׁלוֹם מִקְלָטִים;</p>

<p>שִׁלְפֵי תַנְחוּמִים לִרְזוֹן נֶפֶש יָתוּר וְיִתְבַּע גְּמוּל לְבָטִים,</p>

<p>כָּל שִׂיא מַדָּע לֹא סִלֵּק לוֹ עֲדֶנָה – חֶשְׁבּוֹן נִכְשָלִים.
<br><br />
לֹא הוּא בַרְזִלֵּנוּ לִבֵּן, לֹא זֵעַת נִצָּחוֹן וּפְחָדָיו</p>

<p>הִרְסִיסָה מִצְחוֹ בְּהַתְרִיס הָאָדָם עִם גְּלָמִים אֲטוּמִים:</p>

<p>לֹא הוּא לַגוֹרָל יַעֲמֹד לְכַהֵן בִּוְתִיקוּת, כִּבְפֻלְחָן חַרְטֻמִּים.</p>

<p>לְחֹסֶן פֶּחָם וְחַשְׁמַל – – – הוּא מֵאָז חֲזוֹן-שֶׁפֶר רָדָף,
<br><br />
וְרוּח יֶהְבַּל גַּם עַכְשָו&#8230; הָהּ, הַגֶּבֶר, אֵחַרְתָּ כִמְעָט:</p>

<p>מַה לָּנּוּ תִּסְכֹּן חָזוּת פְּדוּת תַּשִּׂישָׁה לָאָבוֹת,</p>

<p>וַאֲנַחְנוּ גֻבַּרְנוּ עַד כֹּה, וְלֹא לָנּוּ יְהִי לְכָבוֹד</p>

<p>לַחְלֹק עִמָּהֵם בְּעָנְיָם בְּשוֹרַת יֶשַׁע אֶחָת.
<br><br />
וּרְאֵה, גַּם צַלְמֵנוּ הָפַך תְּבַלוּל מֵאלֹהִים וְרַבַּת פְּסִילִים</p>

<p>סָגַד, הִדַּמָּה אֲלֵיהֶם, וּלְכּל חֹמֶר וָסֵמֶל זָנָה</p>

<p>עַתָּה, בְּנֵי דְרוֹר וּכְפִירָה, בְּאַחֲרוֹן עִוָּרוֹן וְקִנְאָה</p>

<p>נִשְבַּעְנוּ אֵמוּן לַמְּכוֹנָה&#8230; הָהּ, לַשָׁוְא תְּשַפֵּר נִיב פְּלִילִים –
<br><br />
וַאֲנַחְנוּ טָעַמְנוּ שִׂלְטוֹן וְנַעְפִּיל בִּרִתְמַת נִצְחוֹנוֹ,</p>

<p>מַה לָּנוּ, כּוֹבְשֵי רְקִיעִים, כָּל מִגְדָּל אוֹ סֻלָּם דּוֹר קַדְמוֹן?&#8230;</p>

<p>חוֹזֶה, לֵךְ בְּרַח לְךָ וַחֲצֹב פֶּלֶא-הֶמְנוֹן</p>

<p>לְבֹרֶג וּסְלִיל וְגַלְגַּל וּלְמַלְכוּת הָאַחֲרִית לַמְּכוֹנוֹת – – –
<br><br />
– הָהּ, נְאוּם עֲבָדִים שֶמָּשְׁלוּ!&#8230; שַׁאֲלוּ לִנְתִיבוֹת הָאָדָם,</p>

<p>מִי הֵם שֶפָּקְדוּ רִאשוֹנִים אֶת חֲזִית הַמְּרָדִים?</p>

<p>אִם לֹא חוֹזֵיכֶם נֶחְלְצוּ בּוֹדְדִים מִמַּחֲנוֹת גַּמָּדִים,</p>

<p>מִתַּחַת כְּנַף אָב רִאשוֹן, בְּבַגְרוּת וּבְרֵאשִית מְרִי-דָם.
<br><br />
עוֹד עַל כִּתְפֵיכֶם הֶעֱמִיקוּ צַלְקוֹת הַלְּבֵנִים וְהַטִּיט,</p>

<p>בְּפַחַד יְלָדִים צְבַרְתֶּם לְמִשְׁכַּן אֵל צְבָאוֹת;</p>

<p>עוֹד חֹנֶף קָרְבָּן וּתְפֶלָּה לוֹ עָשַׁן מֶמִּזְבַּח קְנָאוֹת</p>

<p>וְנֵר הַתַֹמִיד – מִי גָּנַב לְהָאִיר מֶשַּׁמְנוֹ הַכָּתֶית
<br><br />
אֶת דֶּרֶך לוּצֶיפֶר, אֲבִי כָּל מַדָּע, הִתְחָרוּת וִיגוֹנִים,</p>

<p>אֶת זֶה שֶׁגָּרָה דְמֵיכֶם הַקְּלוֹשִׁים וַיַעֲמֹד בִּבְרִיתְכֶם לְהָקִים</p>

<p>יַחְדָּו אֶת מִבְצַר הַגְּאוֹנִים וּלְהַחְצִיף עַל כָּל קְצוֹת מֶרְחַקִּים,</p>

<p>שֶׁשָׂם עֲלֵיכֶם בְּגִנְזֵי תַגְלִיוֹת, הִתְחַבֵּט בְּפִקּוּל פִּתְרוֹנִים?&#8230;
<br><br />
כִּי לָמָּה הַיּוֹם כָּל פִּרְחָח שֶׁדָּלַג עַל מִפְתַּן מַעְבָּדָה</p>

<p>בְּדֶגֶל הַדְּרוֹר יִתְרַבְרֵב, יִתְיַחֵשׂ לִבְרוּרֵי חֲלוּצָיו;</p>

<p>וּבֶטַח יִפְסֹק מִשְפָּטוֹ מִלּוּחוֹת מִסְפָּרִים לוֹ חָצָב –</p>

<p>כִּי כֶסֶל כָּל רוֹח חָזוֹן, כִּי בְדוּיוֹת, שַׂעֲשׁוּעֵי אַגָּדָה
<br><br />
כָּל עֶצֶב הֶגְיוֹן הַמְּשוֹרֵר הַמְסַלֵּד מֵעֲרֹך נַפְתּוּלִים</p>

<p>וְאֹמֶץ קְרָבוֹת יְרַשֵּל בְּמִטְעַן חִנּוּטִים וְטַפֵל – – –</p>

<p>אַתֶּם, בְּנֵי עַבְדוּת לְכָל אֵל וּמַנְגְנוֹן: בְּקוּם יוֹם עֲרָפֵל</p>

<p>וְרֶגַע יַחְמֹק דַּרְכְּכֶם לַמֵּצָר מִפִּרְזוֹן אֵין גְּבוּלִים;
<br><br />
וְאֵי שָׁם בַּלוּחוֹת יִשְׁתַּבֵּשׁ חֶשְׁבּוֹנְכֶם: שִׁבְעָתַיִם נִסְתָּר</p>

<p>יָגִיחַ הָרָז שֶׁפֻּלַּש וְגִמֵּד וּבְבְרֶית זְנוּנִים</p>

<p>בָּאתֶם כְּבָר עִמּוֹ – וַעֲמַדְתֶּם כֹּה שְׁפוּפִים וּכְפוּפִים</p>

<p>מוּל בַּעַל דְּבָבְכֶם מֵעוֹלָם עַד עוֹלָם, שֶׁכָּל פֶּתַח אָטָר,
<br><br />
טִמֵּר כָּל מָבוֹא בִּפְנֵיכֶם, וְלַשָּוְא תְּפַלְפְּלוּ צֵרוּפִים,</p>

<p>תַּעֲרִימוּ חִקְרֵי נֻסְחָאוֹת, כִּי הוּא מְסֻגַּר מַעְגָּלָיו</p>

<p>בְּאֵלֶם נִצְחוֹ יִתְכַּרְבֵּל מִמַשְׁתִּית עַד נְתִיב הֶחָלָב –</p>

<p>אָז יֵשׁ אֲשֶׁר אִישׁ הֶחָזוֹן עוֹד יָשוּב עַל תּוֹעַת דַּרְכֵיכֶם הַטְּרוּפִים,
<br><br />
יֵדַע כָּל גְּאוֹן עֱזוּזְכֶם וֶעֱנוּתְכֶם וִירַפֵּא כָּל אַכְזָב</p>

<p>בְּנֶפֶש אָדָם&#8230; הֲלֹא הוּא הָרִאשוֹן נְתִיב קִרְיָה לָהּ סָלָל,</p>

<p>וְהוּא יְכַפֵּר עַל הַמֶּרֶד – יִצְבֹּר חֲמוּדוֹת הַשָּׁלָל</p>

<p>עַל רֶכֶב לוּצִיפֶר: מַתַּת דוֹר גִּבּוֹר שֶׂנִּכְסָף לַחֲזוֹן אֱלֹהָיו.
<br> </p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/6762">https://benyehuda.org/read/6762</a></div></body></html>