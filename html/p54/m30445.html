<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>גדיש</title>
	<meta name="author" content="מתתיהו שוהם"/>
</head>
<body>

<blockquote>
<br />
</blockquote>

<h2 id="א.קוּרֵיקַיִץ">א. קוּרֵי קַיִץ</h2>

<blockquote>
<br />
</blockquote>

<blockquote>
<p>צָרָה וּתְלוּלָה הַמְּסִלָּה&#8230; נִשְׁתַּמְּטָה מִדֶּרֶךְ הַמֶּלֶךְ:</p>

<p>מְטַפְּסָה עַל בֵּין שְׂדוֹת דָּגָן, מִתְגַּהֲרָה גְמִישָׁה לְמִשְׁעוֹל,</p>

<p>מִתְלַכְסְנָה לְעֵמֶק כִּמְטַחֲוֵי שַׁעֲטַת סוּס, וְסַקְרָנִית</p>

<p>שׁוּב תַּעְפִּיל בֵּין גַּלֵּי הַחִטָּה, וְשׁוּב יוֹרְטָה בֵין תְּלָמִים מִסְתַּמְּקִים</p>

<p>שֶׁל סֶלֶק וְלֶפֶת וּכְרוּב&#8230; רֶגַע תִּגְחֹן וְצָנְחָה־לָפְתָה</p>

<p>מַרְגְּלוֹת צַלְעֵי גַבְנוּנִים הַשּׁוֹמְרִים לְמֶרְחַב מִישׁוֹרִים,</p>

<p>עַד שׁוּב תַּדְרִיג־תַּפְשִׁיל שְׁבִיל־פְּתַלְתֹּל וּזְרִיזָה תְּשַׁרְבְּבוֹ מָטָּה&#8230;</p>

<p>וּבְחָפְזָהּ מִגִּבְעָה אַחֲרוֹנָה — וְהִיא טֶרֶם תַּעֲצֹר בְּנוּסָהּ —</p>

<p>וּלְפֶתַע תְּפֻשַּׂק לִימִין וְלִשְׂמֹאל, וּמְרֻדֶּדֶת תִּזְדַּלֵּג,</p>

<p>וְיֹאבַד מַסְלוּלָהּ בַּדֶּרֶךְ הָרְחָבָה שֶׁאָרְבָה לַפְּלִיטָה</p>

<p>מֵעֵבֶר כָּל גִּבְעוֹת מִפְלָטָהּ, שָׁם פִּלְּשָׁה בַסֵּתֶר לָהּ נָתִיב,</p>

<p>בַּעֲזֹז מֶרֶד פִּלְאִי בְחִשְׁקָהּ לְעֵבֶר מֶרְחַקִּים לֹא־סְלוּלִים</p>

<p>וַתְּשָׂרֵךְ מִדֶֶּרֶךְ הַמֶּלֶךְ. — כִּשְׂרִיד תְּבוּסַת־מִרְדָהּ מִתְחַמֵּק</p>

<p>עוֹד פְּתִיל־מִשְׁעוֹל גַּלְמוּד בַּחוֹל, רֶגַע יִזְחַל וַעֲרוּף רֹאשׁ יִכָּנֵף</p>

<p>בְּשַׁעַר חֲצַר הָאֲחֻזָּה&#8230;</p>

<br />
</blockquote>

<blockquote>
<p>בַּמּוֹרָד הָרִאשׁוֹן לַמְּסִלָּה</p>

<p>כְּבָר הִרְגִּישׁ הַסּוּס כִּי יַד רוֹכְבוֹ נִתְרַשְּׁלָה — הָרֶסֶן הַמְדֻלְדָּל</p>

<p>אַט הִקִּישׁ עַל כְּרָעָיו בְּרוּצוֹ וְהִתְחַלְחֵל הַמֶּתֶג בֵּין שִׁנָּיו;</p>

<p>תָּמֵהַּ הוּא פִגֵּר לְאִטּוֹ, וַיָּתָר בּוֹ מִחְיָה אֲרָעִית</p>

<p>בִּפְאַת שְׂדוֹת קָצִיר קֵרְחִים, בְּלֶקֶט שִׁבֳּלִים בּוֹדֵדוֹת,</p>

<p>שֶׁגָּלְשׁוּ מִשְּׂפַת הָעֲגָלָה תְמוֹל־שִׁלְשׁוֹם בַּדֶּרֶךְ לַגֹּרֶן&#8230;</p>

<p>הַיָּמִים יְמֵי כְּלוֹת הַקָּצִיר, וְשִׁיר שִׁלְהֵי קַיִץ מִסְתַּנֵּן</p>

<p>בְּמִשְׁנֵה־תְכֵלֶת לַמְּרוֹמִים, וַעֲמֻקָּה כַדְּמָמָה הַשְּׁקוּפָה</p>

<p>תְּרַטֵּט פֹּה חֶמְלַת־כִּפְלַיִם עַל כַּנְפֵי הַזֹּהַר הַמְזֻקָּק,</p>

<p>וְיַד־מִי מְבַזְבְּזָה אוֹתָהּ נַחְשׁוֹלִים נַחְשׁוֹלִים בַּבְּלִימָה,</p>

<p>לִצְבֹּט עַל לֹא־דָבָר כָּל נֶפֶשׁ&#8230;בְּכָל אֵלֶּה מֶרְחֲבֵי שׂבַע,</p>

<p>שֶׁזִּמְרַת מַגָּלִים גְּרָפָתַם עוֹד שִׁלְשׁוֹם וּבִטְחַת אֲלֻמִּים,</p>

<p>מְמָרְטְטָה תוּגָה חֲרִישִׁית וְעַד סַף הָאֲסָמִים תְּקַנֵּן:</p>

<p>לְקִצְבָּהּ מִתְנַהֲלָה מַחֲרֵשָׁה וּמְשַׁסְּפָה שְׁחוֹר־רִגְבֵי שָׂדַי,</p>

<p>וּלְבָנָה־צְנוּעָה הִיא פוֹשָׂה־מִתְפַּקְּרָה מֵאַבְנֵי הַטַּחֲנָה</p>

<p>הַגּוֹרְסוֹת גַּרְעִינֵי הַשַׁתָּא — הֲלֹא הִיא הַתּוּגָה הָרַבָּה</p>

<p>שֶׁעָזְבוּ הָאָבִיב, הַקַּיִץ, שֶׁעוֹזֵב כָּל תְּמוֹל שֶׁנִּסְתַּחֵף,</p>

<p>וְכָל מַה שֶּׁהָיָה־לֹא־הָיָה בְּחֶתֶף עִדָּנִים לַחַיִּים.</p>

<br />
</blockquote>

<blockquote>
<p>הַזָּקֵן הֵנִיעַ בְּרֹאשׁוֹ לְגָרֵשׁ מַחֲשָׁבָה טַרְדָּנִית,</p>

<p>שֶׁנִּקְבָה לְאַט וּבִדְמִי וְנִתְאַכְסְנָה בִפְנִים אֵי שָׁם עָמֹק,</p>

<p>וּבְזִמְזוּם מְגַמְגֵּם־סַרְבָּנִי הִיא חִטְחֲטָה־חָתְרָה בְּמֹחוֹ,</p>

<p>וְהוּא עִמְעֵם עָלֶיהָ לַשָּׁוְא, עַד שֶׁנִּרְאֲתָה לוֹ בְדִמְיוֹנוֹ</p>

<p>כְיַתּוּשׁ שֶׁפָּלַט בַּשָּׁרָב אֶל תַּחְתִּית הַכֶּרֶס לַבְּהֵמָה,</p>

<p>וְנִתְקַע בְּרַגְלָיו וּבְעֻקְצוֹ, וּמוֹצֵץ שָׁם אֵגֶל דָּם כֵּהֶה,</p>

<p>לְאַט וּלְתֵאָבוֹן, וּמְחֻצָּף הוּא לוֹעֵג לִתְנוּפַת זְנָבָהּ&#8230;</p>

<p>הִתְאַמֵּץ הָרוֹכֵב לְטַלְטֵל מִמֶּנָה אֶת דַּעְתּוֹ וּלְיַשְּׁבָהּ</p>

<p>בְּדַאֲגוֹת מִשְׁקוֹ וּקְטִיפוֹ, הִשְׁתָּעָה וַיְפַזֵּל בְּעֵינָיו,</p>

<p>עַד נִתְקַל מַבָּטוֹ בְמִכְסֵה עֲרֵמַת הַחִטָּה בַשָּׂדֶה,</p>

<p>שֶׁפִּקְפֵּק הָרוּחַ בְּתִבְנוֹ הַלַּיְלָה וְצָרִיךְ לְרַדְּדוֹ</p>

<p>בַּתֶּבֶן הֶחָדָשׁ שֶׁלְּאַחַר הַדַּיִשׁ; הִכְרִיחַ אֶת מֹחוֹ</p>

<p>לְטַפֵּל קָט־רֶגַע בְּמִקְוֵה־הַחֹרֶף לַדָּגִים וּלְשַׁקֵּל</p>

<br />
</blockquote>

<blockquote>
<p>הֲיֵשׁ לְהַעֲמִיקוֹ טִפְחַיִם: בַּחֹרֶף הַקַּר דְּאֶשְׁתַּקַּד</p>

<p>הִגְלִידוֹ הַכְּפוֹר עַד תַּחְתִּיתוֹ וַתָּמָת הַדָּגָה בַקֶּרַח,</p>

<p>וְרַבּוּ סִימָנִים הַמְבַשְּׂרִים הִשָּׁנוֹת הַחֹרֶף בְּתָקְפּוֹ —</p>

<p>וּבְעוֹד שָׁבוּעוֹת מִסְפָּר, בִּשְׁבֹת הָעֲסִיסִים בָּעֵצִים, אַל יִשְׁכַּח</p>

<p>לִנְקֹף אֶשְׁכְּרוֹעַ הַמְּשׂוּכָה, שֶׁהִפְרִיא וְהֶאֱפִיל עַל מִדְרוֹן</p>

<p>הַשָּׂדוֹת, הַנִּשְׁקָף אֶל פְּנֵי גְזֻזְטְרַת בֵּיתוֹ וּמְלַבֵּב כָּל רוֹאָיו</p>

<p>בַּהֲדַר צִבְעֵי שְׁטִיחָיו — עַד אָבִיב הַבָּא הָעֵץ יַקְרִים פְּצָעָיו — — —</p>

<p>אַךְ חָלְפוּ כָל אֵלֶּה הַדְּאָגוֹת כְּפַרְפְּרֵי קַיִץ פְּזִיזִים</p>

<p>מִשַּׁרְווּל מְטֻלָּא לִמְכַשֵּׁף — בַּחֲשַׁאי לוֹ יְנַקֵּר הַיַּתּוּשׁ,</p>

<p>עַד נִכְנַע הָאִישׁ וּנְטוּל רָצוֹן הִתְמַכֵּר לְשֶׁטֶף זִכְרוֹנוֹת:</p>

<br />
</blockquote>

<blockquote>
<p>הָאָבִיב כֹּה פִּגֵּר הָשַׁתָּא, נִתְעַרְבְּלוּ בָרָד וּגְשָׁמִים,</p>

<p>וּבְסִיוָן עוֹד קִרְצְפוּ לַשָּׁוְא קַרְנֵי שַׁחַר בַּחֲלֻדָּה הָרְטֻבָּה</p>

<p>לְמַפְּלֵי עֲנָנִים בָּאֹפֶק, שָׁוְא נָגְחוּ נְגֹהוֹתָיו הַקְּלוּשִׁים</p>

<p>אֶל חַשְׁרַת הַכְּרֵסִים הַנְּפוּחִים — עִם מִטְרוֹת הַבֹּקֶר עֻמָּמוּ&#8230;</p>

<p>וַיְהִי כָל דֶֶּרֶךְ מְעֻרְפָּל וּבָחוּשׁ, וּלְלֹא תִּקְוַת מָחוֹז</p>

<p>בִּתְּרוּהוּ אוֹפַנִּים לַמֶּרְחָק — — — וּבְאֶמְצַע הַחֹדֶשׁ הִתְגַּבֵּר</p>

<p>הַקַּיִץ, וַיַּשְׁכֵּם וַיַּפְשֵׁל אֶת אֵדֵי קִפּוּלָיו מֵעֵבֶר</p>

<p>לַיְּעָרִים, וַיַּצֶּת לַפִּידֵי־רְסִיסִים בִּירַק צַמְרוֹתֵיהֶם,</p>

<p>הִזְדָּרֵז וַיִּפְטֹר כָּל פֶּקַע שֶׁסֻּרְבַּל בָּרֹטֶב, וּבִחֵל</p>

<p>וְגִיֵּד בְּחַרְטוֹ הֶעָדִין כָּל עָלֶה מְכֻרְבָּל, וַיְעַנְבֵּר</p>

<p>הַשְּׂרָף בְּכָל פִּצְלַת אִילָן&#8230; אָז גָּלַשׁ לְיִוְנֵי הַדְּרָכִים,</p>

<p>וַיְגַבֵּל וַיָּטַח עַבְטִיטָם וַיְנַגְּבֵם בְּחָצְנוֹ שַׁלְהָבוֹת —</p>

<p>וְעוֹד יוֹם וְיוֹמַיִם וַיְלַבְלֶב הֶחָצִיר מְסֻלְסָל וְעָנֹג,</p>

<p>וְיַרְקוֹ הַכֵּהֶה מְפֻטָּם — — — זֶה הָיָה עִם קְצִיר חֲצִיר סִיוָן</p>

<p>בָּאָחוּ הַמְדֻשָּׁן נִיחוֹחַ וָרֹן, בִּתּוֹ שָׁמְטָה מַגָּלָהּ,</p>

<p>הֵצֵלָּה בְיָדָָהּ עַל מִצְחָהּ הֶחָבוּשׁ מִטְפַּחַת בַּד־לָבָן,</p>

<p>וַתִּצְהַל לִקְרָאתוֹ: הָהּ, אַבָּא, הֲלֹא אוֹרְחִים בָּאִים וּקְרֵבִים</p>

<p>בַּמְּסִלָּה&#8230; הַבִּיטָה, שָׁם, שָׁם&#8230; וְעוֹד עֵינוֹ הַחַדָּה לֹא עָמְדָה,</p>

<p>כְּאָז לִפְנֵי שָׁנִים עֶשְׂרִים, וַיְמַצַּע מַבָּטוֹ לַמֶּרְחָב</p>

<p>הַצָּלוּל וּמְעַוֵּר בְּזָהֳרוֹ, וַיַּרְא שְׁנֵי אֲנָשִׁים עֲמוּסִים</p>

<p>תַּרְמִילֵי תַיָּרִים מִתְקָרְבִים לְאִטָּם מִגִּבְעַת הַמְּסִלָּה,</p>

<p>וְיוֹרְדִים אֲלֵיהֶם לָאָחוּ&#8230; לֹא אָרַךְ הַמַּשָּׂא וּמַתָּן:</p>

<p>שְׁנֵי רֵעִים, מְשׁוֹרֵר וּפַסָּל, לְרֶגֶל אֻמְנוּתָם הַדּוֹרְשָׁה</p>

<p>מְנוּחָה וְרִכּוּז הַנֶּפֶשׁ, הֲלוּמֵי שְׂאוֹן כְּרָךְ הֵנָּה עָרְקוּ,</p>

<p>וַיַּחְמְדוּ נָווֹ לְשִׁבְתָּם, כִּי פֻתּוּ לְבֵיתוֹ הַמַּשְׁקִיף</p>

<p>מִתֵּל עֲטוּף יֶרֶק לְמֶרְחַק הַשָּׂדוֹת, וּמְעֻטָּר גַּן נֶהְדָּר,</p>

<p>הַמַּשְׁחִיל אֶת שָׁבְלוֹ הָרָקוּם בְּזִיו חַמָּנִיּוֹת וּפְרָגִים</p>

<p>אֶל רַחֲבַת הַקָּמָה בַשְּׁפֵלָה — אִם יִכְשַׁר הַדָּבָר לְפָנָיו,</p>

<p>וְיִשְׂכְּרוּ חֶדֶר בְּבֵיתוֹ לְחָדְשֵׁי הַקַּיִץ, וְתֵכֶף</p>

<p>יוֹרִידוּ לְשָׁם תַּרְמִילֵיהֶם — אִם תֵּאוֹת הָעַלְמָה הַכְּבוּדָה — —</p>

<br />
</blockquote>

<blockquote>
<p>הִתְבָּרֵךְ בִּלְבָבוֹ, כִּי הִקְרָה אֱלֹהִים לִקְרָאתוֹ קַיָּטִים</p>

<p>יְשָׁרִים וַאֲנִינִים — כֹּה תָפַשׂ אֶת טִיבָם בָּרֶגַע הָרִאשׁוֹן —</p>

<p>וְחָלְפָה דְאָגָה מִלִּבּו: בַּת תַּמָּה וּבָרָה בְבֵיתוֹ,</p>

<p>וְגִילַת עֲלוּמִים בְּדָמָהּ וְאֵין אֵם צוֹפִיָּה הֲלִיכוֹת&#8230;</p>

<p>הוּא זָכוּר: אֶשְׁתַּקַּד בַּקַּיִץ הִתְאָרְחוּ בְּבֵיתוֹ צְעִירִים,</p>

<p>וְשִׁירִים וּמְחוֹלוֹת לֹא שָׁבְתוּ, וְלֹא הִקְפִּיד כְּנֶגְדָּם, כִּי אָמָר:</p>

<p>תִּתְעַלֵּס הַנַּעֲרָה וְתָפִיג אֶת שִׁמְמוֹן לֵילוֹת הַחֹרֶף</p>

<p>שֶׁבִּלְּתָה בַכְּפָר עִם אָבִיהָ מִיּוֹם גָמְרָהּ חֹק לִמּוּדֶיהָ</p>

<p>בָּעִיר; כִּי כֹה קָשֶׁה עָלֶיהָ לְעָזְבוֹ, אַף כִּי כָלְתָה נַפְשָׁהּ</p>

<p>לֹא פַּעַם בַּסֵּתֶר, בַּעֲנֹב עֲרְפִלֵּי סְתָו אֶת הַגַּן וְהַבַּיִת,</p>

<p>לְהֶמְיַת הָעִיר&#8230; וְעַל כֵּן שָׂמַח כָּכָה כִּי יָכֹל לְאַכְסֵן</p>

<p>בְּנֵי כְּרָךְ, וְהִסְתַּלֵּק לִמְלַאכְתּוֹ וְלֹא כִהָה בָמוֹ — עַד פַּעַם</p>

<p>נִזְדַּמְּנוּ אֶל בֵּיתוֹ זְקַן כְּפָרוֹ עִם אִשְׁתּוֹ, וְזוֹ גִלְּתָה אֶת אָזְנוֹ,</p>

<p>כִּי נוֹדְפִים הַצְּעִירִים לְמִינוּת וְכוֹפְרִים בָּעִקָּר, וְהַרְבֵּה</p>

<p>רְאָיוֹת לָאִשָּׁה שֶׁעָקְבָה אַחֲרֵיהֶם בַּלָּאט, כִּי יָדְעָה:</p>

<p>יְתוֹמָה הַנַּעֲרָה לְלֹא אֵם, וְהָאָב — לוֹ עֵין גֶּבֶר וְלֹא יַבְחִין,</p>

<p>וְאֵיךְ תַּחְמִיץ מִצְוָה גְדוֹלָה כָזוֹ וְתִתְיַצֵּב מֵרָחוֹק&#8230;</p>

<p>מֵאָז שֻׁבְּבָה דַעְתּוֹ עָלָיו וְנִתְמַעֲטָה יָדוֹ וְקֻפְּחָה</p>

<p>עֲבוֹדַת הַקָּצִיר בִּמְלוֹאוֹ — אַךְ הוֹדוֹת לָאֵל, הַכֹּל נִגְמַר</p>

<p>בְּשָׁלוֹם, כִּי קֵהָה טוּב־טַעְמָהּ שֶׁל בִּתּוֹ בְּכָל גַּסּוּת וְתִפְלוּת —</p>

<p>וּמְאֹד נָחָה דַעְתּוֹ מֵאֵלֶּה הַשְּׁנַיִם, כִּי בָטַח בִּטְבִיעַת</p>

<p>תְּפִישָׂתוֹ, וְנֶאֶמְנוּ עָלָיו חֲבִילוֹת סִפְרֵיהֶם, וַיִּגְזֹר:</p>

<p>אֶל נָכוֹן הֵם כֵּנִים וַהֲגוּנִים, עֲרֵבָה בָזֶה הַשְׂכָּלָתָם,</p>

<p>וְחוּט שֶׁל רְצִינוּת שֶׁהֻשְׁחַל מִמִּצְחָם וְנָגַע בְּדַבְּרָם</p>

<p>בְּזָוִיּוֹת שְׂחוֹק־דַּק לִשְׂפָתָיִם. — אָכֵן עַל שְׂחוֹק זֶה וְחִנּוֹ</p>

<p>עָמְדָה הַבַּת מִלְּכַתְּחִלָּה: זֶה דַרְכָּהּ לְהַבְחִין בִּרְמָזִים,</p>

<p>לִקְלֹט בְּנוֹת־גָּוֶן וּרְחָשִׁים וְלַחֲשׂוֹף אֲרֶשֶׁת פַּרְצוּפִים,</p>

<p>מֵרִפְרוּף שֶׁנִּכְנַף בֵּין קִמְטֵי הַמֵּצַח, מֵחִיּוּךְ שֶׁגָּלַשׁ</p>

<p>כִּמְעַט וְהִתְחַמֵּק&#8230; סִימָנִים כָּהֵמָּה לָרֹב לָהּ נִתְבַּקְּשׁוּ</p>

<p>בִּפְנֵי שְׁנֵי הָרֵעִים, וַתָּדָן אֶת כֻּלָּם לִזְכוּת. — אָמְנָם יָמִים</p>

<p>מֻעָטִים לֹא עָבְרוּ, וְשׁוּב סָרָה הַזְּקֵנָה עִם עֶרֶב אֶל בֵּיתָם,</p>

<p>וַתְּפַטֵּט עַל דָּא וְעַל הָא, וּכְמוֹ אַגַּב אוֹרְחָה הִפְלִיטָה:</p>

<p>שָׁמַעְתִּי, יַקִּירַי, מְשַׁמֵּשׁ דַיַּרְכֶם הָאֶחָד בְּאֻמְנוּת הַפִּסּוּל,</p>

<p>מְלָאכָה חֲשׁוּבָה מְאֹד, וּמִצְטַיֵּן כְּפָרֵנוּ בַּסְּבִיבָה</p>

<p>בִּפְסִילֵי הַקְּדוֹשִׁים, וְאֵין כְּבֵית־עָלְמִין שֶׁלָּנוּ לִיפִי</p>

<p>מַצֵּבוֹת, וַאֲנִי רַבַּת אֵדַע פַּסָּלִים, וְכֻלָּם מְיַשְּׁרִים</p>

<p>בְּיִרְאָה וְהֵם אַנְשֵׁי חֲמוּדוֹת, וְלֹא אַחַת חַשְׁתִּי עֲתִידוֹת:</p>

<p>הַנַּעֲרָה תִּגְדַּל וּנְבַקֵּשׁ לָהּ שָׁם בְּחִיר נְעוּרִים&#8230;כֹּה פָתְחָה</p>

<p>וְנֶאֶנְחָה מְרוֹרוֹת — אַף יָדְעוּ הַזָּקֵן וּבִתּוֹ אֶת שְׁכֶנְתָּם:</p>

<p>לֹא דַרְכָּהּ לְהַמְתִּין בִּשְׁבָחִים — וּבְעוֹד רֶגַע פִּעְפְּעָה הַשִּׂטְנָה:</p>

<p>הֲלֹא כִי הִיא נִכְזְבָה מְעַט מֵאֻמְנוּתוֹ — דַּיָּרָם לֹא חָקַק</p>

<p>מַצֵּבוֹת, לֹא שָׁקַד עַל קְבָרִים&#8230; וְאָמְנָם הִיא יוֹדְעָה כִּי דָבָר</p>

<p>אֵין לָהּ עִם אֲנָשִׁים הַלָּלוּ; לֹא הִיא אַחֲרָאִית לִמְלַאכְתָּם</p>

<p>וּלְאָרְחָם, אַךְ קָשְׁתָה עָלֶיהָ הַחוֹבָה לַיְתוֹמָה — וּפַעַם</p>

<p>הֵצִיצָה לְחֶדְרָם, וַתִּרְאֶה בְגַלֵּף דַּיָּרָם אֶת גְּלָמָיו,</p>

<p>וְנִתְרְזָה עֵינָהּ מִפְּרִיצוּת מַעֲרֻמִּים, לְלֹא מַעֲטֵה צְנִיעוּת</p>

<p>שֶׁקָּשַׁר בְּחֹמֶר וּבְאָבֶן&#8230; וְנִתְּנָה לְהֵאָמֵר הָאֱמֶת:</p>

<p>מִכֵּיוָן שֶׁנִּתְפַּשׂ כָּל כָּךְ — מִטָּרֵף בְּלִבְטֵי בְשָׂרִים —</p>

<p>לְעֶרְיָה מְשַׁטָּה לָאִשָּׁה, לִבְלִיטַת כְּתֵפַיִם וּזְרוֹעוֹת,</p>

<p>וַאֲבָרִים עוֹד פְּחוּתֵי מַדְרֵגָה — מֵחֹמֶר הֵן קֹרַץ הָאָדָם,</p>

<p>רַק בָּשָׂר וָדָם וְגָרוּעַ מִזֶּה וְכַיּוֹצֵא בָאֵלֶּה;</p>

<p>מִכֵּיוָן שֶׁשָּׁקַע בְּהַבְלֵי הַטֻּמְאָה לְגוּפִים וְצוּרוֹת,</p>

<p>הִתְמַכֵּר לְתַבְנִית וּדְמוּת, וְהִתְחַיֵּב בְּנַפְשׁוֹ שֶׁנְּטָשָׁהּ</p>

<p>פְּרוּצָה וּלְלֹא דַאֲגַת סְיָגִים, נִתְרַחֵק מִיִּרְאַת שָׁמַיִם,</p>

<p>כַּיָּאוּת לְפַסָּל אֲמִתִּי הָעוֹסֵק בִּדְבָרִים שֶׁל קְדֻשָּׁה,</p>

<p>וּמַצִּיב צִיּוּנִים לִנְפָשׁוֹת&#8230; וְהִיא אֵינָהּ חֲסֵרָה הוֹכָחוֹת,</p>

<p>כִּי הֵיטֵב הִתְחַקְּתָה עַל טִיבוֹ — כִּי יָדְעָה יְתוֹמָה הַנַּעֲרָה,</p>

<p>וְרַק גֶּבֶר הָאָב, וְעָלֶיהָ לַעֲמֹד בְּתַפְקִידָהּ — — — הָשַׁתָּא</p>

<p>רַק חִיֵּךְ הַזָּקֵן לַחֲשָׁשׁוֹת שֶׁל שְׁכֶנְתּוֹ וַיְצַדֵּק דַּיָּרוֹ:</p>

<p>אֲשֶׁר אֵינוֹ פָחוֹת צָנוּעַ מֵאֵלֶּה רֵעֶיהָ הַחוֹצְבִים</p>

<p>מַצֵּבוֹת לַמֵּתִים, אַךְ פָּחוֹת מֵהֵמָּה הוּא בָהוּל עַל כֶּסֶף,</p>

<p>וּלְשִׁבְחוֹ יֵאָמֵר הַדָּבָר — כִּי אֵלֶּה שֶׁהִיא מַאֲמִירָתָם</p>

<p>לִירֵאִים וּשְׁלֵמִים, וְאַף פַּעַם לֹא חִלְּלָה יָדָם מַגְלֵפָם</p>

<p>לַחֲשׂוֹף מַעֲרֻמֵּי הַגּוּף וְתוֹעֵבָה לָהֶם עֶרְיַת בְּשָׂרִים, —</p>

<p>הֵם כְּפוּנִים וּמְהַמִּים כָּל כָּךְ לִצְבֹּר הוֹן וְלֹא עָפָר, כְּאִלּוּ</p>

<p>לֹא זֶה רָמַז לָמוֹ מִגֶּשֶׁר תָּחוּחַ לַחַיִּים עַל דֶּרֶךְ</p>

<p>כָּל בָּשָׂר, שֶׁהֵם תְּדִירִים לוֹ כָל יְמֵיהֶם, וּמְקַשְּׁטִים בְּמַעֲשֵׂה</p>

<p>מַחֲשֶׁבֶת אֶת תִּלֵּי מִשְׁעוֹלָיו&#8230; וַהֲלֹא זָכוּר עוֹד סִכְסוּךְ שֶׁאֵרַע</p>

<p>לוֹ עִם קְרוֹבֶיהָ, בְּמוֹת עָלָיו אִשְׁתּוֹ, וּבְוַדַּאי לֹא שָׁכְחָה</p>

<p>גַּם הִיא&#8230; אָז הִתְחַמְּקָה הַשְּׁכֵנָה נְזוּפָה, כִּי פָגְעוּ בְאֻמְנוּת</p>

<p>מִשְׁפַּחְתָּהּ; בַּת חוֹצֵב מַצֵּבוֹת הִיא הָיְתָה וְאַחֶיהָ בִּמְלָאכָה</p>

<p>זוֹ תָפְשׂוּ וַעֲלֵיהֶם כְּבוֹדָהּ&#8230;</p>

<br />
</blockquote>

<blockquote>
<p>הַזָּקֵן הִתְחָרֵט, כִּי עָלַב</p>

<p>אֶת שְׁכֶנְתּוֹ, אַךְ שָׁמַר בְּנַפְשׁוֹ זֶה יָמִים שִׂנְאָתוֹ הָרַבָּה</p>

<p>לָעוֹסְקִים בְּבָתֵּי הָעָלְמִין, וַאֲדִישִׁים־מִתְחַסְּדִים מִסְתַּכְּלִים</p>

<p>בִּפְנֵי זְוֲעַת מָוֶת, כְּאִלּוּ הֵם פָּתְרוּ הַסּוֹד&#8230; לְעֵת זִקְנָה</p>

<p>עוֹד גָּדְלָה הַטִּינָה בְלִבּוֹ לְכָל סַפְסְרֵי מָוֶת הַלָּלוּ,</p>

<p>הַלּוֹטְשִׁים עֵינֵיהֶם אֶל כָּל חֶלְקָה פּוֹרָה, לְזָרְעָהּ מַצֵּבוֹת,</p>

<p>וּלְסַפְּחָהּ אֶל נַחֲלַת אֲדוֹנָם לְרֶמֶז אֶצְבָּעוֹ הַגְּרוּמָה,</p>

<p>כְּמוֹ חִנָּם יַעְפִּיל הָאָדָם — הַפִּתְרוֹן לְאִתֵּי קַבְּרָנִים —</p>

<p>וְכָל שִׁירַת חַיִּים וּמִרְדָּם הַקָּשָׁה בַחֲזוֹן הַחִדָּלוֹן,</p>

<p>כָּל תִּכְלָה וְתַכְלִית לָאָדָם, כָּל קַשְׁיוּת וְשִׁכְרוֹן נַפְתּוּלָיו,</p>

<p>וּתְבִיעַת סַנְוֵרִים עַקְצָנִית לְקַיֵּם מֶרְכָּזוֹ הַפָּעוּט</p>

<p>בְּעִגּוּל הֲוָיָה חֲלוּלָה — הֵם צוֹרְרִים בְּאֵלֶם אֲבָנִים,</p>

<p>בְּאִוְשַׁת הַוִּתּוּר הָאַחֲרוֹן הַמְרַחֵף עַל כְּתָב הַמַּצֵּבוֹת — —</p>

<p>אַךְ רָחוֹק מֵהֶם, כַּמָּה רָחוֹק מִכָּל סֵמֶל מָוֶת וּפְחָדָיו,</p>

<p>דַּיָּרוֹ הַפַּסָּל&#8230; &quot;לְקַעְקֵעַ וּלְצַלֵּק כָּל קְלִפָּה וְלַחְתֹּר,</p>

<p>כְּנַהֲקַת אָח חַי בְּיַתְמוּתוֹ, אֶל מִקְשַׁת אָח אִלֵּם וּמְרֻחָק,</p>

<p>לְנַקֵּר עַד עָמְקֵי מַעְיָנָיו וּלְפַלְגָּם לַאֲפִיקֵי הַמְרֻשָׁשׁ,</p>

<p>לְשַׁחְרֵר תַּמְצִיתוֹ הַטְּמִירָה, לְגַבֵּר בָּהּ דֳּמִי שֶׁפֻּכַּח</p>

<p>לְכַל מִלְמוּל, לָשׁוּב וּלְהִזְדַּוֵּג לַדּוֹמֵם — זֹאת יַחְפֹּץ כֵּילַפִּי&#8230;&quot;</p>

<br />
</blockquote>

<blockquote>
<p>הֲלֹא אֵלֶּה דְבָרָיו בְּאָזְנֵי הַנַּעֲרָה בִתּוֹ, שֶׁאָמַר</p>

<p>בְּאֶחָד מֵעַרְבֵי הַקַּיִץ הַצְּלוּלִים, כִּי רָצָה לְחַוֵּר</p>

<p>לָהּ סוֹד כְּמִיהַת אָמָּן, וּמְבֻיָּשׁ אָז הִבִּיט לְעֵבֶר רֵעֵהוּ,</p>

<p>כְּשׁוֹאֵל: הַאֻמְנָם הֵיטַבְתִּי הַיּוֹם לְהִתְבַּטֵּא, הַמְשׁוֹרֵר,</p>

<p>וּמְדֻיָּק וּמְנֻסָּח מִשְׁפָּטִי, אוֹ עִלֵּג וּמְשֻׁבָּשׁ, כְּרָגִיל —</p>

<p>וַיְהִי כְמוֹ בִקֵּשׁ סְלִיחָה מֵרֵעוֹ, כִּי הִסִּיג אֶת גְּבוּלוֹ,</p>

<p>כִּי הוּא, נְזִיר דְּמָמָה, כְּבַד־פֶּה, לְמוּד אֶבֶן וְגַרְזֶן, יְנַסֶּה</p>

<p>לְעוֹרֵר גַּם הוּא הֲמִית עִנְבְּלֵי כֶסֶף לְמִלִּים וְהֵדִים,</p>

<p>כְּרֵעוֹ הַחוֹצֵב בִּצְלִילִים&#8230;</p>

<br />
</blockquote>

<blockquote>
<p>וְצָרִיךְ לְהוֹדוֹת הָאֱמֶת:</p>

<p>לוּ חָפְצָה הַשְּׁכֵנָה לְהַבְאִישׁ דְּבָרִים כְּנֶגֶד הַמְשׁוֹרֵר —</p>

<p>אוֹ אָז הָיָה מוֹסֵר לְבִתּוֹ לְלַמֵּד עָלָיו סַנֵּגוֹרִיָּה&#8230;</p>

<p>כִּי לוֹ מִלְּכַתְּחִלָּה לֹא הָיְתָה אֻמָּנוּתוֹ שֶׁל זֶה מְבֹרֶרֶת</p>

<p>לְמִשְׁעִי, וְדַעְתּוֹ לֹא סָבְלָה בֶן־אָדָם הַמְטַפֵּל כָּל יָמָיו</p>

<p>בְּשִׁירָה גְרֵידָא, כְּפַרְנֵס אִישׁ שָׂדוֹ וּבְהֶמְתּוֹ וַעֲסָקָיו. —</p>

<p>גְּדוֹלָה הַשִּׁירָה!&#8230; הַהוּא לֹא יְדָעָהּ?&#8230; מִכָּל מְצָרֵי חַיָּיו</p>

<p>הֲלֹא נִהֲלַתּוּ אֶל שְׁבִילֵי פִרְזוֹנָהּ לְשַׁכֵּךְ מְרוֹרוֹת;</p>

<p>אַךְ שָׁר לוֹ הָאָדָם מִמֵּילָא: בִּנְעוּרָיו תִּזְדַּמֵּן לוֹ שִׁירָה</p>

<p>בְּכָל זְמָן וּבְכָל מָקוֹם&#8230;הוֹי, הוֹי! עוֹד הוּא זוֹכֵר, אֵיךְ מֻפְשַׁל מִכְנָסָיו</p>

<p>וּמְלֻכְלָךְ עַד בִּרְכָּיו בְּלִשְׁלוּשׁ בְּהֵמוֹת הוּא זִבֵּל שַׁדְמוֹתָיו,</p>

<p>וְקָלְחוּ הַצְּלִילִים מִגְּרוֹנוֹ עֲדִינִים וּמְסֻלְסְלֵי עֶצֶב</p>

<p>גַּעְגּוּעֵי כָל יִחוּל וְעִצְּבוֹן הַחֶמְדָּה וְחֶדְוַת כִּסּוּפִים —</p>

<p>נִתְמַזְּגוּ בְאשׁ זֶבֶל עִם בֶּשֶׂם הַשִּׁירָה וּפִלְּשָׁה הַנֶּפֶשׁ,</p>

<p>לְלֹא דַעַת עַד־מָה, לְרִאשׁוֹתֵי תוֹלָדוֹת לָאָדָם וַאֲדָמָה,</p>

<p>וַתִּסְפֹּג מִמַּחְתַּת מִסְתּוֹרִין לִקּוּטֵי נִחוּמִים וִיגוֹנִים —</p>

<p>בְּעוֹד רֶגַע וְעָרְבָה הַשִּׁירָה בְסִבְלוֹת וְדַאֲגֹות מִשְׁקוֹ,</p>

<p>רַק תָּסַס בְּנַפְשׁוֹ בְּצִנְעָא בְּשׂוֹרַת פְּדוּת מִתְמַהְמֵהָה,</p>

<p>לְתַבֵּל כָּל צַעַר בְּדָמוֹ וּלְשַׁפֵּר כָּל עֶלְבּוֹן הַשְׁלָיוֹת&#8230;</p>

<p>כִּי נִתַּן הַזֶּמֶר לָאָדָם כְּרֵיחַ לַפֶּרִי, הַשִּׁירָה</p>

<p>הִיא קְטֹרֶת הָאֵשׁ בְּהֵאָכֵל הַנֶּפֶשׁ עַל עֶשֶׁן גּוֹרָלָהּ.</p>

<p>אַךְ יָפָה הַפְּדוּת לַמִּתְגּוֹשֵׁשׁ, הַתַּבְלִין לְפִתּוֹ שֶׁל עָמֵל,</p>

<p>וְאֵי עֲמַל חַיֵּי הַמְשׁוֹרֵר, מַה־יִּתְרוֹן כִּי זָכָה בַשִּׁירָה?&#8230;</p>

<p>לֹא נִטְעַן כָּל סֵבֶל עַל שִׁכְמוֹ, לֹא נִצַּב כְּשׁוֹמֵר אַחֲרָאִי</p>

<p>לְטֶפַח הַחַיִּים הַזָּעִיר, שָׁם יִנְבֹּט בַּפִּנָּה עֲתִידוֹ;</p>

<p>לוֹ נָקֵל לְפָרֵק אֶת אָהֳלוֹ, לֹא אָשְׁרוֹ מִסְתּוֹפֵף בְּזָוִית</p>

<p>דּוֹגֶרֶת וַחֲרֵדָה עַל גִּנְזָהּ: כֹּה רַבִּים מְלוֹנָיו בַּדְּרָכִים —</p>

<p>וְשָׂדוֹ לֹא יִירָא מִבָּרָד; לוֹ יִרְמֹז יְבוּל שַׁדְמוֹת נְדוּדִים&#8230;</p>

<p>כֹּה תָמִיד הִתְהַלֵּךְ בַּגַּן וּבַשָּׂדֶה שָׂמֵחַ וְשִׁכּוֹר</p>

<p>מֵעשֶׁר שֶׁטִּפְּחוּ אֲחֵרִים בְּזֵעָה, עִצָּבוֹן וְתִקְוָה,</p>

<p>וְהוּא אֶצְבַּע קְטַנָּה לֹא נָקָף&#8230; עוֹד נִזְכָּר: בְּלֵיל בְּהֵאָסֵף</p>

<p>לִפְעָמִים הַגָּדִישׁ הַגּוֹרְנָה, מִדַּאֲגַת גְּשָׁמִים לְמָחָר,</p>

<p>וְהִתְלַקְּחָה הַשִּׂמְחָה בְעֵינֵי הַמְשׁוֹרֵר לְנִצְנוּץ מַלְגֵּזִים</p>

<p>בָּאֹפֶל, לְרִשְׁרוּשׁ אֲלֻמִּים מוּנָפִים בְּדִמְמַת שָׂדוֹת,</p>

<p>כְּאִלּוּ לוֹ הָיָה הָרְכוּשׁ, לוֹ הַשִּׁלֵּם בְּעַד יְמֵי עָמָל,</p>

<p>לוֹ בִטְחַת הַגֹּרֶן הַמְּלֵאָה — וַהֲלֹא רֵיקָם יָשׁוּב לְעִירוֹ</p>

<p>וַחֲסַר־כֹּל כִּלְעֻמַּת שֶׁבָּא, וּמַה־לּוֹ וּלְשִׂמְחַת הָאֹסֶף?&#8230;</p>

<p>לֹא, לֹא!&#8230; קָשֶׁה הָיָה לָאִכָּר לִקְלֹט נִימוּס חַיִּים מִתְפַּקְּרִים</p>

<p>לְלֹא דַאֲגַת קִנְיָן, אִם רֶגֶב אֲדָמָה אוֹ גָלְמֵי פְּסָלִים,</p>

<p>לְטַפְּחוֹ וּלְסַגְּלוֹ וּלְזַוְּגוֹ אֶל שִׁמְמוֹן יָמִים — — — אַף יָדַע,</p>

<p>בְּזֹאת שָׁוִים הָיוּ הָרֵעִים: גֵּאִים וּצְנוּעִים כְּאֶחָד,</p>

<p>וְעֵינָם לֹא צָרָה בְעשֶׁר זוּלָתָם — בִּשְׁאָר תְּכוּנוֹת נַפְשָׁם</p>

<p>נִבְדָּלִים כֹּה הָיוּ הַשְׁנָיִם&#8230;</p>

<br />
</blockquote>

<blockquote>
<p>הַסּוּס לָחַךְ סְפִיחוֹ וַיַּעְצֹר</p>

<p>זְמָן מֻעָט בְּלֶכְתּוֹ, כְּרוֹצֶה לַחֲקֹר פֵּשֶׁר דָּבָר מִבְּעָלָיו;</p>

<p>אַךְ רָפָה כֹה הָיְתָה הַנְּקִישָׁה בִּירֵכוֹ: לֹא בִכְדֵי זֵרוּז,</p>

<p>וְסָפֵק נִעְנוּעַ הָרֶגֶל בְּעָלְמָא, וְהָיָה עוֹד נִמְלָךְ</p>

<p>בְּדַעְתּוֹ זְמָן רַב לוּלֵא רָאָה אֶת פַּאֲתֵי הַדֶּרֶךְ שֶׁשָּׁכְלוּ</p>

<p>אֶת כָּל פְּלֵטַת מִחְיָה, וַתַּעַל בְּאָזְנָיו הֲמִית שִׁקְתוֹת עֶרֶב,</p>

<p>וַיִּצְהַל מִגִּיל וַיִּזְדָּרֵז&#8230; נִתְּקוּ רַגְלֵי הָאִישׁ מֵאַרְכּוֹפָיו,</p>

<p>סָמְרוּ גַבּוֹתָיו וְרָטְטָה שֵׂיבַת שְׂפָמוֹ, וְצַעֲרוֹ</p>

<p>הַכָּבוּשׁ שׁוּב טִגֵּן אֶת לִבּוֹ: שְׁנֵיהֶם נִתְאַהֲבוּ בְּבִתּוֹ —</p>

<p>כֹּה רָוְחָה הַשְּׁמוּעָה בַשָּׂדוֹת, וְשׁוּב הוּא לֹא הִבְחִין כִּדְבָעֵי</p>

<p>אַהֲבָה זוֹ מַה מַּשְׁמָעָהּ?&#8230; כִּי הָיָה הָאֶחָד, הַמְשׁוֹרֵר,</p>

<p>מִתְרַגֵּשׁ וּמְחַפְּשָׂהּ בְּצֵאתָהּ לַכְּפָר בְּיוֹם שַׁבָּת, וְנָבוֹךְ</p>

<p>הִתְהַלֵּךְ אָז אָנֶה וָאָנָה בַמְּסִלָּה, מְחַכֶּה לְשׁוּבָהּ;</p>

<p>וּבְבוֹאָהּ — וַיַּהֲפֹךְ לְדַרְכּוֹ, בְּטֶרֶם עוֹד תַּסְפִּיק לִרְאוֹתוֹ,</p>

<p>כְּאִלּוּ לֹא עָגַם לָהּ כְּלָל: מַה לּוֹ עִנְיָן בְּצֵאתָהּ וּבְשׁוּבָהּ?&#8230;</p>

<p>וְכֹה הָיָה מִסְתַּתֵּר מֵאֲחוֹרֵי עֲרֵמוֹת לִרְאוֹת בָּהּ בְּעָבְדָהּ</p>

<p>עִם בְּנֵי הָאִכָּרִים וְכֻלּוֹ דְּבֵקוּת וְעֶרְגָּה וּדְאָגָה</p>

<p>טְהוֹרָה־עֲדִינָה — וּפִתְאֹם, כְּאִישׁ הַמְמַלֵּט חַיָּתוֹ,</p>

<p>הוּא נָס מֵהַשָּׂדֶה מַר־רוּחַ, בְּשָׁמְעוֹ אֶת צְחוֹקָהּ הַצָּלוּל</p>

<p>עוֹנֶה לְקוֹלוֹת בַּחוּרִים עַלִּיזִים&#8230; וְדָבָר לֹא יָכֹל</p>

<p>לְהַצְהִיל שׁוּב פָּנָיו הַנּוֹפְלִים — מִתְמַרְמֵר וְזָעֵף הִתְחַמֵּק</p>

<p>מִשִּׂיחָה, וְנִפְקַד הַמָּקוֹם הָרְבִיעִי בְּשִׁבְתָּם לַשֻּׁלְחָן — — —</p>

<p>אַךְ יֵשׁ אֲשֶׁר פְּגָשָׁהּ בַּגַּן אוֹ בַדֶּרֶךְ, לִפְרָקִים רְחוֹקִים,</p>

<p>בְּנוֹחַ עָלֶיהָ לְרֶגַע הָעֶצֶב הֶעָנֹג־מְזֻכָּךְ,</p>

<p>שֶׁטֻּפַּח בְּעַרְבֵי יַתְמוּתָהּ, אָז נִטְפַּל וְהָלַךְ לְצִדָּהּ,</p>

<p>וְעֶצֶב נִשְׁתַּלֵּב בְּעֶצֶב, עַד שֶׁלֹּא יָכֹל הִתְאַפֵּק</p>

<p>וְהִתְחִיל מִתְחַנֵּן וּמַפְצִיר: לִי צַחֲקִי, נַעֲרָה, אֶת צְחוֹקֵךְ</p>

<p>הַנֶּהְדָּר וּמֵנִיס כָּל צֵל, וָאֱהִי לָךְ כְּהֵלֶךְ שֶׁעָבַר</p>

<p>עַל בֵּיתֵךְ וַיַּעֲטֹף בְּדַרְכּוֹ, כִּי כָפַר בִּמְחוֹזוֹ הַכָּחֹל —</p>

<p>וְהִיא צָחֲקָה לִדְבָרָיו, פָּג עָצְבָּהּ וַעֲלִיצוּת תְּזִיזָה תְקָפַתָּה;</p>

<p>אָז פִּשֵּׂק אֶת כָּל קִמְטֵי נַפְשׁוֹ לִקְרַאת אשֶׁר רַעֲנָן וּמַבְרִיא</p>

<p>שֶׁהֵקִיר לוֹ צְחוֹקָהּ, וַיְהִי כְמוֹ נִגְרַף מֵחֵשֶׁק סְחַרְחָרִים</p>

<p>לִשְׁכַּב לְרַגְלֶיהָ, לִרְווֹת מֶתֶק גִּילָהּ עַד יְצִיאַת נְשָׁמָה,</p>

<p>עַד אַפְסֵי שִׁכָּרוֹן־חִדָּלוֹן&#8230; אַךְ פִּתְאֹם הַנַּעֲרָה עָרְקָה</p>

<p>בְּמוֹרַד הַפִּסְגָּה — רַק פִּעְפַּע בַּגַּן רֵיחַ צְחוֹקָהּ, וְהוּא עָמַד</p>

<p>וְהִקְשִׁיב רַב קֶשֶׁב לַהֵד, כְּמוֹ רֻסַּק אֵי־שָׁם פַּעֲמוֹן גָּבִישׁ</p>

<p>בְּדָמוֹ וְעוֹד צְלִילִים מִדַּרְדְּרִים, וּמְטֹרָף מִתְרוֹצֵץ הָעִנְבָּל — —</p>

<br />
</blockquote>

<blockquote>
<p>הֵרִיחָה הַנַּעֲרָה שִׁלְטוֹן: בְּאֵי־אֵיזֶה חֶבְיוֹן סְתָרִים</p>

<p>מִקַּדְמַת יֵשׁוּתָהּ, בְּהִפָּלֵג הַמִּינִים לְתַחֲרוּת וּמִמְשָׁל,</p>

<p>לִבְלְבוּ פִּקְעֵי מְרִי וְאַכְזְרִיּוּת וְרַחֲמִים&#8230; בִּן־לַיְלָה</p>

<p>בָּגְרָה לְאַהֲבָה וּשְׂרָרָה, וַתַּעֲמֹד עַל כֹּחָהּ, שֶׁחָשְׂפָה</p>

<p>מִמְּקוֹר רִאשׁוֹתֶיהָ, כֹּה קַדְמוֹן וְעַלִּיז לִקְרַאת אוֹיֵב־גָּבֶר.</p>

<br />
</blockquote>

<blockquote>
<p>וּבְכָל אֲשֶׁר עָקַב אַחֲרֵיהֶם הָאָב, עֻמְּמָה עֵינוֹ מֵהַבְחִין</p>

<p>עַל בֻּרְיוֹ דְּבַר־מָה בְּעַרְבֹּלֶת נַפְתּוּלִים שֶׁסֵּעֲרָה פִתְאֹם</p>

<p>אֶת שַׁלְווֹת בֵּיתוֹ וּשְׂדוֹתָיו&#8230; הַאֵין זֹאת כִּי שִׁנְּתָה הָאַהֲבָה</p>

<p>מִשְׁפָּטָהּ מִנְּעוּרָיו עַד הֵנָּה, אוֹ כָהֲתָה נַפְשׁוֹ לְתָפְשָׂהּ?</p>

<p>אַךְ אַחַת הוּא רָאָה וְהִבְחִין: חָל שִׁנּוּי בַּיַּלְדָּה — זֶה עָצְבָּהּ</p>

<p>לֹא רִפְרֵף עוֹד שָׁקוּף וְזַךְ, כִּי נִשְׁתַּקַּע מִתְנַכֵּר בְּעֵינָהּ</p>

<p>וְנֹפֶךְ שֶׁל הֶפְקֵר מַר־רוּחַ הִשְׁתַּחֵץ בְּרֹן עֲלִיצוּתָהּ,</p>

<p>וְלִבּוֹ לֹא נִחֵשׁ דְּאָגָה: נִקְשְׁרָה בִתּוֹ בַמְשׁוֹרֵר&#8230;</p>

<p>אַךְ לָמָּה נִתְכַּוְּנָה לְקַנְתְּרוֹ תָמִיד, וּלְמָרֵר תִּקְוָתוֹ,</p>

<p>וְלִצְחוֹק לְרוּחוֹ הַסָּרָה — עַד יֵשׁ אֲשֶׁר נִדְמֶה לִפְעָמִים</p>

<p>כִּי רַק מִתְעוֹלֶלֶת הִיא בוֹ, וּבִידִידוֹ הַפַּסָּל, הַמָּתוּן</p>

<p>וְנוֹחַ לַבְּרִיּוֹת מִמֶּנּוּ, דָּבֵקָה&#8230; וְהָיָה כִּי נִקְרָה</p>

<p>הַלָּז לָהּ בַּגַּן אוֹ בַחֹרְשָׁה, וְהוּא יוֹשֵׁב וְהוֹזֶה כְדַרְכּוֹ,</p>

<p>וַתִּקְרַב בַּלָּט לְהַפְתִּיעוֹ, עַד שֶׁנִּתְחַלְחַל וְנִרְתַּע,</p>

<p>מַסְמִיק וּמְסַנֵּן חִיּוּכוֹ הַמְבֻיָּשׁ&#8230; אָז יָשְׁבָה לְצִדּוֹ,</p>

<p>וְהָיְתָה גַם הִיא מְחַיֶּכֶת־מִסְתַּכְּלָה בַּמַּעְיָן שֶׁנִּבְקַע</p>

<p>בְּעֵינוֹ, וַיִּפְטֹר אֶת אָשְׁרוֹ לְאַט וּבִצְנִיעוּת וְחָרֵד</p>

<p>מְאֹד עַל כָּל אֵגֶל וָאֵגֶל&#8230; אָז יֵשׁ אֲשֶׁר פַּעַם בְּעֶרֶב</p>

<p>יוֹם חָג, כָּבֵד רֶנֶן הָאֵלֶם בְּדָמוֹ וְנִסְתַּחֲפָה עֵינוֹ</p>

<p>מִמַּרְאוֹת הַפְּלָדוֹת לַשְּׁקִיעָה, בִּגְבוֹר בּוֹ גַעְגּוּעָיו לְבַזְבֵּז</p>

<p>אֶת נֵטֶל הָאשֶׁר הַגָּמֵל, אֶת שְׂרָף הַמִּסְתּוֹרִין הַסּוֹטֵף —</p>

<p>וַיֵּדַע לְפָרֵשׁ כָּל רָז בְּשִׂרְטוּטֵי הַחַכְלִיל לֶעָבִים,</p>

<p>לְפַעֲנֵחַ כָּל תָּו וְכָל תָּג בְּדִמְדּוּמִים מְפַלְּטִים דְּמֻיּוֹת</p>

<p>וְחִידוֹת־סְמָלִים; אָז הִשְׂכִּיל לְפַתּוֹת כָּל לֵב וְכָל עַיִן</p>

<p>לַעֲקֹב אַחֲרֵי טִיסַת דִּמְיוֹנוֹ וּלְסַלֵּק מָסַכֵּי אַרְגָּמָן</p>

<p>מֵחֶבְיוֹן מֶרְחַקִּים טְמִירִים, לִקְסֹם בְּשִׁפּוּלֵי אֳפָקִים</p>

<p>בִּיתָנִים וּפִלְאֵי עֲרָבוֹת, לְטַכֵּס בֶּחָלָל הַדּוֹעֵךְ</p>

<p>שְׂדוֹת קְרָב לְהִתְגּוֹשְׁשׁוּת אֵלִים. עַד תִּקְלֹט הָאֹזֶן בַּדְּמָמָה</p>

<p>הֵד־תְּרוּעָה לְתַחֲרוּת עֲנָקִים מִתְגַּלְגֵּל בְּאַפְסֵי עוֹלָמוֹת&#8230;</p>

<p>יֵשׁ נִדְמֶה לַזָּקֵן: הָאִישׁ חֲסַר דֵּעָה&#8230; אַךְ יֵשׁ שֶׁנִּתְפַּתָּה</p>

<p>לְפֶלֶא הַמַּרְאוֹת שֶׁאָרְבוּ מִתְּכֹל הַמֶּרְחַבְיָה וְדִמָּה:</p>

<p>לֹא בָדָה הָאִישׁ אֶת כָּל אֵלֶּה, וְכָל מַה שֶּׁעוֹרֵר לְעֵינֵיהֶם</p>

<p>הֵן הָיָה הַכֹּל בְּשֶׁכְּבָר אַךְ בְּטִרְדוֹת הַיָּמִים שְׁכָחוּהוּ&#8230;</p>

<p>וְעוֹד רָשׁוּם בְּתַחְתִּית זִכְרוֹנָם בִּכְתָב־רֵאשִׁית דֵּהֶה וְקָלוּשׁ</p>

<p>דְּבַר־מָה מֵאַגָּדוֹת וַעֲלִילוֹת, אַךְ חָדְלוּ לְהַבְחִין זֶה כַּמָּה</p>

<p>אִם הָיוּ הַדְּבָרִים מֵעוֹלָם&#8230; וְאוּלַי כָל אֵלֶּה הַחַיִּים</p>

<p>הַחוֹלְפִים־קַיָּמִים וְחוֹזְרִים חֲלִילָה בְחֶתֶף הַזְּמַנִּים,</p>

<p>כְּאֶפַע שַׁלְחוּפִיּוֹת, כְּצֵל לְלֹא מַמָּשׁ הֵם כֻּלָּם לְעֻמַּת</p>

<p>הַדָּבָר הַגָּלוּף בְּמַאֲפֵל זִכְרוֹנָם הַתָּשׁ, שֶׁבִּנְגֹעַ</p>

<p>בּוֹ חֶרֶט הָאֳמָן וְחָיָה, וַינַתֵּק בְּשַׁרְבִיט מַלְכוּתוֹ</p>

<p>אֶת רַתּוֹק תַּהְפּוּכוֹת לַצְּלָלִים, שֶׁחֻשַּׁק מִשִּׁבְבֵי סִפּוּקִים,</p>

<p>מִפֵּרוּרֵי בַלָּהוֹת וְתִקְוָה, מִבַּבּוּאוֹת שָׁוְא לְנִצְחוֹנוֹת, — — —</p>

<br />
</blockquote>

<blockquote>
<p>כֹּה קָסְמוּ בִּדְמִי שְׁקִיעוֹת קַיִץ חֶזְיוֹנוֹת חֲצוּבִים לַפַּסָּל;</p>

<p>בַּבֹּקֶר נִסְתַּלְּקוּ לְפִנּוֹת, שְׁקֵטִים כִּבְחַדְרֵי מַשְׂכִּיּוֹת;</p>

<p>קְשֵׁי שַׁיִשׁ וְגֵאֵי הוֹד־מַלְכוּת יָבוּזוּ לְדַאֲגוֹת יָמִים,</p>

<p>אֲסַפְסוּף כֹּה סוֹאֵן וְרָעֵב, הַצּוֹבֵא עַל כָּל צֵל שֶׁל גֹּרֶן&#8230;</p>

<p>אַךְ יֵשׁ דְּאָגוֹת חֲצוּפוֹת, שֶׁבְּתוֹךְ כְּדֵי פַחֲזוּת וְטִרְחָה, נִתְקָלוֹת</p>

<p>בְּמִקְשַׁת הָאֵלֶם בַּפִּנּוֹת, בְּתֹקֶף חֶזְיוֹנוֹת לָאָדָם,</p>

<p>וְנִרְתְּעוּ בִילֵל אֵין־אֱיָל וְהִסְתִּירוּ אֶת חֶרְפַּת חִדְלוֹנָן</p>

<p>בִּשְׁאוֹן טְרָדוֹת טְפֵלוֹת, כִּשְׁפָחוֹת שֶׁסָּרְחוּ בְמַעֲמַד הַגְּבִירָה&#8230;</p>

<p>כֹּה הָיָה הָאִישׁ וְזֶה שִׂיחוֹ, וְדַעְתּוֹ לַחֲזוֹת וּלְתַעְתֵּעַ,</p>

<p>כְּבַד־פֶּה וּמְלִיצָתוֹ פְגוּמָה, אַךְ יָדַע לַחְצֹב כְּרַב־אַשָּׁף</p>

<p>נִשְׁכָּחוֹת מִמַּחְצַב פְּלָאִים, מִיַּלְדוּת רְחוֹקָה לָאָדָם. — — —</p>

<br />
</blockquote>

<blockquote>
<p>כֹּה הִרְהֵר הַזָּקֵן, וְלֹא עָמְדָה דְמוּת הַקַּיָּטִים הַשְּׁנַיִם</p>

<p>לְעֵינָיו כֹּה בְרוּרָה כָל חָדְשֵׁי הַקַּיִץ הַגָּז, בְּהִתְהַלְּכוֹ</p>

<p>עִמָּהֶם בְּבֵיתוֹ וּשְׂדוֹתָיו, כַּעֲלוֹתָהּ חֲרִיפַת הַדְּיוֹקָן,</p>

<p>וַחֲשׂוּפַת אֲרֶשֶׁת מִתְעַלְּמָה, זֶה עַכְשָׁו בְּשׁוּבוֹ מִלַּוּוֹת</p>

<p>הָרֵעִים הַשָּׁבִים הָעִירָה&#8230; אַף הִרְגִּישׁ כִּי אֵלֶּה הִרְהוּרָיו</p>

<p>מְחַסְפְּסִים עֹקֶץ מַחֲשַׁבְתּוֹ, מְגַלִּים קָצֵהוּ הַגָּמוּם,</p>

<p>וּמְחַפִּים־מַעֲרִימִים עַל קָדְקֹד הַדְּאָגָה שֶׁזָּחֲלָה־אָרְבָה</p>

<p>וְטֶרֶם תְּזַנֵּק — אַךְ רָבְצָה כֹה כְבֵדָה עַל מִפְתַּן כָּל יָמָיו.</p>

<br />
</blockquote>

<blockquote>
<p>וּפִתְאֹם הִתְנַעֵר הַסּוּס בְּהַגִּיעוֹ לַגַּבְנוּן הָאַחֲרוֹן,</p>

<p>הִתְעַכֵּב לְרֶגַע לִשְׁאֹף רֵיחַ אֻרְוָה הַנּוֹהֵר בָּאֲוִיר,</p>

<p>כֹּה חַם וְשָׂבֵעַ לִנְחִירָיו, שֶׁנֻּפְּחוּ לִבְלִיל הָאֲבוּסִים,</p>

<p>וַיְמַהֵר כְּחֵץ אֶל הֶחָצֵר&#8230; אוֹ אָז מֵאֵי־שָׁם־רָחוֹק גָּחוּ,</p>

<p>מְטַרְטְרִים לְקֶצֶב הַדְּהָרוֹת, דִּבְרֵי הַפְּרִידָה לַמְּשׁוֹרֵר,</p>

<p>וְהָלְמוּ עַל אָזְנֵי הָאִישׁ: &quot;שָׁלוֹם, סָבָא, קַח תּוֹדָה וּבְרָכָה</p>

<p>בְּעַד כָּל רִפְרוּף בֹּסֶר לָאשֶׁר שֶׁרָמַז פֹּה לָנוּ וַיְפַתֶּה</p>

<p>לְפַלְדוֹת בִּכּוּרָיו — וְלֹא קָם וְלֹא גָמֵל&#8230; אַךְ אַתָּה שָׂא תוֹדָה,</p>

<p>וּדְרוֹשׁ בִּשְׁלוֹם בִּתְּךָ הַחֲמוּדָה בִשְׁמִי וּבְשֵׁם זֶה הַבַּיְּשָׁן,</p>

<p>שֶׁנִּדְחַף לַקָּרוֹן, וּבְוַדַּאי יְטַמֵּר שָׁם דִּמְעָה עַקְשָׁנִית</p>

<p>וּמְיַחֵד שֵׁם בִּתְּךָ בְרַחַשׁ וּבְטָהֳרָה — הוֹי, הוֹי, שׁוֹטֶה רָגִישׁ!</p>

<p>הֲתַמּוּ נְעָרוֹת בַּכְּרַכִּים לִכְרוּז הַפַּנָּסִים בַּחֹרֶף —</p>

<p>וֶאֱמֹר לָהּ&#8230;&quot; וְנָבוֹךְ אָז הִשְׁפִּיל אֶת עֵינָיו וְהִפְסִיק לְרֶגַע —</p>

<p>&quot;וֶאֱמֹר לָהּ&#8230; כֹּה יָפָה הַמְּסִלָּה הַתְּלוּלָה בִשְׁקֹעַ הַחַמָּה,</p>

<p>כִּי יַאֲפִיל הַגַּן נִכְחָהּ צְלָלָיו, וְנִדְמִים מִשְׁעוֹלָיו לַהֵלֶךְ</p>

<p>כִּתְלוּיִים בֵּין שְׂבָכוֹת יְרֻקּוֹת, כִּגְשָׁרִים מִתְקַשְּׁתִים בַּסַּהַר;</p>

<p>וּכְקוֹסְמִים נִצָּבִים עַל פִּתְחוֹ שְׁלשֶׁת עַרְמוֹנִים לְלֹא נִיעַ,</p>

<p>חֲבוּשִׁים מִצְנָפוֹת עֲבֻתּוֹת וְעוֹסְקִים בְּרָזֵי אֲפֵלָה&#8230;</p>

<p>בַּשָּׂדוֹת שִׁבֹּלֶת לִשְׁכֶנְתָּהּ מְחַוָּה קִדָּתָהּ בְּלַחַשׁ,</p>

<p>וְאִוְשַׁת פִּטְפּוּטִים הִתְהַלְּכָה&#8230; אָז יֵשׁ כִּי בִשְׁלִיחוּת דְּחוּפָה</p>

<p>מִגְּבֶרֶת הַַחִטָּה, הַצְּהֻבָּה־חֲמוּקָה, לִבְחִירָהּ הָאָדוֹן</p>

<p>הַדָּגָן הַיָּהִיר־יְרַקְרַק, אַרְנֶבֶת, צִיר מָהִיר וּמְבָהָל,</p>

<p>תְּדַלֵּג בִּקְפִיצָה נֶאֱמָנָה עַל פְּנֵי כָל הַמְּסִלָּה לְרָחְבָּהּ,</p>

<p>וּסְמוּרַת אָזְנַיִם עוֹד תַּפְלִיג בַּדָּגָן מִפַּחֲדֵי חִנָּם&#8230;</p>

<p>וְהַרְחֵק בָּאֹפֶק נִיר אַחֲרוֹן טוֹבֵל בְּאַגְּנֵי שַׁלְהָבוֹת —</p>

<p>לֹא נִשְׁכַּח כָּל אֵלֶּה, הַזָּקֵן&#8230; וּלְשָׁלוֹם פְּקֹד בִּתְּךָ הַיְקָרָה&#8230;&quot;</p>

<br />
</blockquote>

<blockquote>
<p>וְתוֹךְ כְּדֵי מֵרוּץ הַסּוּס הִבְחִין עַכְשָׁו בִּמְבוּכַת הַמְשׁוֹרֵר:</p>

<p>הִתְקַלֵּף לְאַט חִיּוּךְ־זַיְּפָן, מִתְחַפֶּה בְעָקְבַת דִּבּוּרִים</p>

<p>לִטְרֹף מִלַּת צַעַר יְחִידָה, שֶׁחִלְחְלָה צוֹרְבָה־מַחֲנִיקָה</p>

<p>בְדָמוֹ, וּלְבָלְמָהּ&#8230; כָּמוֹהוּ, כְּרֵעוֹ הַשַּׁתְקָן, הֶעְלִימוּ</p>

<p>דְבַר־מָה שֶׁלֹּא נָסַע עִמָּהֶם, שֶׁנִּשְׁאַר מְרַחֵף בַּמְּסִלָּה,</p>

<p>בֶּחָצֵר, בִּשְׁבִילֵי שַׁלֶּכֶת, בַּגָּן וְעוֹד יוֹתֵר מֵהֵמָּה,</p>

<br />
</blockquote>

<blockquote>
<p>בְּעֵינֵי הַתּוּגָה לְבִתּוֹ — — — וּטְרוּד מַחְשְׁבוֹתָיו לֹא קָפַץ</p>

<p>בֶּחָצֵר מִסּוּסוֹ, כְּדַרְכּוֹ, וּבְרֶגַע הָאַחֲרוֹן רַק הִסְפִּיק</p>

<p>לְהַרְכִּין אֶת רֹאשׁוֹ בִמְעוּף וְלִגְחֹן עַל פְּנֵי עֹרֶף סוּסוֹ,</p>

<p>שֶׁדִּלֵּג עַל מִפְתַּן הָאֻרְוָה וְשִׁנָּיו מְכַרְסְמוֹת מִתְגּוֹ,</p>

<p>לוּ אֵחֵר עוֹד רֶגַע — וְנֻפְּצָה גֻלְגָּלְתּוֹ אֶל קוֹרַת הַמַּשְׁקוֹף.</p>

<br />
</blockquote>

<h2 id="ב.אָדָםוְצַפְצָפָה">ב. אָדָם וְצַפְצָפָה</h2>

<blockquote>
<br />
</blockquote>

<blockquote>
<p>עַל פֶּתַח הַשַּׁעַר צַפְצָפָה גַלְמוּדָה תְשַׁטַּח עֳפָאִים</p>

<p>זְקוּפִים וּקְלוּשֵׁי הַיֶּרֶק, וּדְבֵקָה בִתְפִלַּת עֲרִירִים</p>

<p>לַחֲלִיפוֹת הַזְּמָן חֶרֶשׁ תַּקְשִׁיב&#8230; בְּאָבִיב תְּפַטֵּם נִיחוֹחַ</p>

<p>הַצֳּרִי בַּפְּקָעִים, תְּסַמֵּר אֶת סֻבְּכָהּ הַיָּרֹק־אֲפַרְפַּר,</p>

<p>בַּסְּתָו דֵּהֶה־כָתֹם תַּשִּׁירוֹ, כִּמְעַט לְלֹא חֶבְלֵי שַׁלֶּכֶת:</p>

<p>אֲצִילָה תִּתְבּוֹדֵד פֹּה שָׁנִים אֶל מוּל שַׁדְמוֹת בָּר, לֹא תִּתְרַבְרֵב</p>

<p>בְּשִׁפְעַת קִשּׁוּטִים עִם קַיִץ, וְלֹא תִרְגַּז מִסַּעַר כִּי יִפְרֹץ</p>

<p>בְּיִבְבַת עָרִיצִים לִבְחשׁ אֶת כָּל מַחֲבֵא בַּסְּבָכִים, כִּמְחַפֵּשׂ</p>

<p>מַטְמוֹנוֹ הָאָבוּד; כִּי יַחְפֹּן מְלוֹא כְנָפָיו מִכְּבֻדַּת עַרְמוֹנִים,</p>

<p>וְיִצְנֹף שַׁרְבִיטֵי עֲרָבוֹת וְיִכֹּף צַמַּרְתָּן, וִיפַלֵּשׁ</p>

<p>כָּל חֹרְשָׁה וְכָל כִּפָּה יְרֻקָּה, עַד תָּחוּשׁ הַשֶּׁמֶשׁ וְתִתְרֹם</p>

<p>מִגֶּרֶשׁ בִּכּוּרִים אֶת מִכְסַת הַמַּס לְאָחִיהָ הַשַּׁלִיט. —</p>

<p>אָז סְגוּרָה תִּסְתַּכֵּל בְּתוֹכָהּ וּתְהַרְהֵר אֶת חֶשְׁבּוֹן עוֹלָמָהּ,</p>

<p>וְחִידַת הֲוָיָה תְפַקֵּל לְחַטְחֵט עַד גַּרְעִין הַפִּתְרוֹן:</p>

<p>מַה תַּחְשׁשׁ מִסַּעַר עוֹד עָתָּה?&#8230; וְהִיא נִשְׁאֲרָה שְׂרִידָה לִפְלֵיטָה</p>

<p>מִשְּׂדֵרַת צַפְצָפוֹת גְּמִישׁוֹת שֶׁצָּמְחוּ לְעֶבְרֵי הַדֶּרֶךְ</p>

<p>לִפְנֵי הַמִּלְחָמָה הַגְּדוֹלָה&#8230; וְלֹא כְמוֹת כָּל הָעֵצִים הֵן מֵתוּ:</p>

<p>לֹא עָשְׁשׁוּ מִזֹּקֶן וְרָקָב, לֹא כִרְסְמָה רִמָּה אֶת שָׁרְשָׁן,</p>

<p>לֹא פִלְּחָן בַּשָּׁרָב הַבָּרָק וְלֹא הוּנַף הַגַּרְזֶן עַל גִּזְעָן —</p>

<p>כִּי נֶעֶרְפָה הָאַחַת מִכַּדּוּר תּוֹתָחִים וְשִׁלְדָּהּ הֶחָרוּךְ</p>

<p>עוֹד בָּלַט שְׁנָתַיִם פֹּה וּמְפֻחָם וְנֶעֶקְרָה הַשְּׁנִיָּה</p>

<p>בְּרַעַשׁ, עַל מֶגְרְפוֹת שָׁרָשֶׁיהָ, וַתְּזַנֵּק בִּגְלוֹמֵי לֶהָבוֹת</p>

<p>אֶל בֵּין הַמִּתְגּוֹשְׁשִׁים; מִמּוּלָהּ שְׁתֵּי רֵעוֹת זְקוּפוֹת וּשְׁקֵטוֹת,</p>

<p>בְּסוּפַת יָם־אֵשׁ וַאֲבַדּוֹן זְרוֹעוֹת־לַפִּידִים שִׁלֵּבוּ&#8230;</p>

<p>כַּעֲבֹר הַהַתְקָפָה וַתֵּרֶא וְהִיא יְחִידָה בַּעֲדַת הַצַּפְצָפוֹת,</p>

<p>שֶׁפָּסַח הַמָּוֶת עָלֶיהָ. — מֵאָז בָּדָד תְּבַלֶּה יָמֶיהָ,</p>

<p>כְּשׁוֹמֵר עַל שַׁעַר הֶחָצֵר, וְקוֹדְרָה תְקַדֵּם פְּנֵי בָאָיו,</p>

<p>כְּנָזִיר עַל מִפְתַּן בֵּית יָיִן&#8230; אַךְ יֵשׁ מִטִּיּוּלָיו בַּחַגִּים,</p>

<p>כִּי יָשׁוּב בְּעָלֶיהָ הַזָּקֵן מֵעֵבֶר הַכְּפָר וְיִתְעַכֵּב</p>

<p>עָלֶיהָ זְעֵיר כְּבַד זִכְרוֹנוֹת, וּטְרוּד גַּעְגּוּעִים יִתְרַפֵּק</p>

<p>עַל עֵד זְמַנִּים טוֹבִים שֶׁחָלְפוּ — אָז יַקְשִׁיב בְּרוּחַ עֲרָבִים</p>

<p>כְּהֵד אִוְשַׁת חֶמְלָה מִתְאַפְּקָה לוֹ עוֹנֶה מִבֵּין הָעֲנָפִים. —</p>

<p>בַּלַּיְלָה, בַּשַּׁחַר, תְּצַפֶּה לְדַרְכֵי הַסַּהַר הַתְּלוּלִים:</p>

<p>הֲיֵּשׁ אֲשֶׁר יָבוֹא מִשָּׁם גַּם הַפִּתְרוֹן, כְּמוֹ לִפְנֵי שָׁנִים</p>

<p>בְּמַרְכְּבוֹת פַּלְדוֹת־שִׁגָּעוֹן הַחִידָה הֵגִיחָה אֲיֻמָּה. — — —</p>

<br />
</blockquote>

<blockquote>
<p>בֶּאֱמֶת לֹא הֶעֱרִים הַמִּקְרֶה הַפַּעַם, לֹא חָרַשׁ תַּכְסִיסִים</p>

<p>לְאַנּוֹת לִשְׁלָשְׁתָּם עַל דַּרְכָּם לָאשֶׁר אֶת עָצְבָּם הַגָּדוֹל —</p>

<p>תְּמִימִים וּבְטוּחֵי מַזָּלָם, רְעוּלֵי הָעַיִן הַבְּהִירָה,</p>

<p>וּגְלוּיֵי הָאֵמוּן הֵם יָצְאוּ — הַיְנַכֵּל לָהֶם בְּתַחְבּוּלוֹת?&#8230;</p>

<br />
</blockquote>

<blockquote>
<p>רַק פָּרַשׂ אֶת רִשְׁתּוֹ בַּשֶּׁמֶשׁ, וַיְהִי לָהּ מֵרָחוֹק, בְּנֹגַהּ</p>

<p>עֲלוּמִים וְקַיִץ, כְּמַרְאֵה קַשְׂקַשֵֹּׂי הַכֶּסֶף, כְּמַעֲשֵׂה</p>

<p>גַּבְלוּת לְאוֹר — וַיִּלָּכְדוּ, וְטֶרֶם יַבְחִינוּ בַמּוֹקֵשׁ,</p>

<p>וְעוֹד הֵם מְפַרְפְּרִים תְּמֵהִים, וְעוֹד צְחוֹקָם מִתְעָרֵב בִּיגוֹנָם,</p>

<p>וְהוּא סָגַר עֲלֵיהֶם הַצֶּמֶת, וַיִּמְסֹר מַפְתֵּחַ הַקְּסָמִים</p>

<p>לִבְעָלָיו הַפִּלְאִי, וַיֵּלְכוּ — וְלֹא זָכְרוּ וְלֹא שָׁתוּ אֶת לִבָּם&#8230;</p>

<br />
</blockquote>

<blockquote>
<p>וְכֹה אֵרַע הַדָּבָר, כִּי הִפְלָא הַפַּעַם הַפֶּלִאי לוֹ אוֹתָהּ</p>

<p>צַפְצָפָה לְחֶפְצוֹ: בָּעֶרֶב הַשֵּׁנִי לְבוֹא שְׁנֵי הָרֵעִים,</p>

<p>בְּטֶרֶם כְּלוֹת הָעֲבוֹדָה בַּשָּׂדוֹת, הֵם נִצְּבוּ תַחְתֶּיהָ,</p>

<p>וַיִּרְאוּ מֵרָחוֹק מִפִּסְגַּת הַמְּסִלָּה הַנַּעֲרָה יוֹרְדָה</p>

<p>וְקוֹלְעָה צְרוֹר פִּרְחֵי שָׂדֶה&#8230; אַךְ קָרְבָה, נִזְדָּרְזוּ הַשְּׁנַיִם</p>

<p>לְעֻמָּתָה בְּבִרְכַּת הַקּוֹצְרִים, הִרְכִּינָה אֶת רֹאשָׁהּ בְּקִדָּה,</p>

<p>וַתַּסְמֵק בְּצֵל הַדִּמְדּוּמִים, כִּי נִחֲשָׁה מֵרֹאשׁ דְּבַר הַפְּגִישָׁה;</p>

<p>וְעוֹד הִיא מִתְבַּיֶּשֶׁת — וְחִיּוּךְ כֹּה תָזִיז הִתְבַּשֵּׂר בְּעֵינָהּ,</p>

<p>וְעוֹד הִיא טֶרֶם תָּבִין עַד מָה, וַיִּתְפָּעֶם בָּהּ לִבָּהּ לַבְּשׂוֹרָה:</p>

<p>הוֹי נָפַל פֹּה דָבָר עִם בּוֹאָהּ — כְּמוֹ נִפְרְדוּ פִּתְאֹם הָרֵעִים,</p>

<p>וְנִצְּבוּ כֹה זָרִים־מִתְפַּגְּנִים כְּנֶגְדָּהּ, שְׁנֵי גְבָרִים דְּבוּבִים,</p>

<p>הַמְבַטְּלִים אִישׁ אָחִיו מֵעִקָּר, וּנְכוֹנִים לְרֶמֶז אֶצְבָּעָהּ,</p>

<p>שְׁחוּצִים וְעַזִּים, לִקְשׁר קְרָב דָּמִים אֶל כָּל רֹאשׁ דְּרָכִים</p>

<p>לְרֹן אשֶׁר טָמִיר וְעַתִּיק בְּדָמָם&#8230; וְעוֹד הִיא טֶרֶם תֵּדַע</p>

<p>כִּי נִתְפְּשָׂה בַּמּוֹקֵשׁ גַּם הִיא, וַתִּצְחַק לִרְאוֹתָם מִתְכַּתְּשִׁים</p>

<p>בַּחֲשַׁאי, וַתִּתְחַמֵּק לֶחָצֵר וְשִׁירָהּ הִסְתַּלְסֵל כְּסוֹחֵט</p>

<p>אַשְׁכֹּלוֹת מִתְבַּשְּׁלִים בִּדְמִי, עַד שֶׁדִּמּוּ הָרֵעִים לְהַאֲזִין</p>

<p>בְּקוֹלָהּ כְּנֹפֶךְ שֶׁל לַעַג־נִצָּחוֹן בְּתַחֲרוּת אִלֶּמֶת,</p>

<p>וּנְזוּפִים הִשְׁלִימוּ בֵינֵיהֶם, אַף סָנַט הַמְשׁוֹרֵר בִּידִידוֹ:</p>

<p>&quot;תֵּן דַּעֲתְּךָ, הַבַּטְלָן, וּלְאוֹתוֹ הַדְּבָשׁ אַל תְּשַׁלְשֵׁל לְשׁוֹנְךָ</p>

<br />
</blockquote>

<blockquote>
<p>לְגֹדֶל תַּאֲבוֹנְךָ הַמְגֻשָּׁם, פֶּן תִּסְלֹד מִבָּסְרוֹ הֶחָרִיף,</p>

<p>וְעוֹד תַּעַל עַל שְׂפַת כָּל הַכְּפָר בִּגְלַל פְּתַיָּה גֵאָה, גַּחְכָּנִית&quot;&#8230;</p>

<p>וְשׁוּב לֹא נִתְקָרְרָה דַעְתּוֹ עַד שׁוּבוֹ לְחֶדְרָם, וַיִּמְצָא</p>

<p>עַל שֻׁלְחַן אַלּוֹנִים צְרוֹר פְּרָחִים רַעֲנָן עַל טִלְלֵי עַרְבָּם,</p>

<p>הַמְשַׁקֵּף קְלָחָיו מֵעָצִיץ הַקּוֹרֵן עַל גְּבִישׁוֹ וּמֵימָיו —</p>

<p>אָז מָצָא הַפַּסָּל אֶת יָדָיו גַּם הוּא לְקַפֵּחַ בִּירִיבוֹ:</p>

<p>&quot;רַע לֵב וּמִתְאַנֶּה, וְתוֹלֶה עֲלִילוֹת שֶׁל תִּפְלוּת — שִׂים תּוֹדָה,</p>

<p>כִּי פָחֲזָה שׁוּב רַתְחָנוּתְךָ עָלֶיךָ וַתִּבְסֹר בַּנַּעֲרָה</p>

<p>עַל חִנָּם, וַתְּנַבֵּל אֶת פִּיךָ — הֲלֹא תִתְפֹּשׂ בּוּשָׁה בְּלִבְּךָ&#8230;&quot;</p>

<p>וְאָמְנָם מִיָּד קָפַץ פִּיו הַקַּטֵגוֹר, הִתְפּוֹגֵג לְמַרְאֵה</p>

<p>יִרְקֵי גִבְעוֹלִים מִצְטוֹפְפִים, מֵינִיקִים פִּקְעֵיהֶם הַכְּמֵהִים</p>

<p>לְרֵיחַ לֵילָם הָאַחֲרוֹן, שֶׁדָּגַר עַל שָׂדוֹת וְהִצְמִיד</p>

<p>בִּמְרוֹמָיו רְסִיסִים־עוֹלָמוֹת לְרִבְבוֹת רַתּוֹקֵי יַהֲלוֹמִים&#8230;</p>

<br />
</blockquote>

<blockquote>
<p>וּבְאוֹתָהּ הַשָּׁעָה מִמָּחֳרָת, בְּצֵל הַצַּפְצָפָה שֶׁטָּבְלָה,</p>

<p>וָתִיקָה־אִלֶּמֶת, צַמַּרְתָּהּ לְדִמְמַת אַשְׁדּוֹת הַשְּׁקִיעָה —</p>
</blockquote>

<blockquote>
<p>שׁוּב חִכּוּ הָרֵעִים&#8230; (וְלֹא נוֹעֲדוּ — פָּשׁוּט: &quot;הֲיֵשׁ לְךָ מִפְלָט</p>
</blockquote>

<blockquote>
<p>הַנּוֹחַ בִּשְׁעַת עֶרֶב זוֹ מִצַּפְצָפָה עוֹמֶדֶת בְּגַפָּהּ,</p>

<p>נִשְׁקֶפֶת לַשָֹׂדוֹת הַכָּבִים&#8230; וּבְוַדַּאי לֹא יַעֲבֹר הָעֶרֶב</p>

<p>פֹּה אָדָם לְהַרְגִּיז שַׁלְוָתָם; כִּי גַם זֹאת הַנַּעֲרָה — אוֹתָהּ</p>

<p>שֶׁל תְּמוֹל, הֲשָׁכָחְתָּ? — אֶל נָכוֹן כְּבָר שָׁבָה וְעוֹשָׂה בָרֶפֶת,</p>

<p>וְלֹא לָהּ נִתְכַּוַּנּוּ — הַאֵין זֹאת?&quot;&#8230; וְהֵיטֵב יָדְעוּ הַמְשׁוֹרֵר</p>

<p>וְרֵעוֹ, כִּי בוֹשְׁשָׁה הַנַּעֲרָה הָעֶרֶב לָשׁוּב מֵהַשָֹּׂדֶה,</p>

<p>וְרוּחָם כֹּה קָצְרָה&#8230;) וַיְהִי כְבָר הַלַּיְלָה לָבוֹא וַתֵּרָאֶה</p>

<p>יוֹרֶדֶת בַּמְּסִלָּה, וְכַלְבָּהּ הַשָּׂעִיר לְפָנֶיהָ מְשׁוֹטֵט,</p>

<p>וּמְצַדֵּד לְעֶבְרֵי הַשָּׂדוֹת, וְרֶגַע זְעֵיר יִקְפָּא תַחְתָּיו,</p>

<p>מִזְדַּקֵּף וּמְסַמֵּר אָזְנַיִם לְכָל זִיזָה קַלָּה בַקָּמָה,</p>

<p>וְתַאֲוַת טֶרֶף מַהְבִּילָה מִנְּחִירָיו&#8230; וְהִיא דַעְתָּהּ נְתוּנָה</p>

<p>לַכֶּלֶב, וְגַם נִפְנוּף עַפְעַף לֹא כִוְּנָה לְעֵבֶר הַשָּׁעַר;</p>

<p>וְלוּלֵא הַכֶּלֶב שֶׁרָטַן בְּנַהֲמָה, סָפֵק נְבִיחָה</p>

<p>לִקְרַאת פָּנִים זָרִים וְסָפֵק יְדִידוּת לְמוֹדָע מִקָּרוֹב,</p>

<p>לֹא הָיְתָה מַרְגִּישָׁה בָּהֶם&#8230; הוֹי, שׁוּב זָעָה הִתְמַרְמְרוּת הַמְשׁוֹרֵר</p>

<p>עָלָיו וְשׁוּב הִבְהֵב עֶלְבּוֹנוֹ שֶׁשָּׁכַךְ — אַךְ רֵעוֹ כְּבָר גִּיֵּס</p>

<p>כָּל דִּבְרֵי הַתּוֹדָה שֶׁצִּחְצַח בַּחֲשַׁאי וּבְזֵעַת אַפַּיִם</p>

<p>כָּל אוֹתוֹ הַיּוֹם, לְהַפְתִּיעַ חֲבֵרוֹ, וּלְקַדֵּם הַנַּעֲרָה</p>

<p>הָרִאשׁוֹן בִּבְרָכָה, וַיִּפְתַּח: &quot;בִּשְׁמִי וּבְשֵׁם רֵעִי קְחִי תוֹדָה,</p>

<p>הָעַלְמָה הַכְּבוּדָה, בְּעַד צְרוֹר פְּרָחַיִךְ, שֶׁרֵיחָם רַק יִדֹּף,</p>

<p>אַךְ יַעֲמֹד זִכְרָם&#8230;&quot; נִתְבַּלְבֵּל וְלֹא סִיֵּם, וְעוֹד הָיְתָה רַבָּה</p>

<p>הַמְּלִיצָה בְפִיו, אַךְ אָז נִתְקְלוּ עֵינָיו בְּרֵעוֹ שֶׁהִשְׁחִיל</p>

<p>מַבָּטוֹ לַמֶּרְחָק הַמַּעֲרִיב לְלַקֵּשׁ נְגֹהוֹת אַחֲרוֹנִים,</p>

<p>וּשְׂפָתָיו כְּאִלּוּ מְצַיְּצוֹת, וְהוּא הִסְבִּיר לְעַצְמוֹ צִיּוּצָן:</p>

<p>הָהּ, רַמָּאי, כְּבַד פֶּה וּמְעוּט שֵׂכֶל, הָהּ, גַּמְלָן הַבָּא בְמַחְתֶּרֶת!</p>

<p>מִי שָׂמְךָ לְמֵלִיץ? מְנֻוָּל וְטִפֵּשׁ, הֲתִסְכֹּר אֶת פִּיךָ?&#8230;</p>

<p>וְלַנַּעֲרָה הִבִּיט, וְאוֹתוֹ הַחִיּוּךְ שֶׁל תְּמוֹל שׁוּב נִזְדַּקֵּר בְּעֵינָהּ:</p>

<p>הִיא בָאָה לִרְאוֹת בַּמִּתְגּוֹשְׁשִׁים וַיֶּעֱרַב הַמַּחֲזֶה לְנַפְשָׁהּ&#8230;</p>

<br />
</blockquote>

<blockquote>
<p>וְהוּא הִצְדִּיק עַל עַצְמוֹ הַדִּין — עַתָּה הֵבִין כִּי מָעַל בְּרֵעוֹ,</p>

<p>שֶׁנִּלְחַם גֵּא־שְׁתִיקָה עַל כְּבוֹדָם, כְּבוֹד גֶּבֶר מְזֻלְזָל, וַיִּרְהַב</p>

<p>בַּנַּעֲרָה הַזְחוּחָה, וְהוּא נָטַשׁ מִלְחָמָה בְּחֻמָּהּ וְנִבְהַל</p>

<p>לְשַׁלֵּם מַס־תְּבוּסָה&#8230; וְעוֹד הִיא מִתְיַהֶרֶת, מְסָרְבָה לְקַבְּלוֹ,</p>

<p>מִתְכַּוְּנָה לְמַצּוֹת כִּשְׁלוֹנוֹ, כִּי יָדְעָה בְּשֶׁל מִי כָּל הַחִרְחוּר</p>

<p>וְשׁוּב לֹא הִתְאַפְּקָה: כִּתְמוֹל שִׁסַּע צְחוֹקָהּ אֶת דִּמְמַת הַשָּׂדוֹת</p>

<p>כְּפַלַּח מַחֲרֵשָׁה לְטוּשָׁה אֶת אַדְמַת הַבּוּר רְגָבִים רְגָבִים,</p>

<p>הִתְפּוֹרֵר בָּאֹפֶל לִכְרוּזִים, בְּנוֹת־הֵדִים — וְנִתַּק&#8230; כִּי פִתְאֹם</p>

<p>הִרְגִּישָׁה: עוֹד אֶחָד פֹּה נִשְׁעַן לָעֵץ — כַּשַּׁף לַיִל קְשֵׁה מְזִמּוֹת,</p>

<p>הַכּוֹבֵשׁ אֶת רִשְׁפֵּי חֲרוֹנוֹ: וְאִם תּוּכַל עַיִן לְהָרַע —</p>

<p>אֵין טוֹב לָהּ מִפַּיְּסוֹ וּלְהָסֵב אֶת קְסָמָיו; כִּי עַתָּה לָהּ נִרְאֶה</p>

<p>הָאִישׁ בַּדִּמְדּוּמִים הָאוֹרְבִים כֹּה פֶלִאי, וַתִּירָא מִפָּנָיו&#8230;</p>

<p>הִתְכּוֹפְפָה וַתְּגַפֵּף אֶת כַּלְבָּהּ כִּמְבַקְּשָׁה בוֹ עֵזֶר, וְהוּא פָזַל</p>

<p>לְעֵבֶר הָרֵעִים וַיָּלֹק בִּיבָבָה חֲרִישִׁית יָדֶיהָ;</p>

<p>נִרְגַּעַת הִיא סִלְסְלָה שְׂעָרוֹ לְאַט וַתִּתְאוֹנֵן חֲנִינוֹת:</p>

<p>הָהּ, נִירוֹן, מַה חֵטְא חָטְאָה גְבִרְתֵּךְ, כִּי תְמוֹל בְּהֵחָפְזָהּ לָרֶפֶת,</p>

<p>לַחֲלִיבַת הָעֶרֶב, וַתַּעֲזֹב עֲצִיץ פְּרָחֶיהָ בְּמִקְרֶה</p>

<p>בַּחֲדַר הָאֲנָשִׁים הָאֵלֶּה?&#8230; כִּי נִדְבְּרוּ שְׁנֵיהֶם הָעֶרֶב,</p>

<p>וַיִּגְדְּרוּ דַרְכָּהּ חָצֵרָה, וְתוֹאֲנוֹת יְבַקְּשׁוּ עַל חִנָּם —</p>

<p>וְנִזְקְפָה פִתְאֹם נִזְדַּקֵּר הַכֶּלֶב אַף הוּא: אַל יְדַמּוּ</p>

<p>לְצַחֵק בְּכָפְרִית תְּמִימָה — הֵטִיחָה לְעֵבֶר הַמְשׁוֹרֵר</p>

<p>שֶׁכְּאִלּוּ אֵי־שָׁם הִפְלִיג הַרְחֵק — הִיא תֵדַע לְכַלְכֵּל עִנְיָנָהּ,</p>

<p>וְגֵאוּת בֶּן־כְּרָךְ לֹא יְאַיֵּם עָלֶיהָ&#8230; יִשְׂטוּ מִמֶּנָּה:</p>

<p>הִיא תוֹדָה לֹא בִקְּשָׁה מֵהֶם, לֹא נִתְכַּוְּנָה לְנַשְּׂאָם בִּתְשׁוּרָה,</p>

<p>וְלוּלֵא שֶׁשָּׁכְחָה אֶתְמוֹל, הָיְתָה לוֹקַחַת הַפְּרָחִים</p>

<p>בַּחֲזָרָה, וְאוּלַי גַּם הָיְתָה מְמוֹלְלָה טַרְפֵּיהֶם לְאַבְקָה&#8230;</p>

<p>מַתָּנָה?&#8230; לֹא, לֹא! דָּבָר זֶה כְלָל לֹא עָלָה עַל דַּעְתָּהּ וּלמַעֲנָהּ</p>

<p>יָכְלוּ הַפְּרָחִים לַעֲמֹד בַּאֲשֶׁר יְהִי — הַחֲסַר מָקוֹם בֵּיתָם?&#8230;</p>

<p>וְהַאֻמְנָם יִתְפָּאֲרוּ בְלִבָּם כִּי זֹאת לָהּ הַפַּעַם הַיְחִידָה,</p>

<p>לְרֶגֶל הִתְאַכְסְנָם אֶצְלָהּ, לְהָבִיא הַבַּיְתָה צְרוֹר פְּרָחִים&#8230;</p>

<p>הֵן בָּרוּר הַדָּבָר!&#8230; וְעַל חִנָּם יִתְקַשֶּׁה הָאָדוֹן הַפַּסָּל</p>

<p>בְּתוֹדָתוֹ, לַשָּׁוְא נִטְרַד רֵעוֹ לְכָאן: טָעוּת הָיְתָה בְיָדָם&#8230;</p>

<br />
</blockquote>

<blockquote>
<p>וּפִתְאֹם נִתְחַלְּפוּ הַמַּחֲנוֹת וְשִׁנְּתָה פָנֶיהָ הַחֲזִית:</p>

<p>נִתְפַּשְּׁרוּ הַגְּבָרִים בְּלִי אֹמֶר — הָהּ, לֹא עַל נְקַלָּה תְמֻגַּר</p>

<p>מְצוּדַת מַשְׂטֵמַת הַמִּינִים, וְאִם גַּם הִיא לֹא פִסְּגָה מִגְדָּלִים</p>

<p>בָּרוֹם, כְּהָאַהֲבָה אֲחוֹתָהּ — — — הִרְגִּישָׁה הַנַעֲרָה כִּי עַתָּה</p>

<p>לֹא תוּכַל הִסְתַּכֵּל מֵרָחוֹק בְּהִתְחָרוֹת הַגְּבָרִים לִכְבוֹדָהּ,</p>

<p>הֵרִיחָה כָל תֹּקֶף הִסְתָּעֲרוּת מִצִּדָּם וְלֹא נָפַל לְבָבָהּ,</p>

<p>הֲמִית דָּמָה שָׁקְקָה, הָלְמָה: הַקְּרָב יִהְיֶה עַלִּיז וְאַכְזָר,</p>

<p>וְרִנְּנוּ לוֹ בְשָׂרָהּ וְרוּחָהּ, שֶׁנִּבְדְּקוּ עַל יְדֵי מַצְבִּיא פֶלִאי</p>

<p>הַלַּיְלָה, בֶּעֱזוּז עֲלוּמֶיהָ — וְנִמְצְאוּ זַכִּים וְעַזִּים&#8230;</p>

<p>לְאַט הִפְנָה רֹאשׁוֹ הַמְשׁוֹרֵר, וַיַּרְכֵּן אֶת קוֹלוֹ, וְקָשֶׁה</p>

<p>לָהּ הָיָה לְהַבְחִין בִּדְבָרָיו הַמְתוּנִים בֵּין לַעַג לִרְצִינוּת,</p>

<p>וְכֹה עָנָה: &quot;אֶל חִנָּם נִטְרַדְתִּי?&#8230; אַךְ לָצוֹן חָמַדְתְּ לָךְ, הָעַלְמָה,</p>

<p>וְזֶה חֶפְצֵךְ לְהָתֵל, כִּי תֹאמְרִי לָדַעַת אֶת כָּל אֲשֶׁר אֶלְאַט</p>

<p>בְּחֶדְרִי עִם רֵעִי, — הֲלֹא כֹה תִתְיַמְּרִי לָדַעַת דְּבַר עָמְדִי</p>

<p>בְּצֵל הַצַּפְצָפָה, לִגְדּוֹר לָךְ אֶת דַּרְכֵּךְ וּלְהַפִּיל תּוֹדָתִי</p>

<p>בְּעַד צְרוֹר פִּרְחֵי שָׂדֶה, שֶׁנָּפַל בְּמִקְרֶה, בִּשְׁגָגָה, אוֹ יִהְיֶה</p>

<p>בְּאֵיזֶה דֶּרֶךְ שֶׁיִּהְיֶה — סוֹף דָּבָר: שֶׁנָּפַל מֵעַצְמוֹ</p>

<p>אֶל חֶדְרִי בֵּין סְפָרַי לְקַשְּׁטָם, וְרֵיחָם לֹא עָמַד עַד בֹּקֶר,</p>

<p>וְנָשְׁרוּ טַרְפֵּיהֶם בִּן־לַיְלָה וְטִאטְאָם רֵעִי הַחוּצָה&quot;.</p>

<br />
</blockquote>

<blockquote>
<p>הוֹי, הוֹי! עַתָּה גָדַשׁ הַסְּאָה בְפַחֲזוֹ, עוֹד רֶגַע וְטָפַח</p>

<p>רֵעֵהוּ כְזָבוֹ עַל פָּנָיו — אַךְ זֶה טֶרֶם יַסְפִּיק לְאַזֵּן</p>

<p>כָּל עָקְבַת הַמְשׁוֹרֵר וּלְהַחְלִיט מִי הֶעְדִּיף זָדוֹן בַּיְרִיבִים —</p>

<p>וְקָפְצָה הַנַּעֲרָה בִרְתֵת, וְנִתְלַקַּח הַבּוּז בַּאֲפֵלַת</p>

<p>עֵינֶיהָ הַלְטוּשׁוֹת: &quot;הַאֻמְנָם, אֲדוֹנַי, רַק זֹאת וְלֹא יוֹתֵר?&#8230;</p>

<p>רַק רֵיחָם שֶׁפָּג וְטַרְפֵּיהֶם שֶׁנָּשְׁרוּ — וְלֹא עֻפְּשׁוּ הַמַּיִם,</p>

<p>וַעֲצִיצִי גַּם הוּא, עָצִיץ פָּשׁוּט לְפִרְחֵי שָׂדֶה צְנוּעִים —</p>

<p>מְחֻצָּף כָּזֶה! — לֹא נִתְרַפֵּס מִקִּנְאָה וְלֹא לָקַח בּוּשָׁה</p>

<p>בְּחֶבְרַת כָּל סִפְרֵי הַחָכְמָה&#8230; כִּי כָכָה חַנּוֹתָ אֲמָתְךָ,</p>

<p>אֲדוֹנִי&#8230;&quot;</p>

<br />
</blockquote>

<blockquote>
<p>הָהּ, כָּפְרִית כָּזוֹ&#8230; וְלֹא דַי שֶׁלֹּא נִרְתְּעָה שְׁפוּפָה</p>

<p>וּנְבוֹכָה מִפְּנֵי רַהַב גֶּבֶר וְיִתְרוֹן בֶּן כְּרַךְ — עוֹד הֵעֵזָּה</p>

<p>הִתְקַלֵּס בָּהֶם יוֹתֵר: &quot;אָכֵן נִסְכַּלְתִּי לַחְשֹׁב, כִּי יִתְיַצְּבוּ</p>

<p>אֲנָשִׁים בְּפֶתַח הַשַּׁעַר בָּעֶרֶב, בִּשְׁבֹת הָעֲבוֹדָה,</p>

<p>וְחִכּוּ לְמִי שֶׁהוּא שָׁם, אוֹ יֵשׁ וְהֵם קָשְׁרוּ תוֹדָה</p>

<p>בַּלֵּב לְפַלְמוֹנִי בְעַד מַתַּת־חִבָּה, וּתְהִי גַם כֹּה מְעוּטָה</p>

<p>וְקַלַּת הָעֵרֶךְ כְּצֶדֶף מְמֹרָק, כַּעֲנַף לִילָךְ מַכְחִיל,</p>
</blockquote>

<blockquote>
<p>כְּסֵפֶל בִּכּוּרֵי תוּת־יַעַר — וְסִלְחוּ, אֲדוֹנַי הַטּוֹבִים:</p>
</blockquote>

<blockquote>
<p>בֵּין יוֹשְׁבֵי הַכְּפָר נִתְחַנַּכְתִּי, פְּחוּתֵי הַשְׂכָּלָה וְנִימוּס,</p>

<p>וָאֶהְבַּל לְסַגֵּל בַּעֲרוּתָם וְטִיבָם לְאַנְשֵׁי הַמַּעֲלָה;</p>

<p>אֶצְלֵנוּ, לְמָשָׁל, מְגַנִּים אֶת מוּגֵי הַלֵּב — אַךְ הֲנָעֵז</p>

<p>לָדוּן אִישׁ הַתַּרְבּוּת, שֶׁמָּנַע מֵאֵי־אֵיזוֹ סִבָּה שֶׁתִּהְיֶה —</p>

<p>מִדְּאָגָה לִפְחִיתַת כְּבוֹדוֹ, אוֹ קִנֵּא בָזֶה לִכְבוֹד גְּבָרִים —</p>

<p>תּוֹדָתוֹ בְעַד צְרוֹר פְּרָחִים, וְהֵם רַק פִּרְחֵי שָׂדֶה עֲנָוִים,</p>

<p>מִנַּעֲרָה פְּשׁוּטָה, מְעַט גֵּאָה, סַרְבָּנִית, וַיְזַלְזֵל בַּמַּתָּת,</p>

<p>בְּטַאטְאוֹ אוֹתוֹ הַחוּצָה — הֲנוּכַל גַּם לוֹ לִקְרוֹא פַחְדָּן?&#8230;&quot;</p>

<p>עַתָּה לֹא הִסֵּס הַפַּסָּל: פַּחְדָּנוּת!&#8230; יְהִירָה שֶׁכְּמוֹתָהּ</p>

<p>מִתְלוֹצְצָה בָמוֹ, וְלִבּוֹ לֹא יַעֲמֹד לַעֲזוֹר לְרֵעֵהוּ?&#8230;</p>

<p>אַךְ רְאֵה! נָטַשׁ רֵעוֹ כָל טִינָא וּמְרִירוּת, כְּאִלּוּ לֹא אֵלָיו</p>

<p>נִתְכַּוְּנָה הַנַּעֲרָה, וַיְשַׁקֵּל בִּדְבָרָיו: &quot;וַהֲיֵשׁ, עַלְמָה כְבוּדָה,</p>

<p>אֲשֶׁר אִם יַנִּיחַ אִישׁ דָּבָר לְתֻמּוֹ וּמְצָאוֹ הַשֵּׁנִי</p>

<p>בְמִקְרֶה, וְהוּא יָבוֹא לְהוֹדוֹת לַחֲבֵרוֹ בְעַד הַמַּתָּנָה,</p>

<p>וְלֹא יִהְיֶה לְלַעַג בַּכְּפָר אוֹ בָעִיר?&#8230; וַהֲלֹא אַתְּ הַפְּרָחִים,</p>
</blockquote>

<blockquote>
<p>בְּחָפְזֵךְ לָרֶפֶת, בְּמִקְרֶה הִנַּחְתְּ<a href="#fn:1" id="fnref:1" title="see footnote" class="footnote"><sup>1</sup></a> עַל שֻׁלְחָנִי, וְאַחַת</p>
</blockquote>

<blockquote>
<p>לָךְ הָיְתָה עֵין מִי הֵם יְשַׂמְּחוּ, יַד מִי תַשְׁקֵם מָחָר עִם בֹּקֶר —</p>

<p>הֲלֹא זֶהוּ דְבָרֵךְ — וְלָמָה תְבַדִּי עָלֵינוּ עֲלִילוֹת,</p>

<p>וּמְרוֹרוֹת תְּרַגְּלִי בִגְבָרִים, שֶׁמּוּגֵי הַלֵּב הֵם מִסְתַּפְּנִים</p>

<p>לִכְפּוֹת לָךְ תּוֹדָתָם מֵחֲשָׁשֵׁי שָׁוְא?&#8230; אוֹ אֵין זֹאת כִּי בִשְׁרִירוּת</p>

<p>לְבָבֵךְ עִמְעַמְתְּ עַל הָאֱמֶת וְלָנוּ זִמַּנְתְּ צְרוֹר פְּרָחָיִךְ?&quot;</p>

<br />
</blockquote>

<blockquote>
<p>רַק עַכְשָׁו נִסְתַּבְּרָה לַפַּסָּל כָּל עָרְמַת הַתִּגְרָה, וַיַּעֲרֵץ</p>

<p>אֶת רֵעוֹ, שֶׁיָּדַע לְאַחֵד כֹּה יָפֶה גְּאוֹן גֶּבֶר וְתָקְפּוֹ</p>

<p>עִם סְלִיחָה וּמִדַּת סַבְלָנוּת לַחַלָּשׁ&#8230; הוּא רָאָה כִּי נִקְטַם</p>

<p>כָּל חֵשֶׁק נַפְתּוּלִים לַנַּעֲרָה פִתְאֹם, פָּג מִרְיָהּ וְשַׁחֲצָהּ,</p>

<p>וְלוּ נִמְשַׁךְ הָרִיב עוֹד זְמַן מֻעָט בֵּינֵיהֶם, וְלֹא הָיְתָה תִפְאַרְתָּם</p>

<p>בְּנִצְחוֹן שְׁנֵי גְבָרִים עַל נַעֲרָה רָפָה מַתְרִיסָה כְנֶגְדָם&#8230;</p>

<p>וְעוֹד פַּעַם הִיא טִכְּסָה אֶת זֵינָהּ, אַךְ נִגְמַם כְּבָר עֻקְצוֹ הַשָּׁנוּן:</p>

<p>&quot;וְאַתָּה, אֲדוֹנִי, הַאִם לֹא שִׁקַּרְתָּ?&#8230; וַאֲנִי הֵן יָדַעְתִּי,</p>

<p>כִּי לִי פֹּה חִכִּיתָ, וּלְהוֹדוֹת לִי בָאתָ, וַתִּתְפֹּשׂ אֶת פִּיךָ</p>

<p>בָּרֶגַע הָאַחֲרוֹן, כִּי חָרָה לְךָ דְּבַר רִדְתִּי לְאִטִּי</p>

<p>מִפִּסְגַּת הַמְּסִלָּה, וְעֵינִי לֹא רִפְרְפָה אֲלֵיכֶם, וְדַעְתִּי</p>

<p>טְרוּדָה בַכֶּלֶב, כְּמוֹ לֹא יָדַעְתִּי כְבָר מֵאָז בֹּקֶר</p>

<p>כִּי פֹה לִי תְחַכּוּ עִם עֶרֶב — הַאִם לֹא כִחַשְׁתָּ גַּם אָתָּה?&#8230;&quot;</p>

<br />
</blockquote>

<blockquote>
<p>הָרִיב דָּעַךְ לְאַט&#8230; טָפְפָה שַׁלְוַת הַלַּיְלָה בְּפַעֲמֵי חֶסֶד,</p>

<p>לְלֹא נִיעַ, עַל רֻכְסֵי צַמָּרוֹת וַתְּרַדֵּד מְשִׁי קִמְטֵי שָׁבְלָהּ</p>

<p>עַל חֶלְקַת אֲגַמִּים נִרְדָּמִים; רַחִימָה־עֲנֻגָּה הִיא לָטְפָה</p>

<p>בִּכּוּרֵי מְלִילוֹת מִסְתַּבְּלוֹת, וַתּוֹשֶׁט שָׁדֶיהָ הַכְּחֻלִּים</p>

<p>לְשִׂפְתֵי אֲדָמָה מְרֻפָּטוֹת, וַתְּשַׁכֵּךְ אֶל חָזָהּ הַמְטֻנָּן</p>

<p>כָּל עִצְּבוֹן הֲוָיָה לְחוֹלֵל מִקַּדְמוּת קַדְמָתָהּ, לְלֹא מִפְלָט,</p>

<p>בִּדְוַי לֵדַת נֶצַח כָּל פִּטְרָה, לְחַסְפֵּס בְּשָׁבָץ כָּל גָּבִישׁ,</p>

<p>לִדְגֹּר רַבַּת דְּאָגָה כָּל גֹּלֶם וּלְפַקְּלוֹ לְפַרְפָּר בֶּן־יוֹמוֹ;</p>

<p>לְכַמֵּר בְּכָל תַּלְמֵי חַיִּים סוֹד חֶבְלֵי בְתוּלֵי־נְצָחִים,</p>

<p>וּלְהַבְכִּיר־לְהַפְקִיר יְבוּלָהּ לְגֹרֶן טְמִירָה, הַפְּרוּזָה</p>

<p>לְרִבְבוֹת לוֹעִים פְּעוּרִים וּכְפוּנִים, הַמְשַׁכְּלִים גְּדִישָׁהּ</p>

<p>לְלֹא שׂבַע — רַק תָּמִיד עוֹד נִפְלַט הַגַּרְעִין הַלָּקִישׁ, הַפֵּלְאי,</p>

<p>הַמְעַבֵּר אֶת רַחְמָהּ בְּסֵבֶל הָרִבְיָה עַד אַפְסֵי הַדּוֹרוֹת&#8230;</p>

<p>וַתַּהַר הַדְּמָמָה הָרַבָּה כָּל אֶנְקַת הַיְקוּם בְּהִתְלַבְּטוֹ,</p>

<p>עֲיֵף עֶרְגַּת מָחוֹז וְתַכְלִית, וְתִכְלָה לִפְדוּת וּלְנִחוּמִים;</p>

<p>וַתֵּדַע כִּי טֶרֶם יַגִּיעַ הַמּוֹעֵד, וְעוֹד חִשְׁקוֹ לֹא רִוָּה</p>

<p>הַ&#8220;יְהִי&#8221; מִבְּרֵאשִׁית הַכַּבִּיר, וּלְהֵדוֹ תְּבַקֵּשׁ אֲדָמָה,</p>

<p>כְּפַרְפָּר מִסָּבִיב לַמְּדוּרָה, בַּחֲלַל הַמַּזָּלוֹת זִוּוּגָהּ&#8230;</p>

<br />
</blockquote>

<blockquote>
<p>הָרִיב שָׁכַךְ לְאַט&#8230; חֶרֶשׁ הוֹסִיף הַמְשׁוֹרֵר לְנַפְשׁוֹ: וְאוּלַי</p>

<p>מִמֶּנִּי צָדַקְתְּ — בָּאתִי הֵנָה כִּי גָמְלָה הַתּוֹדָה מֵאֶתְמוֹל</p>

<p>כְּגֶרֶשׁ־סְמָדַר בְּנַפְשִׁי, וּפִתְאֹם כֹּה כָבֵד לִי מָהֳלָהּ</p>

<p>(מְשׁוֹרֵר אָנֹכִי וְשׁוֹקֵד לְגַמֵּר כָּל בָּסְרִי ­— וְרֵעַ</p>

<p>עֲרִירִי כָמֹנִי אֲבַקֵּשׁ לְחַלֵּק עִמּוֹ טַנְאֵי אָסְפִּי),</p>

<p>וָאֵצֵא הֲלוֹם לְהַשִּׁירָהּ בְּצִלְלֵי עֵץ גַּלְמוּד עִם עֶרֶב:</p>

<p>הֲיֵשׁ רֵעַ יָפֶה מִמֶּנּוּ, כִּי תְפֻתֶּה עִם שְׁקִיעָה לַבְּדִידוּת,</p>

<p>כִּי יַטִּיף פַּךְ אשֶׁר לַדָּם אֶגְלֵי וְרָדִים, וּמְפַלְּחָה אֶת לִבְּךָ</p>

<p>בְּעֹז נַהֲמַת תּוֹדָה־לֹא־תוֹדָה לְחֵיק תֵּבֵל נוּגָה וְהָרָה</p>

<p>וַחֲסֻנָּה־חֲסֻנָּה&#8230; וְהָיָה כִי תַעֲצֹם עֵינֶיךָ וְתַבִּיט</p>

<p>אֶל תּוֹכְךָ־תּוֹכָה, בְּכֶפֶל הַפֶּלֶא, וְתִבְלֹם כָּל אֹמֶר:</p>

<p>אַל דַּבֵּר, אַל הוֹדוֹת, פֶּן יֶחְסַר הַפַּךְ&#8230; רְאֵה, מִתְעַטְּפָה צַפְצָפָה</p>

<p>בְּטַלִּית שֶׁל תְּכֵלֶת וְחִידָה, וּמְבַדְּרָה צִיצִיּוֹת־צְלָלִים,</p>

<p>שֶׁגָּחוּ מִכָּל הַמַּחֲבוֹאִים, וְלוֹיוֹת מִצְנַפְתָּהּ אַרְגָּמָן —</p>

<p>שְׁעַת מִשְׁנֵה־שְׁתִיקָה גַּם לָהּ&#8230; הַקְשֵׁב: הֵקִיר אֶת גַּלָּיו הַמַּעְיָן</p>

<p>חֲפָרוּהוּ גַלְמוּדִים מֵעוֹלָם וְכָל הֵלֶךְ מִלֵּא אֶת כַּדּוֹ,</p>

<p>וַיָּנַח בְּצֵל הַצַּפְצָפָה הַמְנַסְּחָה לוֹ אֵלֶם הַוִּתּוּר</p>

<p>עַל כָּל מָחוֹז קוֹסֵם בְּכִלְיוֹן נְדוּדִים — — — כִּי עַתָּה לֹא אֵדַע,</p>

<p>הַאֻמְנָם חִכִּיתִי לָךְ, נַעֲרָה, אוֹ קָרְאָה מִתְּמוֹל הַצַּפְצָפָה</p>

<p>וָאָשׁוּב אֵלֶיהָ לְהִתְבּוֹדֵד עִם לַחֲשֵׁי שְׁקִיעָה.</p>

<br />
</blockquote>

<blockquote>
<p>הַנַּעֲרָה</p>

<p>הִשְׁפִּילָה עֵינֶיהָ בְּדַבְּרוֹ, וְדִבְלְלָה יָדָהּ וְלָטְפָה</p>

<p>בְּגַב כַּלְבָּהּ הַמְסֻלְסָל וְחָטְמוֹ הַקָּרִיר וְלַח — פִּתְאֹם זָקְפָה</p>

<p>הָרֹאשׁ וְעוֹד פְּלֵטַת הַמְּרִי בְּעֵינֶיהָ, אַךְ תְּלוּיָה בוֹגֵדָה</p>

<p>הַדִּמְעָה בְעַנְוַת רִיסֶיהָ: הֲיוּכַל הֱיוֹת אֲשֶׁר הֵלֶךְ</p>

<p>בֶּן־עִיר וְאוֹרֵחַ בַּכְּפָר, שֶׁתְּמוֹל בּוֹאוֹ, כְּבָר יָדַע לְהַפְלוֹת</p>

<p>מִכָּל עֲצֵי גַן לוֹ צַפְצָפָה גַלְמוּדָה, לְאָהֳבָהּ כָמוֹנִי</p>

<p>וּכְאָבִי — וְהוּא קוֹרוֹתֶיהָ לֹא יֵדָע, לֹא רָאָה כָמוֹנִי</p>

<p>עֲדַת הַצַּפְצָפוֹת בַּהֲדָרָן, כִּי שִׂדְּרוּ הַמְּסִלָּה לֶחָצֵר,</p>

<p>וְלֹא הָיָה הַשַּׁעַר אָז פָּרוּז לַשְּׁדֵמוֹת, לְלֹא סֵמֶל מִקְלָט:</p>

<p>כְּאוּלָם עֲמוּם הָעַמּוּדִים, עֲבֻתָּה הֶאֱפִילָה הַשְּׂדֵרָה</p>

<p>עָלָיו, וּבַעֲבוֹר הַמֶּרְכָּבָה בְטִיסָה בַּמְּסִלָּה וְדָצוּ</p>

<p>כְבִיעָף צַפְצָפוֹת לִקְרָאתָהּ, כְּצִירִים דְּחוּפֵי בְשׂוֹרָה;</p>

<p>וְרִשְׁרְשׁוּ פַרְסוֹת הַסּוּסִים בַּמַּרְבַד הַיָּרֹק־אֲדַמְדָּם,</p>

<p>שֶׁפִּעְפַּע בְּכָל יְמוֹת שָׁנָה נִיחֹוחַ שַׁלֶּכֶת לַח־חָרִיף,</p>

<p>וְטוֹב הָיָה וְיָפֶה לְטַיֵּל בַּשְּׂדֵרָה&#8230; וְהִיא עוֹד פְּעוּטָה,</p>

<p>וְשֶׁקֶט וּבִטְחָה בָאוּהָ לִרְאוֹת הַצַּפְצָּפוֹת נִצָּבוֹת</p>

<p>עָלֶיהָ כִּבְנוֹת־הָעֲנָק — — — וְהִיא סִפְּרָה אֵיךְ חַפִּים מֵאַשְׁמָה</p>

<p>הֵן נָטְלוּ גְזַר־דִּינָן, לְלֹא טַעַם וּמִשְׁפָּט, בִּזְדוֹן הָעִרְבּוּבְיָה</p>

<p>לְקִנְאַת הָאָדָם וּלְרִשְׁעוּת שֶׁשָּׁכְרָה מִתַּרְעֵלַת אֲבַדּוֹן&#8230;</p>

<p>הָהּ, הִיא נַעֲרָה פְּשׁוּטָה שֶׁטָּעֲמָה זְעֵיר רַק מִסּוֹדוֹת הַמַּדָּע,</p>

<p>וַאֲשֶׁר עִם לְבָבָהּ תְּדַבֵּר, אַף תֵּדַע כִּי נִבְצַר מִמֶּנָּה</p>

<p>לְתַבֵּל כָּל גֹּעַל לַקֶּטֶל בְּחֵקֶר כָּל סִבָּה וְתַכְלִית —</p>

<p>הִיא יוֹדְעָה: פֹּה עָמְדוּ צַפְצָפוֹת אֲצִילוֹת וְצָפְנוּ בְסֻבְּכָן</p>

<p>אַגָּדָה שֶׁל דּוֹרוֹת, וְתִקְוָה נוֹשָׁנָה, וְרִפְרוּף שֶׁל פִּתְרוֹן</p>

<p>לְסִדְרֵי כָל עֶדְנָה וּכְמִישָׁה, לַחֲלִיפוֹת שֶׁל צַעַר וְחֶדְוָה,</p>

<p>לְמַחֲזוֹרֵי חַיִּים וָמָוֶת — וְעַתָּה נִסְתַּלְּקוּ לָנֶצַח — — —</p>

<p>&quot;וְיֵשׁ נִתְקְלָה רַגְלוֹ שֶׁל אַבָּא בְּגִיד שֹׁרֶשׁ־שָׂרִיד שֶׁעִקֵּל</p>

<p>אֶת גַּבּוֹ הַמְאֻבָּן לְמַעְלָה, כִּמְגַשֵּׁשׁ לְעֶבְרֵי הַשְּׂדֵרָה —</p>

<p>וַיְיַבְּלוֹ עַל רְקָבוֹ וּזְרָקוֹ, וַיַּעֲמֹד בִּדְמִי עַל הֶחָרִיץ,</p>

<p>וְנַפְשׁוֹ הָעוֹגְמָה תֵרָגֵן כִּי טֻשְׁטְשׁוּ גְבוּלוֹת יַצִּיבִים,</p>

<p>וְחָנְטָה שֵׂיבָתוֹ בַלָּט גַּרְעִין־חֶשֶׁד לִשְׂאוֹן הַנִּצְחוֹנוֹת,</p>

<p>הָעוֹלֶה מִתְרַבְרֵב בְּלַהֲטֵי כִבּוּשִׁים חֲדָשִׁים לַבְּקָרִים;</p>

<p>לְעֹדֶף שְׁלַל כֹּחֵי־כֹּחוֹת לָאָדָם, כְּמוֹ חֻדְּשׁוּ לוֹ אוֹנֵי</p>

<p>נְעוּרָיו, אַדְמָתוֹ וְשָׁמָיו — כֹּה יַחֲשׁשׁ אַבָּא מִתַּרְמִית,</p>

<p>מִזִּיּוּף מִתְגַּוֵּן, מֵרֹקֶן אֲסָמִים&#8230;&quot; פִּתְאֹם הִסְמִיקָה</p>

<p>וַתְּהִי כְמִתְנַצֶּלֶת: &quot;אַל תִּצְחֲקוּ לִי, וַאֲנִי כִמְעַט בּוּרָה</p>

<p>מִדַּעַת, וְנוֹחַ לְנַפְשִׁי לִקְלוֹט לֶקַח אָב מִלְּהִתָּפֵשׂ</p>

<p>לְפִלְפּוּל כָּל תּוֹרוֹת עֲמֻקּוֹת שֶׁחִדְּדוּ אָזְנִי בְחָרְפֵי</p>

<p>שָׁהוּתִי בִכְּרַכִּים, וְגֻנְּבוּ לִכְפָרִי בִּסְפָרִים נְזִירִים,</p>

<p>הַיּוֹדְעִים לַחְשׂוֹף סִבּוֹת סְתָרִים וּלְבַסֵּס כָּל סֵדֶר עַל נְצָחָיו,</p>

<p>לִמְצֹוא הֶכְרֵחַ מְחֻכָּם בַּכֹּל, וְלִשְׁקוֹל כָּל תּוֹעֶלֶת אֲפִילָה,</p>

<p>הַמְשַׁפְּרָה כָל דִּרְאוֹן דָּם שָׁפוּךְ בְּחֶזְיוֹנוֹת שַׂגִּיאִים לֶעָתִיד,</p>

<p>שֶׁאֵין קָרְבָּן יָקָר לְפִרְיוֹ&#8230; כִּי יֵשׁ וְכָל אֵלֶּה לֹא יוּכְלוּ</p>

<p>לְפַזֵּר אַף שֶׁמֶץ מֵאוֹתוֹ הָעֶצֶב הַגָּדוֹל שֶׁקִּנֵּן</p>

<p>כְּסֵמֶל פַּלָּצוּת בְּצַפְצָפָה יְתוֹמָה, לֹא יוּכְלוּ לְהָפִיס</p>

<p>בְּנַפְשִׁי אֶת מֶמֶר הַקִּטְרוּג שֶׁל אַבָּא, שֶׁאוּלַי תְדַמּוּ</p>

<p>כִּי טַעַם זְקוּנִים לוֹ תָפֵל, שֶׁקָּהָה לַעֲסִיס בֹּסֶר מְרוֹרִים,</p>

<p>הַמְפַרְנֵס אֶת צַמְלוֹ וּמְעַתְּדוֹ לְדוֹרוֹת חֲזָקִים הָעוֹלִים</p>

<p>מֵאֵדֵי הַקֶּטֶל הַמְצָרֵף — — —</p>

<br />
</blockquote>

<blockquote>
<p>הָרֵעִים הִקְשִׁיבוּ לַדְּבָרִים</p>

<p>וְהָיָה הַכֹּל מוּבָן כָּכָה, וְאֵין מַה לְהִשְׁתָּאוֹת מַדּוּעַ</p>

<p>הַנַּעֲרָה דִבְּרָה כָל זֹאת&#8230; יָרְדָה דִמְמַת־פִּתְרוֹן לָעוֹלָם,</p>

<p>וְנוֹפְפוּ צְעִיפֵי מִסְתּוֹרִין, כְּאוֹמְרִים לְפַלֵּשׁ רָז עוֹלָם</p>

<p>עַל אַפְסֵי מַשְׁתִּיּוֹת: הַכֹּל גָּלוּי־מוּבָן, סְתָם לְלֹא פֵשֶׁר,</p>

<p>כָּל סֵדֶר מְשֻׁלָּב בְּהֶפְכּוֹ&#8230; נִצְטוֹפְפוּ עֲנָפִים וּצְלָלִים</p>

<p>בְּגַן לֵיל הַקַּיִץ, וַיִּלְכְּדוּ בְרִשְׁתּוֹת הַיֶּרֶק הַמְּבֻשָּׂם</p>

<p>דַּג־סַהַר מִנִּבְכֵי כְּחֹל־כָּסֶף; הִתְנוֹעֲעָה מְנוּחוֹת הַבְּרֵכָה</p>

<p>וַתְּיַשֵּׁן בַּרְוַזֵי הַבָּר בְּבַבּוּאוֹת הַסְּבָךְ לָעֲרָבִים:</p>

<p>נִתְעַרְבְּבוּ מַעְלָה וּמַטָּה, גִּשְׁשׁוּ צַמָּרוֹת בַּקַּרְקַע,</p>

<p>וּגְזָעִים הִתְהַלְּכוּ תְלוּשִׁים — כְּמוֹ עָיַף קִמְעָא הַיּוֹצֵר,</p>

<p>אוֹ חָמַד שַׁעֲשׁוּעִים וָנֹפֶשׁ, וַיְעַמְעֵם בְּקַרְנֵי אֶצְבָּעוֹת</p>

<p>לְרֶגַע עַל עֵינָיו הַצּוֹפוֹת הֲלִיכוֹת הָעוֹלָם וְחֻקָּיו&#8230;</p>

<p>וְיָפֶה וְחָפְשִׁי לְהַפְלִיא לוֹ נִרְאֶה הָעוֹלָם הֶהָפוּךְ,</p>

<p>הַמְשֻׁחְרָר מִזְּדוֹן תְּבוּנַת בְּעָלָיו וּמֻפְקָר לְנוֹיוֹ וּלְחַגּוֹ,</p>

<p>הִתְחַפֵּשׂ כְּעוֹצֵם עַפְעַפָּיו לְהַשְׁהוֹת אֶת מַרְאֵה הַקְּסָמִים —</p>

<p>וְאוּלַי הִתְעַשֵּׁת בִּדְמִי הָאֱלֹהִים — — — פִּתְאֹם גָּעוּ הַפָּרוֹת</p>

<p>בָּרֶפֶת בְּאֶנְקָה עֲמוּמָה וְכִבְדַת מַחֲשַׁכֵּי כְּמִיהָה,</p>

<p>כַּהֲמִית חֶבְלֵי תֹהוּ מִתְקַשֶּׁה בְּלִבְטֵי תִקּוּנוֹ, כִּי הִרְגִּישׁ</p>

<p>שֶׁשָּׁבְתָה יַד אֵל עַל נַחְשׁוֹלָיו מִשַּׁכְלֵל אֶת פֶּלֶא הַיְצִירָה</p>

<p>עַד תֻּמּוֹ, עַד אָפֵס כָּל אֹפֶל וְטִשְׁטוּשׁ: כֹּה חִלְחְלָה פִרְאָה</p>

<p>וּצְרוּדָה הַגְּעִיָּה בְחֶבְיוֹן שַׁבָּתוֹן וְהֶפְקֵר לַיּוֹצֵר,</p>

<p>וַתְּשַׁסַּע פָּרֹכֶת הַתַּשְׁבֵּץ שֶׁל רִקְמַת בֵּין שְׁמָשׁוֹת לְעֵינָיו,</p>

<p>וַתְּגַל לוֹ כָל תֻּרְפָּה וְגַלְמוּת — כְּבַד־רַעֲמָה הִתְנָעֵר הַבּוֹרֵא</p>

<p>בְּנִקְרַת הַפְּלָדוֹת לָאֵין־סוֹף, עַל אָבְנֵי סַפִּיר וּבְרָקִים,</p>

<p>וַיְרַתֵּק חִשּׁוּקֵי שַׁלְהָבוֹת וַיִּפְקֹד מַעַרְכוֹת הַבְּרִיאָה&#8230;</p>

<br />
</blockquote>

<blockquote>
<p>כֹּה חָלְפוּ דִמְדּוּמֵי הַשְּׁקִיעָה וַיָּשָׁב הַכֹּל כְּשֶׁהָיָה,</p>

<p>וְשׁוּב כָּבֵד סֵבֶל הַפְּלִיאָה וְחִידַת הָאַחֲרִית בָּעוֹלָם —</p>

<p>הַנַּעֲרָה פָנְתָה לָלֶכֶת וַתַּעֲצֹר רֶגַע בְּדַרְכָּהּ:</p>

<p>&quot;וּרְאוּ זֹאת שָׁכַחְתִּי, וַאֲנִי כְבָר הוֹאַלְתִּי לְסַפֵּר אֶת מוֹצְאוֹת</p>

<p>הַשְּׂדֵרָה: עִם שִׁלְהֵי הַקַּיִץ, בַּבֹּקֶר, בַּבֹּקֶר, מִצַּמְרוֹת</p>

<p>הַפָּז לַצַּפְצָפוֹת יֵשׁ נִסָּה תִיּוּרוֹ הָרִאשׁוֹן לַזֹּהַר</p>

<p>כָּל גּוֹזָל מֵעֲדַת הַחֲסִידוֹת, שֶׁרִפְּדוּ לָהֶן תַּחֲנַת קֵיצָן</p>

<p>זֶה דוֹרוֹת בְּסִבְכֵי הַשְּׂדֵרָה&#8230; שִׁקְשְׁקוּ כְנָפַיִם צְעִירוֹת;</p>

<p>וַיָּחָג הָאֶחָד חוּג קָטָן, וַהֲלוּם פְּחָדִים הָפַךְ אֶל קִנּוֹ,</p>

<p>וְאָחִיו הָעַז יִשֵּׁר מַסְלוּל, עַד שִׁכּוֹר מִתְּכֵלֶת וְחֶדְוָה</p>

<p>שָׁב עָיֵף אֶל רִבְצוֹ וַיִּלְטֹף אֶבְרָתוֹ — זוֹ תְּשׁוּרַת הַפְּלָאִים</p>

<p>שֶׁבִּשְּׂרָה לוֹ אשֶׁר עֲרָבוֹת וְיַמִּים בְּבַגְרוּת מֻטָּתָהּ&#8230;</p>

<p>בָּעֶרֶב בָּעֶרֶב עַל רֹאשׁ הַצַּפְצָפוֹת נִתְכַּנְּסוּ הַחֲסִידוֹת</p>

<p>מִטִּיּוּל־הַצַּיִד עַל פְּנֵי שְׂדוֹת קָצִיר וָאָחוּ, וּבְטֶרֶם</p>

<p>תֵּרַדְנָה לְקִנָּן עוֹד צָפוּ זְמָן רַב, אַחַת אַחַת בַּלַּיְלָה,</p>

<p>מַקּוֹרָן מְשֻׁרְבָּט וְלֹא עָיְפָה רַגְלָן — עַד פַּעַם בָּעֶרֶב,</p>

<p>כִּי עִפְּרָה רוּחַ צְפוֹנִית וַתִּדְלַח גַּוָּנֵי הָאֹפֶק,</p>

<p>וַיִּדְהֶה אַרְגְּמָנוֹ וְהֶאֱפִיר, וְרִדְּדָה עוֹפֶרֶת שִׁפּוּלָיו,</p>

<p>וְצֻנַּן הַטַּל עַל פַּגַּת הַשְּׁזִיפִים — הֵן טִכְּסוּ בְלַחַשׁ</p>

<p>סוֹד עָצוּב וּמְבַשֵּׂר סְתָו וּמַקּוֹרָן נִזְדַּקֵּר אֶל חָזָן&#8230;</p>

<p>וְלֹא תָמִיד כִּוַּנְתִּי לְהַשְׁכִּים מִמָּחֳרָת בַּבֹּקֶר וְלִרְאוֹת</p>

<p>בְּהַפְלִיג הַסִּיעָה דָרוֹמָה&#8230; וְעַכְשָׁו לַשָּׁוְא רַק תְּרַפֵּד</p>

<p>עִם כָּל אָבִיב חָדָשׁ אֶת סֻבְּכָהּ הָרַךְ הַצַּפְצָפָה: כָּל חֲסִידָה</p>

<p>תְשַׁכַּח אֶת רַגְלָהּ וְהָלְאָה תְעַקֵּל נְתִיבָה מִמֶּנָּה,</p>

<p>כְּאִלּוּ מִיַּרְקָהּ הָרַעֲנָן גּוֹלְשָׁה כָּל אֵימַת זִכְרוֹנוֹת</p>

<p>לְמָרֵר שִׁיר שַׁלְווֹת כָּל קֵן&#8230; אֵלֶּה תוֹלְדוֹת צַפְצָפָה פְּלִיטָה,</p>

<p>שֶׁשָּׁבְקוּ אֲחָיוֹת לָהּ תָּרְנֵי שְׁחָרִים וּמִפְרְשֵׂי שְׁקִיעוֹת,</p>

<p>אַךְ חִנָּם תְּגַשְׁגֵּשׁ בְּעֹגֶן הָעֶצֶב אֶל חוֹף מַלְכוּת מְנוּחוֹת&#8230;</p>

<p>וְסִלְחוּ לְפִטְפוּט שִׁפְחַתְכֶם הָעֶרֶב, וְשָׁלוֹם&#8230;&quot; וּפִתְאֹם</p>

<p>וְלֹא נוֹתַר כָּל זֵכֶר לְעָגְמָה בְּקוֹלָהּ, הוּא צָהַל שׁוּב עַלִּיז</p>

<p>וְגוֹדֵשׁ עֲסִיסָיו בְּפִזְמוֹן מְרֻסָּק מֵאַפְלוּל הֶחָצֵר —</p>

<p>עַד נִדְמֶה לָרֵעִים הַדְּהוּמִים, כִּי תִעְתְּעָה בָמוֹ, הִתְחַפְּשָׂה,</p>

<p>וַתִּצְפֹּן הֵד לַעֲגָהּ וּמִרְיָהּ&#8230; וּבְעוֹד רֶגַע עָרְגוּ בְסֵתֶר</p>

<p>לִצְחוֹקָהּ הֶעָנֹג וְחָצוּף, שֶׁתְּמוֹל הֶעֱלִיבָם וְעַתָּה</p>

<p>הוּא חִלְחֵל בְּדָמָם כְּצֶלְצְלֵי קַיִץ בְּמֶרְחַב עַרְבָּיִם&#8230;</p>

<br />
</blockquote>

<blockquote>
<p>כְּבָר לָכַד הַלַּיְלָה מֶמְשַׁלְתּוֹ וַיָּנַח בִּכְחֹל אַפִּרְיוֹנוֹ,</p>

<p>וִירִיעוֹת יְצוּעוֹ הִתְפַּשְּׂקוּ לְרֵיחַ־חֲצוֹת לָאַגָּדוֹת</p>

<p>שֶׁיָּצְאוּ לָשׂוּחַ, עֲטוּפוֹת רְדִידִים, עַל פְּתִילֵי מִשְׁעוֹלִים —</p>

<p>עַל דַּרְגוֹת הַמַּעֲקֶה יָשְׁבָה הַנַּעֲרָה וַתִּקְבֹּל בְּאָזְנֵי</p>

<p>הַכֶּלֶב הַנֶּאֱמָן: &quot;הַגִּידָה, מֶה עָוְתָה גְבִרְתֵּךְ, כִּי חָלְפָה</p>

<p>הַשַּׁלְוָה מִנָּוִי, וְחֶדְוַת הַמָּחָר שֶׁתָּמִיד בְּהִירַת</p>

<p>הָרֹן יִשְּׁנָה אוֹתִי וַתְּאַלֵּם זְהַב חֲלוֹמוֹתַי לַבְּקָרִים,</p>

<p>הַלַּיְלָה הִתְנַכְּרָה רְעוּלַת הַפָּנִים, וְעֶצֶב גִּבֵּחַ</p>

<p>מְעֻנַּן הַמֵּצַח וּגְרוּם הָאֶצְבָּעוֹת הִתְרַפֵּק עַל עַרְשִׂי</p>

<p>בְּחִיּוּךְ שֶׁקָּפָא עַל רַחֲמָיו — וָאִירָא וָאֵצֵא אֵלֶיךָ&#8230;</p>

<p>וְהֵן הָיְתָה וְגֻנְּבָה הַתּוּגָה גַּם אֵלַי מִמַּחֲבֵא חֹרְשׁוֹת,</p>

<p>אַךְ דָּמִי לֹא עִכְּלָהּ וּבְטֶרֶם תִּסְתַּכֵּל בְּמָהֳלוֹ הוּא פְלָטָהּ</p>

<p>עִם רִנַּת הַסְּמָדַר לִנְעוּרָיו וּלְקֶצֶב מְחוֹלוֹ הַפָּזִיז — — —</p>

<p>הֲתִזְכֹּר, לֹא כְבָר זֶה, וְאשֶׁר רְוֵה בְשׂוֹרוֹת נִסֵּר בְּדָמִי,</p>

<p>שֶׁכָּפַן מִתְפָּעֵם לְפִשְׁרוֹ, וָאֶשְׁאַל לְתֻמִּי אֶת אַבָּא:</p>

<p>מַה יַּעֲשֶׂה הָאָדָם הֶעָצוּב בְּיָדָיו וּבְרַגְלָיו?&#8230; וְכִהָה</p>

<p>אָז אַבָּא בְפַחֲזוּת בִּתּוֹ, אַךְ תַּחַת גַּבּוֹתָיו הַקְּפוּדוֹת,</p>

<p>עִם דְּאָגָה מֵעַיִן קַנְתָּנִית, הִסְתַּכְּלָה בְרָכָה חֲשָׁאִית</p>

<p>לְרוּחַ הַגִּילָה שֶׁנָּשַׁב בְּאַלְמְנוּת בֵּיתוֹ לְרַגְלִי&#8230;</p>

<p>וְאֵיךְ אֶשָּׂא פָנַי אֶל אָבִי וְלֹא אָבִיא לוֹ מָחָר עִם בֹּקֶר,</p>

<p>לְהָשִׁיב אֶת נֶפֶשׁ הַגַּלְמוּד, תְּשׁוּרַת עֲלוּמַי וּשְׂשׂוֹנָם?&#8230;</p>

<p>כִּי לֹא בִימֵי עָנָן וּסְתָו, בִּשְׁבוֹת פִּלְחֵי עֶרְיַת הֶחָרִישׁ,</p>

<p>וְזוֹחֲלִים אֹרְחוֹת עַרְפִלִּים טְעוּנִים עַל שִׁכְמָם הַתָּלוּל</p>

<p>גַּבְנוּנֵי מִפְלָשִׁים אֲפוּרִים־מְטֻלָּאִים — לֹא אָז בָּא לִי עָצְבִּי,</p>

<p>כְּעֶרְגָּה טְמִירָה וְרַבָּה לְצִדְפֵי עֲנָנִים בְּנִיסָן,</p>

<p>לְמִטְרוֹת הַכֶּסֶף בַּקַּיִץ, כְּגַעְגּוּעִים לְחִטָּה מִתְפַּטְּמָה,</p>

<p>לְפִטְרֵי הַתִּרְזָה הַגְּלוּמִים־מְתוּקִים, לְחַג יַעַר רַעֲנָן</p>

<p>מְדֻשָּׁן הַשְּׂרָף וּמִתְרוֹנֵן מִצִּיּוּץ מַקְהֵלוֹת עִם שֶׁמֶשׁ —</p>

<p>כִּי עַתָּה, בִּמְלוֹא שֶׁגֶר קַיִץ, בַּעֲמֹד דְּגַן־יָהּ בְּכָל חֻמּוֹ,</p>

<p>וְאֶגְלֵי הַתּוּת אָדְמוּ, קָרְשׁוּ, וּמוֹזְגָה הַשֶּׁמֶשׁ בְּסֵפֶל</p>

<p>כָּל פְּרִי עֲסִיס רִקְחָהּ, שֶׁאָסִיף רַב תַּבְלִין יְטַגְּנוֹ בַמִּטְבָּח</p>

<p>בְּעַרְבֵי דְלָפָיו — גָח עָצְבִּי לְהַבְהִיל מַס־פִּרְטוֹ מִסְּמָדְרִי;</p>

<p>מִתַּמֵּם הִתְנַכֵּר מֵאָרְבּוֹ, פִּתַּנִי בַלָּאט לְהִתְגָּרוֹת</p>

<p>הֲתוּלִים בִּשְׁנֵי הַקַּיָּטִים, וַיְנַקֵּשׁ לְחֻפְשִׁי וַיְסַרְסֵר</p>

<p>בִּצְרוֹר פִּרְחֵי שָׂדֶה&#8230; סִבְּכַנִי בְבוֹגְדוֹת וַיַּחְצִיף</p>

<p>אֶת לִבִּי בְרַהַב וּבְעָקְבָה&#8230; וַאֲנִי עוֹד בְּאֶמְצַע הַמִּשְׂחָק,</p>

<p>וַיַּחְשׂוֹף הַמַּסְוֶה מִפָּנָיו וּבְעֶצֶם הַקְּרָב צָבַת דָּמַי —</p>

<p>עוֹד עָמַד בִּי לִבִּי לְכַסּוֹת תְּבוּסָתִי, לִפְלוֹט בְּשִׁיר עַלִּיז</p>

<p>חָצֵרָה&#8230; בְּבֵיתִי דְּלָקַנִי הָעֶצֶב וַיָּשֶׁת עַל עַרְשִׂי — — —</p>

<p>וְקָצִיר כִּי יָבוֹא בִמְהֵרָה, אֵיךְ אֶתְחַר בְּצַהֲלַת שִׁירִי</p>

<p>וּבְמִסְפַּר אֲלֻמַּי עִם נַעֲרֵי הַכְּפָר, וְאֵיךְ אוּכַל אֲפַגֵּר</p>

<p>בִּמְחוֹל הַהִלּוּלִים בָּעֶרֶב הָאַחֲרוֹן, בִּכְלוֹא שְׂדוֹת הַקָּצִיר</p>

<p>אֶת מִכְסַת זְהָבָם לַגְּרָנוֹת — וַאֲנִי, הֲלֹא תֵדַע, הִסְכַּנְתִּי</p>

<p>לַעֲנֹד זֵר הַחִטָּה לְרֹאשִׁי, לָצֵאת הָרִאשׁוֹנָה בַּמְּחוֹלוֹת —</p>

<p>הָהּ, נִירוֹן&#8230;&quot; אַךְ כִּרְכֵּר הַכֶּלֶב וְנִרְתַּע מִגְּבִרְתּוֹ, וַיְזוֹרֵר</p>

<p>כִּי סָלְדָה לְשׁוֹנוֹ מֵאֵגֶל מָלוּחַ שֶׁגָּלַשׁ מִלֶּחְיָהּ&#8230;</p>

<br />
</blockquote>

<blockquote>
<p>בִּמְרוֹם שַׁדְמוֹת־תְּכֵלֶת יַד מִי תָלְשָׁה אֶחָד לְאֶחָד כּוֹכָבִים,</p>

<p>וַתִּקְלַע שַׁרְבִיטֵי קִלְחֵיהֶם לְלַפֵּד צְרוֹר־פִּרְחֵי סַפִּיר;</p>

<p>וְלִקְרַאת פִּתְרוֹן־חֲצוֹת מִתְמַהְמֵהַּ צַפְצָפָה הִפְצִיעָה צַמַּרְתָּהּ.</p>

<br />
</blockquote>

<h2 id="ג.מֵהַמַּטָּרָהוְהָלְאָה">ג. מֵהַמַּטָּרָה וְהָלְאָה</h2>

<blockquote>
<br />
</blockquote>

<blockquote>
<p>מְנֻפִּים בְּשִׁבְעַת רְקִיעִים וּשְׁקוּפִים עַד אַפְסֵי כָל פְּרָזוֹן</p>

<p>הִכְחִילוּ צָהֳרַיִם בַּשָּׁרָב; נִסְתַּחֲפוּ שָׂדוֹת וּדְרָכִים</p>

<p>כְּתַלְמֵי קֶצֶף מְגֻוָּן בְּאוֹקְיָנוֹס מְפֻלַּשׁ הַזֹּהַר —</p>

<p>בַּמְּרוֹמִים הַשֶּׁקֶט הַגָּדוֹל, הַתְּכֵלֶת הַזַּכָּה: שַׁבָּתוֹן&#8230;</p>

<p>רַק מַטָּה, בִּמְסִלּוֹת יְרוּטוֹת לַטֶּרֶף, עוֹד רָחֲשׁוּ, זָעוּ</p>

<p>נְקֻדּוֹת עֲמוּמוֹת: נְמָלָה וְאָדָם וְעֵדֶר שֶׁל פָּרוֹת,</p>

<p>שֶׁשֵּׂרְכוּ נְתִיבוֹת מִחְיָתָם בְּעָמָל וּבְמֶמֶר הַשּׂוֹגְשִׂים</p>

<p>וּבוֹלְשִׁים בְּכָל סֶדֶק וָפֶרֶץ&#8230; כֹּה חֹל וְשַׁבָּתוֹן נִתְלַכְּדוּ,</p>

<p>הִתְכַּתֵּשׁ שֶׁקֶט אַפְסָיִם עִם אוֹיֵב קְשֵׁה רָצוֹן וְסַרְבָּן,</p>

<p>שֶׁהִתְקִיף אַפֶּדֶן שַׁבְרִירָיו וַיִּמְרוֹד בַּמַּלְכוּת הַקּוֹפְאָה</p>

<p>עַל זָהֳרֵי נִצְחָהּ, תָּקַע צִפָּרְנָיו בַהֲדַר בְּלִימַת אֵלִים,</p>

<p>כִּרְסֵם בְּסַפִּיר עֶרְיָתָהּ וְחִטְחֵט וְקִרְקֵר בַּבְּדָקִים,</p>

<p>פִּתְפֵּת שַׁלְמוּתָהּ בִּמְרִי, וְהִשְׁרִיצָהּ פְּרוּדוֹת וּקְמָצִים;</p>

<p>וַיַּעֲמֵק לַחְשׂוֹף וּלְזַעֲזֵעַ עַד נִקֵּר מִטַּבּוּר מַשְׁתִּיתָהּ</p>

<p>אֶת שְׁלִילָהּ הַטָּמִיר, הַנִּרְדָּם בְּאַחֲרוֹן חֶבְיוֹן בְּתוּלֶיהָ,</p>
</blockquote>

<blockquote>
<p>הַגָּלוּם בְּשִׁבְעַת צְעִיפֵי הַתֹּהוּ: הַחַיִּים — וְלַד־זְקוּנִים</p>
</blockquote>

<blockquote>
<p>לַהֲוָיָה שֶׁפֻּתְּתָה פַעַם לַפְּרִיָּה, וַעֲיֵפָה תְנַסֶּה</p>

<p>לַשָּׁוְא לִסְכֹּר רַחְמָהּ — — — אַךְ יֵשׁ אֲשֶׁר פִּתְאֹם יִתְפַּכְּחוּ הַחַיִּים —</p>

<p>בְּאֶחָד מֵרִבְבוֹת אָדָם בְּאֶחָד מִשִּׁשִּׁים לְרֶגַע —</p>

<p>יִשְׁתַּחְרְרוּ־יִתְהוּ בְּאֵיבַת תִּמָּהוֹן עַל חֶתֶף דּוֹרוֹתָם,</p>

<p>יַכִּירוּ כָל מִרְמַת הָאַכְזָב הַמֵּסִית, וּבְכִלְיוֹן מְחוֹזִים</p>

<p>יַעַרְגוּ לְשַׁלְוַת קַדְמַת־מְקוֹרָם, שֶׁצַּר כְּבָר לְקַבְּלָם</p>

<p>וּלְשַׁכֵּךְ אֶת שִׁטְפָּם בֵּין גְּדוֹתָיו&#8230; וְכֹה שׁוֹקְעָה מִתְפּוֹרְרָה מַלְכוּת</p>

<p>שַׁבָּתוֹן עַל הוֹד עַקְרוּתָהּ־שַׁלְמוּתָהּ, כִּי נִפְתְּתָה פַעַם</p>

<p>לַפֵּרוּד — וּבְמֶרֶד נִדָּחִים נִקְלָעִים הַחַיִּים לְלֹא מִקְלָט.</p>

<br />
</blockquote>

<blockquote>
<p>קָרְנוּ מִפְרְשֵׂי זָהָב בַּמֶּרְחָב שֶׁשָּׁקַט עַל תְּכֶלְתּוֹ,</p>

<p>וְלֹא יָדַע כִּי גָמֵל בְּבִטְחַת מְרוֹמָיו הַבָּגֶד — כִּי פִתְאֹם</p>

<p>מִשַּׁחֲקֵי־דְמִי, בְּהִשְׁתַּתֵּק הָעוֹלָם עַל תּוֹעֲפוֹת צָהֳרָיו,</p>

<p>מִיַּרְכְּתֵי תְכֵלֶת, מִתָּרְנֵי הַחַג, נִתַּק נֵץ, מַהֵר הִשְׁחִיר</p>

<p>לְעֵבֶר חֲצַר הָאֲחֻזָּה, הִגִּיעַ עַד גְּבוּל הָעֲרָבוֹת,</p>

<p>הַחוֹפְפוֹת בִּבְרֵכַת־נְזִירוֹת שְׂעָרָן הַיָּרֹק לְלֵיל כְּלוּלוֹת,</p>

<p>וַיְרַדֵּד אֶת מֻטַּת כְּנָפָיו וְנִתְקַע בֵּין גַּלֵּי הַזָּהָב&#8230;</p>

<p>כִּמְעַט רֶגַע הִקְשִׁיב לְפִטְפּוּט הַיּוֹנִים עַל גַּגּוֹת הֶחָצֵר,</p>

<p>וַיָּחָג בַּכְּחֹל מַטָּה מָטָּה, וַיִּצְלֹל כַּאֲנָךְ כְּבַד עֹפַרְתּוֹ</p>

<p>אֶל בֵּין הַשַּׁאֲנַנּוֹת — עוֹד רֶגַע וְהִמְרִיא וּמַשַּׁק כְּנָפָיו</p>

<p>בְּעֹז שִׁסַּע נָתִיב בַּשֶּׁמֶשׁ; וַהֲדוּקָה בֵּין קַרְסֵי צִפָּרְנָיו,</p>

<p>מִתְעַלְּפָה לְרֵיחַ מְרוֹמִים, לְפַחֲדֵי בַרְזֶל בִּבְשָׂרָהּ,</p>

<p>אַט פִּרְפְּרָה יוֹנָה וַתִּגְוַע&#8230; שָׁם הַרְחֵק בַּחֻפָּה הַכְּחֻלָּה,</p>

<p>הַבָּרָה מִבֹּר וּמְסֻנָּנָה בְּכוּר שִׁבְעַת רְקִיעֵי בְּרֵאשִׁית,</p>

<p>חֲרוּזֵי אֳדָמִים נִגָּרוּ, וְחֻלְּלָה טַהֲרַת שַׁבָּתוֹן</p>

<p>מִשַּׁוְעָה גוֹסֶסֶת לַחַיִּים, מְנַּהֲקַת רֶצַח שְׂבֵעָה.</p>

<p>לֹא פַעַם כְּבָר תָּפַשׂ הַזָּקֵן אֶת רוֹבוֹ לִנְקֹם דְּמֵי יוֹנָיו</p>

<p>בַּנֵּץ, אַךְ הַנַּעֲרָה עָצְרָה בְיָדוֹ: &quot;אַל, אַבָּא!&#8230; מְרַחֲמָה</p>

<p>אֲנִי אֶת צִפָּרַי הַתַּמּוֹת וּלְבָבִי מִתְחַמֵּץ לָרֶצַח,</p>

<p>אַךְ חָסָה אֲנִי עַל הַדּוֹרֵס, הַבָּא עַל אַכְזְרִיּוּת מִשְׁפָּטוֹ,</p>

<p>שֶׁחָקְקוּ לוֹ בֵּין מִפְלָשָׁיו, וְלֹא יַעֲרִים לְכַסּוֹת דַּם טַרְפּוֹ;</p>

<p>וְכֹה יָפֶה וְאַמִּיץ יַדְבִּיקוֹ, כֹּה הָגוּן וְגֵאוּת תַּפְקִידוֹ&quot;. —</p>

<p>הִשְׁתָּאֶה הַזָּקֵן לְבִתּוֹ וְלֹא יָרָה&#8230; בְּחָדְשֵׁי הַקַּיִץ</p>

<p>לֹא בִקְּרָם הַנֵּץ כֹּה תְכוּפוֹת, כִּי תָר מִחְיָה גַסָּה לְקִנּוֹ</p>

<p>עַל מְאוּרוֹת אַרְנָבוֹת וּשְׁפַנִּים, שֶׁחִמְּמוּ וַלְדֵיהֶם בַּשֵּׁמֶשׁ,</p>

<p>בַּסְּבָךְ וּבַחִישׁוֹת, שָׁם חִטְּטוּ הַקּוֹרְאִים סָפִיחַ וּשְׁרָצִים:</p>

<p>רַב הָיָה הַטֶּרֶף בְּהֶפְקֵר הַשְּׁפֵלוֹת, בַּסּוּף וּבֶהָרִים,</p>

<p>וּבִרְכַּת כָּל צַיִד בְּכֵרָה יְרֻקַּת מַזְנוֹנִים, שֶׁנִּמְנֶה</p>

<p>גַם הוּא בֵין חֲשׁוּבֵי קְרוּאֶיהָ, וְלֹא יָרַד לָצוּד בַּחֲצֵרוֹת</p>

<p>זְמַן רָב, וַיִּמָּנַע מִנְּווֹת הָאֲנָשִׁים עַד גְּמַר מִשְׁתֵּה קַיִץ&#8230;</p>

<p>אַךְ יִקְרֶה בְעוֹנַת הַקָּצִיר, בִּדְפוֹק הָעֲבוֹדָה לַשָּׂדוֹת</p>

<p>אֶת כָּל תּוֹפֵשׂ מַגָּל וּמוֹשֵׁךְ בְּתֶלֶם, וּבְדִמְמַת חָצֵר</p>

<p>מְנַסְּרָה בְגִיל עֲדַת יוֹנִים, כְּעָב רְקוּמַת תּוֹלָע וְחָרוּץ,</p>

<p>מִסְתַּדְּרוֹת בְּטוּרִים לְבָנִים, וּבְתַחֲרוּת־טִיסָה מִתְבַּדְּרוֹת</p>

<p>כְּבַהֲרוֹת כֶּסֶף שֶׁשֻּׁבְּצוּ בִזְהַב אַבְקוֹת זִיו — וְּבעֹוד רֶגַע</p>

<p>תָּחוֹגְנָה שׁוּב נִכְחָן; וְגָדְלָה הֲמֻלַּת הַפְּתַיּוֹת לְגָרוֹת</p>

<p>הַנֵּץ מִמִּקְלָטוֹ, וְעָט לָאֲחֻזָּה לָבֹר לְקִנּוּחַ</p>

<p>סְעוּדָתוֹ הַגַּסָּה עוֹד לִפְתָּן מְפֻטָּם בַּעֲדַת הַמִּתְעַלְּסוֹת. — —</p>

<p>אֲבֵלוֹת נִדְחָפוֹת הַיּוֹנִים לִדְגֹּר עַל קִנֵּיהֶן בְּרֶטֶט,</p>

<p>וְלֹא יָדְעוּ כִּי הָיְתָה יַד גְּבִרְתָּן הָרַכָּה וּמְלַטְּפָה בַמָּעַל,</p>

<p>כִּי צִדְּדָה הָרוֹבֶה מֵאוֹיְבָם וַתָּחָס עַל רָהְבּוֹ הַפִּרְאִי —</p>

<p>הֲלֹא הִיא שֶׁתֵּדַע לְנַשְּׁקָן וּלְרַפֵּד הַקֵּן לְגוֹזְלֵיהֶן,</p>

<p>וּבְשַׁאֲגַת קֶסֶם בְּעֵינָהּ תְּלַוֶּה אֶת רוֹצְחָן, תִּסְתַּכֵּל</p>

<p>אֵיךְ גּוֹלְשִׁים בַּתְּכֵלֶת הַצְּלוּלָה אֲגָלִים אֲדֻמִּים וְחַמִּים&#8230;</p>

<br />
</blockquote>

<blockquote>
<p>מִמּוּל אַשְׁדּוֹת תּוֹלָע בְּנִמְלֵי הַשְּׁקִיעָה, עַל שְׂדוֹת דָּגָן גְּמוּמִים,</p>

<p>הִתְפַּרְקְדוּ צְלָלִים בֵּין אָהֳלֵי זָהָב מְתֻלָּמִים שֶׁתָּקַע</p>

<p>הַקַּיִץ בְּיוֹם קָצִיר רִאשׁוֹן; הַפּוֹעֲלִים שָׁבוּ מִמְּלַאכְתָּם&#8230;</p>

<p>הִתְנַהֵל הַזָּקֵן לְאַט, דּוּמָם קָטַף מְלִילוֹת וּפְרָכָן</p>

<p>בֵּין כַּפָּיו וַיָּבָר לְרוּחַ הָעֶרֶב גַּרְעִינֵי הַדָּגָן,</p>

<p>שֶׁשְּׁזוּפִים וּצְנוּמִים הִתְגּוֹלְלוּ עַל כַּף מְיֻבֶּלֶת וְנֻפּוּ</p>

<p>אֶל בֵּין אֶצְבְּעוֹתֶיהָ, וְכִסְכְּסֵם אַחַת אַחַת מֵרְגִילוּת</p>

<p>בֵּין שִׁנָּיו, וְלֹא עָמַד עַל טִיבָם וְטַעְמָם&#8230; עַד שֶׁלֹּא יָכֹל</p>

<p>הִתְאַפֵּק, וַיִּפֶן אֶל בִּתּוֹ, וַיְהִי דְבָרוֹ שָׁקוּל וּמְיֻשָּׁב,</p>

<p>כַּאֲגַב שִׂיחָה גְרֵדָא: &quot;הֲלֹא תֵדְעִי, בִּתִּי, אֵין נַפְשִׁי לְהַשְׁהוֹת</p>

<p>אֶת שְׁנֵי הַדַּיָּרִים בְּבֵיתִי&#8230;&quot; הַנַּעֲרָה לֹא עָנְתָה&#8230; וַיּוֹסֶף:</p>

<p>&quot;רָאִיתִי כִּי רָפְתָה הַמְּלָאכָה בַשָּׂדֶה, גַּם אַתְּ בִתִּי אֵינֵךְ</p>

<p>כְּדַרְכֵּךְ מֵאָז — נָפַל דָּבָר וַאֲנִי טֶרֶם אַבְחִין — וָאֶשְׂכֹּר</p>

<p>לִי פּוֹעֲלִים שְׁנַיִם חֲרוּצִים&#8230; הַאֵין טוֹב לַחְשׂוֹךְ אֶת הַחֶדֶר</p>

<p>בִּשְׁבִילָם וְיוּכְלוּ לְהַשְׁכִּים לַשָּׂדוֹת&#8230;&quot; וַתַּעַן הַנַּעֲרָה,</p>

<p>וַיְהִי כְמוֹ מָשְׁכָה בְּרֶסֶן הַמִּלִּים לְנַהֲגָן בְּנַחַת:</p>

<p>&quot;בָּאָסָם רַק שְׁאֵרִית בְּלִיל סֻבֵּי אֶשְׁתַּקַד בַּפִּנּוֹת, וְעוֹד פְּנוּיוֹת</p>

<p>הַגְּרָנוֹת כִּמְעַט, כִּי מָאתַיִם הַסְּאִים לֶפֶת־שֶׁמֶן שֶׁנֶּעֶרְמוּ</p>

<p>בָהֶן, בְּיוֹם גְּשָׁמִים רִאשׁוֹן, בִּשְׁבוֹת קְצִיר הַשָּׂדוֹת, תְּדוּשֵׁן —</p>

<p>כָּהֵם וְכָהֵמָּה אִם פּוֹעֲלֵי שָׂדֶה לְךָ תִּשְׂכֹּר, לֹא יֶחְסַר</p>

<p>לָהֶם מְקוֹם לִינָה — וְאֵין צֹרֶךְ בַּחֲדַר הַדַּיָרִים&#8230;&quot; וַיֵּלְכוּ</p>

<p>תְּפוּשֵׂי מַחֲשָׁבוֹת וְשׁוֹתְקִים, אַךְ הֻדַּק עוֹד יוֹתֵר הַקֶּשֶׁר</p>

<p>הַמְאַחֶה בַלָּאט רַעְיוֹן סְתָרִים, וְכֹה כָבְדָה הַשְּׁתִיקָה הָאוֹרְבָה</p>

<p>פְּעוּרַת הַלּוֹעַ הָרֵיק — עַד שׁוּב פָּתְחָה הַנַּעֲרָה בִּמְתִינוּת,</p>

<p>וַתְּהִי כְמַמְשִׁיכָה לְאַט שִׂיחָה קַלָּה, וּכְאִלּוּ לֹא הָיְתָה</p>

<p>מַפְלִיגָה בְדֹחַק דְּבָרֶיהָ לִתְחוּם רָחוֹק־זָר, כְּמִתְכַּוְּנָה</p>

<p>לְיַשֵּׁב הַלֵּב וּלְהַפְתִּיעוֹ וּלְפַיְּסוֹ עַל כָּרְחוֹ — וַתֹּאמַר:</p>

<p>&quot;הִתְקַדֵּם הָעוֹלָם וַתֶּרֶב הַדַּעַת וְאָנוּ לֹא נֵדָע,</p>

<p>כִּי סָגַר עָלֵינוּ הַכְּפָר עַל אַדְמָתוֹ וְשִׁפְעוֹ וְשִׁקְטוֹ&#8230;</p>

<p>אַךְ יֵשׁ אֲשֶׁר יָבוֹא הַדַּוָּר וְקֻנְטְרֵס בְּיָדוֹ, שֶׁשָּׁלְחוּ</p>

<p>אֵלֵינוּ מִבָּתֵּי חֲרשֶׁת רְחוֹקִים, וְאָז רַק נִשְׁתּוֹמֵם</p>

<p>לִרְאוֹת בַּצִּיּוּרִים צֵרוּפֵי מְכוֹנוֹת שֶׁשֻּׁכְלְלוּ, חֻדְּשׁוּ,</p>

<p>אֵי שָׁם הַרְחֵק מְאֹד מִכְּפָרֵינוּ, לְכָל שִׁמּוּשׁ בַּיִת וְשָׂדֶה,</p>

<p>וְדוֹחֲקוֹת רַגְלֵי כָל חַי וְכָל כֶּלִי, שֶׁעָמְדוּ תְּדִירִים</p>

<p>לְאֵמוּן תַּפְקִידָם מֵאָז דְּאֹג אָדָם לְמִשְׁקוֹ עַד הֵנָּה.</p>

<p>וְרֶגֶשׁ תִּמָּהוֹן וְגָאוֹן בִּפְנֵי חָכְמַת אָדָם יְבוֹאֵנוּ&#8230;</p>

<p>אַךְ יֵשׁ וְיִלָּוֶה אֵלָיו, מִמַּאֲפֵל נֶפֶשׁ יְגֻנָּב,</p>

<p>כְּרִפְרוּף מַשְׂטֵמָה עִוֶּרֶת־אִלֶּמֶת לָאוֹיֵב הַיָּהִיר,</p>

<p>הַמְבַיֵּשׁ כֵּלֵינוּ הַיְשָׁנִים שֶׁטִּפְּלוּ בָּם דּוֹרוֹת בִּשְׁלֵמוּת,</p>

<p>שֶׁלְּטָשׁוּם בְּעַרְבֵי הַקָּצִיר בְּרִנַּת הַשּׂבַע לְמָחָר&#8230;</p>

<p>אָז יֵשׁ כִּי נִתְגַּנֵּב לָאֻרְוָה בַלָּאט — נְוֵה־מִשְׁנֶה לָאָדָם</p>

<p>מֵאָז וּמֵעוֹלָם — וְאַהֲבַת חֶמְלָה וּבשֶׁת בְּעָלִים,</p>

<p>שֶׁזִּלְזֵל בְּעַבְדּוֹ הַיָּשָׁר, תּוֹקְפוֹת לִבֵּנוּ לְמַרְאֵה</p>

<p>הַסּוּסִים הַמְנוֹפְפִים זָנָב וְנוֹחֲרִים מְנוּחוֹת עַל בְּלִילָם,</p>

<p>וְעוֹד זֵעַת עֲמָלָם מַלְבִּינָה אֶת קִצְפָּהּ עַל מֶתֶג וָרֶסֶן.</p>

<p>בְּחִבָּה נְלַטֵּף צַוָּארָם, נִתְחַפֵּשׂ כְּגוֹמְלֵי אֱמוּנִים,</p>

<p>אַךְ שִׁקְשׁוּק הַמְּכוֹנָה כְבָר אוֹרֵב מִדַּפֵּי הַקֻּנְטְרֵס הַמְצֻיָּר,</p>

<p>וּמְבַשֵּׂר אֶת בּוֹאָהּ וְלַעֲגָהּ לְכָל מִדּוֹת גְּמוּדוֹת־עֲנָווֹת,</p>

<p>שֶׁסִּפְּקוּ עַד דַּי כָּל צָרְכֵינוּ בִסְאָה וּבְקַב — הִיא תְהַתֵּל</p>

<p>בְּאוֹן צֶמֶד סוּסִים, בִּשְׁרִירֵי צַלְעוֹתָם, וּבְמַעְגַּל חֶשְׁבּוֹנוֹת</p>

<p>תְּחַשֵּׁק אוֹפַנִּים וּגְלִילִים לְהַבְהִיל אֶת נִדְלֵי בַרְזִלָּה;</p>

<p>וַיְהִי לָהּ הַשָּׂדֶה לְקַו וְהַגֹּרֶן לְמִדָּה שַׁחְצָנִית,</p>

<p>תַּקִּיפַת נִצָּחוֹן כְּבָר נָטְעָה בַלֵּב אִי־אֱמוּנָה וְחֶשֶׁד</p>

<p>לִמְרוּצַת הַדָּם בְּכָל חַי, וּלְכָל רָצוֹן מְגַשֵּׁשׁ, מִזְדָּרֵז,</p>

<p>נִכְנַע מִפַּחֲדֵי אֲדוֹנִים, אוֹ פוֹעֵם מֵחֶדְוַת יְצִירָה&#8230;</p>

<p>כֹּה נִפְסַח עַל מִפְנֵה דְרָכַיִם: רִוַּחְנוּ מְעַט מֵהַיָּשָׁן,</p>

<p>וַנְּפַגֵּר לִפְנוֹת אֶל הֶחָדָשׁ, הַכּוֹבֵשׁ. — הֲלֹא תַסְכִּים, אַבָּא,</p>

<p>כִּי שָׁם פִּסְּגוּ מִגְדָּל עֵת אָנוּ בַשֵּׁפֶל יָשַׁבְנוּ, וּבְמִקְרֶה</p>

<p>יִזְדַּמֵּן גַּם לָנוּ לְהַכִּיר דְּבַר־מָה מִכָּל גְּדוֹלוֹת הַמַּדָּע,</p>

<p>בְּבוֹא קֻנְטְרֵס דֹּאַר, אוֹ קַיְטָן כִּי יָסוּר לְבַלּוֹת פֹּה חֻפְשׁוֹ&#8230;&quot;</p>

<br />
</blockquote>

<blockquote>
<p>מַקִּישָׁה בְקַרְסֵי הַבַּרְזֶל וּמְקַשְּׁשָׁה פְלִיטֵי שִׁבֳּלִים,</p>

<p>הִתְנוֹדְדָה מַלְקֵשָׁה עַל כִּבְרַת הַקָּצִיר לְדַהֲרוֹת הַסּוּסִים,</p>

<p>שֶׁשִּׁפּוּ אָזְנֵיהֶם לַהֶמְיָה בְּשִׁקְתוֹת עֶרֶב וְסִמְּרוּ</p>

<p>שְׂעַר גַבָּם הָעוֹקֵץ לְזֵכֶר הַמַּתְבֵּן הַמְרֻדָּד בֶּחָצֵר,</p>

<p>שֶׁנָּעִים הִתְגָּרֵד בֵּין שְׁבָבָיו הַחַדִּים לְלֹא רֶסֶן וְאֻכָּף&#8230;</p>

<p>זֵרְזָם הַזָּקֵן, בְּעָבְרָם עַל פָּנָיו, בִּשְׁרִיקָה, כְּדַרְכּוֹ,</p>

<p>אַךְ דַּעְתּוֹ לֹא נָחָה וַתַּפְלֵג מִשְּׂדוֹתָיו וְסוּסָיו — וְיָפֶה</p>

<p>הוּא כִוֵּן כָּעֵת, אֵיזֶה דֶרֶךְ עָבְרָה הָרוּחַ עַל בִּתּוֹ</p>

<p>לְגַנּוֹת הַחַיִּים בַּכְּפָר וּלְהִתָּפֵשׂ לְלַהֲטֵי הַמַּדָּע,</p>

<p>שֶׁאָחַז בְּעֹרֶף הָאָדָם, כְּגוֹרָל אַכְזָרִי הַמְחַדֵּשׁ</p>

<p>לוֹ פְלָאָיו לַבְּקָרִים, וְלֹא יֶאֱצַל לוֹ שָׁהוּת לְסַגְּלָם וּלְחַמְּדָם —</p>

<p>וּמַה יִּסְכֹּן דָּבָר לָאִישׁ, אִם לְאָהֳבוֹ וּלְכַבְּדוֹ לֹא יִלְמָד?&#8230;</p>

<p>עַד נִדְמֶה לִפְעָמִים: מִתְרַבְרֵב רַק תּוֹפֵשׂ הָאָדָם בְּשֹׁבֶל</p>

<p>מַדָּעוֹ, אַךְ חָרֵד הוּא יֶחְרַד מִפָּנָיו, פֶּן יִפְרֹץ הַגְּבוּלִים</p>

<p>וְיִשְׂגֶה מֵעַל כֹּחַ אָדָם&#8230; וְכֹה שִׂכְלוֹ הַפָּשׁוּט לוֹ יַגִּיד:</p>

<p>יֵשׁ עֹדֶף שֶׁל דַּעַת בְּכָל אֵלֶּה, וְאֵין יִתְרוֹן שֶׁל חָכְמָה וָאשֶׁר.</p>

<br />
</blockquote>

<blockquote>
<p>וְלֹא חִנָּם הוּא חָשַׁשׁ מֵאוֹתָן הַשִּׂיחוֹת שֶׁקָּבְעָה לָהּ בִּתּוֹ</p>

<p>בַּלֵּיל עַד חֲצוֹת עַל הַדַּרְגֵּשׁ עִם שְׁנֵי הַדַּיָּרִים, וַיֵּדַע:</p>

<p>מִשָּׁם תָּזְזָה רוּחַ עָלֶיהָ לְזַלְזֵל בְּבִרְכַּת הַשַּׁלְוָה,</p>

<p>מִשָּׁם נִכֵּל שָׂטָן סְבוּא־דַעַת לְקַרְקֵר כָּל בִּטְחַת מוֹרֶשֶׁת&#8230;</p>

<p>כְּבָר נִים וְלֹא נִים, עֲיֵף יְמֵי קָצִיר, יֵשׁ גָּרַע אֶל אָזְנוֹ</p>

<p>בְּדִמְמַת לַיִל זְעֵיר מִשִּׂיחָתָם, וּטְרָדוֹ מִשְּׁנָתוֹ;</p>

<p>אָז יֵשׁ יַרְדֶּה חוּשָׁיו הַיְגֵעִים לִקְנוֹת דְּבַר חָכְמָה לְנַפְשׁוֹ —</p>

<p>כֹּה הוֹבִיר אֶת מֹחוֹ זֶה שָׁנִים, וַיִּשְׁכַּח הַמְּעַט שֶׁבִּנְעוּרָיו</p>

<p>אָצַר אֶל תּוֹכוֹ — וְעַכְשָׁו הוּא קוֹלֵט בְּקשִׁי כָּל דַּעַת:</p>

<p>וּרְאֵה עוֹלָם טָרוּף!&#8230; בֶּאֱמֶת הוּא יָבִין רַק רָאשֵׁי הַדְּבָרִים,</p>

<p>וְלֹא יֵרֵד לְסוֹף דִּקְדּוּקֵיהֶם, כִּי תֶאֱנַס הַשֵּנָה עַפְעַפָּיו;</p>

<p>אַךְ כָּל מַה שֶׁתָּפַשׂ הֶגְיוֹנוֹ, שֶׁגָּרַס וּפָשַׁט לוֹ שִׂכְלוֹ,</p>

<p>הוּא מַמָּשׁ הַהֶפֶךְ הַגָּמוּר, חִלּוּפֵי תוֹלָדוֹת וּסְדָרִים:</p>

<p>כֹּה יִפְסְקוּ מַסְקָנוֹת עַל דְּבָרִים גְּלוּמִים וּשְׂפוּנִים, וּנְהִירִים</p>

<p>לָהֶם כָּל מַסְלוּלֵי רָקִיעַ, כְּאִלּוּ הֵם סִתְּתוּ מַרְצַפְתָּם;</p>

<p>אַךְ סְתוּמָה וּנְעוּלָה בְאַפְלוּל רָז נֶצַח לְתוֹפְשֵׂי הַמַּדָּע</p>

<p>כָּל אַבְקָה שֶׁאָדָם מְיֻשָּׁב לֹא יַעֲמוֹד לְבַקְּרָהּ וּלְאַזְּנָהּ;</p>

<p>יִתְאַמְּרוּ בִקְפִיצַת דְּרָכִים וּמְבַדִּים כָּל מֶרְחָק לְאֶפֶס,</p>

<p>אַךְ כָּל גַּרְגַּר חוֹל — זֶה הַמּוֹדָע הֶעָנָו הַנִּדָּשׁ מִקַּדְמוּת</p>

<p>הָעוֹלָם מִתַּחַת כָּל עָקֵב — הוּא לָמוֹ הַחִידָה הָרַבָּה,</p>

<p>לוֹ קוֹשְׁרִים פִּלְפּוּלִים וּמְצַחְצְחִים סְבָרוֹת כְּעַל עוֹלָם וּמְלוֹאוֹ,</p>

<p>וּמְעַרְבְּבִים אֶפֶס בְּאֵין־סוֹף — — — מַה פֶּלֶא כִּי כָל בּוּקֵי סְרִיקֵי</p>

<p>הַלָּלוּ הֶאֱפִילוּ עַל מֹחָהּ הַבָּהִיר וְזָרִיז שֶׁל בִּתּוֹ,</p>

<p>לְעַמֵּם אֶת חֻפְשַׁת חֶדְוָתָהּ וּלְעַבֵּט כָּל מִשְׁעוֹל מְנוּחוֹת,</p>

<p>וּלְזַהֵם אֶת כָּל יִפְעַת קֵיצָם הָעוֹמֵד בְּזִיווֹ וּבְשִׁפְעוֹ&#8230;</p>

<p>כִּי עַתָּה הִיא שׁוּב לֹא תְפַזֵּז בַּקָּמָה, לִצְבּוֹט קִמְצֵי דָגָן מְלוֹא זְרוֹעוֹת</p>

<p>וּלְשַׁנְּסָם בְּאֵזוֹר שִׁבֳּלִים — כְּפוּפָה וְנָאוָה וּגְמִישָׁה;</p>

<p>וְלֹא תִלְגֹז עֲמִירִים לַקָּרוֹן, זְקוּפָה וּסְמוּרַת שָׁדַיִם,</p>

<p>וּדְרוּכַת שְׁרִירִים מְרַנְּנִים־מָקְשִׁים מִטַּל וּמִשֶּׁמֶשׁ,</p>

<p>וְרוֹמְזִים־מַעֲרִימִים עַל סוֹד שֶׁהִצְנִיעוּ בְּבֹחַל חַמּוּקִים;</p>

<p>וְלֹא עוֹד קוֹל הַנַּעֲרָה יְהַדֵּד בְּתַחֲרוּת קְרוֹנוֹת לַגֹּרֶן,</p>

<p>לְעוֹדֵד הַסּוּסִים וּלְהַצְלִיף עַל גַּבָּם בִּנְזִיפָה שֶׁל חִבָּה — —</p>

<p>הַמַּגָל, הַמַּלְגֵז, הַסּוּס: סִמְלֵי בִטְחָה וְחֶדְוָה לָאֹשֶר,</p>

<p>שֶׁפֵּאֵר כָּל פִּנָּה בַּחַיִּים וְתִחֵם בְּמִדָּה כָּל חֶלְקָה,</p>

<p>שֶׁמָּזַג כָּל כּוֹס בִּכְדֵי צָמָא, וַיְפַלֵּשׁ לָאָדָם מְחוֹזָיו</p>
</blockquote>

<blockquote>
<p>בִכְדֵי מֶתֶק עֲיֵפוּת — לֹא הָלְאָה! — כִּי זִמֵּן לוֹ צִפּוּי־דְּפִיקָה</p>
</blockquote>

<blockquote>
<p>בְּשַׁעֲרֵי שְׁלוֹמִים וּפִתְרוֹן עַל חוֹפֵי הַסּוֹד לַמֵּעֵבֶר —</p>

<p>הָהּ, קָהֲתָה נַפְשׁוֹ שֶׁל אָדָם בָּאֵלֶּה, הִשְׁתַּחֵץ וַיִּבְעָט</p>

<p>בְּכָל קַו וּבְכָל צַו — וּבְשַׁרְווּלִים מָפְשָׁלִים וּבְזֵעַת נִדּוֹנִים</p>

<p>הוּא יִרְתֹּם הַמְּכוֹנָה לְאַפְסֵי אָפְסָיִם&#8230;</p>

<p>הִרְגִּישָׁה הַנַּעֲרָה</p>

<p>בְּקִטְרוּג שֶׁנִּמְתַּח כְּנֶגֶד רֵעֶיהָ, וְכָל נִדְנוּד הִרְהוּרִים</p>

<p>שֶׁגָּרְמוּ דְבָרֶיהָ לַזָּקֵן, כִּי רַבַּת חָשְׂכָה גַעְגּוּעִים</p>

<p>בְּנַפְשָׁהּ גַּם הִיא לָעוֹלָם הַהוֹלֵךְ וְנִדְחַק וְנִפְסַל</p>

<p>אֶל בֵּין כְּלֵי בַרְזִּלּוֹ הֶחָלוּד, בְּפִנּוֹת אֲפֵלוֹת לְכָל חָצֵר:</p>

<p>כְּאִלּוּ הוּא שִׁכֵּל מֶגְרְפוֹתָיו, וְלֹא זָן דּוֹרוֹת רַבִּים וּשְׁלֵמִים</p>

<p>מִלְּשַׁדּוֹ וְגִרְשׁוֹ — רַק עִרְבֵּל שִׁדְפוֹן מֹץ רֵיק בַּאֲסָמָיו;</p>

<p>וּכְמוֹ לֹא הִסְתַּכֵּל בִּדְוַי רַב־נַפְתּוּלִים, לֹא נָהַק קְשֵׁה־לְבָטִים,</p>

<p>כֹּה חָרֵד עַל כָּל אֲפִיל אשֶׁר לְקַשְּׁרוֹ, לְכַמְּרוֹ וּלְבַכְּרוֹ</p>

<p>עַל תַּלְמֵי הַדּוֹרוֹת הַבָּאִים; כְּאִלּוּ לֹא חִטֵּא כָל רֶגַע</p>

<p>שֶׁל שׂבַע וּבִטְחָה בְּדַם בְּרוּרֵי בָנָיו לְכָל אֵל וְשָׂטָן,</p>

<p>מִתּוֹךְ עֶרְגַּת גְאֻלָּה טְמִירָה — — — וְהִיא זָכְרָה מְחָאַת יְדִידָהּ,</p>

<p>שֶׁאֶתְמוֹל בַּלַּיְלָה, בְּטֶרֶם יִפָּרְדוּ, בָּהּ סִיֵּם הַשִּׂיחָה;</p>

<p>וְגֻנְּבוּ לִדְבָרָיו הִשְׁתַּפְּכוּת מִתְאַפְּקָה, הֵד נֶפֶשׁ רְעוּלָה,</p>

<p>וְרֶטֶט עִצָּבוֹן שֶׁנִּכְנַף בְּצִנְעַת חֲצוֹת לְלֵיל קַיִץ,</p>

<p>שֶׁנָּשַׁב מֵעֹולָם כֹּה זָר וּמִתְנַכֵּר — הֵד־רֶטֶט שֶׁגִּשְׁגֵּשׁ</p>

<p>מִתְבַּיֵּשׁ עַל דַּרְכֵי הַצְּלָלִים לֶעָבַר, הִתְגָּרֵד לְשָׁבְלָהּ</p>

<p>שֶׁל גֵּאוּת יַחְסָנִית־אֲנִינָה לְדוֹרוֹת שֶׁסָּלְדוּ וְחָשְׁשׁוּ</p>

<p>מִמֹּךְ אֶת גְּבוּרָתָם בְּקִיטוֹר וּבְחַשְׁמַל לִשְׁרִיקַת נִצְחוֹנוֹת,</p>

<p>וּלְשַׁלְשֵׁל לְכִבְשַׁן הַמַּדָע &#8220;הֲזָיוֹת מוֹרָשָׁה&#8221;&#8230; וְחִלְחֲלָה</p>

<p>בְּקוֹלוֹ כְּמִיהָה לְדוֹר אֲצִיל דְּיוֹקָן, שֶׁטִּפַּח וְעָצַר</p>

<p>אֶת כֹּחוֹ הַגָּדוֹל לַחֲזוֹת חוֹפֵי פִתְרוֹן לְלֹא שַׁחַץ כִּבּוּשׁ,</p>

<p>שֶׁסִּלֵּק תְּכוּפוֹת אֶת עֵינוֹ מִנִּצְחוֹן הַפֵּרוּד לַאֲבִיקָיו,</p>

<p>שְׁקַפְדַּקָּיו וְאִזְמֵלָיו, וַיִּרְקֹם חֲלוֹם טְמִיר זִוּוּג מִסְתּוֹרִין</p>

<p>בִּדְמִי חֶשְׁבּוֹן־וִדּוּי לַנֶּפֶשׁ, בְּחֶשְׁכַּת צַעֲקָתָהּ לְתַכְלִית;</p>

<p>וַיְהִי תָמִיד מוּכָן וּמְאֻשָּׁר לְוַתֵּר עַל קִנְיְנֵי שִׂכְלוֹ,</p>

<p>בְּעַד אוֹת הָרַחֲמִים, בְּעַד רֶמֶז מִצְעָר מֵאֶצְבַּע הַשְּׁכִינָה:</p>

<p>אֶת זֹאת שַׁוְעַת לְבָטָיו לַפֶּלֶא, כִּסּוּפָיו לְמוֹפֵת אֵל שַׂגִּיא,</p>

<p>אֶת זֹאת דַּעְתּוֹ עָגֹב בַּפִּנּּוֹת עַל פְּלֵיטַת מוֹרֶשֶׁת חֲנוּטָה,</p>

<p>לְפַטְּמָהּ, לְהַחְיוֹתָהּ בְּדָמוֹ, לְהִתְאַכְזֵר לִפְעָמִים לְמַעֲנָהּ</p>

<p>לְשִׂכְלוֹ הַמְבֻגָּר, לְעַפֵּר אַחֲרָיו רֶמֶץ מִזְבְּחוֹת שֶׁקָּרַע —</p>

<p>אֶת כָּל זֹאת לֹא יִסְלַח לוֹ יוֹרְשׁוֹ, דּוֹר קַנָּא לַעִנְקֵי הַבַּרְזֶל,</p>

<p>הַמְמֻנֶּה עַל כְּבוֹד הוֹד הַשֵּׂכֶל, עַל מַלְכוּת אָדָם וּמְכוֹנָה,</p>

<p>הַמַּאֲמִין לַחְתֹּר עַד הַיְסוֹד, וְאִם גַּם יִסַּק עַד גְּבוּלוֹת הַבְּלִימָה,</p>
</blockquote>

<blockquote>
<p>וּלְפַקֵּל הַכֹּל עַד הַגַּרְעִין: אֵל־רָז הַמִּטַּמֵּר בִּקְלִפּוֹת — —</p>
</blockquote>

<blockquote>
<p>וְלֹא בְסִגּוּפִים וּתְפִלּוֹת, וְלֹא בְתַעְתּוּעֵי כָל חָזוֹן,</p>

<p>וּבְעַנְוַת חַלָּשִׁים, כְּדוֹר אָבוֹת נִרְצַע לְאַפְלוּל מִקְדָּשִׁים</p>

<p>לְאֵל זֶה יִתְגַּבָּר: בִּקְרָב וּבַזַּיִן שֶׁהֶעֱרִים לְסַגְּלוֹ</p>

<p>וּלְחַדְּדוֹ בִמְרִי, בּוֹ יִסְתָּעֵר עָלָיו לַחֲשׂוֹף אַחֲרוֹן סִתְרוֹ,</p>

<p>מִגֵּאוּת צַמַּרְתּוֹ עַד תַּחְתִּית סֻלְיָתוֹ, עַד רֶחֶם הַמַּשְׁתִּית;</p>

<p>וְאִם לֹא יִמְצָאֶנּוּ — וְיִשְׁתַּחְרֵר הָאָדָם מִבְּדוּיוֹת רִאשׁוֹתָיו,</p>

<p>וִיבַשֵּׂר הַדְּרוֹר לְדוֹרוֹתָיו: אֵין גַּרְעִין, אֵין רָז עוֹד — נִשָּׁבַע</p>

<p>מִלְחֶמֶת נִצָּחוֹן לָאָדָם עַל הֶפְקֵר כָּל עַפְרוֹת כַּדּוּרוֹ,</p>

<p>לְמַגֵּר גְּבוּלוֹת אַחֲרוֹנִים וּלְבַסֵּס אֶת מַלְכוּת הַמְּכוֹנָה,</p>

<p>וּלְמַהֵר לְקַצְוֵי מֶרְחַקְיָה בְּגֵאוּת חוֹלְשֵׁי הָאֶפֶס;</p>

<p>וְלֹא נִשְׁקֹט עַד נַפְלִיג בַּחֲלַל עוֹלָמֵנוּ הַפָּחוּת, וְנָטוּס</p>

<p>בְּהֶלְעֵם אֶחָד מִמֶּנּוּ וָָהָלְאָה — — —</p>

<p>יְדִידָהּ אָז צָחַק,</p>

<p>כִּי הִגְזִים זְעֵיר בְּקִנְאָתוֹ, — לָהּ נִדְמֶה שֶׁרֻסַּק בְּתַחְתִּית</p>

<p>צְחוֹקוֹ הֵד עָמוּם, דָּלוּחַ, לֹא חָפְשִׁי, הַמְקֻלָּע לְלֹא מוֹצָא</p>

<p>בֵּין גְּבוּלִים מִתְנַשְּׁכִים בְּטִשְׁטוּשׁ שִׂרְטוּטִים, בֵּין דִּמְיוֹן וּמַמָּשׁ,</p>

<p>בֵּין צִדּוּק שְׁאָר־רוּחַ אָדָם, כְּבוֹד־גְּבוּרָה לְמַרְדּוּת גְּאוֹנוֹ,</p>

<p>וּבֵין עֶצֶב סוֹלֵד מִתְפַּלֵּץ מִקְּצִיר הָאַכְזָבָה הָאָיֹם — — —</p>

<br />
</blockquote>

<blockquote>
<p>כֹּה עָמְדוּ הֵם תְּמוֹל מוּל הַלַּיְלָה, בְּאֶמְצַע הַיְקוּם שָׁלשׁ נְקֻדּוֹת,</p>

<p>שְׁלשָׁה גַּרְגְּרִים מְסֻבְּלֵי עֲסִיסִים עַל תַּלְמֵי נִיר פֶּלִאי,</p>

<p>וְסִמֵּר טַל־תְּסִיסָה כָּל עֹרֵק וְדִרְדֵּר נַחְשׁוֹלִים בְּדָמָם —</p>

<p>וּבְדָלְיֵי גָּבִישׁ מְצֻנָּן הַלֵּיל טָבַל סְפוֹגֵי־חִתּוּלִים,</p>

<p>וְכִרְבֵּל שַׁלְהֲבוֹת בְּשָׂרָם לְשַׁבֵּב אֶת חִשְׁקוֹ הַמְלֻפָּד;</p>

<p>וּנְשִׁימָה בְשֵׁלָה־עֲצוּרָה הִזְדַּקְּרָה בְכָל אֵגֶל דָּמָם,</p>

<p>וּדְמָמָה בִדְמָמָה הִתְרוֹצְצָה וְנִבְלְמָה שְׁאָגָה בִשְׁאָגָה&#8230;</p>

<p>נִשְׁתַּתֵּק הַמְשׁוֹרֵר: הַס, הָס! אֵי שָׁם חִידָה וּפִתְרוֹן נִזְדַּמְּנוּ</p>

<p>עַל אֵם דַּרְכֵי לֵיל, וַיַּחֲלִיפוּ לְאוֹת אַחֲוַת נֶצַח אֶת סִמְלֵי</p>

<p>שִׁלְטוֹנָם בַּיְקוּם&#8230; וּמַה צֹרֶךְ עוֹד עַתָּה לָרִיב וּלְקַנֵּא</p>

<p>לָרָז שֶׁהִתְעָרָה כֹה תַקִּיף בַּלֵּיל, בַּמֶּרְחַקִּים, בִּבְשָׂרָם,</p>

<p>וַיִּלְכֹּד כָּל מְסִלָּה, וַיְפַשֵּׂק אֶת שׁוּלָיו הַפְּרוּמִים.</p>

<p>וּקְפוּדִים־מַרְתִּיעִים נִתְכַּנְּסוּ לְמִפְקַד הַשֵּׂכֶל־הַמַּצְבִּיא</p>

<p>כָּל רִכְבוֹת הַמַּדָּע לָאָדָם מְדֻבְלְלוֹת רִתְמָה, וּשְׁמוּטִים</p>

<p>כְּלֵי נִשְׁקָם נִצְטוֹפְפוּ רָצָיו אֶל תַּחֲנוֹת הַמָּגֵן לַמֹּחַ.</p>

<p>הוֹי, הוֹי! עוֹד לֹא נִכְנָע, לֹא קָרַס מַצְבִּיאָם מִתֹּקֶף רָז־לַיְלָה;</p>

<p>הֲלֹא זֶה תַפְקִידוֹ לָפוּחַ בָּאֹפֶל וְלִנְעֹץ בַּדְּרָכִים</p>

<p>לַפִּידֵי דְגָלָיו&#8230; אַךְ חָדַר מִמַּאֲפֵל הַמֶּרְחָב צְלִיל עָגוּם —</p>
</blockquote>

<blockquote>
<p>לֹא נַהַם, לֹא אִיּוּם: צְלִיל רָפֶה, כְּהֵד־מִצְמוּץ מִתְּהוֹמוֹת כּוֹכָבִים —</p>
</blockquote>

<blockquote>
<p>וַיִּכְפֹּן לִקְרָאתוֹ בְרֶטֶט כְּבַד עֶרְגָּה הַדָּם זֶה הַפִּרְאִי,</p>

<p>שֶׁהוּא אַלְפֵי שָׁנִים וְדוֹרוֹת הֵתְחָרֵשׁ־הִתְחַכֵּם לְרַסְּנוֹ</p>

<p>לְדַהֲרוֹת שִׁחְרוּר, לְסַנְּנוֹ מֵהֶבְלֵי בְּנוֹת־קוֹלוֹת עֲמוּמוֹת,</p>

<p>וְזֶה עוֹמֵד בְּעֵינוֹ עֲדֶנָה: לִכְרוּז רִאשׁוֹן טָמִיר הִתְקַשֵּׁר,</p>

<p>וַיִּטּשׁ דַּבָּרוֹ, וַיִּנְהַר לְמַחְשַׁךְ רִאשׁוֹנֵי מַבּוּעָיו,</p>

<p>מִתְרַפֵּס־מִתְרַפֵּק וְעוֹגֵב עַל צִלְלֵי אַגָּדוֹת וְשִׁעְבּוּד — — —</p>

<p>קְשֵׁה־חָזוֹן הַדָּם!&#8230; וְלֹא פַעַם רִאשׁוֹנָה הִתְפָּרֵץ מִפָּנָיו</p>

<p>בְּכָל עָצְמַת עַגְמָתוֹ, אַךְ הוּא עֹוד יְיַשְּׁבוֹ וִיפַלֵּג אֲפִיקָיו&#8230;</p>

<p>וְנֶאֱמָן שַׁחְרוֹ הַגָּדוֹל שֶׁל חֹפֶשׁ וְשִׁלְטוֹן לָאָדָם,</p>

<p>שֶׁיַּעֲזֹב אָז מִדְלַח חֵזְיוֹנוֹת וִירַפֵּא סְדַן שִׂכְלוֹ הַמְצֻנָּן,</p>

<p>לְנַגֵּד כָּל מִקְשַׁת מִכְשׁוֹלִים וּלְשַׁלְהֵב תְּשׁוּקָתוֹ אֲלֵיהֶם,</p>

<p>וּלְהַפְלוֹת כָּל מַמָּשׁ מִבְּדָיוֹת, כָּל כִּבּוּשׁ מִכְּמִיהַת הִזְדַּוְגוּת&#8230;</p>

<br />
</blockquote>

<blockquote>
<p>אַךְ תְּמוֹל בַּחֲצוֹת עוֹד הִתְחַמְּקוּ מִתִּלֵּי חֲזִית הַכִּבּוּשִׁים,</p>

<p>בְּרַעֲדַת מִצְהָלָה, שְׁלשָׁה חַיָּלִים מִפְּלֻגַּת חֲלוּצָיו;</p>

<p>וּשְׂמֵחִים לִתְבוּסַת מַצְבִּיאָם הַלֵּיל, בַּחֲשָׁאי שִׁרְבְּבוּ זֵינָם,</p>

<p>וַיִּבְלְמוּ רִנַּת בְּגִידָתָם — לָשׁוּב וּלְהִסְתַּפֵּק כִּילָדִים</p>

<p>בְּשַׁעֲשׁוּעֵי צִפִּיָּה, וּלְקַשֵּׁט זָוִיּוֹת קְטַנּוֹת בָּאֵין־סוֹף;</p>

<p>וּלְהַטִּיל הַדְּאָגָה הַגְּדוֹלָה לְכִבּוּשׁ, לְשִׁכְלוּל, לְשִׁחְרוּר,</p>

<p>לִגְמוּל סִבְלוֹת חַיִּים, עַל שֶׁכֶם אָב כַּבִּיר, רַב טִרְחוֹת וָעֹצֶם&#8230;</p>

<p>וְכָל חַד מֵהַשְּׁלשָׁה אָז גָּשַׁשׁ לִשְׁבִילוֹ, לְאָשְׁרוֹ, לְרִשְׁתּוֹ,</p>

<p>לְרַוּוֹת אֶת רִגְעוֹ בַנֶּצַח, הָלְאָה מִתְּשׁוּאוֹת הַכּוֹבְשִׁים. —</p>

<p>וּכְיֵשׁוּת עִקָּרִית וְנַעֲלָה עַל כָּל אָסְפֵי שָׁלָל לָאָדָם,</p>

<p>עַל כָּל נִצְחוֹן מִרְדּוֹ, כְּאַחֲרוֹן פֶּשֶׁר, כְּחוֹתַם יַצִּיבוּת</p>

<p>יְחִידָה־אֵיתָנָה בַּבְּרִיאָה, שׁוֹטְטוּ גִלְשֵׁי עֲנָנִים.</p>

<p>עַל כִּפַּת זְבוּל כֶּסֶף לַסַּהַר, וְזָרְמָה לְעֻמָּתָם מִתַּחַת</p>

<p>הַקָּמָּה בְרִנְנַת אִוְשָׁה — כְּאִלּוּ בָם צוֹרְרָה וַדָּאוּת</p>

<p>עֶלְיוֹנָה עַל כָּל כִּבּוּשׁ שֵׂכֶל&#8230; וְנוֹעֲדוּ לְטִכּוּס חֲשָׁאִין</p>

<p>עַרְמוֹנֵי הֶחָצֵר, מְחַפִּים עַל סוֹדָם בְּקַפְּלֶטִים עֲבֻתִּים,</p>

<p>שֶׁנָּשַׁר שְׂרִיד פּוּכָם הַלְּבַנְבַן כְּשֶׁלֶג מְפֻטַּם בְּשַׂם קַיִץ — — —</p>

<p>לְלֹא נִיד טִרְטְנוּ מֹאזְנֵי הַבְּרִיאָה, נְעוּצִים בְּקִמְרוֹן דְּמִי־תֵבֵל:</p>

<p>הַכֹּל שָׁקוּל זֶה לְעֻמַּת זֶה — פִּתְאֹם זִמְזֵם זְבוּב נִדָּח שְׁכוּל אוֹרָה,</p>

<p>וְנִתְלַכְסֵן בִּרְתֵת מוֹט־עֲנָק לַמֹּאזְנָיִם, הִתְחַלְחַל, הִזְדַּקֵּר</p>

<p>בָּאֵין־סוֹף, כְּאִלּוּ הִתְמוֹטְטוּ עָלָיו כָּל סַלְעֵי הֶהָרִים;</p>

<p>וְעוֹד רֶגַע וַיְפַסַּח כִּמְקֻטַּע שׁוֹקַיִם, כְּמוֹ הָשְׁלַךְ נֵטֶל</p>

<p>סְעָרִים עַל פֶּלֶס אֳפָקָיו&#8230; מִי קִלְקֵל פֹּה חֶשְׁבּוֹן מְלוֹא־תֵבֵל</p>

<p>שֶׁנָּח שְׁוֵה־מִשְׁקָל עַל שַׁלווֹ?&#8230; וַהֲלֹא פֶקַע מִצְעָר לְאַהֲבָה</p>

<p>רִאשׁוֹנָה רַק נָבַט וְלִבְלֵב רַק־נִצָּה בְלֵב נַעֲרָה — לֹא יוֹתֵר</p>

<p>הִתְחוֹלֵל בַּיְקוּם — — — וְעוֹד סֵרֵב וְהִתְרִיס הַלֵּב, וַיִּלָּחֵם</p>

<p>לִדְרוֹר גִּיל יַלְדוּתוֹ, הַמְּקֻפָּח בְּלֹא־יוֹמוֹ, הִתְחַבֵּט, הִתְחַנֵּן</p>

<p>מִדַּם תַּחְתִּיוֹתָיו לַגּוֹרָל לִדְחוֹת יוֹם נִסָּיוֹן — אַךְ טִפְּלָה</p>

<p>הָאַהֲבָה בְּמוֹט מֹאזְנֵי אֵלִים, וַתָּחָשׁ לְמַלֵּא צַו טָמִיר&#8230;</p>

<br />
</blockquote>

<blockquote>
<p>הַזָּקֵן וּבִתּוֹ הִתְקָרְבוּ לֶחָצֵר&#8230; בִּכְחֹל אֵדֵי שָׂדוֹת,</p>

<p>מִסְתַּמֵּךְ עַל בִּרְכּוֹ הָאַחַת, הָעֶרֶב אַט פָּרַם צַוָּארוֹן</p>

<p>מְסֻלְסַל הַתּוֹלָע מֵרְדִיד מַלְכוּת לַיְלָה, וַיְפַרְשֵׁז אֶת קַלְעֵי</p>

<p>עַרְפִלָּיו עַל מִשְׁתֵּה הָאוּרִים לַשְּׁקִיעָה — וּבְקִדָּה הִסְתַּלֵּק.</p>

<br />
</blockquote>

<blockquote>
<p>וְשׁוּב זָמְמָה בוֹגְדוֹת הַשְּׁתִיקָה וַתִּכְבַּד עַל רוּחַ הַנַּעֲרָה</p>

<p>שֶׁחָשָׁה בְרֹגֶז אָבִיהָ, וַתֵּדַע כָּל מְרוֹרוֹת שֶׁסָבַל</p>

<p>עַל רֵעָהּ הַמְשׁוֹרֵר, כִּי פִּרְנֵס אֶת רוּחָהּ בְּפִטּוּם מַדּוּחִים</p>

<p>כֹּה חָרִיף וּמַדְהִים, וּמְגָרֶה נְעוּרִים מִסַּף חַיֵי שַׁלְוָה,</p>

<p>מִגַּג וּמִגֹּרֶן, לְמֶרְחַק פְּרָזוֹת תְּלוּשׁ מָחוֹז וְאשֶׁר&#8230;</p>

<p>וּבְרַחַשׁ נִחוּמִים הִיא לִטְּפָה אֶת יָדוֹ: &quot;אַךְ שָׁוְא, אַבָּא, תַּחְשׁשׁ</p>

<p>כִּי יַטּוּ יְדִידַי אֶת לִבִּי לִכְפֹּר בְּכָל יָשָׁן — גַּם נַפְשָׁם</p>

<p>לֹא נִתְּקָה עוֹד אַחֲרוֹן שָׁרְשָׁהּ מִמֶּנוּ, וּלְזִמְרַת מַעְיָנוֹ</p>

<p>עוֹד תִּכְפֹּן מִמִּסְכְּנוּת בְּאֵרוֹת לָהּ חָפְרוּ אֶל כָּל מִפְנֵה דְרָכִים</p>

<p>חֲדָשִׁים, וְאֵלֶּה הֵם דִּבְרֵי יְדִידִי: &quot;אַל, נַעֲרָה, תְּדַמִּי,</p>

<p>כִּי נָקֵל לָאָדָם לְמַהֵר בִּנְתִיבוֹת שֶׁסָּלְלָה הַמְּכוֹנָה,</p>

<p>וְכִי דוֹר חָדָשׁ זֶה, הַמְשַּׁלֵחַ חֲלוּצָיו לְמֶרְחֲבֵי כִבּוּשׁ,</p>

<p>רַק רַהֲבֵי רוּחוֹ שֶׁטָּפַח, רַק הֵם דּוֹפְקִים פְּעָמָיו לְקַפֵּץ</p>

<p>כָּל מֶרְחָק — וְלֹא כְאֵב דּוֹרוֹת שֶׁחֻסְפַּס, צָרֶבֶת צִפִּיָּה</p>

<p>מִקַּדְמַת־כָּל תִּכְלָה לַנֶּפֶשׁ וְעַד עַכְשָׁו — וְאֶל חִנָּם, אֶל חִנָּם&#8230;</p>

<p>נִתְקַצְּרָה הַשָּׁעָה לָאָדָם מִפַּחַד תַּעֲלוּלֵי תַעֲלוּמָה,</p>

<p>הַמְתַעְתְּעִים בּוֹ עַל תְּהוֹמוֹת זְמַנִּים וּמְבוֹכֵי תוֹלָדוֹת —</p>

<p>מִיֵּאוּשׁ בִּעוּתִים הוּא גִיֵּס כָּל רוּחוֹ וַיִּמְתַּח כָּל שָׁרִיר,</p>

<p>לִסְבּוֹא אֶת כָּל כֹּחוֹ כְּשִׁמְשׁוֹן הָעִוֵּר בְּשִׁכְרוֹן נַפְתּוּלִים;</p>

<p>לְהַרְאוֹת לַיָּרִיב הַנִּסְתָּר כָּל מִרְצוֹ וּמִרְדּוֹ וּמִמְרוֹ,</p>

<p>לְהַרְאוֹת אֵיךְ אָמַן הַנִּיצוֹץ הַפָּגוּם שֶׁנִּפַּח בְּאַפּוֹ,</p>

<p>אֵיךְ טִפְּחוֹ וְחִשְּׁלוֹ לְיוֹם קְרָבוֹת, אֵיךְ גִּמְּשׁוֹ וּפִלְּדוֹ, כִּי יוּכַל</p>

<p>לִבְלשׁ בְּכָל בִּדְקֵי גִזְנַכֵּי הָאוֹיֵב, וּלְהָסִית כְּנֶגְדּוֹ</p>

<p>כָּל גּוּשֵׁי מַחֲנוֹתָיו הַכְּבוּלִים, לְפַקְפְּקָם, לְפָרְקָם, לְפַרְפְּרָם</p>

<p>בְּעֶזְרַת הַמְּכוֹנָה, לָהּ כָּתַב אֶת יָדוֹ, לָהּ הִפְרִין אֱמוּנִים,</p>

<p>אִם תִּזְקֹף מִלְחַמְתּוֹ וּתְשַׁגֵּם כָּל שָׁרִיר וּמְזִמָּה לְמִפְעַל</p>

<p>נִצְחוֹנוֹ, אִם תָּסִיר אֶת חֶרְפַּת סַנְוֵרָיו!&#8230; וְאִם תְּרוּעַת הַצְּעִירִים</p>

<p>תִּצְרֹם אֶת אָזְנֵךְ — הֲלֹא כֵן לֹא יֵדְעוּ חֲלוּצֵי כָל חֲזִית</p>

<p>עֱנוּת דַּאֲגַת שָׂרֵי צִבְאוֹתָם וּפַחֲדֵי כִשָּׁלוֹן, וְאַחֲרָיוּת</p>

<p>לְגוֹרַל מִלְחַמְתָּם עִם שׂוֹנֵא, שֶׁפְּעָמִים כֹּה תְכוּפוֹת הִבְקִיעוּ</p>

<p>מִבְצָרָיו, וַיְחַצְצְרוּ לְאַחֲרוֹן מַאֲמָץ — וּבְרֶמֶץ מַפֹּלֶת</p>

<br />
</blockquote>

<blockquote>
<br />

<br />
</blockquote>

<blockquote>
<p>הֵם מָצְאוּ אֶת צִלּוֹ, רַק צִלּוֹ, וְזֶה גַם לֹא זָע לְתוֹתְחֵיהֶם&#8230;</p>

<p>וְעוֹד מִבְצָר מִתַּלֵּל עַל מִבְצָר, וְצַר אֶרֶךְ־צֵל מְפַסֵּחַ</p>

<p>עַל צִבְאוֹת נַנָּסִים מַתְקִיפִים&#8230; וְאַל תִּשְׁעִי, נַעֲרָה, לְצַהֲלַת</p>

<p>חֲלוּצֵי צִי עַלִּיז הִסְתַּעֲרוּת — לְלֵב קַבַּרְנִיטָיו אִם תִּכְרִי,</p>

<p>וְתִשְְׁמְעִי הַלְמוּת חֲרָדוֹת עַד רָאשֵׁי הַתְּרָנִים&#8230; וְלֹא פַעַם</p>

<p>בְּסַעַר הַתְקָפָה יְנַסֵּר כְּרוּז צָרוּד וְעָגוּם: לֹא נוּכַל!&#8230;</p>

<p>הַדֶּרֶךְ מַעְפִּילָה מִמֶּנּוּ וָהָלְאָה — מָרוֹמָה!&#8230; אָז יַפְשִׁיל</p>

<p>הָאֶחָד עֲקֵבָיו לַמִּשְׁעוֹל הַנּוֹשָׁן — וְהוּא מִן הַבְּרוּרִים</p>

<p>בַּמַּחֲנֶה — וּמְהַלֵּךְ הַכְּרוּז וְרוֹוֵחַ — — —&quot; וּרְאֵה לָמְדָה בִתְּךָ</p>
</blockquote>

<blockquote>
<p>אֶת כָּל אֵלה<a href="#fn:2" id="fnref:2" title="see footnote" class="footnote"><sup>2</sup></a> הַדְּבָרִים מֵרֵעָהּ&#8230; וּפַעַם, קְשֵׁה־רוּחַ, כֹּה
נִסְּחָם:</p>

<p>&quot;יֵשׁ רוּחַ עִוֶּרֶת לַמְּכוֹנָה הַמְגַמְּאָה לְלֹא־תַאֲוָה אֶל לוֹעָהּ</p>

<p>אֶת כָּל שִׁטְחֵי בּוּר לְכָל עָתִיד, וּפוֹלְטָה לְלוֹא תַגְמוּל וַעֲיֵפוּת</p>

<p>לְשַׁעֲרֵי כָל אָסָם עֲמִירֵי גְדִישִׁים בְּבֶהָלַת תַּבְעֵרוֹת,</p>

<p>בְּטֶרֶם עוֹד תַּמְתִּין הָעַיִן בְּשִׂמְחַת הַנְּבִיטָה לָאָבִיב,</p>

<p>לְלֹא רַחַשׁ יִחוּל וּלְלֹא אִוְשַׁת דְּאָגָה&#8230; מִמְּזִמּוֹת בַרְזִלָּהּ</p>

<p>יִסְתָּעֵר עָלֵינוּ בִתְכִיפָה כָל צָפוּי לְאַחֲרִית יָמִים;</p>

<p>וּבְדִיּוּק מְסֻרְגָּל, הַמְגַשֵּׁשׁ לְלֹא רָאֹה וְתָעֹה, הִיא סוֹכְרָה</p>

<p>אֶת כָּל תְּהוֹם־בְּתוּלָה בַנֶּפֶשׁ, וּמְפַטְּמָה עַד קִיא רַעֲבוֹן אָדָם&#8230;&quot;</p>

<p>וְאָז נִעֲנַע לוֹ רֵעוֹ בְרֹאשׁוֹ, וּבְחָפְצוֹ לְסַיְּעוֹ בִדְבָרָיו,</p>

<p>הוּא סִתֵּת בְּאֵלֶם רִגְשָׁתוֹ לְצָבְתָהּ בְּמִבְטָא כְּבַד־לָשׁוֹן,</p>

<p>כְּדַרְכּוֹ, עַד מָצָא מְשָׁלוֹ וַיַּעַן: &quot;כִּוַּנְתָּ, יְדִידִי&#8230;</p>

<p>מַלְעִיטִים אוֹתָנוּ עַד קִיא&#8230; מַמָּשׁ נִדְמֶה כְאִלּוּ הִתְפַּקְּעוּ</p>

<p>כָּל אַלְפֵי הַפְּטָמוֹת לְאֵלַת הַיְקוּם בְּפָגוֹדוֹת עַתִּיקוֹת,</p>

<p>וּמְצַנְתְּרוֹת מֹהַל כֹּה פוֹשֵׁר וְתָפֵל בְּאַשְׁדוֹת מִפְלָצוֹת — — —&quot;&#8230;</p>

<p>גַּם הֵם נִמְנִים, אַבָּא, עַל פְּלִיטֵי הַכּוֹבְשִׁים&#8230;</p>

<p>הִיא פָתְחָה הַפִּשְׁפָּשׁ</p>

<p>לֶחָצֵר וַתַּבֵּט בְּחִיּוּךְ שֶׁל פִּיּוּס בְּעֵינֵי הַזָּקֵן&#8230;</p>

<p>הִתְפּוֹגְגָה מֹרַת רוּחוֹ כִמְעַט, וּבְדַאֲגַת חִבָּה</p>

<p>הִסְתַּכֵּל בְּבִתּוֹ וַיֹּאמַר: &quot;וְעַתָּה לְכִי אֶל הָרֶפֶת,</p>

<p>כִּי צָרִיךְ לִדְאֹג עוֹד לַפָּרוֹת הַטּוֹבוֹת בְּטֶרֶם יִתְרוֹקֵן</p>

<p>מְקוֹמָן לִמְכוֹנָה מְתַּרְמְלָה עֲטִינִים שֶׁל חָלָב&#8230;&quot;</p>

<p>הוּא עָמַד</p>

<p>לְבַדּוֹ וְהִקְשִׁיב לְפִזְמוֹן עַרְבִּית הַבָּא מִן הָרֶפֶת</p>

<p>סְפוּג עָגְמָה וּמוֹשֵׁךְ סִלּוּדָיו, כְּשִׁירַת־פְּרִידָה מֵרֵאשִׁית</p>

<p>אֲלֻמּוֹת לְחֵיק הָאֲדָמָה, כְּבִרְכַּת הַגֹּרֶן הַמְקַדְּמָה</p>

<p>פְנֵי קְרוּאֵי בִּכּוּרִים&#8230; עוֹד בִּשְּׂרָה הַשִּׁירָה שְׁקִיעַת שְׁלָווֹת</p>

<p>וְצִדּוּק חֶשְׁבּוֹנוֹת לְחַיִּים מִתְעַרְטְלִים־חוֹלְפִים, וּזְרִיחַת</p>

<p>יוֹם חָדָשׁ מִתְפַּקֵּל חַד־קֶרֶן עַל אָפְקֵי דוֹר יָבוֹא, שָׁם רַכָּה־</p>

<p>עֲנֻגָּה כְגִבְעוֹל בָּאָבִיב מְלַבְלְבָה בִתּוֹ&#8230; וְלִבּוֹ</p>

<p>שֶׁשָּׁכַב מִתְרַצֶּה לְחִיּוּךְ־חֲנִינוֹת בְּעֵינָהּ, שׁוּב רָטַן</p>

<p>מִתְעַקֵּשׁ: הֲלֹא טוֹב הָיָה עוֹשֶׂה לִפְטֹר הַדַּיָּרִים מִבֵּיתוֹ,</p>

<p>וְטוֹב הָיָה לַהֲרוֹג אֶת הַנֵּץ הַדּוֹרֵס אֶת יוֹנָיו הַתַּמּוֹת&#8230;</p>

<br />
</blockquote>

<div class="footnotes">
<hr />
<ol>

<li id="fn:1">
<p>במקור: &#8220;הִנַּחַתְּ&#8221; – הערת פב&quot;י. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>במקור: &#8220;אֵל&#8221; – הערת פב&quot;י. <a href="#fnref:2" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/30445">https://benyehuda.org/read/30445</a></div></body></html>