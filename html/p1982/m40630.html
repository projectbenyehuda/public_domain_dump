<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>סְטִיפֶן וַיְז</title>
	<meta name="author" content="מנחם ריבולוב"/>
</head>
<body>

<blockquote>
<br />
</blockquote>

<p><strong>א</strong></p>

<p>השם הראשון &#8220;סטיפאן&#8221; מוזר קצת לאוזן העברית, אַך השם השני &#8220;ווייז&#8221; קרוב ומובן לנו מאד והוא המאפיל על הראשון – ומנצחו.</p>

<p>ומדי ידובּר בּווייז יקום לנגד העינים איש יהודי גדול,
סוער ומסעיר, נלהב ומלהיב, הבּוער מאהבה לעמו ולקניניו; אחד מן
הטובים.</p>

<p>לפי מוצאו ועל־פּי חנוכו איש <strong>המערב</strong> הוא – אבל בעבודת חייו ובנטית רוחו הוא <strong>בּמזרח</strong>.</p>

<p>מהונגריה בא לאַמריקה – ולא למתורגמת – וכל נחלי־חייו היו
צריכים &#8220;על־פּי השכל&#8221; ללכת אל הים הגדול של הריפורמה וההתבּוללות, אבל
בּגורלו נתגלה שכל אַחר, יותר נעלה, והוא הוליכו בדרך־החיים־והאמת של
העם.</p>

<p>עם היותו רב, ורב ריפורמי, לא עשה למטרת חייו את היהדות
המופשטת שאינה נתפּסת ואינה מתגבּשת, אלא את היהודים החיים והסובלים,
הנלחמים על קיומם ונצחונם.</p>

<p>עם היותו דבּרן, ודבּרן ממדרגה ראשונה, לא הסתּפּק
בּמתּנתו זו שמעטות כּמותה, ונעשה דבּר לישראל שכּחו והשפּעתו ניכּרים
ומורגשים בּכל מקום.</p>

<p>ועם היותו מערבי – לפי מוצאו וחנוכו – לא הלך בּדרך הסלולה
והנוחה של בּני המערב שלנו – הקרויים &#8220;יאַהודים&#8221; – אלא דבק בּציונות
וברעיון הלאומי־דימוקראטי ונעשה אחד מראשי המייסדים והבּונים של ההסתּדרות
הציונית, וממילא גם אחד מטובי המנהיגים והמורים של המוני היהודים.</p>

<p>כּח דינאמי רב יש בּו בּזה האיש ווייז ודברים קטנים אינם יכולים לרוות צמאונו.</p>

<p>ואלמלי היה משורר, מי יודע אם לא כשמעונוביץ היה אומר על עצמו:</p>

<p>גדול ועצום הוא עשרי</p>

<p>ואיפה לפזרו לא אדע.</p>

<p>כי רענן ומזוכךְ לשדי</p>

<p>ואין לי למי להנחילו.</p>

<blockquote>
<br />
</blockquote>

<blockquote>
<p><strong>בּ</strong></p>
</blockquote>

<p>הקו היותר קוסם שבּתכונתו – הוא זה השפע המתפּרץ, הוא זה
הכּח השואג שבּו, הוא זה החשק לקרב. בּשעת־שלום אין שלום בּנפשו ואין שלוו
ברוחו. להסכּים ולהשקיט – זו דרך הפּשרנים והבּינונים, דרך היראים
והעייפים, ובקהל אלה לא יחד כּבודו.</p>

<p>הוא איש־המלחמה ורק בּשעת הקרב תּתלקח בּו אשו ותתעורר גבורתו.</p>

<p>הוא איש הסערה ורק בּשעת התנגשות כּחות ורצונות ימצא ביטוי למהותו ומוצא לכחותיו.</p>

<p>ובחיים ה&#8220;בּעל־בּיתיים&#8221; של יהדות־אַמריקה, אשר צורתם עוד
רופסת כּל־כּך ודעת היחידים, בּיחוד העשירים, חזקה כל־כּך, בּחיים אלה
שיראָתם גדולה מאהבתם והצביעות הציבּורית היא מידה כמעט־הכרחית לכל עסקן
ודבּרן – היה מן הבּרכה והחידוש בּהתקפותיו המסעירות של ווייז.</p>

<p>והוא לא חת מפּני גדולים ואַדירים. כּי רבּי זה אינו מכבּד, כּנראה, עשירים.</p>

<p>לפיכך אינו מקובּל על לב ה&#8220;יאַהודים&#8221; ומנהיגיהם. הם רואים
בּו פּורץ גדר בּחומת האַריסטוקראטיה – או ה&#8220;גבירוקראטיה&#8221; – היהודית. כּי –
הם אינם רגילים לדבּר בּקול רם כּזה ובלשון עזה כזו. הם אינם רגילים לשאת
מדבּרותיהם בּאָזני עם ועדה ולבקש הסכּמות מן ההמונים. הם מתייחדים
ומתבּדלים, ואם יש ויצאו פעם אל העם – יעשו אתּו חסד, יזכּוהו במתּנת־חנם
ויראו את עצמם כּאנשים צדיקים שנכנסו לפנים משורת הדין.</p>

<p>ונגד התעלות כּזו והתייהרות כּזו נלחם ווייז בּכל כּחו ו&#8220;שאגת־האַריה&#8221; שלו.</p>

<p>נגד הקבוצה הקטנה והגאה, המתרכּזת מסביב ל&#8220;דזשוינט&#8221; והועד
היהודי־אַמריקאי, זו שלשמה נוצרה &#8220;הסוכנות היהודית&#8221; ושלבּה בּל־עמה, זו
הנמשכת בּסתר להתיישבות היהודים בּרוסיה והמתנגדת לכל צורה של מלחמה עממית
גלויה – נגד &#8220;קבוצת־עליונים&#8221; זו נלחם מלחמה עזה, גם בּימים הטובים כּשהגדול
והנעלה בהם, לואי מארשאל, עוד חי ופעל.</p>

<p>הרבּה בקרו אותו, וגם סבלו, על מלחמתּו עם זה האיש המורם
מעם – אבל מי שהעמיק ראות אָז, ומי שמסתּכּל בּחזיון זה עתּה, לאַחר כּמה
שנים, יבין וירגיש כּמה הגיון וצורך היו במלחמה זו.</p>

<p>שני עולמות, זרים ורחוקים, היו אלה ואי־אפשר היה להם שלא להתנגש.</p>

<p>האחד היה סטאטיקה, השני – דינאמיקה. האחד היה
אציל־האַריסטוקראטיה והשני – אציל־הדימוקראטיה. האחד – בּא־כח היהדות
השמרנית־מתבּוללת־שתּדלנית – אַף כּי הוא עצמו, השליח, היה גדול ויהודי
מקורי יותר משולחיו, והשני – בּא־כח היהדות המתעוררת־לאומית־עממית.</p>

<p>הראשון היה כל ימיו &#8220;לא־ציוני&#8221; שלשמו נוצרה ה&#8220;סוכנות&#8221;. למען יוכל להכּנס בּה.</p>

<p>השני היה כל ימיו ציוני שבּנה ובצר והגבּיר את כּחה והשפּעתה של ההסתּדרות הציונית.</p>

<p>הראשון היה אבי <strong>הועד</strong> היהודי־אַמריקאי.</p>

<p>השני היה אבי <strong>הקונגרס</strong> היהודי־אַמריקאי.</p>

<p>ואַחרי כל אלה – היוכלו לחיות בּשלום? היכול ווייז שלא להלחם בּמארשאל?</p>

<p>מובן, שפּה היה גם משהו ממלחמת האישים על כּתר־המנהיגות –
אבל רק בּאותה מידה, טבעית למדי ומובנת למדי, שאידיאות ושאיפות מתגלות
ומתגבּשות בּאישים, הנושאים את הרעיונות.</p>

<p>פּלפּלת זו, של האישיות, אינה גורעת, אלא מוסיפה טעם וחריפות למלחמת־הדעות בּציבּור.</p>

<blockquote>
<br />
</blockquote>

<p><strong>ג</strong></p>

<p>גולת הכּותרת של סגולותיו וכשרונותיו היא <strong>מתּנת־הנאום</strong> בּה חונן.</p>

<p>הוא – הגדול שבּנואמינו, ולא רק בּאַמריקה.</p>

<p>הפּנים והחוץ התאַחדו בו ועשוהו לדמות מוצקה וסלעית של דבּר־דבּרן בּחסד־עליון.</p>

<p>&#8220;מכּף רגלו ועד ראשו&#8221; כּולו נואם. מבנה גוו, הדרת פּניו,
רעמת־שערו, תּנועות ידיו, חיתּוך־לשונו וחוסן־קולו – כל אלה באים לעזרתו
בּשעה הנכונה ובקצב הנכסף לכל נואם ונותנים משקל לדבריו ויופי
לצורתם.</p>

<p>אלה המתייחסים אליו בּפכּחון רואים בּכל אלה
מסגולות־השחקן. אַך כּלום אפשר לראות את זה כּחסרון? כּלום אין קשר פּנימי
וקרבת משפּחה בּין הנואם והמשחק?</p>

<p>גם זה וגם זה עומדים על הבּמה ופונים אל הקהל. ושניהם
כּאחד רוצים לקנות את לבּו, לשבּות את דמיונו, לקשרו בּעבותות אהבה והערצה,
לעשות בּו כּיוצר בּחמרו, <strong>להדבּירו</strong> ולכבשו.</p>

<p>המשחק <strong>מציג</strong> דברי אחרים – הם הסופרים – בּמסגרת הדראמה,
או הקומדיה, הספרותית, והנואם <strong>מייצג</strong> את דברי־עצמו על שטח כּל החיים
בּמסגרת הנאום והדרשה.</p>

<p>הראשון הוא מפרש הלב של היוצר הספרותי.</p>

<p>השני הוא מפרש הלב של היוצר הקיבּוצי – הדור או הסביבה.</p>

<blockquote>
<p>הראשון בּא בּשם האסתּיטיקה.</p>

<p>השני – בּשם האתּיקה.</p>
</blockquote>

<blockquote>
<p>הראשון – לשם היחיד.</p>
</blockquote>

<blockquote>
<p>השני – לשם הרבּים.</p>
</blockquote>

<p>אולם גם זה וגם זה – אנשים־אַחים הם ואָב אחד יצרם. הוא
החשק הבּוער לתת בּיטוי תמציתי וצורה חטובה למהלך־הנפש של הפּרט והכּלל, של
היחיד והציבּור.</p>

<p>ואם יאמר על אחד נואם ששחקן גדול הוא – שבח גדול ניתּן לו.</p>

<p>ואמנות־הנאום של סטיפאן ווייז היא מלאכת־מחשבת, שרק מעטים זוכים לה.</p>

<p>קול ה&#8220;בּאַס&#8221; שלו, העמוק והחסון, מתאים לו ולדבריו, שהם
בּצורת חיטוב ולא בצורת ציור. יש נואמים רבּים, ליריים, נקביים, ויש נואמים
עזים, פּלאסטיים, גבריים. ווייז נמנה על האַחרונים. וכשהוא מגיע להתלהבות
ולזעם – נשמע &#8220;שאגת אַריה&#8221; עולה.</p>

<p>וכל שומעיו יתעוררו וימשכו אַחריו.</p>

<p>כּל – לרבּות אלה שאינם נוהגים ללכת אַחריו בּתור דבּר.</p>

<p>אבל מה שלא יעשה הדבּר יעשה הדבּרן.</p>

<blockquote>
<br />
</blockquote>

<p><strong>ד</strong></p>

<p>העסקן והנואם שבּו וודאי הגדילו לעשות מן הסופר והחוקר
שבּו. וכן נמצא גם אצלו את שתּי התּכונות האַחרונות בּין הקרבּנות שכּל איש
רב־כּשרונות־ומקצועות מוכרח להקריב.</p>

<p>עבודת הסופר והחוקר דורשת מנוחה וקול דממה דקה, ואילו עבודת העסקן והנואם דורשת סער, רתיחה וקהל.</p>

<p>מתנצחים אראלים ומצוקים. ואין שניהם יכולים לנצח בּבת־אחת.</p>

<p>אבל אם הוא עצמו לא יכול לעשות הרבּה בּמקצוע התּרבּות
והחכמה – בּנה מוסד והושיב בּו חכמים לחנך בּו רבּנים ומנהיגים, הלא הוא
&#8220;המכון לדת־ישראל&#8221; שלו.</p>

<p>בּמוסד זה הורו, ועד היום מורים, כּמה מטובי חכמינו וסופרינו.</p>

<p>ודבר זה, הכנסת חכמים וסופרים עבריים, שקנו להם שם בּמקור
ולא רק בּתרגום, אינו דבר קל ואינו דבר מקרי. יש בּזה שיטה – ושיטה טובה
ומבורכה.</p>

<p>כּמו כן ידוע, למעטים אם לא לרבּים, מה פּעל ווייז לשם הכנסת למוד הלשון העברית לבתּי־הספר הגבוהים בּניו־יורק.</p>

<p>ובכל זה לא נכון יהיה להגיד שעשה כל מה שהיה צריך ויכול לעשות לשם התּרבּות והספרות העברית.</p>

<p>ואם יש עבודה שדמותה נפגמה במסכת־הפּעולות של ווייז – &#8220;עברית&#8221; היא שמה.</p>

<p>ובפרשת היסורים, וגם הכּיבּושים, של התּנועה העברית פּה לא יוכּרו כחו והשפּעתו.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/40630">https://benyehuda.org/read/40630</a></div></body></html>