<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>כָּהַנשְטַם</title>
	<meta name="author" content="מנחם ריבולוב"/>
</head>
<body>

<blockquote>
<br />
</blockquote>

<p>קטן הקומה – וזריד, מלא תנועה, מלא מרץ. רץ כּצבי לעשות,
<strong>רק לעשות</strong> – בּלי אומר, בּלי דברים, אומר מעט – ועושה הרבּה. זה היה
כּהנשטאם.</p>

<p>שיבה זרקה בו, בּישיש זה, – והוא בּשלו: לעשות. – מה?
אינכן מסכימים? על כּן מה? מה? נשתּקע בּויכּוחים? – לא, לא! יש
לעשות.</p>

<p>זהו סגנונו. כּהנשטאם לא היה מטבעו איש דברים, לשונו לא היתה שוטפת.</p>

<p>מבטאים קצרים, משפּטים מקוטעים, מלים בּודדות, קולות־קריאָה. זו היתה לשונו.</p>

<p>הסגנון – הוא האָדם; הלשון – היא מהותו.</p>

<p>אין צורך בּדברים – ובדברים <strong>יתרים</strong> לא כל שכּן. נחוץ לעשות, אַך ורק לעשות.</p>

<p>ואם <strong>מעשה כאן – הכּל כּאן.</strong></p>

<p>רושם אני את דברי אלה – ולבּי נוקפי; מרגיש אני בצלו של כּהנשטאם, זקן נחמד זה, העומד עלי ומוכיחני תוכחה אלמת וקשה:</p>

<p>– הדבורים הללו למה? למה הדבּורים?</p>

<p>סלח, צל חביב ותם. אני לא אַרבּה דברים. ובאמת – למה?</p>

<p>זה היה איש מוצק, קשה – ובנאי. בּונה בנינים ממש. תּלמידיו
הרבּים ורעיו, שהיו עובדים אתּו יחדיו, היו כנתונים בּצבת, נחנקים
בּזרועותיו הדקות והאַמיצות; והוא השליט בּרוחם, לא היה מניחם, עד שהיו
מסיימים את העבודה שהטיל עליהם. הם והוא בּצותא חדא. כּולם עוסקים בּעבודה,
והוא – המנצח על הכּל עד שסיימו, עד שמצאָה העבודה את תּיקוּנה.</p>

<p>לבֵנה ללבנה, אריח לאריח.</p>

<p>וכך הוקם בּנין.</p>

<p>ועוד:</p>

<p>אָדם &#8220;יבש&#8221; היה, פורמאלי ושומר חוק, קפּדן עד להכעיס, קיצוני וקנאי.</p>

<p>וכל זה לא בא אלא לשמה של העבודה האַחראית והקשה, שהיה
עוסק בּה מבּלי־הרף. יקוב הדין את ההר – והעבודה, שהתחיל בּה, תעשה
ותגמר.</p>

<p>ידוע ידע כּהנשטאם, שכּל העוזרים על ידו נרפּים הם,
נרפּים. והעבודה מרובּה. פּחד בּו לבבו: שמא בשל אלה, הנרפּים והכּושלים,
יפּול כּל הבּנין, שלא נבנה עד הטפחות, שלא מצא את תּיקונו.</p>

<p>לבש לבּו עוז – היה לקנאי, לאָדוק.</p>

<p>ואוי לו לאיש, שחלל את מקדשו – מקדשנו אָנו! ואוי לו לאיש, שהטיל פּגם בּשלמות אמונתו – העברית הקנאית!</p>

<p>זקן צנום זה, שלשונו מנומנמת, היה חוצב להבות־אש, מדבּר
דברים כּדרבונות, מכּה בּאַף את שונאו, מכּהו בּשבט־זעמו ולוחם מתּוך קנאָה</p>

<hr />

<p>– מלחמת אמונתו, שתּוכה רצוף: <strong>עברית.</strong></p>

<p>וכהנשטאם – חלקו בּין המנצחים. נלחם מתּוך התלהבות – נצח מתּוך חדווה.</p>

<p>וּאחר הנצחון – מה יפה הוא הישיש, ששוב פּרחה לו ילדותו!</p>

<p>בּעיניו – בּרק־נצחון, בּלבּו – אש־נעורים, אהבה בלי־מצרים – לתבל ויושביה, לכל בני־האָדם, ואפילו למתנגדיו.</p>

<p>וכולו קל וזריז, מזהיר ושמח, מלא און ואמונה – כּולו אומר
שירה. ואָז, בּשעת רחמים וחנינה, היה הזקן מרקד בּמסיבּת רעיו וחבריו,
חבריו – התּינוקות.</p>

<p>בּתים בּנה להם, בּתים למשחקים, לרקודים: קלובּים לילדים.</p>

<p>כּהנשטאם בּמסיבּת ילדים! ילד בּין ילדים, שובב בּין
שובבים, רקדן בּין רקדנים. אַף רגע לא ינוח. מחדר אל משנהו, ממקום אלי
מקום! כּאן הפּעוטות מציירים – האָח, ציורים אלה! – וגם הוא מצייר;– כּאן
הפּעוטות מכיירים – וגם הוא בּתוכם. שם הילדים שרים – וקולו אַף הוא נשמע.
ופתאום:</p>

<ul>
<li>גילו, גיל, גיל,גיל; שירו, שיר, שיר, שיר!</li>
</ul>

<p>כּהנשטאם הלך את דרכּו מישרים. לא נטה לימין, לא נטה
לשמאל, לא למד תּכסיסי עקמומיות וערמומיות, לא ידע את הפּשרה – לא בקש
חשבּונות רבּים – ישר היה כּתּינוק.</p>

<p>מכונס לתוך עולמו היה חי את חייו. וברומו של עולם –
בּית־מדרש למורים ומורות, העתידים לייסד את בּית־הספר העברי החדש ולבנות את
עולמם של העוללים הרכּים והקדושים. רעיו החביבים.</p>

<p>וחסל: זהו ספר חייו.</p>

<p>מי שלא היה מתהלך עם כּהנשטאם, לא הכּיר אותו ולא ידע את
טיבו וטבעו – ודאי היה תמה בלבּו: מה ידע ומה יבין זקן צנום זה? מצומצם
ומרוכּז בּתוך עולמו ועבודתו היה תמיד; הצבעים הרבּים והגוונים השונים חסרו
לנפשו; ולהרבּה דברים, יקרים וחביבים לאחרים. היה מתייחס בּאדישות גמורה,
כּאילו לא הרגיש בּהם; אולם לעומת זה רכּז את כּח יצירתו ומרץ־חייו מסביב
לנקודה אַחַת, שבְה השקיע את הכּל – את לשדו ואת תּמצית החיים שלו.</p>

<p>ובעבודתו – חרוץ היה כּנמלה, סבלן – כּהלל וקפּדן –
כּשמאי. ובוז לא בז לקטנות. בּעניני הסמינאריון לא בחר לו עבודה קלה ונקיה
– עניני השכלול הפּנימי, המהות הפּדגוגית של המוסד – ויחד עם זה עניני
המשק, ולא המשק בּכלל, אלא המשק, לכל פּרטיו ודקדוקיו; היה משגיח בּנקיון:
שמא יעלה אבק על ארון־הספרים; היה משגיח בּהסקה: שמא יסבּלו ה&#8220;קורסאים&#8221; קור
חלילה; היה משגיח בּקולבים: מקום יפה למעילי חניכיו!</p>

<p>וכך חלק את יומו: ח&quot;י שעות לעבודה, עבודה קשה ואינטנסיבית,
והשאָר – לצרכיו: אכילה, שתיה, שינה <strong>ו – רחיצה</strong>. הרחיצה ואפילו
בּימות־הגשמים ואפילו עם עונת־סתיו, בּמי הנהר החיים, הקרים – ענין חשוב
לו, שאין לזלזל בּו.</p>

<p>– אַמיץ היה הזקן, חסון היה הזקן! – – –</p>

<p>– על כּן מה? מה?&quot;&#8230;</p>

<p>בּחיינו הרופפים, בּחיינו החולניים, בּחיינו המרוגזים –
אָדם כּי יבוא לאוהל, לאוהל הדל והמך, ושריריו־חוטי־ברזל, ועינו – עין
בּהירה, ורצונו – עז וקר ומגובּש, מהלכו – בּטוח ואיתן, ונפשו – בּרה
ותמימה, ואמונה שלמה וילדותית תּּגה ממעמקיה – (?) – והיה הדבר
בּרכה.</p>

<p>ושמו של אותו אָדם – יקר לכולנו. וזכרו ודאי יעמוד.</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/40981">https://benyehuda.org/read/40981</a></div></body></html>