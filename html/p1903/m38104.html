<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל מג: זְאֵב, כֶּלֶב וְעֵדֶר</title>
	<meta name="author" content="ברכיה הנקדן"/>
</head>
<body>

<blockquote>
<p>לֹא יְשַׁקֵּר אִישׁ בֶּאֱמוּנָתוֹ / וְלֹא יחַלֵּל אֶת בְּרִיתוֹ</p>

<p>זְאֵב מִן הַכֶּלֶב יֵחַת / בְּפִיו חַלַּת לֶחֶם אַחַת /
נָשָׂא וַיָּבֹא אֶל הָעֵדֶר / שֶׁשָּׁם הַצֹּאן תּוֹךְ הַגָּדֵר /
הַכֶּלֶב הֵקִיץ מִשְּׁנָתוֹ / וְהַזְּאֵב לוֹ בְּעָרְמָתוֹ / אָמַר: דַּע
כִּי שֶׁלִּי שֶׁלְּךָ / קַח בִּרְכָתִי אֲשֶׁר הוּבָאת לְךָ / כִּי לֹא
עַל הַלֶּחֶם לְבַדּוֹ / אֶעֱשֶׂה לוֹ עֵזֶר כְּנֶגְדּוֹ / לְךָ כָּל
מַחֲמַדַּי תִּקָּחֵם / אַךְ עַתָּה תֹאכַל לֶחֶם / וַיַּעַן הַכֶּלֶב:
לָרִיק הוֹגַעְתָּ פְעָמֶיךָ / אִם תַּעְצְרֵנִי לֹא אֹכַל בְּלַחְמֶךָ /
בַּאֲשֶׁר הוּא לֶחֶם כְּזָבִים / וּבְעֵינַי דְּבָרֶיךָ לֹא טוֹבִים / לֹא
לְטוֹבָתִי תָּבִיא לִי לֶחֶם מֵאָהֳלֶיךָ / אַךְ לִסְתֹּם פִּי פֶּן
אַשְׁמִיעַ קוֹלִי עָלֶיךָ / כַּאֲשֶׁר תִּטְרֹף בַּצֹּאן / חָשַׁבְתָּ
לִמְצֹא עֵת רָצוֹן / וְחָלִילָה לִי לְכַבּוֹת נֵר הוֹדִי / כִּי אֲדֹנִי
נָטַשׁ הַצֹּאן עַל יָדִי / וְאֵיכָה אֲשַׁקֵּר בֶּאֱמוּנָתִי / אָהַבְתִּי
אֶת אֲדֹנִי וְאֶת בֵּיתִי / אֲשֶׁר מִנְעוּרַי גְּדֵלַנִי כְאָב /
וְאַתָּה בְּפִתּוּי דְּבָרֶיךָ תִכְאָב / וַיֶּחֱרַץ עָלָיו הַכֶּלֶב
לְשׁוֹנוֹ / וְהָרֹעֶה קָם וַיָּרָץ בַּחֲרוֹנוֹ / לִרְדֹּף הַזְּאֵב עִם
הַכֶּלֶב / אֲשֶׁר הָיָה שֹׂנְאוֹ בַלֵּב.</p>

<p>וְהַמָּשָׁל כָּל אִישׁ יִהְיֶה נִשְׁמָר בְּרוּחוֹ / פֶּן
יִבְגֹּד וִיסַלֵּף אָרְחוֹ / וּבְפִיו וּבְלִבּוֹ מִשְׁפָּט אֶחָד / לֹא
בִמְחִיר וְלֹא בְשֹׁחַד / אַל יְשַׁקֵּר בֶּאֱמוּנָתוֹ / וְאַל יוֹנֶה אֶת
עֲמִיתוֹ / לְהַגְדִּיל עָלָיו עָקֵב / לֹא מִן הַגֹּרֶן וְלֹא מִן
הַיָּקֶב / כִּי מִן הַכֶּלֶב יִמְשֹׁל מָשָׁל / כִּי בַשֹּׁחַד לֹא
נִכְשָׁל / וְאָמַר הֶחָכָם: הִדָּבֵק בֶּאֱמוּנָה וּשְׁמֹר מִצְוָה / כִּי
אֵין עֹשֶׁר גָּדוֹל כַּעֲזִיבַת הַתַּאֲוָה.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/38104">https://benyehuda.org/read/38104</a></div></body></html>