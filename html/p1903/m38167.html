<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל סד: צִפּוֹר קִנְנָה בַתְּבוּאוֹת</title>
	<meta name="author" content="ברכיה הנקדן"/>
</head>
<body>

<blockquote>
<br />

<p>הֱיֵה חֵרֵשׁ שֹׁמֵעַ, עִוֵּר רֹאֶה, אִלֵּם מְדַבֵּר / אָז תַּעֲלֶה בְמַעֲלוֹת וְתִתְגַּבֵּר</p>

<br />

<p>צִפּוֹר קִנְנָה קֵן בַּתְּבוּאוֹת / וְעֵת הַקָּצִיר
בְּהֵרָאוֹת / וְהִנֵּה שָׁם כְּדָבְרָם נָחִים / וְהָאֵם רֹבֶצֶת עַל
הָאֶפְרֹחִים / וַיֹּאמְרוּ לָהּ: שָׁמַעְנוּ אֹמְרִים לְצִיר / שִׁלְחוּ
מַגָּל כִּי בָשֵׁל קָצִיר / וַתָּבֹא בְּלֵב הַצִּפּוֹר אֵימָה / עֲנִיָּה
סֹעֲרָה לֹא נֻחָמָה / וַתֹּאמֶר לָהֶם: עַד עֵת בֹּא הַשֶּׁמֶשׁ / אֵדַע
אִם יָנִיפוּ עַל הַקָּמָה חֶרְמֵשׁ / וַתָּבֹא בְעִקְבֵי בַעַל הַשָּׂדֶה
הָלֹךְ וָשׁוֹב / וּכְצִפּוֹר נוֹדֶדֶת מִקִּנָּהּ תַּחְשׁוֹב / וּבְטֶרֶם
בֹּאוֹ הַבַּיְתָה מְרַחֶפֶת לְפָנָיו / וַתִּשְׁמַע בְּחַלּוֹתוֹ פְנֵי
שְׁכֵנָיו / הֱיוּ נְכוֹנִים לַיּוֹם הַשְּׁלִישִׁי לִהְיוֹת בְּעֶזְרִי /
בְּחֶלְקַת הַשָּׂדֶה אֲשֶׁר לִי לִקְצֹר קְצִירִי / וְהֵם לֹא אָבוּ
שְׁמֹעַ לוֹ / וַיָּשָׁב הָאִישׁ סָר וְזָעֵף לְאָהֳלוֹ / וְהִיא עַד
בֹּאָהּ לְקִנָּהּ לֹא אָנְחָה / אֵם הַבָּנִים שְׂמֵחָה / וַתֹּאמַר:
כַּפּוֹת רַגְלֵינוּ בְּמִרְפַּשׁ זָר לֹא תִדְלַח / כְּעוֹף נוֹדֵד קֵן
מְשֻׁלָּח / כִּי שָׁמַעְתִּי אֶת סוֹדָם / לֹא תַעֲבָר בָּהּ רֶגֶל אָדָם
/ וְלִינוּ פֹה וְאַל תַּעֲבֹרוּ / וּבְטֶרֶם בֹּא הָעֵת אֲשֶׁר יִקְצֹרוּ
/ וְהָעֵת אֲשֶׁר מַגָּל בַּקָּמָה יַשְׁלִיט / גָּנוֹן וְהִצִּיל פָּסוֹחַ
וְהִמְלִיט / וַתֵּלֶךְ בְּכָל עֵת לִשְׁמֹעַ מַה יִתְיָעֲצוּ / וּבְבֹא
יוֹם אֲשֶׁר שְׁכֵנָיו לְעָזְרוֹ יָאִיצוּ / אָמְרָה: צְאוּ מִזֶּה וְאַל
תִּתְמַהְמְהוּ / מִמַּגָּל וּמֵחֶרְמֵשׁ תִּפְחֲדוּ וְתִרְהוּ.</p>

<br />

<p>וְהַמָּשָׁל בִּרְאוֹתְךָ כִּי הָיְתָה הָרְוָחָה / כִּי
יָשַׁבְתָּ בְּהַשְׁקֵט וּבְבִטְחָה / אִם יֹאבֶה הַמֹּשֵׁל עָלֶיךָ יָדוֹ
לְהָרִים / הַשְׁפֵּל רוּחֲךָ כִּי טוֹב לְהִכָּנַע לִפְנֵי אִישׁ אֲשֶׁר
לוֹ עֹזְרִים / וְאָמַר שְׁלֹמֹה: אַל יַלִּיזוּ אֹרְחוֹת מוּסָר
מֵעֵינֶיךָ / הֱיֵה נָבוֹן וְחָכָם בֵּין שְׁכֵנֶיךָ / הֱיֵה חֵרֵשׁ
שֹׁמֵעַ, עִוֵּר רֹאֶה, אִלֵּם מְדַבֵּר / אָז תַּעֲלֶה בְמַעֲלוֹת הַשֵּׂכֶל וּמִיּוֹם לְיוֹם
תִתְגַּבֵּר.</p>
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/38167">https://benyehuda.org/read/38167</a></div></body></html>