<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל ג: זְאֵב וְשֶׂה בְנָהָר</title>
	<meta name="author" content="ברכיה הנקדן"/>
</head>
<body>

<blockquote>
<p>אִישׁ לְבִצְעוֹ יִפְנֶה / וְאִם דַּל הוּא אֶת אָחִיו יוֹנֶה</p>
</blockquote>

<blockquote>
<p>זְאֵב הָלַךְ לִשְׁבֹּר צְמָאוֹ עַל הַנָּהָר לְבַדּוֹ /
וַיַּרְא וְהִנֵּה מֵרָחוֹק שֶׂה עוֹמֵד לְנֶגְדּוֹ / וַיִּקְרָא לוֹ
הַזְּאֵב: לָמָה עֲכַרְתַּנִי / לִי הַיְאֹר וַאֲנִי עֲשִׂיתִנִי /
וַיַּעַן לוֹ הַשֶּׂה תָמִים / דְּבָרִים טוֹבִים וּנְעִימִים: אֲדֹנִי
הַמֶּלֶךְ לֹא עֲכַרְתִּיךָ / אָדוֹן לְרֹאשִׁי כָּל יָמַי נְתַתִּיךָ /
וְלִשְׁתּוֹת מֵי נָהָר יָצָאתִי מֵאָהֳלִי / אִם רַע בְּעֵינֶיךָ
אָשׁוּבָה לִי / וּלְהָשִׁיב עַל דְּבָרֶיךָ עֵת לַחְשׁוֹת / וַיְדַבֵּר
הַזְּאֵב אִתּוֹ קָשׁוֹת / וַיֹּאמֶר לוֹ: מִי אַתָּה אֲשֶׁר מִמֶּנִּי לֹא
תִפְחָד / הַאִם זְאֵב וְטָלֶה יִרְעוּ כְאֶחָד / אוֹ מִי הוּא אֲשֶׁר
יַחְדָּו רָאָם / עַל אֲפִיקֵי מַיִם לִשְׁבֹּר צְמָאָם / מֵימַי עֲכַרְתָּ
וְלִשְׁתּוֹת לֹא יָכֹלְתִּי / וְהִנֵּה אָשׁוּב צָמֵא עַל עֵקֶב
בָּשְׁתִּי / אָבִיךָ הָרִאשׁוֹן לִי חָטָא / בְּפֹעַל וּבְמִבְטָא / זֶה
אַרְבַּע שָׁנִים מָרַד וּפָשַׁע / וַיַּעַן הַשֶּׂה: לָמָה אֲדֹנִי
מִתְעוֹלֵל עֲלִילוֹת בְּרֶשַׁע / וַאֲנִי שֶׂה קָטָן עַתָּה בָאתִי /
וַעֲדַיִן לֹא הִגִּיעָה שְׁנָתִי / מַה תַּחֲרֹשׁ בְּרֵעֲךָ דִּבְרֵי
רִיבוֹת / בָּנִים לֹא יוּמְתוּ עַל אָבוֹת / וַיַּעַן לוֹ: כַּאֲשֶׁר
אֲנִי בַעֲבוּרְךָ צָמֵא וְנִכְלָם / לֹא תוֹסִיף לִרְאוֹתִי עוֹד עַד
עוֹלָם / וַיַּךְ אֶת הַשֶּׂה וַיַּפְשֵׁט עוֹרוֹ / וַיְשַׁסְּעוֹ
וַיֹּאכַל אֶת בְּשָׂרוֹ.</p>
</blockquote>

<blockquote>
<p>וְהַמָּשָׁל לְכָל הוֹלֵךְ אַחַר בִּצְעוֹ / כָּל
הַגָּדוֹל מֵחֲבֵרוֹ בּוֹלְעוֹ / וְהַשֹּׁטְרִים וְהַשֹּׁפְטִים / אֲשֶׁר
מִשְׁפַּט אֲנָשִׁים מַטִּים / וְכַסְפָּם מִכִּיסָם יִלְקֹטוּן /
וּמִמּוּל שַׂלְמָה אֶדֶר יַפְשִׁיטוּן / וּמַאֲמַר הֶחָכָם שָׁגוּר
בַּפֶּה / יֵשׁ בְּלֹא מִשְׁפָּט נִסְפֶּה.</p>
</blockquote>

<blockquote>
<p>וָאֶשָּׂא מְשָׁלִי וָאֹמַר:</p>

<br />

<p>פְּתָאִים אָהֲבוּ פֶתִי / וְלֵצִים חָמְדוּ לָצוֹן</p>

<p>וְעָשִׁיר יַעֲנֶה עַזּוֹת / לְדֹרֵשׁ שִׂפְתֵי רָצוֹן.</p>
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/37545">https://benyehuda.org/read/37545</a></div></body></html>