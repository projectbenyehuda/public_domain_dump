<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל נג: שֶׁמֶשׁ וְרוּחַ וְאִישׁ</title>
	<meta name="author" content="ברכיה הנקדן"/>
</head>
<body>

<blockquote>
<p>הֶחָכָם יַעֲשֶׂה בְּחָכְמָתוֹ / יוֹתֵר מֵהַגִּבּוֹר בִּגְבוּרָתוֹ</p>

<br />

<p>הַשֶּׁמֶשׁ וְהָרוּחַ הִגִּישׁוּ עֲצֻמּוֹתָם / וַיֹּאמֶר
הַשֶּׁמֶשׁ לָרוּחַ: נִקֵּיתִי וָאֵיתָם / וּבְרֹב יָפְיִי שָׂמוּנִי
בַיּוֹם לְמֶמְשֶׁלֶת / וְאִם תִּתְגָּאֶה לְנֶגְדִּי תֵּחָשֵׁב לְךָ
אִוֶּלֶת / בַּאֲשֶׁר לִי הַגְּבוּרָה וְהַחֵן וְהַזֹֹּהַר / וּכְעֶצֶם
הַשָּׁמַיִם לָטֹהַר / וַיַּעַן הָרוּחַ: אִם כִּפְלַיִם לְךָ
כְמַעֲלָלֶיךָ / רוּחַ הַמּוֹשֵׁל תַּעֲלֶה עָלֶיךָ / כִּי בַלַּיְלָה לֹא
תוֹסִיף לְהֵרָאֹה / שֶׁמֶשׁ יָדַע מְבוֹאוֹ / וּמֶמֶשַׁלְתִּי בַיּוֹם
וּבַלַּיְלָה / עַל כֵּן יֵאוֹת לִי הַמֶּמְשָׁלָה / וּמַעֲשַׂי בָאָרֶץ
נוֹדָעִים / מְפָרֵק הָרִים וּמְשַׁבֵּר סְלָעִים / וַיֹּאמֶר הַשֶּׁמֶשׁ:
נְנַסֶּה אֶת גְּבוּרָתֵנוּ / הִנֵּה הָאִישׁ הַיּוֹצֵא לִקְרָאתֵנוּ /
בְּשִׂמְלָתוֹ וּבְאַדַּרְתּוֹ / צֵא נָא עַתָּה וְהִלָּחֵם אִתּוֹ /
וּבְתַחְבֻּלּוֹת תַּעֲשֶׂה לְךָ מִלְחָמָה / עַד תַּפְשִׁיט אֵדֶר מִמּוּל שַׂלְמָה / וְאִם יַעֲזֹב בִּגְדוֹ
אֶצְלֶךָ / הוֹד הַמְּלוּכָה אֶתֵּן עָלֶיךָ / וְתַשְׂגִּיא פָעָלְךָ
וְתַפְשִׁיטֶנּוּ / שִׂמְלָה לְךָ קָצִין תִּהְיֶה לָנוּ / וַיֹּאמֶר
בְּלִבּוֹ הָרוּחַ: אֲפַתֶּנּוּ בְעָרְמָתִי / אוֹ אַפְשִׁיטֶנּוּ
בִגְבוּרָתִי / וַיֵּצֵא הָרוּחַ מֵאֵת הַשֶּׁמֶשׁ לְעֵינָיו / וְרוּחָ
חָזָק מְרַחֶפֶת לְפָנָיו / וְהָאִישׁ הוֹלֵךְ דֶּרֶךְ יְשָׁרָה / וּבְבֹא
מִמְּזָרִים קָרָה / יִגְלֹם אַדַּרְתּוֹ וְשִׂמְלָתוֹ וְיִתְעַטֵּף בָּהֶם
/ וְרוּחַ לֹא יָבֹא בֵינֵיהֶם / וְהָיָה כַאֲשֶׁר הִתְחַזֵּק הָרוּחַ בְּכָל מַאֲמַצֵּי כֹחוֹ / וְהָאִישׁ לֻלְאוֹת
אַדַּרְתּוֹ יִקְשֹׁר סְבִיב מִצְחוֹ / וּבִימִינוֹ יַחֲזִיק כְּנָפָיו
וְיִצְנֹף סְבִיב רֹאשׁוֹ / וְלֹא גִלָּה הָרוּחַ פְּנֵי לְבוּשׁוֹ /
וְהָיָה כִּי נִרְאָה כִּי נִלְאָה / הָרוּחַ אֲשֶׁר גָּאֹה גָאָה /
וְלִגְזֹל הָאַדֶּרֶת לֹא נִשְׂגָּבָה / וַתְּהִי תוֹחַלְתּוֹ נִכְזָבָה /
וַתֹּאמֶר הַשֶּׁמֶשׁ: עַתָּה תִרְאֶה אֶת אֲשֶׁר אֶעֱשֶׂה לוֹ /
וַתִּקְרַע סוּת מַאֲפֵל וְאֶת צִלֲלוֹ / וַיִּפְרֹץ בַּצְּלָלִים פֶּרֶץ /
הַשֶּׁמֶשׁ יָצָא עַל הָאָרֶץ / וַתֵּתַצֵּב בְּכֹחָהּ לְעֻמָּתוֹ /
כְּצֵאת הַשֶּׁמֶשׁ בִּגְבוּרָתוֹ / לְהַשְׁקִיף עַל הָאִישׁ מִמָּרוֹם /
בְּהַשְׁקֵט אֶרֶץ מִדָּרוֹם / וְעֵין הַשֶּׁמֶשׁ בְּנַחַת שְׁזָפַתּוּ /
וּמִכֹּבֶד בְּגָדָיו בִּעֲתַתּוּ / וּמֵאַדַּרְתּוֹ תַפְשִׁיטֵהוּ /
עָרוֹם יָנוּס בַּיּוֹם הַהוּא / וְלֹא יוּכַל עוֹד לָשֵׂאת כֵּלָיו / אִם
זָרְחָה הַשֶּׁמֶשׁ עָלָיו / וַתַּפְשִׁיטֵהוּ בְהַשְׁקֵט כַּאֲשֶׁר עָלָיו
הִגִּיעָה / וְלֹא כֵן הָרוּחַ אֲשֶׁר בִּגְבוּרָה וּמִסַּעַר
סֹעָה.</p>

<p>וְהַמָּשָׁל כִּי הֶחָכָם יַעֲשֶׂה בְחָכְמָתוֹ / אֲשֶׁר
לֹא יוּכַל הַגִּבּוֹר בִּגְבוּרָתוֹ / כִּי דִבְרֵי חֲכָמִים כְּחִצִּים
בְּיַד לוֹחֲמִים / וּכְלַבּוֹת אִשִּׁים בְּלַהַב / תַּחְתָּיו שָׁחֲחוּ
עֹזְרֵי רָהַב / כַּאֲשֶׁר בְּקִירוֹת בִּין הֵמָּה מְפֻתָּחִים /
לְהַמְשִׁיךְ לִבּוֹת וְאִם הֵם כְּרֶשֶׁת וּפַחִים / בַּאֲשֶׁר הֵם
נִשְׁמָעִים בְּנַחַת / אַךְ מִקּוֹל כְּסִיל גֵּאֶה אִישׁ לֹא
יֵחָת.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/38114">https://benyehuda.org/read/38114</a></div></body></html>