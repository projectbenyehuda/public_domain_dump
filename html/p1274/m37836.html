<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הקדמה ל“המזל שחק לי” / ג’וזף קונרד / מ' בן-אליעזר</title>
	<meta name="author" content="אשר ברש"/>
</head>
<body>

<p>נולד בשנת 1857 באוקראינה, בן למשפחה פולנית ששמה
קורזֶ&#8217;ניובסקי. אביו היה סופר. את נעוריו בִלה קונרד בלמודים בבירה הפולנית
קרקוב. למד צרפתית על בוריה. קרא תרגומים מאנגלית והושפע מהם. ביחוד עשה
עליו רושם הספר &#8220;הפִּילוׂט&#8221; של קוּפֶּר. בהיותו בן תשע-עשרה בא למרסיל. שתי
שנים עבד באניות צרפתיות בים התיכון ולחופי אמריקה הדרומית. משנת 1878
התחיל נוסע כמַלָח באניות אנגליות.</p>

<p>בתקופת מחלה (תוצאה של קדחת שדבקה בו בקונגו) כתב את ספורו הראשון Almayer’s Folly ופרסמו בשנת 1895. ספר זה
היה חדוש בספרות האנגלית. סגולה אחרת, רכה, אנושית, הוכנסה לתוך
ספור-המאורעות. אחר פרסם בזה אחר זה את ספוריו ורומניו, שקנו לו שם ומעמד
בספרות האנגלית: &#8220;לורד גִ&#8217;ים&#8221;, &#8220;<strong>נעורים</strong>&#8221;, &#8220;טַיְפוּן&#8221;, &#8220;נצחון&#8221;, &#8220;חץ
הזהב&#8221;, &#8220;ספורים של אי-מנוחה&#8221;, &#8220;<strong>המזל שחק לי</strong>&#8221;, &#8220;הנודד&#8221; ועוד
רבים.</p>

<p>בשנת 1924 מת באנגליה, ואחרי מותו נתפרסם ספר מַסוׂת שלו, שבו הוא מרצה את השקפותיו על היצירה והספרות.</p>

<p>קונרד הוא מסַפֵּר <strong>מאורעות</strong>. בתכונתו זו הוא מצטרף
לסופרים האנגלים הגדולים סְמוׂלֶט, דניאל די פוא, סטיבנסון וקיפלינג. אך
שונה הוא מכולם ביסוד הפסיכולוגי-הלירי שבו. גבוריו בעצם לא נוצרו לשם
הרפתקאות ומלחמות אכזריות. הם רק <strong>נתעו</strong> בגזירת הגורל אל המצבים השונים
והמשונים בלב ימים ובאיים רחוקים, והם עומדים על נפשם. גבוריו הם, רובם
ככולם, אנשים תלושי-מכורה, חולמים וחולי-מצפון והם רק <strong>משחקים</strong> את משחק
החיים והמות מתוך עין יפה ואהבת העולם ובריותיו. גם האכזרים והמשחתים שבהם
נעשים אנושיים וקרובים ע&quot;י חולשותיהם: פחדנות (לורד ג&#8217;ים), מוסר-כליות
ומצבי-נפש סתומים. יש להניח, שאלה הם היסודות <strong>הסלַויים</strong>
שביצירתו.</p>

<p>בכל ספריו מתרחק הוא מכל כונות של מוסר. לדעתו, תכליתה של
האמנות היא רק <strong>ההסתכלות</strong> במעשי האדם וברגשותיו. הסתכלות נאמנה זו גופה
מוסרית היא. ההומור שבהרצאתו הספורית הוא עדין, תרבותי, מלא טקט. לשונו
מלוטשה וחיונית.</p>

<p>בשני הספורים הנתנים בספר זה מתגלה קונרד משני צדדיו
האופיים: בראשון כצַיַר הנפש, ליריקן, נוח, פקח, ותרן לחיים ולאנשים; בשני
כציַר הטבע והגורל, אוהב החיים הסוערים והעולם הפראי ונכון לתת את נפשו
עליהם.</p>

<p><strong>א.ב.</strong></p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/37836">https://benyehuda.org/read/37836</a></div></body></html>