<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מגַשמי הגאולה והסופר העברי</title>
	<meta name="author" content="אשר ברש"/>
</head>
<body>

<p>הסוֹפר העברי עדיין לא יצא מן הגיטוֹ. אנוּס על־פּי מה?</p>

<p>מגשמי גאוּלתנוּ מכּל המינים ומכּל הסוּגים מרחפים זה
כּדוֹר שלם בּמרוֹמי הלאוֹם, המדינה, האנוֹשיוּת, העוֹלם – ורק אתה, הסוֹפר
העברי, עוֹדך יוֹשב בּשפל. בּשפל משישבת, כּי רבתה בדידוּתך.</p>

<p>אתה, שנתת ראשוֹנה את העוֹלם בּלבּם – לך הקצוּ פנה קטנה
במרתף חיינוּ, ושם אתה יוֹשב, ממעט לתיאבוֹן את דמך, הוֹלך וּמחויר, הוֹלך
ונשכּח.</p>

<p>כּי אתה היחידי נשארת קשוּר בטבּוּרך בּבית־מוֹלדתך, אתה לא יצאת ל&#8220;מרחב&#8221;.</p>

<p>רוֹממוּת התחיה בגרוֹנם. תחית מה? תחית מי? בּסוּלם
גוּפנוּ ונפשנוּ השבוּרים הם עוֹלים להראוֹת בּפני העמים והשׂרים – זוֹ להם
הפּעם הראשוֹנה בדברי־ימינוּ זבי הדמים והדמעוֹת – וּבשכרוֹנם־הבל יקראוּ:
&#8220;תחיה! תחיה!&#8221; הצלחתם בּעסקנוּת – תחיה היא להם. להם, אבל לא לבית העברי
פנימה.</p>

<p>לא כן עשׂוּ ועוֹשׂים מגשמי הגאוּלה של &#8220;עמים הדוֹמים
לחמוֹרים&#8221;. על קרקע נפש העם הם עוֹמדים וּמשם הם מתמחים ועם עצמם הם
מוֹתחים את גוּף עמם כּלפּי מעלה.</p>

<p>הם, &#8220;המוֹחוֹת המטוּמטמים של גוֹיים&#8221;, מבינים אחרת.</p>

<p>הם מטפּחים כל גילוּי־רוּח של בּניהם באהבה: מייסדים
אקדמיוֹת, בּימוֹת, הוֹצאות־ספרים, קוֹצבים פּרסים, שוֹלחים בּשׂוֹרת
יצירתם לעמים רחוֹקים. וגוֹאלינוּ, יוֹצרי &#8220;המרכּז הרוּחני&#8221; כּביכוֹל,</p>

<p>מרקדים &#8220;נקדישך&#8221; בּפני כל ספק־סוֹפר גוֹי, שמא יאמר מלה טוֹבה – על
כּשרוֹנם בּהנהגה.</p>

<p>הם, &#8220;המוֹחוֹת המטוּמטמים של גוֹיים&#8221;, יוֹדעים את משקל
&#8220;בּלתי־הנשקלים&#8221; ושוֹקדים להוֹציא מוֹניטין ליוֹצריהם כּי מוֹניטין אלוּ
סוֹפם ליהפך בּרבוֹת הימים למטבּעוֹת מזוּמנים בּחיי המדינה. עמי לא
ידע.</p>

<p>עיריוֹת קטנוֹת בּפוֹלין וּבטשכוֹסלוֹבקיה מפרישוֹת בּרגש</p>

<p>כבוֹד וגאוֹן תשוּרוֹת לעוֹדד את יוֹצרי האוּמה – ואוּלם העיריה העברית
הראשוֹנה במרכּז הרוּחני יש לה דאגוֹת חשוּבוֹת יוֹתר.</p>

<p>לא לכבוֹדם, לא לתשוּרוֹתיהם אתה צריך, סוֹפר עברי. שׂבעת
נדבוֹת וחרפּה. לחיים אתה צריך, לאוֹר, לאויר. בּתנאי־אנוֹש אתה רוֹצה לתת
לעמך את אשר חננך אלהים.</p>

<p>יסוּרוּ־נא מעט גדלי־הגוּף, העוֹמדים בּחלוֹנוֹת ואחוֹריהם הבּיתה!</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/35699">https://benyehuda.org/read/35699</a></div></body></html>