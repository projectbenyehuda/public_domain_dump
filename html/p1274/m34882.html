<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הָרַב דְּמָתָא</title>
	<meta name="author" content="אשר ברש [2023]"/>
</head>
<body>

<blockquote>
<p>זְקַן־יְשִׁישִׁים טָהוֹר, לֶחְיֵי עַנְבָּר עֲנֻגּוֹת,</p>

<p>וְתַחַת הַמֵּצַח הָרָם</p>

<p>עֵינַיִם יוֹשְׁבוֹת עַל מִלֵּאת —</p>

<p>הֲטֶרֶם תִּלְאֶה נְשׂא, רַ' אֶלְחָנָן שַׁפִּירָא,</p>

<p>מַשָּׂא עֲדָתְךָ הָרָב?</p>

<br />
</blockquote>

<blockquote>
<p>לֹא, לֹא רַב הַמַּשָּׂא עַל שֶׁכֶם הָרַב:</p>

<p>מָעֲטוּ שׁוֹאֲלֵי הַשְּׁאֵלוֹת בְּדִינֵי בָּשָׂר וְחָלָב;</p>

<p>הַשּׁוֹ&#8220;בִים שָׂמוּ בִּכְלֵיהֶם מְעַט מִ&#8221;תְּבוּאַת שׁוֹר&quot;</p>

<p>וְיִרְהֲבוּ הַכְשִׁיר וְהַטְרִיף בְּבֵית־הַמַּקּוּלִין</p>

<p>לְעֵינֵי הַטַּבָּח הַדּוֹרְסוֹת</p>

<p>בְּסִירְכָא קַלָּה וַחֲמוּרָה — עַל דַּעְתָּם הַקַּלָּה.</p>

<p>נָשִׁים בַּשִׂמְלָה צְרוּרָה נִשְׁמָתָן,</p>

<p>וְאֵין בָּא &#8220;לִפְרֹשֹ הַשִּׂמְלָה&#8221;,</p>

<p>וּמִי יוֹדֵעַ אִם שְׁמוּרָה הַכְּתֻבָּה בָּאַרְגָּז?</p>

<p>וְ&#8220;חשֶׁן מִשְׁפָּט&#8221; מַכְרִיעַ יוֹם יוֹם</p>

<p>בֵין טוֹעֵן וְנִטְעָן הַכְּרוּכִים כְּאֶחָד</p>

<p>בַּשּׁוֹנֶה הַבּוֹדֵד — בְּאֶלְחָנָן הָרַב.</p>

<p>הוֹלְכָה וּקְצָרָה רְשִׁימַת הֶחָמֵץ הַנִּמְכָּר לִפְסָחִים,</p>

<p>וּדְרָשַׁת הַתְּשׁוּבָה בָּטְלָה זֶה כְּבָר</p>

<p>אֲפִלּוּ בֵּין כֶּסֶה לֶעָשׂוֹר —</p>

<p>לֹא, לֹא רַב הַמַּשָּׂא עַל שֶׁכֶם הָרַב.</p>

<p>אַךְ מַה כָּבֵד וּמֵעִיק הַסֵּבֶל</p>

<p>עַל נִשְׁמַת הָרוֹעֶה הַנֶּאֱמָן:</p>

<p>חֻלֵּי־חֻלִּין מִסָּבִיב וּבְדִידוּת מְכַלָּה,</p>

<p>זָרִים דַּרְכֵי הָעָם בְּעָשְׁרוֹ וְרִישׁוֹ:</p>

<p>סָעוֹר לְפָנִים בְּעֵינַיִם גְּלוּיוֹת לְהַבְהִיל</p>

<p>בְּלִי זְכֹר הַהַשְׁגָּחָה,</p>

<p>אוֹ גַשֵּׁשׁ בְּאֶפֶס אֱמוּנָה וְיַלֵּל:</p>

<p>&#8220;אֵין עֵצָה כְּנֶגֶד הַמַּזָּל!&#8221;</p>

<p>עֲלוּבוֹת תּוֹרָה וַעֲבוֹדָה וּגְמִילוּת חֲסָדִים</p>

<p>וְרוֹפְפוֹת שְׁלשׁ רַגְלֵי הָעוֹלָם —</p>

<br />
</blockquote>

<blockquote>
<p>אֵיךְ יַעֲמֹד וְלֹא יִתְפּוֹרָר?</p>

<p>אַף גַּם הַמְעַשִּׂים בְּפִיהֶם לִגְאֻלָּה קְרוֹבָה</p>

<p>לֹא יִשְׁעוּ לַשְּׁכִינָה הַגּוֹלָה־נִשְׁכָּחָה,</p>

<p>וְצִלְצוּל קֻפָּתָם כְּאִלּוּ לִקְבוּרוֹת</p>

<p>הִיא תוּבַל, כְּבַיָּכוֹל.</p>

<p>רַק שְׁנַיִם אוֹ שְׁלשָׁה בַּטְלָנִים,</p>

<p>עוֹלְלוֹת צוֹמְקוֹת,</p>

<p>יֵשְׁבוּ יוֹם יוֹם לִפְנֵי רַבָּם,</p>

<p>תָּפֵל נֶאֱנָחִים וְלוֹעֲסִים תָּפֵל —</p>

<p>דִּבְרֵי תוֹרָה נוֹשָׁנִים וִיגֵעִים</p>

<p>בְּלִי עֹמֶק וְגַדְלוּת,</p>

<p>אֵשׁ־קֹדֶשׁ וַעֲלִיַּת־נְשָׁמָה.</p>

<p>זָרִים מֵימֵי הַמִּקְוָה בַּבֹּקֶר וַחֲשׁוּדִים,</p>

<p>וִיתוֹמָה תְּפִלַּת הַחֹל גִּימֶל פְּעָמִים בַּיּוֹם,</p>

<p>וְכֵהָה תְפִלַּת הַשַּׁבָּת,</p>

<p>אַף כִּי חֲדָשׁוֹת וְנוֹצְצוֹת</p>

<p>עַטְרוֹת־הַכֶּסֶף עַל רָאשֵׁי הָעָם&#8230;</p>

<br />
</blockquote>

<p>תרפ&quot;א</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/34882">https://benyehuda.org/read/34882</a></div></body></html>