<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לְטָאוֹת בְּגַנִּי</title>
	<meta name="author" content="אשר ברש [2023]"/>
</head>
<body>

<blockquote>
<p>אַבְנֵי-יָם, כְּחַלּוֹת-קִבָּר</p>

<p>גָּדַרְתִּי עֲרוּגַת גַּנִּי.</p>

<p>בְּצָהֳרֵי יוֹם תֹּאפֵן חַמָּה</p>

<p>וְהֶעֱלוּ קְרוּם כְּמִשְׁחַת שִׂיד;</p>

<p>וּכְרֶדֶת רְבִיבֵי הַמַּמְטֵרָה</p>

<p>וְהָיוּ אַבְנֵי-יָם לַחוֹת —</p>

<p>מִקְשַׁת גְּרִיסֵי חוֹל</p>

<p>וּרְסִיסֵי צֶדֶף דַּק,</p>

<p>רֵיחָהּ גָּפְרִית וָמֶלַח.</p>

<br />
</blockquote>

<blockquote>
<p>מַה תִּיף שְׂפַת הַפְּרָחִים</p>

<p>תַּעֲטֹר הָאֲבָנִים</p>

<p>בְּאֶלֶף עֵינֵי-צְבָעִים תַּמּוֹת!</p>

<p>מַה תִּשְׁכַּר הָעַיִן מֵחֶלְקַת</p>

<p>מַרְבַד-הַדֶּשֶׁא הַמְגֻזָּז,</p>

<p>עֲנֻגּוֹת שֻׁבַּץ בְּמִסְגַּרְתָּן!</p>

<p>וּשְׁבִיל הַחוֹל יָרוּץ יָשָׁר</p>

<p>כִּלְשׁוֹן זָהָב חִוֵּר,</p>

<p>יֶחֱצֶה אֶת הַיָּרֹק.</p>
</blockquote>

<blockquote>
<br />
</blockquote>

<blockquote>
<p>אַךְ מִכָּל תִּקְסֹמְנָה</p>

<p>לִי הַלְּטָאוֹת אֲפֹרוֹת-הַגֵּו,</p>

<p>שׁוֹכְנוֹת חַגְוֵי קִיר אֲבָנָי.</p>

<p>כְּחִצֵּי-אֲבָר חַיִּים</p>

<p>טָסוֹת הֵן בְּשִׁפּוּלֵי הַסְּיָג</p>

<p>וַחֲלֹף כְּרַעַשׁ עָלֶה יָבֵשׁ</p>

<p>עַל שְׁבִיל הַחוֹל שְׁקוּי-הָאוֹר.</p>

<p>נָטוּי גְּחוֹנָן אֱלֵי קַרְקַע,</p>

<p>אַךְ קוֹרְטוֹב מִלִּבְנָתוֹ יָצִיץ</p>

<p>לְאֹרֶךְ צַלְעוֹתָן.</p>

<br />
</blockquote>

<blockquote>
<p>רֶגַע יַעֲמֹד קָרוּשׁ הַחֵץ</p>

<p>עֲלֵי כְּרָעַיִם עֲדִינוֹת,</p>

<p>רֹאשׁוֹ יֵרוֹם כִּמְעָט,</p>

<p>זְנָבוֹ דָּבֵק תַּחְתָּיו,</p>

<p>הַפֶּה פָּעוּר כְּפִי דָגִיג,</p>

<p>וּשְׁנֵי דִגְשֵׁי עֵינֵי-גָבִישׁ</p>

<p>צוֹמְדִים אֵלַי מַבָּט עָמֹק.</p>

<p>יִרְטַט סְגוֹר הַלֵּב הֶחָם,</p>

<p>עָלֹה וָרֶדֶת וַהֲלוֹם</p>

<p>אֶל קְרוּם גְּוִיָּה רוֹפְסָה,</p>

<p>כֹּה יַךְ יִרְגַּשׁ אֶל הַצַּוָּאר,</p>

<p>יִגַּל יָקֵר הַלֵּב הַקָּט,</p>

<p>עַד כִּי תַעֲטֹף עֵינִי</p>

<p>דֹּק דֶּמַע עָלָה כְּאֵד</p>

<p>מִתּוֹךְ לֵב נִכְמָר פִּתְאֹם.</p>

<br />
</blockquote>

<blockquote>
<p>יְצוּר כְּלִיל-שָׁלוֹם,</p>

<p>נִבְרָא מִיסוֹד-עָפָר,</p>

<p>בִּמְקוֹם יָלִין וַדַּאי</p>

<p>הַחֹמֶר הַקַּדְמוֹן אֲשֶׁר</p>

<p>לַצּוּר וּלְכָל אַבְנֵי-יְקָר!</p>

<p>חֵן אָפֹר-צַהֲבוֹנִי זֶה,</p>

<p>עוֹרֵק-חִיּוּת עָרֹם פּוֹעֵם,</p>

<p>נוֹשֵׁם רַכּוֹת-רַכּוֹת,</p>

<p>עַד כְּדֵי הָפוֹךְ נוֹזֵל</p>

<p>אוֹ הִתְפּוֹרֵר וִהְיוֹת</p>

<p>אֲבַק-עָפָר יָבֵשׁ&#8230;</p>

<br />
</blockquote>

<blockquote>
<p>רַגְלִי נִשֵּׂאת בְּלִי מֵשִׂים,</p>

<p>הַחֵץ מוּעָף מִפֹּה,</p>

<p>זְנָבוֹ אַחֲרָיו יַחְפֹּז,</p>

<p>בַּחֲגַו הַקִּיר מָצָא מַחֲסֶה.</p>

<p>אַךְ טֶרֶם יִסָּתֵר,</p>

<p>נִפְתַּל, הָפַךְ פָּנָיו,</p>

<p>שָׁהָה עַל סַף הַחֲגָו,</p>

<p>רֹאשׁוֹ מוּרָם, נָטוּי בְּחֵן,</p>

<p>עֵינָיו דּוֹבְרוֹת בְּתֹם:</p>

<p>&quot;לֹא יְדַעְתַּנִי, אִישׁ?</p>

<p>אֲנִי נִשְׁמַת הָאֶבֶן,</p>

<p>רְאֵה, שָׁבָה אֲנִי</p>

<p>אֶל יְסוֹדִי!&quot;</p>

<br />
</blockquote>

<p>תרצ&quot;ה</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/35668">https://benyehuda.org/read/35668</a></div></body></html>