<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אליעזר בן-יהודה</title>
	<meta name="author" content="אשר ברש [2023]"/>
</head>
<body>

<p>להערכתוֹ הנכוֹנה של אדם גדוֹל דרוּש ריחוּק-מה. הכּתמים
המצוּיים בּכל אישיוּת, והבּוֹלטים בּיוֹתר מעל שטחה של אישיוּת מזהרת,
מגרים בּנוּ יוֹם-יוֹם את היצר של לימוּד-חוֹבה לקטרג; וכן אנוּ מרגילים את עצמנוּ לאט-לאט להאמין, כּי אָמנם השלילה
מרוּבּה על החיוּב.</p>

<p>עתה מת בּן-יהוּדה והריחוּק נתהוה פּתאוֹם.</p>

<p>המנוֹח היה בּלי-ספק אישיוּת עברית מזהרת וזהרה ילך ויגבּר
בּמידה שמניחי הישוּב והלשוֹן בּארץ יהיוּ <strong>לאבוֹת</strong>. הפּגימוֹת שהיוּ
מרוּבּוֹת ושהדאיבוּ את עיני נקיי-הדעת שבּדוֹר, תיטשטשנה; <strong>הבּנים</strong> יהיוּ בּני-עוֹנשין בּפני עצמם; המעשׂים הגדוֹלים יתפּשטוּ את הקליפּוֹת שבּמציאוּת והקטנוּת
שבּהגשמה – ואז ישוּבּץ המאוֹר בּמקוֹם, שהוּא היה רגיל לקרוֹא לוֹ בּשם
&#8220;דוֹרִיָה&#8221;.</p>

<p>איני יוֹדע בּבירוּר אם היה בּן-יהוּדה מדינאי גדוֹל – אבל
הוּא צפה תמיד על כּל <strong>הדרכים</strong> המוֹבילוֹת אל גישוּם החלוֹם, שבּלעדיו
אין חיים לאדם העברי; איני יוֹדע אם היה בּן-יהוּדה
עתונאי גדוֹל – אבל הוּא קרקר תמיד את האָזנים, זעזע תמיד את הלב ולא נתן
להרדם, ואם כּי ידע את ערכּוֹ של המזרח וחשיבוּתה של תרבּוּת-לשוֹן קרוֹבה,
קרא תמיד למדע ולהשׂכּלה ולאמוּנה בּאירוֹפּה; איני
יוֹדע גם אם היה בּן-יהוּדה בּלשן גדוֹל – אבל הוּא עשׂה לוֹ את עבוֹדת
הלשוֹן העברית פּוּלחן, ויעבדנה ויבעל בּה בּסער וּבדבקוּת, בּאש זרה
וּברוּח קוֹדש כּאחד כּהני עכו&quot;ם לפנים.</p>

<p>האין בּכל אלה סמני-מה למיתוס חדש?</p>

<p>בּנינוּ יספּרוּ עליו לדוֹר אחרוֹן.</p>

<p><strong>תרפ&quot;ג</strong></p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/35693">https://benyehuda.org/read/35693</a></div></body></html>