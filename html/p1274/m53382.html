<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>גמילת־חסד של בר־מינן</title>
	<meta name="author" content="אשר ברש"/>
</head>
<body>

<p>לסוֹחר מכוּבּד היה בן יחיד. הכּל יוֹדעים שהאבוֹת מפנקים את
יחידיהם. לכל מקוֹם שהלך האב, הלך הבּן בּעקביו. הלך אל השוּק – הלך עמוֹ, הלך
לשאוֹף אויר – הלך עמוֹ. אין אתה רוֹאה את האחד ואין השני על ידוֹ.</p>

<p>כּשעברוּ יוֹם אחד בּשוּק ראוּ חבל מוּמסים ועמהם קוֹף וגדי־עזים.
הדרבּקה תוֹפפה, המצלתיים צלצלוּ, והקוֹף – פּעם מקפּץ, פּעם מתנמנם – צחוֹק לקהל
הרוֹאים.</p>

<p>הקוֹף לקח את לבּוֹ של הנער יוֹתר מכֺּל. הילד הוּא ילד – בּלבּוֹ קשוּרה איולת.</p>

<p>אישי בעל השלוֹם! נפשוֹ נקשרה באוֹתוֹ הקוֹף. אמר לאביו:</p>

<p>– אבי, אללה יאריך ימיך, קנה לי את החיה הזאת.</p>

<p>מרוֹב אהבתוֹ את בּנוֹ, את יחידוֹ, הלך הסוֹחר אל הקוֹפָני ואמר לוֹ:</p>

<p>– רצוֹנך למכוֹר את קוֹפך לוָלד הזה?</p>

<p>אמר הלה:</p>

<p>– רבּוֹני, יאריך אללה ימיך! אם אמכוֹר את הקוֹף, אקטע את שרשי
מחיתי. כּלוּם פלח אני, מציב הדרבּן, אוֹ חוג&#8217;ה כמוֹך? אין לי מחיה אלא מעכּוּזוֹ
של החביב הזה, זרעוֹ של החטא.</p>

<p>הציע לוֹ מנה יפה.</p>

<p>מדיבּוּר לדיבּוּר – קנה את הקוֹף בּחמש לירוֹת זהב. כּל שׂכלוֹ וכל
אמוּנתוֹ שׂם הנער בּקוֹף. מפּיתוֹ יאכל וּמכּוֹסוֹ ישתה, כּל נתח טוֹב שנתנה לוֹ אמוֹ,
חציוֹ פרס לחביבוֹ. בּכל בּוֹקר הביאוֹ אל חנוּת אביו, קשרוֹ בדלת החנוּת ורץ לקנוֹת
לוֹ מטעמים. עמד שם הקוֹף, גדל ושמן עד שדמתה קוֹמתוֹ לחמוֹר דמשׂקאי.</p>

<p>הסוֹחרים נוֹהגים היוּ לבוֹא יוֹם יוֹם אל חנוּתו של המכוּבּד. היה
להם ענין, בּאוּ לרגל ענינם, לא היה להם ענין – בּאוּ לגלגל שׂיחה עם המנוּסה.
כּשראוּ יוֹם יוֹם את הקוֹף הנמאס בּפתח החנוּת, נפגע כּבוֹדם והוֹקירוּ רגליהם משם.
פּחתה המכירה וּפחתוּ הרווחים.</p>

<p>אמר הסוֹחר לבנוֹ:</p>

<p>– ילדי, אללה ירצך! קח את הקוֹף וקשרהוּ בשער חצרנוּ. ראית שהוּא מקפּח את טוּבנוּ.</p>

<p>לקח הנער את הקוֹף וקשרוֹ בחצר בּיתם. שם אכל ורעה וּביטל זמנוֹ – עד ששמן לבּוֹ ונתפּלץ ומת.</p>

<p>הנער בּא מן הכּוּתאבּ הבּיתה וּמצא את חביבוֹ מת, געה בבכייה. לא
אכל ולא שתה וגם בּלילה לא שכב לבּו, עד כּי מקץ שבוּע ימים לא נוֹתר ממנוּ אלא
עוֹר ועצמוֹת בּלבד. ראתה האם את כּליוֹנוֹ של בּנה, בּכתה גם היא.</p>

<p>מה עשׂה האב הטוֹב? אמר לבנוֹ:</p>

<p>– בּני, גדלת בּרצוֹן אללה. בּוֹא אלמדך מקח וּממכּר.</p>

<p>השיב הבּן:</p>

<p>– רצוֹנך רצוֹני.</p>

<p>היוּ יוֹרדים בּכל יוֹם אל החנוּת. הוֹאיל ומפוּנק היה, איחר לבוֹא
אחרי אביו שעה אוֹ שעתיים ויוֹתר. אבל אביו נהג בּוֹ אוֹרך־רוּח ולא שבר
רצוֹנוֹ.</p>

<p>היה מראה לוֹ את מיני הסחוֹרה: זוֹ מחירה פרוּטה, זוֹ מחירה
עשׂר פרוּטוֹת. זוֹ מצוּיה בשוּק, זוֹ אינה מצוּיה. יוֹם הלך ויוֹם בּא, הנער למד את
חכמת הקנייה והמכירה כמה שאתה רוֹצה.</p>

<p>יוֹם מן הימים, בּדרכּוֹ לחנוּת, עבר הנער בּשוּק. עמדוּ שם כּמה אנשים על ארוֹנוֹ של מת והיוּ מריבים זה עם זה.</p>

<p>אמר הנער:</p>

<p>– השוֹמרים, מה אירע? למה אתם עוֹמדים כּאן וּמתקוֹטטים?</p>

<p>השיב המשיב:</p>

<p>– זה שנסתלק חייב עשׂר לירוֹת – נאמר, לאַבּו־מנצוּר – וזה,
בּעל החוֹב, אינוֹ מניח לקברוֹ עד שבּניו יפרעוּ את חוֹבוֹ. ואלה עניים כּטַמבּוּר,
איל לא יריבוּ?</p>

<p>נתן הנער את ידוֹ בארנקוֹ, הוציא עשׂר לירוֹת זהב, הרקידן והצלילן על כּף־ידוֹ והלך עמהם.</p>

<p>קברוּהוּ הקבּרנים וחזרוּ לביתם.</p>

<p>בּא הנער אצל אביו ואמר לוֹ:</p>

<p>– אבי, כּך וכך וכך, ואני פרעתי את חוֹבם של המסכּנים.</p>

<p>השיב:</p>

<p>– אללה ימלא חסרוֹנך! לא עשׂית אלא את הטוֹב. לך הַשְלֵם מעשׂה הצדקה!</p>

<p>אמר:</p>

<p>– מה אעשׂה, אבי?</p>

<p>– לך התקן להם סעוּדת־הבראה.</p>

<p>– איך אתקין?</p>

<p>– זבח כּבשׂ והבא סאת עדשים; את הבּשׂר תבשל לחוּד ואת העדשים לחוּד. לאחר שתריק אל הכּלים – כּל האוֹכל מן העדשים, הביאהוּ אלי!</p>

<p>אמר הנער:</p>

<p>– כּדבריך, אבי.</p>

<p>הלך אל הקצב, זבח זה לעיניו ושקל לוֹ כּבשׂ בּן שנתוֹ. הלך משם וקנה סאת עדשים, הביא הכּל הבּיתה ואמר לאמוֹ:</p>

<p>– היליכי, בּשלי את סעוּדת המת, ששילמתי במקוֹמוֹ עשׂר לירוֹת.</p>

<p>אמרה:</p>

<p>– יפה, בּני. תהא לך לכפּרת עווֹן.</p>

<p>בּישלה כל מאכל לחוּד ועירוּ את התבשילים לתוֹך הקערוֹת.</p>

<p>כּשבּאוּ המוּזמנים, התיצבוּ כוּלם על הבּשׂר והאוֹרז, ואל נזיד העדשים לא שלח איש את ידוֹ.</p>

<p>ואללה החיה את המת. הוּא בא וישב בּין החיים. איש לא הכּירוֹ, כּי פניו נשתנוּ. הנער ראה אוֹרח והזמינוֹ לסעוּדה.</p>

<p>עמד האיש ממקוֹמוֹ, חלץ את נעליו והתיצב יחידי על נזיד העדשים.</p>

<p>אמר לוֹ הנער:</p>

<p>– דוֹדי, הרף מן העדשים וּפנה סוֹב לך אל הבּשׂר!</p>

<p>השיב:</p>

<p>– העדשים היוּ מאכל אבי וּמאכל סבי. לא טוֹב אני מהם.</p>

<p>ולא שלח ידוֹ אל הבּשׂר.</p>

<p>לאחר שאכלוּ לשׂוֹבע, עמדוּ ונטלוּ ידיהם. משנטלוּ ידיהם, אמר הנער אל זה שאכל מן העדשים:</p>

<p>– דוֹדי, בּוֹא נרד אל חנוּתוֹ של אבי, דבר לוֹ אליך.</p>

<p>הלכוּ שניהם שמה.</p>

<p>בּיקש הסוֹחר מן האוֹרח לישב. אמר לוֹ:</p>

<p>– הנה זקנתי ואין בּי עוֹד כּוֹח לעבוֹד, והנער נער, רצוֹנך להישאר בּחנוּתנוּ ותקבּל שׂכר?</p>

<p>אמר הזר:</p>

<p>– רבּוֹני, הוּא אחי בברית אללה, והבּוֹגד בּאחיו יבגוֹד בּוֹ אללה.</p>

<p>והאיש נשאר עם הנער בּחנוּת, ושניהם עשׂוּ עבוֹדתם שוה בשוה.</p>

<p>הזקן מצא מנוּחתוֹ בבית והם ראוּ ברכה בעמלם. לקוֹחוֹת ישנים חזרוּ וחדשים מרחוֹק בּאוּ.</p>

<p>יום מן הימים עמדה שיירה של סוֹחרים לירד לדמשׂק.</p>

<p>אמר הנער:</p>

<p>– רצוֹני לירד עמהם.</p>

<p>יעצוֹ אביו הזקן:</p>

<p>– בּני, אל תרד יחידי. אם ירד אחיך עמך, רד והצלחת. אני אשמש בּמקוֹמכם את הלקוֹחוֹת עד שוּבכם.</p>

<p>אמר זה, שעמד מן הצד ושמע:</p>

<p>– הנני, רבּוֹני.</p>

<p>נתן הזקן על ידיהם סחוֹרוֹת שוֹנוֹת ויצאוּ עם השיירה לצפוֹן.</p>

<p>כּשמכרוּ סחוֹרתם פּנוּ שוּב לדרוֹם, לחזוֹר לביתם.</p>

<p>כּשהיוּ עוֹלים – נאמר, מג&#8217;יפנה לבּיר־זית – נטה הלה מן הדרך וירד בּחיפּזוֹן אל בּית־העלמין.</p>

<p>שאלוֹ הנער:</p>

<p>– לאן, אחי, לאן?</p>

<p>אמר:</p>

<p>– זמני תם. עבדתיך שנתיים ימים. זכרני לטוֹבה!</p>

<p>צעק אחריו הנער:</p>

<p>– חזוֹר! חזוֹר! אל תעזבני!</p>

<p>ולא נתן דעתוֹ עליו, עד שנעלם בּין הקברוֹת.</p>

<p>הנער בּא לבית אביו. שאלוֹ:</p>

<p>– בּני, היכן אחיך בּן־לוייתך?</p>

<p>אמר בּדמעוֹת:</p>

<p>– הוּא ירד לבית־העלמין שליד כּפר פּלוֹני ולא חזר.</p>

<p>עלוּ שמה וּמצאוּהוּ גוֹהר על אחד הקברים.</p>

<p>אמרוּ לוֹ:</p>

<p>– קוּם, החביב!</p>

<p>ולא נע ולא זע.</p>

<p>החזיקוּ בוֹ להעמידוֹ ונתפּרר בּידיהם והיה לעפר.</p>

<p>ואללה הוּא טוֹב ויהבוֹ טוֹב!</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/53382">https://benyehuda.org/read/53382</a></div></body></html>