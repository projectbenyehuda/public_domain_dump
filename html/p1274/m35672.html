<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תְּהִלָּה</title>
	<meta name="author" content="אשר ברש"/>
</head>
<body>

<blockquote>
<p>שְׁנוֹת דּוֹר עִם לֹבֶן חוֹלוֹתַיִךְ גַּרְתִּי,</p>

<p>תְּכֹל שַׁחֲקֵךְ וְהוֹד יַמֵּךְ בַּלֵּב צָרַרְתִּי.</p>

<br />
</blockquote>

<blockquote>
<p>אֶת שְׁרַב קֵיצֵךְ נָשָׂאתִי בְּאַהֲבָה,</p>

<p>וּכְמוֹ עוֹלָל עָלַזְתִּי לְגֶשֶׁם נְדָבָה.</p>

<br />
</blockquote>

<blockquote>
<p>מִיָּם הַמֶּלַח וְעַד נָפַת גָּלִיל</p>

<p>טַלֵּךְ בַּלֵּיל שְׂעַר רֹאשִׁי הִטְלִיל.</p>

<br />
</blockquote>

<blockquote>
<p>יִפְעַת צִיּוֹן קְדוּמָה וּפְאֵר חֶבְרוֹן</p>

<p>אַף הֵם נָסְכוּ בִּי נֵטֶף שִׁכָּרוֹן.</p>

<br />
</blockquote>

<blockquote>
<p>חָרֵד תָּמִיד לִרְאוֹת בִּצְמֹחַ יִשּׁוּבֵךְ,</p>

<p>פָּקַדְתִּי שְׁלָחַיִךְ עִם תְּנוּבַת זְהָבֵךְ.</p>

<br />
</blockquote>

<blockquote>
<p>כּוֹאֵב אֶת כָּל כְּאֵבֵךְ וְגָל גִּילֵךְ,</p>

<p>מֵאָז בּוֹאִי לֹא מַשְׁתִּי מִגְּבוּלֵךְ.</p>

<br />
</blockquote>

<blockquote>
<p>כַּמָּה נִסּוּ יָאֲשֵׁנִי פֹּה שְׁנוֹת רָעָה,</p>

<p>וְהִתְעַשַּׁתִּי: יֵשׁ שָׂכָר לְכָל תְּלָאָה.</p>

<br />
</blockquote>

<blockquote>
<p>כַּמָּה דָמַעְתִּי עַל כָּל קְצִיר דָּמִים —</p>

<p>בָּא גַל חַיִּים, הֵבִיא לִי שִׁלּוּמִים.</p>

<br />
</blockquote>

<blockquote>
<p>בְּתוֹכֵךְ לָשֶׁבֶת לִי בָּנִיתִי בַּיִת,</p>

<p>וּבְמוֹ יָדַי שָׁתַלְתִּי שְׁתִילֵי זַיִת,</p>

<br />
</blockquote>

<blockquote>
<p>וְגֶפֶן פּוֹרִיָּה וְכָל זְנֵי נַעֲמָנִים</p>

<p>טִפַּחְתִּי וְרִבִּיתִי כָּל אֵל הַשָּׁנִים.</p>

<br />
</blockquote>

<blockquote>
<p>אוֹדְךָ, אֵלִי, כִּי הֲבֵאתַנִי עַד הֲלוֹם,</p>

<p>אוֹדְךָ אֲשֶׁר לָרֹב שָׁפַתָּ לִי שָׁלוֹם.</p>

<br />
</blockquote>

<blockquote>
<p>כִּי סְמַכְתַּנִי בְּיוֹם רַגְלִי כָּשָׁלָה</p>

<p>וּבְרַחֲמִים רַבִּים הִצְעַדְתַּנִי הָלְאָה.</p>

<br />
</blockquote>

<blockquote>
<p>כִּי הָיִיתָ בֹּקֶר עִם יָדִי וָעֶרֶב,</p>

<p>עֵת זַרְעֲךָ זָרַעְתִּי פֹּה בְּלִי הֶרֶף.</p>

<br />
</blockquote>

<blockquote>
<p>כִּי צְחוֹק נָתַתָּ לִי וְגַם דִּמְעָה,</p>

<p>וְאֶת נַפְשִׁי שָׁמַרְתָּ מֵרַהַב וּכְלִמָּה.</p>

<br />
</blockquote>

<blockquote>
<p>כִּי בְּלִבִּי קָרָא קוֹלְךָ וְלֹא נָדָם,</p>

<p>וְלֹא צִוִּיתָ לִי מַתְּנַת בָּשָׂר וָדָם.</p>

<br />
</blockquote>

<blockquote>
<p>כִּי לִי מָצָאתִי פֹּה מִסְפַּר רֵעִים,</p>

<p>אַנְשֵׁי לֵבָב עִמִּי תְּמִימֵי דֵעִים.</p>

<br />
</blockquote>

<blockquote>
<p>כִּי נְתַתַּנִי גְמֹל עִתִּים לְאִישׁ טוֹבָה</p>

<p>וְלֹא אֶזְכֹּר אוֹתָהּ כִּזְכֹר מַתַּת חוֹבָה.</p>

<br />
</blockquote>

<blockquote>
<p>הֱיֵה עִמִּי, אֵלִי, כְּמִיָּמִים יָמִימָה,</p>

<p>עַד אִם מַעְגַּל חַיַּי כָּלִיל אַשְׁלִימָה.</p>

<br />
</blockquote>

<blockquote>
<p>וּבְלֵב כֻּלָּנוּ צַק אֱמוּנַת תֹּם</p>

<p>וְכֹחַ שְׂאֵת וּגְדֹל לָרֹחַב וְלָרוֹם!</p>

<br />
</blockquote>

<p>תרצ&quot;ט</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/35672">https://benyehuda.org/read/35672</a></div></body></html>