<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מַסָּע בָּאָרֶץ</title>
	<meta name="author" content="אשר ברש [2023]"/>
</head>
<body>

<blockquote>
<p>מִתֵּל-אָבִיב צָפוֹנָה בְּנִקְעֵי שֹׁמְרוֹן</p>

<p>וְעֵמֶק הַבְּרָכָה וּמִלּוּאַת כִּנֶּרֶת</p>

<p>וּצְפַת חֲלוֹם-עָרִים וְרָז הָרֵי מֵרוֹן,</p>

<p>לְמַעְלָה עַד תֵּל-חָי, תֵּל גִּבּוֹרֵי מִשְׁמֶרֶת,</p>

<p>וּמַעְלָה מַעְלָה עוֹד, עַד סוֹף גְּבוּל מְטוּלָה,</p>

<p>נִשְׁקֶפֶת נִדָּחָה וּנְצוּרַת תּוֹחֶלֶת,</p>

<p>צוֹפָה אֲחוֹרַנִּית, אֶל מֶרְחֲבֵי הַחוּלָה,</p>

<p>יוֹם יוֹם אֶת הַחֶרְמוֹן בְּדוּמִיָּה שׁוֹאֶלֶת,</p>

<p>מָתַי מִנִּי הָמוֹן חָרוּץ תְּהִי צוֹהֶלֶת —</p>

<p>כְּמוֹ בִּיעָף נִשֵׂאתִי יְמֵי-אוֹרָה שִׁבְעָה,</p>

<p>נִכְסָף לִפְקֹד כָּל עֵמֶק, מִישׁוֹר וְכָל גִּבְעָה.</p>

<br />
</blockquote>

<blockquote>
<p>אֶת צִבְעֵי הָאָרֶץ, גּוֹנֵי רֹךְ וָטֹהַר,</p>

<p>בְּכָל דַּקֵּי נִימֶיהָ נִשְׁמָתִי סָפָגָה,</p>

<p>וְשׁוּב פָּרַח כְּקֶדֶם בִּי חֲלוֹם הַנֹּעַר</p>

<p>וְשׁוּב מַשְׂאַת-הַנֶּפֶשׁ בִּמְרוֹמֶיהָ חָגָה.</p>

<p>אֶת הַיָּשָׁן רָאִיתִי כִּרְאוֹת מַרְאֶה חָדָשׁ,</p>

<p>וְהֶחָדָשׁ, הֶאָח, לְיַד יָשָׁן פּוֹרֵחַ,</p>

<p>כְּמוֹ בְּצֵל אַלּוֹן עָלָה יוֹנֵק רַב-לֵחַ,</p>

<p>כְּעָמִיר אֱלֵי עָמִיר, עַד אִם גָּדִישׁ נִגְדָּשׁ.</p>

<p>וּבֶחָזוֹן בִּי קָם גַּן כֻּלּוֹ נָטוּעַ</p>

<p>צְמָחִים רַבֵּי-שָׁנִים וַעֲמוּסֵי-תְּנוּבָה;</p>

<p>בְּעוֹנוֹתֶיהָ מְלֶאכֶת הָאָדָם שְׁלוּבָה</p>

<p>מַסְלוּלָם בִּנְתִיב הוֹלְכֵי-עוֹלָם קָבוּעַ.</p>

<br />
</blockquote>

<blockquote>
<p>וְכֹה לִבִּי נֶאֱהַב בְּכָל פִּנַּת נָוֶה,</p>

<p>בְּכָל קַן-אָדָם בָּהָר וּצְרִיף בְּגַן רָוֶה,</p>

<p>בְּכָל סְבַךְ חֹרֶשׁ רַךְ וּבְכָל שָׂדֶה זָהוּב,</p>

<p>בְּכָל טְרַקְטוֹר נָח יָגֵעַ, עָטוּף מִכְסֵה צָרָד,</p>

<p>בְּכָל כְּבִישׁ מַלְבִּין-מַשְׁחִיר בְּמַעַל וּבְמוֹרָד,</p>

<p>בְּכָל אֶשְׁכּוֹלִית בַּטּוּר וְכָל חֻפַּת חֲרוּב,</p>

<p>בְּכָל אֵקַלִּפְּטוּס רָם שֶׁצַּמַּרְתּוֹ רוֹעֶדֶת,</p>

<p>בְּכָל בְּרֵכָה שֶׁל מַיִם עַל אַרְבַּע עוֹמֶדֶת,</p>

<p>בְּכָל קוֹמָה כְּפוּפָה מֶלֶט רַךְ יוֹצֶקֶת,</p>

<p>בְּכָל אִשָּׁה מְתוּחָה לִתְלוֹת כְּבָסִים בְּשֶׁקֶט,</p>

<p>בְּכָל עֵדֶר צֹאן, בָּקָר, מִשְּׂדֵה-מִרְעֵהוּ שָׁב —</p>

<p>עֲדֵי כִּי כָּל מָקוֹם לִי אִוִּיתִי לְמוֹשָׁב;</p>

<p>וְלוּ הֵחָלֵק יָכֹלְתִּי לְאֶלֶף חֲלָקִים,</p>

<p>לְשִׁכְנִי בְּכָל מָקוֹם אֹהֶל לִי אָקִים!</p>

<br />
</blockquote>

<p>תרצ&quot;ג</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/35665">https://benyehuda.org/read/35665</a></div></body></html>