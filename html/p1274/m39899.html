<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אַהֲבַת יָם</title>
	<meta name="author" content="אשר ברש"/>
</head>
<body>

<blockquote>
<br />
</blockquote>

<blockquote>
<p>הָעֶרֶב נִגְרַשְׁתִּי לַיָּם.</p>

<p>רוּחַי הָמָה זוֹעֵף. לִבִּי הָרָה סָעַר.</p>

<p>הָאוֹרוֹת מֵאַחֲרַי, הָאוֹרוֹת מִימִינִי,</p>

<p>אַךְ חוֹלוֹת מִשְּׂמֹאלִי, וּלְפָנַי — הַיָּם.</p>

<br />
</blockquote>

<blockquote>
<p>יְרָחִים לֹא רְאִיתִיךָ,</p>

<p>רַק מֵרָחוֹק נָשַׁמְתִּי טְחָבְךָ הַמַּרְגִּיעַ,</p>

<p>וָאֶשְׁכָּחֶךָ — כַּאֲשֶׁר שָׁכַחְתִּי אוֹתִי,</p>

<p>הַנּוֹשֵׁם.</p>

<p>אַךְ הָעֶרֶב קָם בִּי גַל</p>

<p>וַיְסָעַרֵנִי אֵלֶיךָ.</p>

<br />
</blockquote>

<blockquote>
<p>מֵאַפְסֵי הָאֲפֵלָה</p>

<p>יִזְרְמוּ גַלֶּיךָ הָאֲפֹרִים לִקְרָאתִי,</p>

<p>יִשְׁטְפוּ, יַלְחִיתוּ,</p>

<p>יִשְׂאוּ קִצְפָּם קַר לִי,</p>

<p>וּבְזַעַף צוֹחֵק יִגְוָעוּ,</p>

<p>יִסָּפְגוּ חֲלַקְלַקּוֹת בְּמַרְבַד הַחוֹל</p>

<p>הַנּוֹצֵץ לַח לְרַגְלָי.</p>

<br />
</blockquote>

<blockquote>
<p>זְרֹם, מֶרְחַב יָם, מוּל מֶרְחַב לֵב!</p>

<p>גֹּל רִבֲבוֹת כְּלָבֶיךָ הָאֲסוּרִים לָעַד</p>

<p>מוּל רִגְשׁוֹתַי, אַשֶׁר יוֹם-יוֹם</p>

<p>יְנַפְּצוּ רֹאשׁ אֶל חוֹל הַהֲוָיָה!</p>

<br />
</blockquote>

<blockquote>
<p>(לֹא תֵבוֹשׁ נַפְשִׁי דַּמּוֹת לֵב לְיָם,</p>

<p>כַּאֲשֶׁר דִּמּוּ לְפָנַי אֶלֶף מְשׁוֹרְרִים</p>

<p>וְהַלֵּוִי בְּרֹאשָׁם —</p>

<p>כַּאֲשֶׁר לֹא תֵבוֹשׁ אֵם</p>

<p>בְּכוֹת עַל מוֹת בְּנָהּ, כִּבְכוֹת חַוָּה</p>

<p>לְהֶבֶל בְּנָהּ הָרָךְ!).</p>

<br />
</blockquote>

<blockquote>
<p>זְרֹם, מֶרְחַב אֹפֶל, מוּל אֹפֶל לֵב,</p>

<p>אֲשֶׁר יִגְרֹף דֳּכִי עָכֹר</p>

<p>שָׁנִים עַל שָׁנִים,</p>

<p>וְרַק מִזְעָר מִקִּצְפּוֹ יַלְבִּין</p>

<p>מוּל אוֹרוֹת מְפַרְפְּרִים בָּרוּחַ!</p>

<p>אַהֲבַת מַיִם רַבִּים אֲהַבְתִּיךָ בְּשָׁעָה זֹה,</p>

<p>מִשְׁבָּרַי קוֹרְאִים אֶל מִשְׁבָּרֶיךָ,</p>

<p>וְחַיַּי מִתְגּוֹלְלִים בֵּינוֹתָם</p>

<p>כְּשֵׁבֶר אֳנִיָּה נֶאֳנָקָה בִּזְרוֹעוֹת הָאָסוֹן.</p>

<br />
</blockquote>

<blockquote>
<p>אַהֲבַת מַאְפְּלֵי עוֹלָם אֲהֲבְתִּיךָ בְּשָׁעָה זֹה!</p>

<p>תְּהוֹמַי קוֹרְאִים אֶל תְּהוֹמֶיךָ</p>

<br />
</blockquote>

<blockquote>
<p>וֶאֱנוֹשׁוּתִי פּוֹעָה בֵּינוֹתָם</p>

<p>כְּתִינוֹק נִשָּׂא בִּידֵי שׁוֹדֵד מִיָּעַר.</p>

<br />
</blockquote>

<blockquote>
<p>מַה טּוֹב לָחוּשׁ</p>

<p>בַּאֲבֹד הַחַיִּים וְהָאֱנוֹשׁוּת</p>

<p>בְּאַהֲבַת אֵיתָן אֲשֶׁר כָּזֹאת!</p>

<p>לוּ אוּכַל צְעֹד לִקְרָאתְךָ,</p>

<p>בֹּא אֶל לֵב גַּלֶּיךָ —</p>

<p>לָבוּשׁ וְנָעוּל כְּעָמְדִי לְפָנֶיךָ —</p>

<p>וְלֶכֶת כֵּן אֶל תְּהוֹמְךָ</p>

<p>וּתְהוֹמְךָ זוֹרֵם כֵּן אֶל לִבִּי,</p>

<p>אֶל לִבִּי זֶה הֶעָכוּר וְהַסּוֹעֵר.</p>

<p>לוּ אוּכַל&#8230;</p>

<br />
</blockquote>

<blockquote>
<p>אַךְ הִנֵּה צָפַר שׁוֹמֵר הַלָּיְלָה.</p>

<p>הָאוֹרוֹת מִימִינִי כָּבִים וּמֵאַחֲרָי.</p>

<p>בְּרוּחַ זוֹעֵף אֲשָׂרֵךְ אֶל רִבְצִי,</p>

<p>אֶשְׁכַּב וְאֶשֹּׁךְ אֶת כָּרִי הַצָּחוֹר,</p>

<p>וְחַיַּי וֶאֱנוֹשׁוּתִי הָעֲלוּבִים</p>

<p>מִתְרַפְּקִים רַכּוֹת עַל צִדַּי —</p>

<p>בְּעוֹד רִבֲבוֹת כְּלָבֶיךָ הָאֲסוּרִים לָעַד</p>

<p>מִשְׂתָּעֲרִים וְנוֹבְחִים עַזּוֹת</p>

<p>אֶל שִׁמְמַת הַחוֹף&#8230;</p>

<br />
</blockquote>

<p>סיון, תרפ&quot;ד</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/39899">https://benyehuda.org/read/39899</a></div></body></html>