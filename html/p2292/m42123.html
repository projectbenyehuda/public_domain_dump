<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קוֹל יְלָלָה מִסְפֵּד</title>
	<meta name="author" content="סלימאן מנחם מני"/>
</head>
<body>

<p>שיר ששרתי לפטירת האדון וארון הרש.</p>

<blockquote>
<br />
</blockquote>

<blockquote>
<p>קוֹל יְלָלָה מִסְפֵּד מַר בְּכָל הָאָרֶץ / מִשְּׁמֹעַ חָרַד וְנָמֵס לִבֵּנוּ</p>

<p>כִּי אַרְיֵה שַׁחַל נָפַל שָׁדוּד לָאָרֶץ / נַפְשׁוֹ עָלְתָה הַשָּׁמַיְמָה וְאֵינֶנּוּ</p>

<p>חֵץ יָגוֹן בְּכִלְיוֹתֵינוּ פָּרַץ פֶּרֶץ / וְעֵינֵנוּ תִדְמַע דָּם מִמְּרִירֶיהָ.</p>

<br />
</blockquote>

<blockquote>
<p>הוֹי לְיוֹם צָרָה צְרוּרָה וְתוֹכֵחָה / כְּרֶצַח וּכְרָקָב בָּא בְעַצְמוֹתֵינוּ</p>

<p>עַל נָפְלוֹ, כַּנְּשָׁרִים נִקְרְחָה קָרְחָה / וּפִיק וְחִיל חַלְחָלָה בְּכָל מָתְנֵינוּ</p>

<p>עוֹלָם אֶת כְּלִיל תִּפְאַרְתָּהּ שָׁכְחָה / וַתִּבְגֹּד בְּגוֹד בְּאַלּוּף נְעוּרֶיהָ.</p>

<br />
</blockquote>

<blockquote>
<p>נָהִים נְהִי וְהֶגֶה וּבְכִי תַמְרוּרִים / לְקוֹלָם יִצְלְלוּ פִינוּ וּשְׂפָתֵינוּ</p>

<p>עַל אִישׁ חַיִל לוֹ הוֹד פְּאֵר הֲדָרִים / צְבִי נֵזֶר הַחֵן לְרֹאשׁ אֻמָּתֵנוּ</p>

<p>לוּ נָדְבוּ הַדְּמָעוֹת בְּכָל עָרִים / כְּנִדְבוֹתָיו, אָז טָבְעוּ בִנְהָרֶיהָ.</p>

<br />
</blockquote>

<blockquote>
<p>עִמּוֹ רוּחַ דֵּעָה וְהַמַּדָּע אָסַף / גַּם נְשִׂיא אֱלֹהִים הָיָה בְּתוֹכֵנוּ</p>

<p>פִּתְאֹם בָּא אֵידוֹ בְּטֶרֶם עִתּוֹ נֶאֱסַף / עוֹמֵד בַּפֶּרֶץ עֶזְרֵנוּ מָגִנֵּנוּ</p>

<p>לִצְדָקוֹת כָּל יוֹמוֹ בַצָּמָא נִכְסָף / וְעָלָיו יְהוּדָה תְמָרֵר אֲמָרֶיהָ.</p>

<br />
</blockquote>

<blockquote>
<p>פְּאֵר יִשְׂרָאֵל שְׁמוֹ עֲדִי עֲדָיִים / פֶּרַח נָעִים מִבֵּין לַעֲרוּגוֹתֵינוּ</p>

<p>שַׂר, אָמַרְנוּ, בְּצִלּוֹ נִחְיֶה בַגּוֹיִם / מִמְשַׁח כְּרוּב בְּהִלּוֹ, זִיו יִפְעָתֵנוּ</p>

<p>אֶל מִי יְנוּסוּן עוֹד עֲדַת הָרוּסִיִּים / וּמִי יְפַתַּח עוֹד מוֹטוֹת אֲסִירֶיהָ.</p>

<br />
</blockquote>

<blockquote>
<p>דְּעוּ כִי נָפַל מִמֶּנּוּ שַׂר וְגָדוֹל / בִּתְכוּנוֹתָיו אִישׁוֹן עַיִן בֵּינוֹתֵינוּ</p>

<p>לָכֵן מִלָּנוּד לוֹ לֹא נֶרֶף וְנַחְדֹּל / אֲנַחְנוּ וּבָנֵינוּ גַּם בְּנוֹתֵינוּ</p>

<p>הוֹי! לְבַת יְהוּדָה מִבְצָר וּמִגְדּוֹל / אֵיךְ בָּךְ נָפְלָה מִצְנֶפֶת פְּאֵרֶיהָ.</p>

<br />
</blockquote>

<blockquote>
<p>לָךְ אֶקְרַע סְגוֹר לְבָבִי וְכִלְיוֹתַי / אֲדוֹנֵנוּ בָּארוֹן הִרְשׁ מַחְמַד עֵינֵינוּ</p>

<p>וְאַלְבִּישׁ שְׁחוֹרִים מִשְׁבְּצוֹת שִׁירוֹתַי / וְאֶבְכֶּה בִבְכִי יַעְזֵר מֵאַנְחוֹתֵינוּ</p>

<p>וַאֲנַסֵּךְ יֵין דִּמְעָתִי בִיגוֹנוֹתַי / מִדַּם כְּבֵדִי אָדְמוּ נְהָרֶיהָ.</p>

<br />
</blockquote>

<blockquote>
<p>הוֹי כִּי חָסַרְנוּ מִשְׁעָן יָתֵד נֶאֱמָן / בּוֹ תָלִינוּ כָל תֶּלְיֵנוּ וְקַשְׁתֵּנוּ</p>

<p>עוֹזֵר דַּל, לָאֶבְיוֹנִים צִנְצֶנֶת הַמָּן / מַעֲדַנֵּי נְעִימוּת לְפִיּוֹתֵינוּ</p>

<p>אֶמֶשׁ בֵּין כֹּכְבֵי אֶרֶץ הָיָה נִסְמָן / וְעַתָּה הִנּוֹ נִטְמָן תּוֹךְ עֲפָרֶיהָ.</p>

<br />
</blockquote>

<blockquote>
<p>אֱלֹהִים, תֵּן חֶבְלוֹ בְּגַן חֲסִידֶיךָ / לְהִתְעַדֵּן בְּנַחֲלַת אֲבוֹתֵינוּ</p>

<p>וּשְׁמֹר אִשְׁתּוֹ וְיוֹרְשָׁיו עֲבָדֶיךָ / בְּאֹשֶׁר גַּם בְּעֹשֶׁר כָּל יְמוֹתֵינוּ</p>

<p>וּשְׁלַח נָא מָשִׁיחַ בֶּן דָּוִד עַבְדֶּךָ / וְהָשֵׁב לְצִיּוֹן צְבִי נְעוּרֶיהָ.</p>
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/42123">https://benyehuda.org/read/42123</a></div></body></html>