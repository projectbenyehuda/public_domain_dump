<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עַל מוֹת</title>
	<meta name="author" content="סלימאן מנחם מני"/>
</head>
<body>

<p>קינה. על מות משה מונטיפיורי</p>

<blockquote>
<br />
</blockquote>

<blockquote>
<p>עַל מוֹת יְדִיד צְבִי נֵזֶר תִּפְאָרָה / אֶבְכֶּה בְמַר וְאֵבֶל זֶה לֹא אֶנְשֶׁה</p>

<p>כִּי שַׂר וְגָדוֹל נָפַל הוֹד וַעֲטָרָה / וַיַּעַל הַשָּׁמַיְמָה הָאִישׁ מֹשֶׁה.</p>

<br />
</blockquote>

<blockquote>
<p>אֲנִי לְקוֹל יַם הֲמוֹן צִירִי / מִיּוֹם נְפֹל יְדִידִי צְבִי נִזְרִי</p>

<p>נָשָׂאתִי קִינָה לְצִירִי וְשָׂרִי / הוּא הָאָדוֹן צִיר מֹשֶׁה מוֹנְטִיפְיוֹרִי.</p>

<br />
</blockquote>

<blockquote>
<p>הוֹי! הוֹי! עֲדַת לֹנְדֹן תִּזְעַק בְּחֶבֶל / וְקוֹל רַמַסְגֵיט תִּצְרַח בְקוֹל נֶהִי</p>

<p>מַקְהֲלוֹת יִשְׂרָאֵל כֻּלָּם אֶל אֵבֶל / נִקְבְּצוּ לִשָּׂא מִסְפֵּד הֶגֶה וָהִי.</p>

<br />
</blockquote>

<blockquote>
<p>אֵיךְ שַׁחַר שְׁמֵי גִיל הוֹדֵינוּ קָדָר / יַד אֱלֹהִים נָגְעָה בִנְשִׂיא הָאָרֶץ</p>

<p>אוֹי רוֹעֵה צֹאן קָדָשִׁים פִּתְאֹם נֶעְדָּר / אַיֵּה בֵית נָדִיב הָעוֹמֵד בַּפֶּרֶץ.</p>

<br />
</blockquote>

<blockquote>
<p>צִיּוֹן הַיְקָרָה חִישׁ קַדְרוּת לָבְשָׁה / כִּי רְדִיד תִּפְאַרְתָהּ נִשָּׂא מִמֶּנָּה</p>

<p>לִמְצֹא לָהּ יָדִיד כָּמוֹהוּ נוֹאֲשָׁה / צִיר אֲשֶׁר מֵימֵי הַיְשׁוּעָה יַשְׁקֶנָּה.</p>

<br />
</blockquote>

<blockquote>
<p>דַּמֶּשֶׂק עַל הוֹד מוֹשִׁיעָהּ מַר תִּצְרַח / וּמַארוֹקָה עַל מָעֻזָּהּ תֶּהֱמֶה</p>

<p>גַּם הַר מִשְׁכְּנוֹת שַׁאֲנַנִּים יִצְרַח / כִּי הַר פְּרָחִים מְכוֹנְנוֹ נִדְמֶה.</p>

<br />
</blockquote>

<blockquote>
<p>מַלְאֲכֵי הַשָּׁלוֹם בְּמַר יִבְכָּיוּן / אֱלֹהִים נַחֲלֵי דִמְעָה יַזִּילוּ</p>

<p>עַל מוֹת מֹשֶׁה שַׂר יִשְׂרָאֵל יֶהֱמָיוּן / וּלְשֶׁבֶר חוֹבְבֵי בַת צִיּוֹן יָחִילוּ.</p>

<br />
</blockquote>

<blockquote>
<p>שְׁחָקִים עָטְפוּ חֶשְׁכַת עָנָן אֹפֶל / סַהַר עֲלָטַת בַּלָּהוֹת הֶאֱפִילוּ</p>

<p>וְכוֹכְבֵי נֶשֶׁף יְפִי נָגְהָם אָפֵל / הֵן יִפְעַת שִׁמְשָׁם כָּבְתָה אֵיךְ יַצְהִילוּ.</p>

<br />
</blockquote>

<blockquote>
<p>עִיר חֶבְרוֹן גִּנְחִי וְנוּחִי בִדְאָבָה / לְמַכָּתֵךְ שָׂבְעָה נַפְשִׁי יְגוֹנִים</p>

<p>הֵן שִׂמְחָתֵךְ וְאוֹר שִׁמְשֵׁךְ עָרְבָה / כִּי נֵזֶר עֲדָיַיִךְ עָלָה לִמְעוֹנִים.</p>

<br />
</blockquote>

<blockquote>
<p>מִי יִתֵּן וְאַזִּיל דִּמְעוֹתַי כִּרְבִיב / וּמִבָּבַת עֵינַי יִזַּל כְּמִיכַל</p>

<p>אוּלַי אֲכַבֶּה יְקוֹד אֵשׁ בְּקִרְבִּי / כִּי רִשְׁפֵּי נְדוּדִי כַּלְכֵּל לֹא אוּכַל.</p>

<br />
</blockquote>

<blockquote>
<p>לָכֵן זֶרֶם דֶּמַע יַחְטֹף מַרְגּוֹעִי / וְעֵת אֶדְלֵם דָּלְלוּ מֵאֵשׁ כִּידוֹ</p>

<p>גַּם זֵכֶר פָּעֳלוֹ יַעְשֹׁק מַדָּעִי / וַיִּגְדַּל חֶבֶל צִירִי עַל נְדוּדוֹ.</p>

<br />
</blockquote>

<blockquote>
<p>הוֹי זְמַן הִכָּה כַחֵץ שְׂשׂוֹן לִבֵּנוּ / וּבְקִרְבֵּנוּ כִלְיוֹתֵינוּ יְפַלַּח</p>

<p>וְדִכָּנוּ וְשָׂם נֶצַח כְּאֵבֵינוּ / כִּי מַחְמַד עֵינֵינוּ מִמֶּנּוּ שֻׁלַּח.</p>

<br />
</blockquote>

<blockquote>
<p>נָא הַנְחֵה נַפְשׁוֹ תַחַת כְּנָפֶיךָ / גַּם לִימִינוֹ יְהוּדִית הַמַּעֲטִירָה</p>

<p>יַחְדָּו יְנוּבוּן בְּטַל גַּן עֲדָנֶיךָ / וַאֲלֵיהֶם אוֹר פָּנֶיךָ הָאִירָה.</p>
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/42122">https://benyehuda.org/read/42122</a></div></body></html>