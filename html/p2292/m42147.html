<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אִם פָּנֶיךָ</title>
	<meta name="author" content="סלימאן מנחם מני"/>
</head>
<body>

<p>שיקר געגועים לידידו בן יעקב</p>

<blockquote>
<br />
</blockquote>

<blockquote>
<p>אִם פָּנֶיךָ אוֹרִי מֶנִּי נִסְתְּרוּ</p>

<p>וּבְעֵינַיִם שׁוֹטְטוֹת אֲחַפְּשֵׂמוֹ</p>

<p>יָאִירוּ לִי עֵת עֵינַי סֻגָּרוּ</p>

<p>וִימַלְּאוּ לִבִּי הָעֵר בִּנְעִימוֹתֵימוֹ.</p>

<br />
</blockquote>

<blockquote>
<p>בַּחֲלוֹם לַיְלָה שְׁנָתִי עֵת מָתְקָה</p>

<p>חֶמְדַּת חַיַּי הֶאָח רָאִיתִי</p>

<p>מוּל הֲדָרָךְ נַפְשִׁי תָרֹן וְצָחֲקָה</p>

<p>וּבְאוֹר פָּנֶיךָ עֹנֶג רָוִיתִי.</p>

<br />
</blockquote>

<blockquote>
<p>אוֹצַר כָּל נֹעַם לִי אוֹר פָּנֶיךָ</p>

<p>זִיו כְּבוֹדְךָ יַרְוֵנִי עֹנֶג וָרוּחַ</p>

<p>מַה אוֹר חַיַּי אִם לֹא אוֹר עֵינֶיךָ</p>

<p>מֵהֶם חֶמְדַּת חַיִּים לִי שָׁלוּחַ.</p>

<br />
</blockquote>

<blockquote>
<p>בְּעֵת לַיִל עֵת כּוֹכָבִים בּוֹ יָשִׁירוּ</p>

<p>וּבְנֵי אֱלֹהִים בִּתְרוּעָה יָרִיעוּ</p>

<p>פָּנֶיךָ בֶּן יַעֲקֹב לִי הֵאִירוּ</p>

<p>וּנְעִימוֹת רִגְשׁוֹתַי הֵנִיעוּ.</p>

<br />
</blockquote>

<blockquote>
<p>עֵת לִמְרוֹם קִצּוֹ אָשְׁרִי הִגִּיעַ</p>

<p>וּבְנֵי אֵלִים אֵין בָּם יִדְמֵנִי</p>

<p>בְּעֵת זִיו הֲדָרָךְ לִי הוֹפִיעַ</p>

<p>פִּתְאֹם יַד נָגְעָה בִי וַתְּעִירֵנִי.</p>

<br />
</blockquote>

<blockquote>
<p>מַרְאָה מוּזָרָה עַל פָּנַי חוֹלֶפֶת</p>

<p>עָרִים וְהָרִים בֹּקֶר וָעֶרֶב</p>

<p>אַךְ רוּחִי תִדְאֶה לְמָקוֹם לוֹ שׁוֹאֶפֶת</p>

<p>מִשְׁכַּן הָאָח אֲהוּב לֵב וָקֶרֶב.</p>

<br />
</blockquote>

<blockquote>
<p>אָנָּא תָעוּף רוּחִי תֵדֶא בִכְנָפַיִם</p>

<p>וּפְנֵי אָחִי אִתִּי יִתְלוֹנָנוּ</p>

<p>לִבִּי מָלֵא אַהֲבָתוֹ כַיָּם מִמַּיִם</p>

<p>וְכָל חַיֵּי רוּחִי בְיָדוֹ נִתָּנוּ.</p>

<br />
</blockquote>

<blockquote>
<p>אֶת לִבִּי לֹא אִתִּי כָרַתִּי</p>

<p>כִּי בְאַהֲבָתְךָ אוֹתוֹ קָשַׁרְתִּי</p>

<p>בְּיוֹם הִפָּרְדִי אֶת יָדִי לָךְ נָתַתִּי</p>

<p>אִתְּךָ לִבִּי לָעַד הִשְׁאַרְתִּי.</p>

<br />
</blockquote>

<blockquote>
<p>אַךְ בָּךְ חַי רוּחִי אִתָּךְ הוּא יֶהִי</p>

<p>בָּךְ חַיַּי אִם יְבוֹאֵנִי חֵץ מָוֶת</p>

<p>וְעֵינִי לֹא תִרְאֲךָ עוֹד הוֹי שׁוֹד וָנֶהִי</p>

<p>וִיהִי לִבִּי אִתָּךְ עַד יִכֶל בְּלַהֶבֶת.</p>

<br />
</blockquote>

<blockquote>
<p>אִתְּךָ יִדְבַּק לִבִּי עֲדֵי רִדְתִּי אֶל שַׁחַת</p>

<p>בַּחֲדָרָיו יִהְיֶה שִׁמְךָ מִשְׁמֶרֶת</p>

<p>פִּי מָלֵא אַהֲבָתְךָ וּמַה רַב הַנַּחַת</p>

<p>שִׁמְךָ עָלָיו חָרוּת וְלָעַד מַזְכֶּרֶת.</p>

<br />
</blockquote>

<blockquote>
<p>הֲתִזְכְּרֵנִי גַם אַתָּה, לֹא אֶחְקֹר דַּעַת</p>

<p>אַךְ זִכְרְךָ בִי אָח כָּל עוֹד בִּי רוּחַ</p>

<p>אַךְ פַּלְגֵי מַיִם בַּת עֵינִי דוֹמַעַת</p>

<p>לָךְ אַנְחוֹתַי עַד מִבְּכִי אָנוּחַ.</p>
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/42147">https://benyehuda.org/read/42147</a></div></body></html>