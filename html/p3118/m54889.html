<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קטעי־יומן (זיוה נתן)</title>
	<meta name="author" content="זיוה נתן"/>
</head>
<body>

<p><strong>אב, תש&quot;ו.</strong></p>

<p>יום ארוך ואפור מתבשר לאיטו בקרניים זורחות מאירות של שמש
חדשה. יום כשאר הימים, יום שרדף והדף את משנהו הדומה לו בכל ניב ורטט,
בסדרו התמידי המעצב והבונה: אותם גוני-צבעיו, אותם צללי-קולותיו; אותם
מראות הנוף המוּכר – נוף של כרם, של שדה, של תלם חרוש שם למטה בעמק; ואותם
ההרים החוסמים מבטך הנרעש; ואותו חדר ומסביב קירותיו, המיטות, הארון,
השולחן, הכסא הקטן. וירק-הדשא הרטוב רבוץ מתנמנם לרגליך כל כך מוּכר עם צבע
הפרח העוטרו מסביב. ופניו אלה כל כך דומים, אותם הפּנים – ממש אלה של אתמול
ושלשום. ואדמת השביל בו תצעדנה רגליך, קלות כל-כך ובוטחות, כה תמימה-תמימה,
הן זו לא נפסדה ולא שוּנתה מאתמול;</p>

<p>את מיטב אונה וכוחה תעניק ואני לחיקה אתמסר גם היום. בה
אמצא ניחומים ועידוד; איאבק, אשתרש, איאחז בכוחה הכביר, האיתן
ואחזק.</p>

<p>כנותנים וכמקבלים – כמותה – לימינה נעמוד, – ונחזק.</p>

<blockquote>
<br />
</blockquote>

<p><strong>חשון, תש&quot;ז</strong></p>

<p>נקוּדה חדשה נוסדה; עלתה להתיישבות נקוּדה על אדמת הגליל.</p>

<p>כמה פּשוטות המלים הללו, הנושאות בתוכן עתידן של נפשות
בני-אדם. יהודים גבורים חיים, לוחמי היום, ולוחמי מחר-העתיד, ולוחמי אותו
האתמול שסחף בזרמו חבריהם. צנועות, נסתרות מדי הן האותיות השחורות על גבי
העתון, הצוררות בתוכן חיים צעירים שנקטפוּ בלא זמן. וכך, רק מלים מספּר על
אבדן – פּשוּט הדבר: בעד המולדת, בעם העם. גבורי האוּמה הנעלמת. ובתוכה
ייעלם גם שמעם!</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/54889">https://benyehuda.org/read/54889</a></div></body></html>