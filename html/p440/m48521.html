<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִשִּׁירֵי אֶפִּיקוּר</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>אִם שָׁעָה אַחַת נָפְלָה לְךָ בַּנְּעִימִים,</p>

<p>הַשָׁעָה הַמְשַׂחֶקֶת בָּאָה —</p>

<p>הִתְמַכֶּר־לָהּ,</p>

<p>כִּי לֹא לְעוֹלָם תִּשְׂחַק לְךָ הַשָּׁעָה.</p>

<br />
</blockquote>

<blockquote>
<p>אִם שָׁעָה אַחַת נָפְלָה לְךָ בַּנְּעִימִים —</p>

<p>אַל, אָחִי, אַל תִּתְנַכֶּר־לָהּ,</p>

<p>אַחַת הִיא וְאֵין לָהּ שְׁנִיָּה;</p>

<p>כַּחֲלוֹם הַלַּיְלָה כַךְ גַּם הִיא חוֹלֶפֶת מַהֵר,</p>

<p>כְּחֶזְיוֹן־לַיְלָה צוֹלֶלֶת הִיא בִתְהֹום נְשִׁיָּה —</p>

<p>וְחֵי הַחַיִּים! שֶׁאֵין יוֹדֵעַ אַתָּה, גַּם לֹא תְשָׁעֵר</p>

<p>מַה־שָּׁמוּר לְךָ בַּעֲקֵבָהּ&#8230;</p>

<p>אִם גִּיל לְךָ צָפוּי, אִם מַעֲצֵבָה?</p>

<p>כִּי לֹא לִקְרָאתְךָ הוֹלֵךְ וְגַם בָּא עֲתִידְךָ,</p>

<p>הוּא אוֹרֵב לְךָ אֲחוֹרֵי כְתֵפְךָ <strong>וּמַחֲרִידְךָ</strong>&#8230;</p>

<br />
</blockquote>

<blockquote>
<br />
</blockquote>

<blockquote>
<p>וֵאלֹהִים — הוּא עָשָׂה אֶת הַשָּׁמַיִם כְּחֻלִּים,</p>

<p>וְאֶת הַחַמָּה בָרָה,</p>

<p>וְאֶת הַלְּבָנָה יָפָה,</p>

<p>וְאֶת הַכּוֹכָבִים צְלוּלִים —</p>

<p>לֹא לְשִׂמְחַת לֵב הַבְּרִיּוֹת וְלֹא לַהֲנָאָתָם,</p>

<p><strong>אוֹרִים מַתְעִים</strong> הֵם, אֵשׁ זָרָה,</p>

<p>לְהַתְעוֹת בָּם וְלִגְנֹב בָּם אֶת־דַּעְתָּם שֶׁל הַבְּרִיּוֹת עָשָׂם&#8230;</p>

<br />
</blockquote>

<blockquote>
<p>הִנֵּה נִמְשְׁכָה עֵינְךָ לַשְּׁחָקִים,</p>

<p>אוֹתְךָ קָסַם הַשֶּׁמֶשׁ —</p>

<p>כֻּלְּךָ, כֻּלְךָ לַשָּׁמֶשׁ&#8230;</p>

<p>וּבֵין כֹּה — אֵינְךָ רוֹאֶה בַּנַּעֲשֶׂה</p>

<p>אֲחוֹרֵי עָרְפֶּךָ —</p>

<p>הָאָדָם, עֲנַן אֶמֶשׁ</p>

<p>בָּא עָלֶיךָ —</p>

<p>וּמְכַסֶּה&#8230;</p>

<br />
</blockquote>

<blockquote>
<p>הִנֵּה נִמְשַׁךְ לְבָבְךָ לַכּוֹכָב —</p>

<p>אוֹתְךָ קָסַם הַשַּׁחַק!</p>

<p>כֻּלְּךָ, כֻּלְּךָ לַשַּׁחַק&#8230;</p>

<p>וּבֵין כֹּה — אֵינְךָ מַרְגִישׁ בַּשָּׂטָן הָרָע,</p>

<br />
</blockquote>

<blockquote>
<p>מֵאָחוֹר הוּא בָא,</p>

<p>עַל כְּתֵפְךָ הוּא רוֹכֵב</p>

<p>וּמְצַחֵק&#8230;</p>

<br />
</blockquote>

<blockquote>
<p>הִנֵּה נִמְשְׁכָה נִשְׁמָתְךָ לֶעָנָן הַצָּחוֹר,</p>

<p>אוֹתְךָ קָסְמוּ הַשְּׁחָקִים —</p>

<p>כֻּלְּךָ, כֻּלְּךָ לַשְּׁחָקִים&#8230;</p>
</blockquote>

<blockquote>
<p>וּבֵין כֹּה — אֵינְךָ רוֹאֶה <strong>הַשֵּׁד</strong> וְהַקָּבֶר —</p>
</blockquote>

<blockquote>
<p>לְךָ כָּרָה מֵאָחוֹר,</p>

<p>עוֹד מְעַט וְהִפִּילְךָ לְתוֹכוֹ — וְעָבָר,</p>

<p>וּמַצֵּבָה לֹא יָקִים&#8230;</p>

<br />
</blockquote>

<blockquote>
<p>אֲנִי —</p>

<p>עֵת רֵעִי מְחַבְּקֵנִי, מַאֲמִין גַּם בְּצָרִי —</p>

<p>וְזֶהוּ דְבָרִי:</p>

<p>אִם שָׁעָה אַחַת נָפְלָה לְךָ בַּנְּעִימִים —</p>

<p>לַךְ שֵׁב עַל יַד הַפְּסַנְתֵּר וּפְרֹט עֲלֵי הַנִּימִים, —</p>

<p>פְּרֹט לְךָ שִׁירַת חַגִּים, שִׁיר עַלִּיזִים,</p>

<p>וְאֶת חַלּוֹנְךָ פְּתַח לַשֶּׁמֶשׁ הַמַּזְהִירָה,</p>

<p>וְהִצְלִיפָה בַעֲתֶרֶת קַוֵּי־זֹהַר פְּזִיזִים,</p>
</blockquote>

<blockquote>
<p>עַל <strong>פָּנֶיךָ</strong> וְעַל <strong>הַשִּׁירָה</strong>&#8230;</p>

<br />
</blockquote>

<blockquote>
<br />
</blockquote>

<blockquote>
<p>וֶאֱמֹר:</p>

<p>אֱלֹהִים! אֲנִי יוֹדֵעַ גַּם יוֹדֵעַ —</p>

<p>כִּי רַק לְהַתְעוֹתֵנִי בָרָאתָ אֶת הָאוֹר&#8230;</p>

<p>אַךְ לִי לֹא הָיָה שִׁמְשְׁךָ אוֹר מַתְעֶה!</p>

<p>אֲנִי צוֹפֶה גַם לַאֲחוֹרַי, גַּם אֵדַע מַה־שָּׁם נַעֲשֶׂה&#8230;</p>

<p>יָדֹעַ אֵדַע וּלְשַׁנּוֹת זְעֵיר שָׁם מֶנִּי יִבָּצֵר&#8230;</p>

<p>עַל כֵּן לֹא אֵלֵךְ בִּגְדוֹלוֹת וְלֹא אַאֲמִין בְּרָמוֹת,</p>

<p>לֹא אַעְפִּילָה;</p>

<p>יוֹמֵנוּ קָצֵר,</p>

<p>יוֹם רַב הָאֵיכוּת וּמְעַט הַכַּמּוּת,</p>

<p>נָגִילָה, אָחִי, נָגִילָה,</p>

<p>מָחוֹל וְשָׂשׂוֹן, כִּי מָחָר נָמוּת&#8230;</p>

<p>אֱלֹהִים! לֹא הָיָה אוֹרְךָ לִי הַיּוֹם — אוֹר מַתְעֶה!</p>

<br />
</blockquote>

<blockquote>
<p>וְצֵא וּרְקֹד לִקְרַאת הַלְּבָנָה מַלְכַּת־נְשָׁפִים,</p>

<p>רְקֹד בִּרְחִימוּ לָאוֹר הַחִוֵּר, לְאוֹר הַכְּשָׁפִים;</p>

<p>רְקֹד וְהַלְהֵב אֶת־פְּנִינֵי הַשְּׁחָקִים, אֶת הַכּוֹכָבִים —</p>

<p>וְיָצְאוּ בִמְחוֹלוֹת גַּם הֵמָּה, הַשְּׁבִיבִים הַנָּאוִים;</p>

<p>וְשִׁכְּרָם הַמָּחוֹל — וְנָפְלוּ אֲחָדִים מֵרוּמָם,</p>

<p>וְנָפְלוּ עַל רֹאשְׁךָ וְאֶל לִבְּךָ בְּאִשָּׁם וְחֻמָּם —</p>

<br />
</blockquote>

<blockquote>
<p>וֶאֱמֹר:</p>

<p>אֱלֹהִים, — לֹא הָיָה אוֹרְךָ לִי אוֹר מַתְעֶה!</p>

<br />
</blockquote>

<blockquote>
<p>וְעוֹד אַחַת אַגִּיד לָךְ:</p>

<p>אִם שָׁעָה יָפָה לְךָ שׂוֹחֶקֶת —</p>

<p>אַל תַּחֲמִיצֶנָּה;</p>

<p>עוֹד לִפְנֵי שָׁעָה דָלְקָה אֵשׁ עַל הַמִּזְבֵּחַ,</p>

<p>וְעוֹד אָכַלְתָּ מִן הַזֶּבַח —</p>

<p>הָאֵשׁ דוֹלֶקֶת,</p>

<p>וְהַזֶּבַח — נוֹתֵן רֵיחַ&#8230;</p>

<p>וְעַתָּה קְרַב וּרְאֵה:</p>

<p>הָעֶצֶם הַחֲרוּכָה, גַּם הָאֵשׁ אֵינֶנָּה!&#8230;</p>

<br />
</blockquote>

<blockquote>
<p>רַק אַחַת הִיא הַשָּׁעָה הַמְשַׂחֶקֶת!</p>

<br />
</blockquote>

<blockquote>
<p>לֹא חָזָה לִבִּי עוֹד, לֹא רָאֲתָה עוֹד עֵינִי:</p>

<p>יוֹם יָפֶה אֶחָד וְלוֹ יִדְמֶה גַם יוֹם שֵׁנִי!</p>

<br />
</blockquote>

<blockquote>
<p>לֹא נִקְטַף פֶּרַח עוֹד וְאַחֵר צָץ בִּמְקוֹמוֹ —</p>

<p>וְאִם רָאָה חֲלוֹם טוֹב אִישׁ — לֹא נִשְׁנָה לוֹ חֲלוֹמוֹ&#8230;</p>

<br />
</blockquote>

<blockquote>
<p>אִם אָהַב פַּעַם אָדָם, לֹא יֹאהַב פַּעַם שְׁנִיָּה —</p>

<p>רַק פַּעַם יֶחֱוַר עֶלֶם בִּזְרוֹעוֹת יְפֵה־פִיָּה&#8230;</p>

<br />
</blockquote>

<blockquote>
<p>עָבַר לֵיל הַכְּלוּלוֹת, שַׁחַר מֵת מִתְגַּלֶּה —</p>

<p>הֶחָתָן אֵינוֹ חָתָן וְהַכַּלָּה אֵינָה כַּלָּה&#8230;</p>

<br />
</blockquote>

<blockquote>
<p>לֹא שָׁב עוֹד רֶגַע שֶׁעָבַר וְלֹא קָרָה עֲדֶנָּה בֶחָלֶד:</p>

<p>שֶׁיֹּאבַד לְאִישׁ פֶּתַע הַזָּקָן וְיַחֲזֹר לוֹ גִיל יָלֶד&#8230;</p>

<br />
</blockquote>

<blockquote>
<p>אִם אַךְ הֶעָבָר צָד — לֹא יַעֲזֹב עוֹד אֶת צֵידוֹ;</p>

<p>אִם הוּשַׁר כְּבָר הַשִּׁיר לֹא תִשְׁמַע עוֹד אֶת הֵדוֹ&#8230;</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48521">https://benyehuda.org/read/48521</a></div></body></html>