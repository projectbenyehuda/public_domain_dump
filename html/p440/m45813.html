<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַפְּרָעוֹת הִתְחִילוּ...</title>
	<meta name="author" content="יצחק קצנלסון"/>
</head>
<body>

<h2 id="מזמוריםשל־יום">מזמורים של־יום</h2>

<p><strong>א.</strong></p>

<blockquote>
<p>הַפְּרָעוֹת הִתְחִילוּ בְּאֶמְצַע הַיּוֹם.</p>

<p>קְהַל פּוֹרְעִים הִתְאַסֵּף הַשּׁוּקָה;</p>

<p>אַחַד הַבָּתִּים כְּבָר הָיָה לָבַז,</p>

<p>וְאַחַד הַיְּהוּדִים כְּבָר הֻכָּה.</p>

<br />
</blockquote>

<blockquote>
<p>וִיהוּדֵי הַשּׁוּק – הֵם לֹא פִלְּלוּ לַצָּרָה;</p>

<p>לֹא יָכֹל אִישׁ קוֹדֶם לְשַׁעֲרָהּ. –</p>

<p>עֶלְקָה מוֹכֶרֶת־מַלּוּחִים עָמְדָה,</p>

<p>וַתְּתַנֶּה לִבְרַיְנָה אֶת־צַעֲרָהּ:</p>

<br />
</blockquote>

<blockquote>
<p>&quot;– זֶה־שָׁנָה וָחֵצִי מֵת עָלַי אִישִׁי –</p>

<p>נוּ, מֵת&#8230; בָּרוּךְ דַּיַּן דִּין אֱמֶת!&#8230;</p>

<p>הַבַּיִת&#8230; וְהַתִּינוֹק&#8230; כְּבָר אָמְרוּ, כִּי צָרָה</p>

<p>לַשְּׁנִיָּה וְלַשְּׁלִישִׁית גּוֹרֶמֶת!</p>

<br />
</blockquote>

<blockquote>
<p>אֲנִי חַס־וְשָׁלוֹם אֵינֶנִּי נִרְגֶּנֶת;</p>

<p>הַבּוֹרֵא בְּוַדַּאי כַּךְ רָצָה.</p>

<p>וְלֹא צַר לִי עַל בֵּיתִי – – אַךְ דָּן&#8217;קִי פִּרְחָחִי,</p>

<p>הוּא נִשְׂרָף – וְלִבִּי לֹא יָצָא.</p>

<br />
</blockquote>

<blockquote>
<p>תַּאֲרִי לָךְ, בְּרַיְנָה, כִּמְדֻמֶּה, שֶׁנַּמְתִּי –</p>

<p>וּבֶאֱמֶת לֹא נַמְתִּי – הֵן תֵּדְעִי:</p>

<p>בְּאוֹתָהּ הַשָּׁנָה בְּנִי עָמַד לַצָּבָא,</p>

<p>זֶה וֶלְוֶל, &#8220;<strong>וְנִלְקָח</strong>&#8221; לְאֵידִי</p>

<br />
</blockquote>

<blockquote>
<p>וּוֶלְוֶל הִסְתַּגֵּף, כַּנָּהוּג; בְּמֶשֶׁךְ</p>

<p>הַחֹדֶשׁ לֹא נִכָּר הַפּוֹתֶה; –</p>

<p>לְפָתַתְנִי חֲלָשׁוּת בְּקַחְתּוֹ כּוֹס גְּדוֹלָה,</p>

<p>מְמַלְּאָהּ בְּחֹמֶץ וְשׁוֹתֶה.</p>

<br />
</blockquote>

<blockquote>
<p>וְתַאֲרִי לָךְ: <strong>וֶלְוֶל</strong> לֹא הָיָה. הוּא שִׂחֵק,</p>

<p>עִם חֶבֶר מִתְעַנִּים בְּ&#8220;אָקָה&#8221;;</p>

<p>אֲנִי נָמָה בְּבִגְדִי וּצְנִיפִי – אָמַרְתִּי:</p>

<p>&#8220;חִישׁ אָקוּם&#8221; – וְהִנֵּה צְעָקָה!</p>

<br />
</blockquote>

<blockquote>
<p>פָּקַחְתִּי אֶת־עֵינַי: גֵּיהִנֹּם! הוֹי דָּן&#8217;קִי –</p>

<p>מִיָּד נִצְנֵץ בְּרֹאשִׁי תִּינוֹקִי –</p>

<p>– הַצִּילוּ אֶת יַלְדִּי! – וְהָאֵשׁ אַךְ מוֹבִישָׁה</p>

<p>צַעֲקָתִי עַל שְׂפָתַי וְרֻקִּי&#8230;</p>

<br />
</blockquote>

<blockquote>
<p>וּפִתְאֹם וָאֶשְׁמַע בְּכִי־יֶלֶד בַּקָּהָל,</p>

<p>וָאֵדַע כִּי דָן&#8217;קֶלִי הוּצָא –</p>

<p>וָאֶחֱצֶה בַלַּהַב שֶׁאָחַז בְּבִגְדִי</p>

<p>וּצְנִיפִי – וָאָנוּס הַחוּצָה.</p>

<br />
</blockquote>

<blockquote>
<p>וְאָמְנָם תִּינוֹקִי! הוּא הוּצָא. מְצָאתִיו</p>

<p>מֻטָּל בְּחֵיקָהּ שֶׁל־שְׁכֵנָה</p>

<p>וְצוֹעֵק – הוֹי אֵלִי, מַדּוּעַ לֹא אָחֲזָה</p>

<p>הָאֵשׁ בִּי, בְּעוֹדִי יְשֵׁנָה?</p>

<br />
</blockquote>

<blockquote>
<p>עַד־עוֹלָם לֹא אֶשְׁכְּחָה, בְּרַיְנָה, אֶת־יַלְדִּי:</p>

<p>הוּא שָׁכַב בְּעֵינַיִם עֲצוּמוֹת,</p>

<p>וְהַדְּמָעוֹת אַךְ טִפְטְפוּ, מִפִּיהוּ הַקָּטָן</p>

<p>הִתְפָּרְצוּ צְעָקוֹת אֲיוּמוֹת.</p>

<br />
</blockquote>

<blockquote>
<p>דָּן&#8217;קֶלִי! פִּרְחִי! חֲתוּלִי! רֹאשׁ־זָהָב! –</p>

<p>וּפָקַח אֶת עֵינָיו חֲכָמִי;</p>

<p>רָאָנִי וְהִתְחִיל מְפַרְפֵּר בְּגוּפוֹ.</p>

<p>לְקַחְתִּיו וְקָפָא בִי דָמִי.</p>

<br />
</blockquote>

<blockquote>
<p>הַגְּוִיָּה הַקְּטַנָּה כְּבָר הָיְתָה חֲרוּכָה,</p>

<p>כְּבָר עָבְרָה אֶת־בְּשָׂרוֹ לֶהָבָה;</p>

<p>בְכָל מָקוֹם אָחַזְתִּי בְיַלְדִּי לְחַבְּקוֹ,</p>

<p>שָׁמָּה אֶצְבָּעִי נִתְחָבָה.</p>

<br />
</blockquote>

<blockquote>
<p>פִּרְפֵּר הַקָּטָן מֵעָצְמַת מַכְאוֹבִים!</p>

<p>בְּיָדָיו הַקְּטַנּוֹת אַךְ מָרָט</p>

<p>קְרָעִים מִבְּשָׂרוֹ, וּבְתִתִּי לוֹ אָנִי</p>

<p>אֶת פָּנַי – וְלֹא נָגַע וְלֹא שָׂרָט.</p>

<br />
</blockquote>

<blockquote>
<p>לֹא יֶלֶד זֶה הָיָה, כְּרוּב־שְׁחָקִים, וְהוּא מֵת!&#8230;</p>

<p>מָה אוֹמַר לָךְ, בְּרַיְנָה? אִם חַיָּה</p>

<p>אָנֹכִי עֲדֶנָּה, אוֹת הוּא: כַּךְ רָצָה</p>

<p>אֵל שַׁדַּי, כַּךְ נִגְזַר בִּשְׁמַיָּא.</p>

<br />
</blockquote>

<blockquote>
<p>כְּשֶׁחָפְרוּ הַקֶּבֶר הַקָּטָן וְהוֹרִידוּ</p>

<p>אֶת־דָּן&#8217;קֶלִי קְטַנִּי הֶחָרוּךְ,</p>

<p>שֶׁנּוֹלַד לִי בְּאוֹתוֹ הַיּוֹם שֶׁבּוֹ נִפְטַר</p>

<p>אִישִׁי, יְהִי זִכְרוֹ בָּרוּךְ, – –</p>

<br />
</blockquote>

<blockquote>
<p>נָפַלְתִּי בִּבְכִי מַר עַל־קִבְרוֹ, וָאֶקְרָא:</p>

<p>עֲלֵה יַלְדִּי־קְטַנִּי, אַל תִּירָא,</p>

<p>עֲלֵה וְהִתְדַפֵּק אֶל שַׁעֲרֵי גַן־עֵדֶן:</p>

<p>– פִּתְחוּ לִנְשָׁמָה צְעִירָה!</p>

<br />
</blockquote>

<blockquote>
<p>כִּסֵּא קָטָן לָךְ מוּכָן, כְּרוּב קָטָן לֶחָבֵר –</p>

<p>כָּל־נְשָׁמָה מְקַבְּלָה שָׁם חֶלְקָהּ –</p>

<p>וּשְׁאַל לְאָבִיךָ, וְאִם לֹא יַכִּירֶךָ,</p>

<p>לוֹ תַזְכִּיר אֶת־אִמְּךָ, אֶת־עֶלְקָה&#8230;</p>

<br />
</blockquote>

<blockquote>
<p>הוֹי בְּרַינְדֶ&#8217;לִי, בְּרַינְדֶ&#8217;לִי! מְסַפְּרִים וּמְסַפְּרִים,</p>

<p>וְהַצָּרָה־הֵן הִיא לֹא תְסֻפָּר;</p>

<p>נַעֲנֶה וְנִסְגָּף בֶּן־אָדָם כָּל יָמָיו,</p>

<p>וְהֶעָוֹן – הֵן לֹא יְכֻפָּר!&#8230;</p>

<br />
</blockquote>

<blockquote>
<p>&#8220;הִתְעַנּוּת&#8221;, אִם שַׁדַּי רַק גָּזַר אַחֶרֶת,</p>

<p>גַּם פְּרוּטָה לְקוּיָה, לֹא שָׁוָה:</p>

<p>הִסְתַּגֵּף בְּנִי וֶלְוֶל – נוּ, אֵיזוֹ תוֹעֶלֶת?</p>

<p>הֲנִפְסָל בְּעָמְדוֹ לַצָּבָא?&#8230;</p>

<br />
</blockquote>

<blockquote>
<p>בְּעַד הַחַלּוֹן הֵצַצְתִּי וְרָאִיתִי הַדּוֹקְטוֹר,</p>

<p>כְּשֶׁאָחַז בְּגַב וֶלְוֶל וּמָשַׁךְ –</p>
</blockquote>

<blockquote>
<p>וּפִתְאֹם וְ&#8220;<strong>גוֹדְיֶן</strong>&#8221;,<a href="#fn:1" id="fnref:1" title="see footnote" class="footnote"><sup>1</sup></a> חֵץ נִתְקַל בְּלִבִּי,</p>
</blockquote>

<blockquote>
<p>חֵץ שָׁנוּן, וְעוֹלָמִי כְּבָר חָשָׁךְ.</p>

<br />
</blockquote>

<blockquote>
<p>נוּ, נִלְקַח&#8230; אָנֹכִי מֵרֹאשׁ הֵן יָדַעְתִּי</p>
</blockquote>

<blockquote>
<p>כִּי כָל &#8220;הַפְּרוֹשֶׁנְיוֹת&#8221;<a href="#fn:2" id="fnref:2" title="see footnote" class="footnote"><sup>2</sup></a> אַךְ הָבֶל;</p>
</blockquote>

<blockquote>
<p>מֵת בֵּן לָךְ, אַתְּ זְקֵנָה, וְאֵין לָךְ מְפַרְנֵס –</p>

<p>לְכִי אֶל הֶחָנוּת וּקְנִי חֶבֶל!</p>

<br />
</blockquote>

<blockquote>
<p>אֶלָּא מַאי? חִישׁ מִשְׁתַּכְּחָה צָרָתוֹ שֶׁל אָדָם,</p>

<p>וְאִלְמָלֵא הִתְפָּרְצָה מִלְחָמָה</p>

<p>נִרְגַּעְתִּי גַם אָנִי. הֵן לֹא חַיָּל אֶחָד</p>

<p>בְּנִי וֶלְוֶל עַל־פְּנֵי הָאֲדָמָה!</p>

<br />
</blockquote>

<blockquote>
<p>אַךְ זֹה הַמִּלְחָמָה!&#8230; לֹא תֵדְעִי לָךְ, בְּרַיְנָה!</p>

<p>אֵם עוֹמְדָה פֹה בֶּטַח וּמְדַבְּרָה, –</p>

<p>וְשָׁם גְּוִיַּת בְּנָהּ שׁוֹכְבָה מֵת זֶה יוֹמַיִם,</p>

<p>וְאֵין סוֹפֵד עָלֶיהָ ומְקַבְּרָהּ.</p>

<br />
</blockquote>

<blockquote>
<p>אֶתְמוֹל שָׁאַלְתִּי לַבָּחוּר, שֶׁעָמַד</p>

<p>בְּבֵיתָהּ שֶׁל שְׁכֶנְתִּי וְקָרָא</p>

<p>בְעִתּוֹן: עַל־דְּבַר הַמִּלְחָמָה, מַר בָּחוּר,</p>

<p>לֹא כָתוּב מְאוּם, מְאוּם לֹא קָרָה?&#8230;</p>

<br />
</blockquote>

<blockquote>
<p>– וְאִם קָרָה? אִם נֶהֶרְגוּ אַלְפַּיִם אֲנָשִׁים?</p>

<p>&#8220;יֶנְטֶה&#8221; מַה תּוּכַל לְהָבִין!&#8230; –</p>

<p>– מָה אַתָּה אוֹמֵר, הוֹי בָּחוּר, אַלְפַּיִם?</p>

<p>הֲרֵי וֶלְוֶל שֶׁלִּי, גַּם הוּא &#8220;יָוָן&#8221;! –</p>

<br />
</blockquote>

<blockquote>
<p>&#8230;בְּרַינְדֶלִי! מִן הַיּוֹם שֶׁבְּנִי נִשְׁלַח שָׁמָּה</p>

<p>לִי נִדְמֶה: הָאֲנָשִׁים מִתְנַכְּלִים</p>

<p>לְכַסּוֹת מִמֶּנִּי אֶת־הָאֱמֶת, בְּשָׁעָה</p>

<p>שֶׁהֵמָּה בְּפָנַי מִסְתַּכְּלִים –</p>

<br />
</blockquote>

<blockquote>
<p>וּמִלְחָמָה זוּ לָמָּה?&#8230; לֹא אֵדַע! בְּוַדַּאי</p>

<p>זֶה נָחוּץ&#8230; אַךְ רְאִי־נָא שָׁם, בְּרַיְנָה,</p>

<p>כַּמֶּה עֲרֵלִים&#8230; וְלֹא יוֹמָא־דְשׁוּקָא&#8230;</p>

<p>הַלְוַאי &#8220;נִפְדֶּה&#8221; – אֵל רַחֲמָן, הוֹשַׁע־נָא!</p>
</blockquote>

<blockquote>
<p><strong>ב.</strong></p>
</blockquote>

<blockquote>
<p>בְּכָל־אוֹתוֹ הַזְּמָן שֶׁעֶלְקָה סִפֵּרָה</p>

<p>מְרִי־שִׂיחָהּ בְּאָזְנֵי אֲחוֹתָהּ,</p>

<p>לֹא שָׁמְעָה כְלָל בְּרַיְנָה. לָהּ יֵשׁ צָרַת עַצְמָהּ;</p>

<p>גּוֹרָלָהּ לֹא לִבֵּב גַּם אוֹתָהּ.</p>

<br />
</blockquote>

<blockquote>
<p>חַיִים&#8217;קִי!&#8230; בְּקשִׁי הִיא עוֹצְרָה בְרוּחָהּ</p>

<p>מִקַּלְּלוֹ, אֶת־חַיִים&#8217;קִי זֶה.</p>

<p>זֶה הַכֶּבֶשׂ הַתָּמִים, מֵאַיִן זֶה קִבֵּל</p>

<p>אֵשׁ זוּ, תּוֹרָה זֹה, זֶה הַפֶּה?&#8230;</p>

<br />
</blockquote>

<blockquote>
<p>וְכִי חָסַר מַה אֶצְלָהּ? זוּ אֱמֶת: הוּא עָבַד</p>

<p>כַּחֲמוֹר מַמָּשׁ בְּבֵית־הַחֲרשֶׁת;</p>

<p>בְּעוֹד לַיְלָה הוּא קָם, שָׁב בָּעֶרֶב, וּשְׂכָרוֹ –</p>

<p>זוּ אֱמֶת – לֹא יָדְעוּ הֵם בּשֶׁת&#8230;</p>

<br />
</blockquote>

<blockquote>
<p>רַק פַּעַם רָאֲתָה, אֵיךְ חַיִים&#8217;קִי עָבַד; –</p>

<p>לָקַחַת אֶת־אָכְלוֹ אָז שָׁכַח – –</p>

<p>הִיא קָרְאָה: כֹּה חִוֵּר הִנֶּךָ! וְהַזֵּעָה&#8230;</p>

<p>וְהוּא בָהּ הִסְתַּכֵּל וְגָחַךְ.</p>

<br />
</blockquote>

<blockquote>
<p>וְהִיא הֵן לֹא יָדְעָה שֶׁהַחוֹבְרוֹת הַקְּטַנּוֹת</p>

<p>עִם כְּרִיכוֹת הַבַּד אֲסוּרוֹת –</p>

<p>הוּא אָמְנָם הוֹצִיאָן בְּכָל־עֶרֶב מִבִּגְדוֹ</p>

<p>וְקָרָא וְטָפַל בַּשּׁוּרוֹת.</p>

<br />
</blockquote>

<blockquote>
<p>אָמְרוּ לָהּ אָמְנָם הַשְׁכֵנִים: גַּם חַיִּים</p>

<p>הוּא מֵאֵלֶּה שֶׁאֵין תּוֹכָם כְּבָרָם;</p>

<p>מֵאוֹתָם תַּכְשִׁיטֵי &#8220;הָאַחֲדוּת&#8221; – אַךְ בְּרַיְנָה</p>

<p>לֹא שָׁתָה אֶת־לִבָּהּ לִדְבָרָם.</p>

<br />
</blockquote>

<blockquote>
<p>דָּבָר אַחֵר צֵעֲרָהּ: הוּא הֵקַל בְּמִצְוֹת,</p>

<p>הוּא חָדַל לְהִתְפַּלֵּל לְגַמְּרָה;</p>

<p>שָׁכַח גַּם לִלְבּשׁ אֶת אַרְבַּע־הַכַּנְפוֹת,</p>

<p>וְגַם אֶת הַשַּׁבָּת – לְשַׁמְּרָהּ.</p>

<br />
</blockquote>

<blockquote>
<p>אַךְ הִיא בוֹ לֹא כִהֲתָה. עוֹד חַיִים&#8217;קִי צָעִיר.</p>

<p>כַּךְ דַּרְכּוֹ שֶׁל צָעִיר בְּדוֹרוֹ;</p>

<p>הוֹלֵךְ זְמָן מִצְעָר בִּשְׁרִירוּת לְבָבוֹ,</p>

<p>וְסוֹף – סוֹף הוּא חוֹזֵר לְבוֹרְאוֹ.</p>

<br />
</blockquote>

<blockquote>
<p>אַהֲבָתוֹ לַ&#8220;גּוֹיִם&#8221;, שֶׁהָיְתָה נִפְרָזָה,</p>

<p>עוֹבֶרֶת כָּל־גְּבוּל וּמְגֻחָכָה –</p>

<p>לָהּ הָיְתָה כְפֶלֶא, כִּי יֵשׁ שֶׁהִיא אוֹמְרָה:</p>

<p>– הַגּוֹיִם – וְהוּא רוֹגֵז עַל כָּכָה&#8230;</p>

<br />
</blockquote>

<blockquote>
<p>– בְּמָטוּתָא מִנָּךְ אִמָּא, אַל תֹּאמְרִי עוֹד &#8220;גּוֹיִם&#8221;.</p>

<p>– וְאֵיךְ אֶקְרָא, הוֹי, טִפְּשִׁי, לָהֵמָּה?</p>

<p>– &#8220;נוֹצְרִים&#8221;, אוֹ פָּשׁוּט, &#8220;אֲנָשִׁים&#8221;, &#8220;אֲנָשִׁים&#8221;!</p>

<p>הָיָה לָהּ עוֹנֶה בְחֵמָה.</p>

<br />
</blockquote>

<blockquote>
<p>שַׁא! שַׁא! – הוֹכִיחַתְהוּ עַל־פָּנָיו אֲזַי –</p>

<p>– רְאוּ אֵיךְ הִתְלַקַּח, פֶּרֶא־אָדָם;</p>

<p>מְאַהֲבִים לוֹ רָכַש!&#8230; לְמַעֲנִי רוּץ נַשְּׁקֵם,</p>

<p>אִם יוֹשִׁיטוּ לָזֶה לָךְ אֶת־יָדָם.</p>

<br />
</blockquote>

<blockquote>
<p>בְּכָל־אוֹתוֹ הַזְּמָן שֶׁעֶלְקָה סִפֵּרָה</p>

<p>מְרִי־שִׂיחָהּ בְּאָזְנֵי אֲחוֹתָהּ,</p>

<p>לֹא שָׁמְעָה כְלָל בְּרַיְנָה. לָהּ יֵשׁ צָרַת עַצְמָהּ;</p>

<p>גּוֹרָלָהּ לֹא לִבֵּב גַּם אוֹתָהּ.</p>

<br />
</blockquote>

<blockquote>
<p>זוֹכְרָה הִיא: פַּעַם שָׁב חַיִּים בָּעֶרֶב.</p>

<p>– מַדּוּעַ פָּנֶיךָ כֹּה חִוְּרִים?</p>

<p>– אִמָּא, לִי אֵין עוֹד עֲבוֹדָה, פְּטָרוּנִי</p>

<p>אוֹתִי וַחֲבֵרַי הָעִבְרִים.</p>

<br />
</blockquote>

<blockquote>
<p>– אֵיךְ זֶה? גַּם אוֹתְךָ? אֶת לֵיבֶּל? אֶת בֶּרֶל?</p>

<p>בְּוַדַּאי דְּבַר־מָה בָּכֶם מָצְאוּ!</p>

<p>– לֹא אִמָּא, הָעוֹבְדִים הַנּוֹצְרִים הָרַבִּים</p>

<p>זֹאת דָּרְשׁוּ לַהֲנָאָתָם, זֹאת רָצוּ.</p>

<br />
</blockquote>

<blockquote>
<p>– לַעֲזָאזֵל! אִם זֶה אֵינוֹ רוֹצֶה, יְהִי שֵׁנִי,</p>

<p>הֵן בָּתֵּי־הַחֲרשֶׁת לֹא כָלוּ!</p>

<p>וְהוּא הֵרִים יָדָיו – יָדַיִם נְחוּצוֹת,</p>

<p>אַךְ לֹא הַיָּדַיִם הֲלָלוּ&#8230;</p>

<br />
</blockquote>

<blockquote>
<p>עַד הַיּוֹם לֹא תָבִין עוֹד בְּרַיְנָה, מֶה הָיָה</p>

<p>כֹּה לִדְאַג – מַה חַיִּים&#8217;קִי דָאָג –</p>

<p>לֹא חָסַר לוֹ לַחְמוֹ, חָלִילָה, גַּם אֶצְלָהּ,</p>

<p>וּסְפִינוֹת עַל יַמִּים לֹא נָהָג.</p>

<br />
</blockquote>

<blockquote>
<p>וְהֵן תֵּכֶּף לֹו נִמְצְאָה עֲבוֹדָה. בְּעַצְמוֹ</p>

<p>לֹא קִוָּה לְמָצְאָה כֹּה מַהֵר; –</p>

<p>וְעַד הַיּוֹם לֹא תָבִין עוֹד בְּרַיְנָה, מֶה הָיָה</p>

<p>כֹּה לִדְאַג וְכֹה לְהִצְטַעֵר!</p>

<br />
</blockquote>

<blockquote>
<p>הוּא אָמְנָם לָהּ הִגִּיד – לֹא תִזְכֹּר עוֹד כֵּיצַד</p>

<p>נִתְגַּלְגַּל הַדָּבָר לָזֶה –</p>

<p>רַק זוֹכְרָה הִיא: חַיִים&#8217;קִי דִבֵּר כֹּה גְבֹהָה&#8230;</p>

<p>הִתְפַּלְּאָה עַל <strong>הָאֵשׁ</strong>, עַל הַפֶּה&#8230;</p>

<br />
</blockquote>

<blockquote>
<p>– &#8220;אֲנַחְנוּ&#8221; – כַּךְ אָמַר; בָּרוּר לֹא תֵדַע,</p>

<p>לְמִי זֶה &#8220;אֲנַחְנוּ&#8221; מְכֻוָּן;</p>

<p>הִרְגִּישָׁה רַב אֱמֶת, רַב צַעַר בִּדְבָרָיו,</p>

<p>וְדָבָר לֹא הָיָה לָהּ מוּבָן.</p>

<br />
</blockquote>

<blockquote>
<p>הִיא צָחֲקָה וּפָחֲדָה: מֵאַיִן לוֹ אֵלֶּה? –</p>

<p>מִתְלַחֲשׁוֹת הַשְּׁכֵנוֹת: בַּחוּרִים&#8230;</p>

<p>פָּחֲדָה בְרַיְנָה, חָרְדָה וְצָחֲקָה</p>

<p>לְעַצְמָהּ וּלְכָל הַהִרְהוּרִים.</p>

<br />
</blockquote>

<blockquote>
<p>וְאִם יָכְלָה בוֹ לַחְשֹׁד? וּבְאוֹתָם הַיָּמִים</p>

<p>בּוֹ הַרְבֵּה שִׁנּוּיִם הִכִּירָה</p>

<p>לְטוֹבָה. הֵן פַּעַם שָׁר זְמִירוֹת בְּיוֹם שַׁבָּת;</p>

<p>עוֹד תִּזְכֹּר כָּל זְמִירָה וּזְמִירָה.</p>

<br />
</blockquote>

<blockquote>
<p>גַּם עַתָּה עוֹד יַעֲלֹץ לִבָּהּ שֶׁל בְּרַיְנָה</p>

<p>לְזֵכֶר הָעֶרֶב הַנָּעִים:</p>

<p>הִיא יוֹשְׁבָה, וְהִנֵּה הַדֶּלֶת נִפְתָּחָה,</p>

<p>וְחַיִּים וְעוֹד בָּחוּר בָּאִים.</p>

<br />
</blockquote>

<blockquote>
<p>יָשְׁבוּ עַל גַּבֵּי הַשֻּׁלְחָן וְלָקְחוּ</p>

<p>אֶת־סִפְרָם שֶׁעִמָּם הֵבִיאוּ,</p>

<p>פְּתָחוּהוּ. עַד הַיּוֹם לֹא תֵדַע עוֹד בְּרַיְנָה</p>

<p>אוֹתוֹ הַבָּחוּר בֶּן־מִי־הוּא.</p>

<br />
</blockquote>

<blockquote>
<p>– אֶת יִרְמְיָה, כַּךְ חַיִּים&#8217;קִי אָמַר, אֶת יִרְמְיָה,</p>

<p>אָנֹכִי מִתְאַוֶּה זֶה כַמָּה</p>

<p>לְדַעְתּוֹ. – זֶה כַמָּה?&#8230; אָט צָחַק הַבָּחוּר</p>

<p>וְגַם חַיִּים&#8217;קִי צָחַק בִּדְמָמָה.</p>

<br />
</blockquote>

<blockquote>
<p>כְּשֶׁלָּמְדוּ, כִּמְעַט שֶׁהִיא לֹא הֶאֱמִינָה</p>

<p>לְמִשְׁמַע אָזְנֶיהָ: <strong>הוּא</strong> קוֹרֵא,</p>

<p>וְהַבָּחוּר לוֹ מַסְבִּיר. – אֵיזֶה נֵס! אֵיזֶה פֶלֶא!</p>

<p>חַיִּים&#8217;קִי חָזַר לַבּוֹרֵא! –</p>

<br />
</blockquote>

<blockquote>
<p>אֵיזֶה נֵס! גַּם אֶת אַרְבַּע־הַכַּנְפוֹת הִנִּיחָה</p>

<p>אָז עַל גַּב מִטַּת בְּנָהּ כְּשֶׁיָּשַׁן.</p>

<p>אִם הַדָּבָר כְּבָר בָּא לִידֵי כַךְ, אֲזַי אֶפְשָׁר&#8230;</p>

<p>בְּלִי סָפֵק&#8230; אַךְ הוּא לֹא לְבָשָׁן. –</p>

<br />
</blockquote>

<blockquote>
<p>נִרְתְּעָה בְרַיְנָה לַאֲחוֹרָהּ. הִיא זָכְרָה</p>

<p>כְּשֶׁחַיִּים&#8217;קִי פָּרַץ הַבַּיְתָה</p>

<p>נִרְגָּז וּמְבֹהָל, הִיא תָמְהָה: הוֹי חַיִּים,</p>

<p>בְּאֶמְצַע הַיּוֹם&#8230; מַה זֹאת הָיְתָה?</p>

<br />
</blockquote>

<blockquote>
<p>שְׁאָלַתּוּ וְלֹא עָנָה, רַק קָפַץ עַל שְׁלַבֵּי</p>

<p>הַבַּיִת וְעָלָה הַגָּגָה. –</p>

<p>רָאֲתָה בְרַיְנָה שֶׁחַיִּים&#8217;קִי שׁוֹהֶה,</p>

<p>וַתַּעַל גַּם הִיא שָׁם כְּרָגַע.</p>

<br />
</blockquote>

<blockquote>
<p>נִרְתְּעָה בְרַיְנָה לַאֲחוֹרָהּ. קְנֵה־רֹבֶה</p>

<p>לָהּ נִדְמֶה שֶׁהִבְהִיק בְּכַפּוֹ:</p>

<p>מִתַּחַת לְמַדָּיו הוֹצִיאוֹ. הִיא זוֹכְרָה:</p>

<p>קְנֵה־רֹבֶה&#8230; הֵישִׁירוֹ מוּל אַפּוֹ.</p>

<br />
</blockquote>

<blockquote>
<p>וְהוּא הָיָה נִרְגָּשׁ וְחִוֵּר, וְעָמַד</p>

<p>בֵּין שׁוּרוֹת <strong>לְבָנִים</strong> וְלֹא רָחַשׁ</p>

<p>בִּבְרַיְנָה, וְאִמֵּץ כְּלִי־זֵינוֹ אֶל לִבּוֹ,</p>

<p>וְלָחַשׁ, דְּבַר־מָה בְּפִיו לָחַשׁ –</p>

<br />
</blockquote>

<blockquote>
<p>– כַּךְ! – לַחַשׁ חַיִּים בְּאֵשׁ־קֶצֶף עֲצוּרָה –</p>

<p>כַּךְ יִהְיֶה מוּשָׁט הָרוֹבֶה! –</p>

<p>וְהוֹשִׁיט אֶת זֵינוֹ כְּמִתְנַכֵּל, וְנִבְהֲלָה</p>

<p>בְרַיְנָה. – מַה תַּעֲשֶׂה, מַה־תֹּאבֶה?!</p>

<br />
</blockquote>

<blockquote>
<p>הִתְעוֹרֵר אָז חַיִּים, וּמֹחוֹ נִתְבַּלְבֵּל, –</p>

<p>הִיא זוֹכְרָה – הוּא חָוַר עוֹד יוֹתֵר.</p>

<p>– אִמָּא, יֵשׁ אוֹמְרִים שֶׁמַּכִּים אוֹתָנוּ</p>

<p>בָּעֲיָרָה הַקְּרוֹבָה, וְאֵין אוֹסֵר&#8230;</p>

<br />
</blockquote>

<blockquote>
<p>נִתְבַּלְבְּלָה דַעְתּוֹ – גַּם הִיא שָׁמְעָה עַתָּה,</p>

<p>כִּי בְאַחַת הָעֲיָרוֹת הַקְּרוֹבוֹת</p>

<p>דְּבָרִים נוֹרָאִים מִתְרַחֲשִׁים וְנַעֲשִׂים:</p>

<p>פְּרָעוֹת&#8230; הֲרוּגִים בָּרְחוֹבוֹת.</p>

<br />
</blockquote>

<blockquote>
<p>צַר הָיָה לָהּ אָמְנָם לִשְׁמוֹעַ, כִּי פוֹרְעִים</p>

<p>בַּיְּהוּדִים, כִּי מַכִּים בָּאַחִים;</p>

<p>מִתְנַפְּלִים שִׁכּוֹרִים בְּכַשִּׁילִים – וְעַל רֹאשְךָ!</p>

<p>– הוֹי אֵלִי, אֶת עִירִי נָא רַחֵם! –</p>

<br />
</blockquote>

<blockquote>
<p>וְהֵן שְׂפָתוֹ שֶׁל חַיִּים&#8217;קִי, כָּל־כַּךְ סוֹתֶרֶת.</p>

<p>– אוֹתָנוּ –! אוֹתָנוּ מִי מַכֶּה?</p>

<p>– הוֹי אִמָּא, כִּכְלוֹתָם שָׁם מְלַאכְתָּם, וּבָאוּ</p>

<p>גַם הֵנָּה, אַךְ אֲנִי לֹא אֲחַכֶּה.</p>

<br />
</blockquote>

<blockquote>
<p>וְהוּא בָרַח. עוֹד תִּזְכֹּר: הִיא צָעֲקָה אַחֲרָיו:</p>

<p>– לְאָן חַיִּים&#8217;קִי? שׁוּב! לְאָן תָּרוּץ?!</p>

<p>וְלֹא חָזַר. הַלְוַאי נִשְׁבְּרָה רַגְלוֹ בְּטֶרֶם</p>

<p>עוֹד בָּא שָׁם, הַתַּכְשִׁיט הֶחָרוּץ.</p>

<br />
</blockquote>

<blockquote>
<p>הָאָסוֹן לָהּ נוֹדַע מִמָּחֳרָת. – הַכֹּל כְּבָר</p>

<p>נִשְׁתַּתֵּק וְשָׁב שָׁם לִדְמָמָה.</p>

<p>כַּךְ שָׁמְעָה מְסַפְּרִים, <strong>וְהוּא</strong> טֶרֶם יָבוֹא –</p>

<p>וְנָסְעָה בְאוֹתוֹ יוֹם שָׁמָּה.</p>

<br />
</blockquote>

<blockquote>
<p>הִיא בָאָה חֲרֵדָה הָעִירָה וְנִזְדַּעְזְעָה:</p>

<p>לֹא עִיר וְלֹא כְפָר כִּי שְׂדֵה־קָטֶל –</p>

<p>הִתְגַּלְגְּלוּ חֲפָצִים, שִׁבְרֵי־כֵלִים, וְכָל רוֹצֶה,</p>

<p>הוּא קָרַב אֲלֵיהֶם וְנָטַל.</p>

<br />
</blockquote>

<blockquote>
<p>אֶת־הַכֹּל לֹא יָכְלָה אָז לִרְאוֹת; עֵינֶיהָ</p>

<p>תָעוּ עַל פְּנֵי כָּל הַחוּצוֹת,</p>

<p>וּכְאִלּוּ לֹא רָאוּ אֶת שִׁבְרֵי הַחַלּוֹנוֹת,</p>

<p>קִרְעֵי כְסָתוֹת וְגֻלְגָּלוֹת רְצוּצוֹת.</p>

<br />
</blockquote>

<blockquote>
<p>הִיא בִקְשָׁה אָז <strong>אוֹתוֹ</strong>, שֶׁמָּא תִרְאֵהוּ,</p>

<p>וְזָכְרָה שֶׁיֶּשׁ לָהּ פֹּה אִשָּׁה,</p>

<p>שְׁכֶנְתָּהּ לְפָנִים, זְקֵנָה לֹא רָעָה;</p>

<p>גַּם אֶת חַיִּים&#8217;קִי בְּנָהּ יָדְעָה <strong>רִישָׁה</strong>.</p>

<br />
</blockquote>

<blockquote>
<p>– הוֹי בְּרַיְנְדְ&#8217;לִי! כָּרֶגַע הִכִּירַתָּה הַזְקֵנָה.</p>

<p>– בְּוַדַּאי גַּם בְּעִירֵךְ שָׁמְעוּ</p>

<p>שֶׁמֶץ מֵאוֹתוֹ &#8220;יוֹם־טוֹב&#8221;&#8230; בְּוַדַּאי</p>

<p>&#8220;שְׁמַעְתֶּם כִּי פְרָעוֹת פֹּה הָיוּ?&#8221;</p>

<br />
</blockquote>

<blockquote>
<p>&quot;הוֹי בְּרַיְנָה, קִלַּלְתִּי אֶת הַיּוֹם וְהַשָּׁעָה,</p>

<p>עַל־עָקְרִי מִשָּׁם אֶת מִשְׁכָּנִי;</p>

<p>&quot;פַּרְנָסָתִי, זוּ אֱמֶת, שָׁם הָיְתָה לְקוּיָה –</p>

<p>&quot;אַךְ <strong>שִׁבְרִי</strong> הַזֶּה לֹא קָרָנִי.</p>

<br />
</blockquote>

<blockquote>
<p>תַּאֲרִי לָךְ: הִנְנִי פַחְדָּנִית מִטִּבְעִי.</p>

<p>&quot;הֵן תִּזְכְּרִי בְּוַדַּאי, כִּי פַּעַם</p>

<p>&quot;יָרַדְנוּ לַמַּרְתֵּף – הֶרְאֵית לִי קִשּׁוּאִים –</p>

<p>&quot;וָאֶתְעַלֵּף לְקוֹלוֹ שֶׁל רַעַם.</p>

<br />
</blockquote>

<blockquote>
<p>&quot;זֶה – הָיָה רַעַם&#8230; אַי־אַי! גַּם אַתְּ, בְּרַיְנָה,</p>

<p>&quot;נִבְהַלְתְּ עַד לְמַדַּי לְשָׁמְעוֹ;</p>

<p>&quot;אָמַרְתְּ עוֹד, זוֹכֶרֶת אֲנִי; – זֶה לֹא פָשׁוּט&#8230;</p>

<p>&quot;הוּא פָגַע בְּבַיִת מִסְתָּמָא! –</p>

<br />
</blockquote>

<blockquote>
<p>&quot;וְתַאֲרִי לָךְ: יוֹשֶׁבֶת אָנֹכִי בַּחַלּוֹן:</p>

<p>&quot;קָטָן הוּא חֶדְרִי וְנָקִי,</p>

<p>&quot;יוֹשְבָה אָנֹכִי וְשָׁרָה שִׁיר יָשָׁן,</p>

<p>&quot;וְאוֹרְגָה לָבֶטַח פֻּזְמָקִי.</p>

<br />
</blockquote>

<blockquote>
<p>&quot;לֹא שִׁנְּתָה עוֹד <strong>רִישָׁה</strong> אֶת דַּרְכָּהּ, כִּלְפָנִים</p>

<p>&quot;כְּאָז בִּשְׁכוּנָתֵךְ עוֹד גָּרָה</p>

<p>&quot;כֵּן עַתָּה, יוֹשֶׁבֶת הַזְקֵנָה בַחַלּוֹן,</p>

<p>&quot;אוֹרְגָה וְשִׁירִים לָהּ שָׁרָה.</p>

<br />
</blockquote>

<blockquote>
<p>וְהַזְמִירוֹת יְשָׁנוֹת&#8230; הֵן תִּזְכְּרִי בְּרַיְנָה:</p>

<p>&#8220;עַבְדִּי־יַעֲקֹב&#8221;&#8230; וְ&#8220;רָחֵל־מְבַכָּה&#8221;&#8230;</p>

<p>&quot;וְהַדְאָגָה הֵן רַבָּה, וְאִם אֹמַר: אֶחְדָּלָה –</p>

<p>מֵאֵלָיו הַנִּגּוּן מְפַכֶּה.</p>

<br />
</blockquote>

<blockquote>
<p>&quot;אַךְ לֹא זֶה חָפַצְתִּי לְסַפֵּר. אַתְּ תַּאֲרִי:</p>

<p>&quot;אֲנִי יוֹשְׁבָה וְאוֹרֶגֶת לִי גֶּרֶב,</p>

<p>&quot;וּפֶתַע מְהוּמָה. עִרְבּוּבְיָה שֶׁל קוֹלוֹת</p>

<p>&quot;קָמָה וְעוֹלָה בְּלִי הֶרֶף.</p>

<br />
</blockquote>

<blockquote>
<p>קֹר עָבַר בְּגוּפִי, וְרַגְלַי מָעָדוּ;</p>

<p>&quot;צְרִיכָה אַתְּ בְּרַיְנָה לָדַעַת:</p>

<p>&quot;בַּת־שִׁשִּׁים אָנֹכִי; לֹא קָרוֹב וְלֹא גוֹאֵל –</p>

<p>&quot;יָבוֹאוּ הַפּוֹרְעִים – מָה אַעַשׂ?</p>

<br />
</blockquote>

<blockquote>
<p>&quot;יְכוֹלָה הָיִיתִי לְהִשְׁתַּמֵּר בְּמִקְצָת;</p>

<p>&quot;אָמַר לִי בְּנוֹ שֶׁל הַשָּׁכֵן,</p>

<p>&quot;כִּי פְרָעוֹת תִּהְיֶינָה – אֲנִי עוֹד עָנִיתִי</p>

<p>שֶׁדָּבָר כָּזֶה לֹא יִתָּכֵן.</p>

<br />
</blockquote>

<blockquote>
<p>בְּקִצּוּר: הִפְקַרְתִּי אֶת־בֵּיתִי וְנִמְלַטְתִּי</p>

<p>לְבֵיתָהּ שֶׁל &#8220;גּוֹיָה&#8221; לְהִסָּתֵר;</p>

<p>וְאוּלָם הִצִּילַנִי אֱלֹהִים מִיַּד פּוֹרְעִים,</p>

<p>לַהֲבִיאֵנִי שָׁמָּה לְהִוָּסֵר.</p>

<br />
</blockquote>

<blockquote>
<p>&#8220;הַגּוֹיִם&#8221; אוֹמֶרֶת אָנֹכִי לָךְ, בְּרַיְנָה, –</p>

<p>&quot;חֲיִי עִמָּם בְּשָׁלוֹם וּבְאַהֲבָה,</p>

<p>&quot;תְּנִי לָהֶם קַעֲרַת הַשְּׁחָקִים לְאַחֲוָה –</p>

<p>&quot;וְלַסּוֹף אַתְּ לָמוֹ לְזַעֲוָה!</p>

<br />
</blockquote>

<blockquote>
<p>&#8220;– רְאוּ־נָא, אֵיךְ רָצִים הַזִ&#8217;דְקִים נִבְהָלִים!&#8221;</p>

<p>&#8220;רְאוּ־נָא, אֵיךְ מושְׁ&#8217;קִי מִתְרוֹצֵץ! –&#8221;</p>

<p>&quot;וְאָנֹכִי יוֹשֶׁבֶת בְּזָוִית וְשׁוֹמְעָה –</p>

<p>&quot;וְהַלֵּב, לֵב בַּת־שִׁשִּׁים, מִתְפּוֹצֵץ!</p>

<br />
</blockquote>

<blockquote>
<p>&quot;בַּלַּיְלָה כְּבָר הַכֹּל נִשְׁתַּתֵּק; אַךְ לָצֵאת</p>

<p>&quot;הַחוּצָה כִּמְעַט עוֹד יָרֵאתִי.</p>

<p>&quot;וָאֲחַכֶּה עַד בֹּקֶר וְעִם קְרִיאַת הַגֶּבֶר</p>

<p>&quot;לִרְאוֹת יָצָאתִי שְׁלוֹם בֵּיתִי.</p>

<br />
</blockquote>

<blockquote>
<p>&quot;וּמַה שֶׁמָּצָאתִי אַתְּ רֹאָה בְעַצְמֵךְ:</p>

<p>&quot;הַחַלּוֹנוֹת&#8230; הַכְּסָתוֹת. הַנּוֹצוֹת&#8230;</p>

<p>&quot;הַנּוֹצוֹת יַד אִמִּי מְרָטָתַן; פֹּה חֶצְיָן,</p>

<p>&quot;וְחֶצְיָן בַּחוּצוֹת נְפוֹצוֹת.</p>

<br />
</blockquote>

<blockquote>
<p>&quot;וְהַתְדַמִּי כִּי תַם כְּבָר? אֵשׁ פָּרְצָה וְשָׁקְעָה&#8230;</p>

<p>&quot;הָעֲרֵלִים בַּשּׁוּק הַיּוֹם אָמְרוּ:</p>

<p>&quot;בְּעוֹד יָמִים מִסְפָּר יָשׁוּבוּ אֵלֵינוּ;</p>

<p>&quot;לֹא גָמְרוּ&#8230; אֶת מְלַאכְתָּם לֹא גָמְרוּ!</p>

<br />
</blockquote>

<blockquote>
<p>&#8220;וְאַתְּ, לָמָּה בָאת פֹּה?&#8230;&#8221; אֶת חַיִּים&#8217;קִי, רִישָׁה!</p>

<p>עוֹמֶדֶת אָנֹכִי לִכְאוֹרָה</p>

<p>בִּמְנוּחָה, וְאֵינִי רוֹצָה לְשַׁסְּעֵךְ, וּבֶאֱמֶת</p>

<p>כְּמוֹ נְתוּנָה אָנֹכִי בִּמְדוּרָה.</p>

<br />
</blockquote>

<blockquote>
<p>הֵן תֵּדְעִי אֶת <strong>הָעַקְשָׁן</strong> שֶׁלִּי. הוּא עוֹד אֶתְמוֹל</p>

<p>בָּא הֵנָּה, וְיָדַע הַטִּפֵּשׁ</p>

<p>מִן הַנַּעֲשָׂה&#8230; הוּא יָדַע אֶת הַכֹּל, וְלֹא אֵדַע:</p>

<p>בְּוַדַּאי אֶת־מוֹתוֹ פֹּה חִפֵּשׂ!</p>

<br />
</blockquote>

<blockquote>
<p>וְלֹא אֵדַע אִם כְּבַר מְצָאָהוּ&#8230; פֹּה אֵינוֹ;</p>

<p>גַּם בְּבֵיתוֹ אֵינֶנּוּ. לֹא שָׁב עוֹד.</p>

<p>הוּא יָדַע עַד כַּמָּה חֲרֵדָה אָנֹכִי –</p>

<p>וְאִם לֹא שָׁב, אָז בְּוַדַּאי כְּבָר אָבַד!</p>

<br />
</blockquote>

<blockquote>
<p>– בְּרַיְנְדֶ&#8217;לִי, מַה־לָּךְ?&#8230; פֹּה חַיִּים&#8217;קִי הָיָה –</p>

<p>וּמָה אַתְּ דּוֹאֶגֶת, הוֹי פְּתַיָּה?</p>

<p>חַיִּים&#8217;קִי בָּחוּר הוּא, מִי יִתְּנֵנִי פֹה בָּחוּר,</p>

<p>וְיָצָאתִי אֶל מוּל הַחַבְרַיָּא!</p>

<br />
</blockquote>

<blockquote>
<p>אַךְ חַכִּי פֹה רֶגַע. אֵלֶךְ וְאֶקְרָא</p>

<p>לִבְנוֹ שֶׁל הַשָּׁכֵן. הֵן בָּא הוּא</p>

<p>לִפְעָמִים כֹּה־קְרוֹבוֹת לְעִירֵךְ וְאֶת חַיִּים</p>

<p>הוּא מַכִּיר, וּוַדַּאי רָאָהוּ. –</p>

<br />
</blockquote>

<blockquote>
<p>יָצְאָה הַזְקֵנָה וְחָזְרָה כְּרֶגַע</p>

<p>עִם בָּחוּר, וְהַבָּחוּר – הוֹי צָרָה!</p>

<p>הוּא סִפֵּר לָהּ הַכֹּל: – הוּא אָסוּר בַּכֶּלֶא;</p>

<p>אֶת חַיִּים&#8217;קִי תָּפְשׂוּ. הוּא יָרָה.</p>

<br />
</blockquote>

<blockquote>
<p>נֶאֶנְחָה בְרַיְנָה. הִיא זָכְרָה: זֶה שָׁנָה</p>

<p>הוּא יוֹשֵׁב בַּכֶּלֶא, זֶה שָׁנָה!</p>
</blockquote>

<blockquote>
<p>וְהַצֶּדֶק הֵן <strong>אִתָּם</strong>! כְּלִי־זַיִן! – הִיא אָמְרָה:</p>
</blockquote>

<blockquote>
<p>שׁוּב הֵנָּה! אַל תָּרוּץ&#8230; סַכָּנָה!&#8230;</p>

<br />
</blockquote>

<blockquote>
<p>מִי יֵדַע עוֹד כַּמֶּה יְהִי אָסוּר? וְרַבִּים</p>

<p>לָהּ אָמְרוּ: לוּ חַיִּים&#8217;קִי רָצָה</p>

<p>בְּעֵת בֵּרוּר הַמִּשְׁפָּט לְדַבֵּר רַק חֶצְיָהּ</p>

<p>שֶׁל אֱמֶת – בְּוַדַּאי כְּבָר יָצָא.</p>

<br />
</blockquote>

<blockquote>
<p>– חַיִּים&#8217;קִי! – בְּקשִׁי הִיא עוֹצְרָה בְרוּחָהּ</p>

<p>מִקַּלְלוֹ, אֶת חַיִּים&#8217;קִי זֶה!</p>

<p>זֶה הַכֶּבֶשׂ הַתָּמִים – מֵאַיִן זֶה קִבֵּל</p>

<p>אֵשׁ זוּ, תּוֹרָה זֹה, זֶה הַפֶּה?!</p>
</blockquote>

<blockquote>
<p><strong>ג.</strong></p>
</blockquote>

<blockquote>
<p>וְהַשּׁוּק גָּדוֹל גָּדוֹל, וְהוֹמֶה הוּא תָמִיד.</p>

<p>הַשּׁוּרוֹת בּוֹ רַבּוֹת וַאֲרֻכּוֹת;</p>

<p>וּזְרוּעוֹת הֵן סַלִּים, וְעַל גַּבֵּי הַסַּלִּים</p>

<p>עוֹמְדוֹת הַיְּהוּדִיוֹת דְּחוּקוֹת.</p>

<br />
</blockquote>

<blockquote>
<p>&quot;עֶלְקָה, מַדּוּעַ דָּגַיִךְ כֹּה שְׁמֵנִים,</p>

<p>עָבֵי־גַב, אֲדַמְדַּמִּים, עֲגֻלִּים,</p>

<p>וְאַתְּ, אַתְּ כֹּה רָזָה, כֹּה כְּחוּשָׁה, כֹּה כְּפוּפָה?&#8230;&quot;</p>

<p>– הַדָּגִּים לֹא לִי הֵם, – שְׁאוּלִים&#8230;</p>

<br />
</blockquote>

<blockquote>
<p>&quot;הוֹי בְּרַיְנָה, מַדּוּעַ לְחִי תַפּוּחַיִךְ</p>

<p>כֹּה וְרֻדָּה, כֹּה מְלֵאָה, כֹּה יָפָה,</p>

<p>וְאַתְּ, אַתְּ – עֵינַיִךּ כֹּה דוֹלְקוֹת וְדוֹמְעוֹת?&#8230;&quot;</p>

<p>– לֹא לִי הֵם – מִגּוֹי&#8230; בַּהֲקָפָה&#8230;</p>

<br />
</blockquote>

<blockquote>
<p>&quot;הוֹי שִׁפְרָה, עוֹד חַמִּים כָּל כִּכְּרֵי הַלֶּחֶם –</p>

<p>– בְּלָעֵנוּ! – כַּךְ יִצְחֲקוּ כֻלָּם;</p>

<p>וָאַתְּ, אַתְּ – שְׂפָתַיִךְ יְבֵשׁוֹת, אַתְּ צָמָה?&#8230;&quot;</p>

<p>– הַקֶּמַח עוֹד טֶרֶם מְשֻׁלָּם&#8230;</p>

<br />
</blockquote>

<blockquote>
<p>– רַק פַּת־לֶחֶם קְטַנָּה חָתַכְתִּי לְיַלְדִּי;</p>

<p>הַחַדְרָה לֹא הָלַךְ בְּנִי קְטַנִּי –</p>

<p>אַחַר כַּךְ אֶת־הַכִּכָּר שָׁקַלְתִּי וַיֶחְסַר</p>

<p>לַלִּיטְרָא. לְבָבִי הִכַּנִי&#8230;</p>

<br />
</blockquote>

<blockquote>
<p>&quot;הוֹי דְּבוֹרָה, מַדּוּעַ הַדְּבַשׁ שֶׁבְּכַדֵּךְ</p>

<p>כֹּה מְזֻכָּךְ וַחֲלָבֵךְ כֹּה לָבָן,</p>

<p>וָאַתְּ, אַתְּ, הוֹי דְּבוֹרָה, כַּחֶרֶשׂ הַנִּשְׁבָּר?&#8230;&quot;</p>

<p>– הַכְּפָרִי בִי נוֹשֶׁה&#8230; לֵב אָבֶן!&#8230;</p>

<br />
</blockquote>

<blockquote>
<p>– לֹא לִי אֱכֹל דְּבַשׁ, לֹא לִי שְׁתֹה חָלָב!</p>

<p>אֲנִי לֹא נֻסֵּיתִי&#8230; גַּם בָּנַי – –</p>

<p>הַקָּטָן רַק אוֹהֵב לְהִסְתַּכֵּל בְּכַד דְּבָשׁ –</p>

<p>הוֹי אִמִּי, אֲנִי רֹאֶה אֶת פָּנַי! –</p>

<br />
</blockquote>

<blockquote>
<p>&quot;רַב זָרַח, הַנְּעָלִים הֵן מַעֲשֵׂי יָדֶיךָ –</p>

<p>הַאֵין זֹאת? הַנְּעָלִים הַנָּאוֹת!</p>

<p>וְאַתָּה – רַגְלֶיךָ יְחֵפוֹת, רַב זָרַח&#8230;!&quot;</p>

<p>– כָּל רַצְעָן&#8230; וְהַשָּׁעוֹת כֹּה רָעוֹת! –</p>

<br />
</blockquote>

<blockquote>
<p>&quot;יָפָה אַתְּ, נַעֲרָה, חֵי אֵלִי! רַק בִּגְדֵּךְ</p>

<p>כְּבָר בִּלָה עַל בְּשָׂרֵךְ, מוֹדַעְתִּי;</p>

<p>הַמֶּשִׁי שֶׁלָךְ הוּא – קְחִי, גִּזְרִי לָךְ שִׂמְלָה!&quot;</p>

<p>– זֹאת אֶעֱשֶׂה כְּשֶׁאֵצֵא מִדַּעְתִּי! –</p>

<br />
</blockquote>

<blockquote>
<p>– חֲבֶרֶת לִי הָיְתָה. פֹּה עָמְדָה, בְּצִדִּי,</p>

<p>כָּמוֹנִי בְּמֶשִׁי סָחָרָה;</p>

<p>הִיא יָצְאָה מִדַּעְתָּהּ, וַתִּקַּח, וַתִּגְזֹר,</p>

<p>וַתִּתְפֹּר לָהּ שִׂמְלָה יְקָרָה.</p>

<br />
</blockquote>

<blockquote>
<p>– וּבְחוּצוֹת הַקִּרְיָה רְעֵבָה וּדְוֻיָּה</p>

<p>מְטַיְּלָה כָל יוֹם הַמְשֻׁגָּעָה,</p>

<p>וּנְעָרִים שׁוֹבָבִים רָצִים וּמוֹשְׁכִים</p>

<p>בְּשִׂמְלַת הַמֶּשִׁי הַנָּאָה&#8230;</p>

<br />
</blockquote>

<p><strong>ד.</strong></p>

<blockquote>
<p>וְהַפְּרָעוֹת הִתְחִילוּ בְּאֶמְצַע הַיּוֹם.</p>

<p>קְהַל פּוֹרְעִים הִתְאַסֵּף הַשּׁוּקָה: –</p>

<p>אַחַד הַבָּתִּים כְּבָר הָיָה לָבַז,</p>

<p>וְאַחַד הַיְּהוּדִים כְּבָר הֻכָּה&#8230;</p>

<br />
</blockquote>

<blockquote>
<p>הֵם בָּאוּ חֲמֻשִּׁים, זֶה בְּבוּל־עֵץ</p>

<p>וְזֶה בְמוֹט בַּרְזֶל וְעָבְרוּ –</p>

<p>וּבְכָל־מָקוֹם שֶׁעָבְרוּ לֵב עִבְרִי שָׁם חָל</p>

<p>פְּנֵי בֶן יִשְׂרָאֵל שָׁם חָוְרוּ.</p>

<br />
</blockquote>

<blockquote>
<p>הֵם בָּאוּ חֲמֻשִּׁים בִּצְחוֹק עַל־הַפֶּה,</p>

<p>צְחוֹק זֵדִים, וּבְרֶצַח בֶּעָיִן;</p>

<p>בִּקְרִיאוֹת שֶׁל־הֶפְקֵר וּבְצַעֲדֵי־אוֹן</p>

<p>בְּבִטְחָה וּבְרֵיחַ שֶׁל יָיִן&#8230;</p>

<br />
</blockquote>

<blockquote>
<p>מַשְׂטֵמָה טִפְּחָתַם בְּרֶחֶם הָאֵם,</p>

<p>גִּדְלָתַם חֲמָתוֹ שֶׁל פָּתֶן –</p>

<p>אַךְ יַיִן מִי הִשְׁקֵם, מִי מָכַר לָהֶם?&#8230;</p>

<p>וּבִטְחָה זוּ מִי לָמוֹ נָתָן?&#8230;</p>

<br />
</blockquote>

<blockquote>
<p>הֵם בָּאוּ. צְחוֹק רַע נָפֹל נָפַל בַּשּׁוּק!</p>

<p>יָד הִכְּתָה בְּקָדְקֹד שֶׁל־אָדָם&#8230;</p>

<p>אִישׁ צָנַח עַל רַגְלָיו&#8230; צְחוֹק נָפַל בַּשּׁוּק –</p>

<p>וְהִתְגַּלְגַּל בָּאֲוִיר שֶׁל־פְּחָדִים.</p>

<br />
</blockquote>

<blockquote>
<p>קוֹל שָׁאַג: הֲרָג! – קוֹל קָרָא: קַח עַד! –</p>

<p>קוֹל הִרְעִים: אֱחוֹז אֶת הַבְּתוּלָה! –</p>

<p>קוֹל חָנַן: חֲמָל! – קוֹל פִּלֵּל: הוֹי חוּס!</p>

<p>קוֹל צָעַק: בְּעוּלָה! בְּעוּלָה!&#8230;</p>

<br />
</blockquote>

<blockquote>
<p>הַפְּרָעוֹת הִתְחִילוּ. בְּחוּצוֹת הָעִיר</p>

<p>עוֹבֶרֶת הַשְּׁמוּעָה אִלֶּמֶת –</p>

<p>כְּעוֹף שָׁחוֹר, גָּדוֹל, הִיא רוֹכְבָה בַּחֲלַל</p>

<p>הָאֲוִיר הַצַּח וְנוֹהֶמֶת:</p>

<br />
</blockquote>

<blockquote>
<p>הַפְּרָעוֹת הִתְחִילוּ זֶה עַתָּה בָּעִיר:</p>

<p>קְהַל פּוֹרְעִים הִתְאַסֵּף הַשּׁוּקָה –</p>

<p>אַחַד הַבָּתִּים כְּבָר הָיָה לָבַז,</p>

<p>וְאַחַד הַיְּהוּדִים כְּבָר הֻכָּה&#8230;&quot;</p>

<br />
</blockquote>

<div class="footnotes">
<hr />
<ol>

<li id="fn:1">
<p>מוכשׁר לצבא. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>כתבי הבקשות. <a href="#fnref:2" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/45813">https://benyehuda.org/read/45813</a></div></body></html>