<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בִּשְׁאוֹן הַכְּרָךְ</title>
	<meta name="author" content="יצחק קצנלסון"/>
</head>
<body>

<h2 id="א.">א.</h2>

<blockquote>
<p>מִקֶּרֶן רְחוֹב בִּקְצֵה הַכְּרָךְ</p>

<p>בָּא קוֹל הוֹלֵם־פָּעַם;</p>

<p>מוּרָמָה יָד, וּבַרְזֶל יַךְ:</p>

<p>בְּרָקִים וְקוֹל רָעַם.</p>

<br />
</blockquote>

<blockquote>
<p>נַפָּח עוֹמֵד עַל לַהֶבֶת</p>

<p>קֵּע אֶת בַּרְזִלּוֹוּמְרַ;</p>

<p>גַּלְגַּל אַחֲרוֹן לַמִּרְכֶּבֶת –</p>

<p>לֹא בִשְׁבִילוֹ, לֹא בִשְׁבִילוֹ!</p>

<br />
</blockquote>

<blockquote>
<p>כָּל הַלַּיְלָה הִכָּה, הִכָּה;</p>

<p>כָּל הַלַּיְלָה רִקַּע, רִקָּע;</p>

<p>כָּל הַלַּיְלָה הָלַם, הָלָם –</p>

<p>וּלְעֵת־בֹּקֶר עִם צֵאת־חַמָּה –</p>

<p>הַמִּרְכֶּבֶת כְּבָר שָׁלָמָה;</p>

<p>נָח הַהוֹלם וַיֵּאָלֶם.</p>

<br />
</blockquote>

<blockquote>
<p>&quot;אִשְׁתִּי! – אָז הַנַּפָּח קָרָא –</p>

<p>עוֹד מְעַט וּבָא הַשְּׂרָרָה,</p>

<br />
</blockquote>

<blockquote>
<p>הַמִּרְכֶּבֶת לוֹ מוּכָנָה,</p>

<p>בִּשְׁתֵּי מֵאוֹת אוֹתָהּ קָנָה.</p>

<br />
</blockquote>

<blockquote>
<p>קבלי רַעְיָה, אֶת הַדָּמִים!</p>

<p>עֶשְׂרִים לֵילוֹת, עֶשְׂרִים יָמִים</p>

<br />
</blockquote>

<blockquote>
<p>נַעֲרֹךְ חִנְגָּא וְהִילּוּלָא,</p>

<p>עַד שֶׁתֵהוֹם תֵּבֵל כֻּלָּה!&quot;</p>

<br />
</blockquote>

<blockquote>
<p>שָֹח הַנַּפָּח כָּךְ, וְנָדַם –</p>

<p>כָּרַע עָיֵף וַיֵּרָדַם.</p>

<br />
</blockquote>

<h2 id="ב.">ב.</h2>

<blockquote>
<p>לוֹ לַנַּפָּח אִשָּׁה יָפָה,</p>

<p>שִׂפְתֵי־חֵן לָהּ, סִנְטַר־חֶמֶד –</p>

<p>וְאִם קְצָת חִוְּרָה הִיא וְרָפָה</p>

<p>וּבְזֹךְ מִצְחָהּ חֹרַת קֶמֶט…</p>

<br />
</blockquote>

<blockquote>
<p>אִשָּׁה יָפָה! לִפְנֵי שָׁנָה</p>

<p>נַעֲרָה יָפָה… וְהַשְּׂרָרָה</p>

<p>אֶל הַנַּעֲרָה לֹא פָנָה –</p>

<p>נִשְּׂאָה אָז בְּנֶפֶשׁ מָרָה</p>

<br />
</blockquote>

<blockquote>
<p>לוֹ לַנַּפָּח… בּוֹ תְרֻחָם,</p>

<p>גֶּבֶר־גָּרֶם, רְחַב הַשָּׁכֶם,</p>

<p>פַּרְצוּף נָאֶה וְאִם מְפֻחָם,</p>

<p>שֶׁלֹא רָחַץ עוֹד מֵרָחֶם.</p>

<br />
</blockquote>

<blockquote>
<p>אִשָּׁה יָפָה… מִי לָהּ שִׁוָּה</p>

<p>זֶה הַחֵן שֶׁחָסְרָה קֹדֶם?</p>

<p>הוֹי, לוּ הָיָה לָהּ לָרִיבָה</p>

<p>חִוְרוֹן זֶה בִמְקוֹם הָאֹדֶם…</p>

<br />
</blockquote>

<blockquote>
<p>קֶמֶט זֶה, לוּ קֹדֶם חֹרַת</p>

<p>בְּמִצְחָהּ עִם הַצֵּל הַמְרַקֵּד</p>

<p>עַל פָּנֶיהָ, וְלוּ מִמֹּרַת</p>

<p>רוּחָהּ יֻתָּן לָהּ אֶשְׁתַּקֵּד –</p>

<br />
</blockquote>

<blockquote>
<p>מִי יוֹדֵעַ… לוֹ לַנַּפָּח</p>

<p>אִשָּׁה יָפָה, שִׂפְתֵי חֵן לָהּ,</p>

<p>סִנְטַר חֶמֶד לָהּ, וּמַפַּח</p>

<p>נֶפֶשׁ לָהּ, וּפוֹתֵר אֵין לוֹ.</p>

<br />
</blockquote>

<blockquote>
<p>אֵשֶׁת חֵן&#8230; הוֹי לָמָּה שָׁכַב</p>

<p>וְלָמָּה יְצַו לָהּ – אֵל שָׁמַיִם,</p>

<p>לְחַכּוֹת לוֹ לָזֶה, שֶׁדָּחַף</p>

<p>אוֹתָהּ אָז בִּשְׁתֵּי יָדַיִם?…</p>

<br />
</blockquote>

<blockquote>
<p>בַּעְלָהּ צִוָּה, – וְאֶת צַוּוֹ</p>

<p>הִיא לֹא תַמְרֶה, הִיא, הָרַכָּה!</p>

<p>עוֹד מְעַט <strong>הַשְּׂרָרָה</strong> יָבוֹא –</p>

<p>אֶל הַחַלּוֹן הִיא מְחַכָּה…</p>

<br />
</blockquote>

<blockquote>
<p>בָּא הַשְּׂרָרָה – רָם כָּאַלּוֹן,</p>

<p>יָפֶה, חָסֹן הוּא, הַשְּׂרָרָה!</p>

<p>אַךְ הַחִוְּרָה שֶׁבַּחַלּוֹן –</p>

<p>לָמָּה חָרְדָה? מַה זֶה קָרָה?</p>

<br />
</blockquote>

<blockquote>
<p>בָּא הַשְּׂרָרָה – אֵשׁ הֻצָּתָה!</p>

<p>הוֹי הַשְּׂרָרָה! הוֹי שַׁלְהַבְתּוֹ!</p>

<p>&quot;בּוֹאִי אִתִּי, אֲהוּבָתִי!”</p>

<p>וַתִּכָּנֵס אֶל מֶרְכַּבְתּוֹ.</p>

<br />
</blockquote>

<blockquote>
<p>הַמִּרְכֶּבֶת חָשָׁה, טָשָׁה,</p>

<p>כָּל הַיּוֹם הָרְחוֹב רָעָשָׁה</p>

<br />
</blockquote>

<blockquote>
<p>כָּל הַיּוֹם שְׁאוֹן גַּלְגַּלִּים…</p>

<p>שְׁאוֹן אוֹפַנִּים סַבִּים, זָזִים,</p>

<p>וְנִיצוֹצוֹת אֵשׁ נִתָּזִים,</p>

<p>כָּבִים רֶגַע וּמִתְגַּלִּים.</p>

<br />
</blockquote>

<blockquote>
<p>הַמִּרְכֶּבֶת סְגוּרָה, סְגוּרָה –</p>

<p>הוֹי, הַשְּׂרָרָה! הוֹי, הַנּוּרָא!</p>

<br />
</blockquote>

<blockquote>
<p>לוֹ, לַנַפָּח, אִשָּׁה יָפָה,</p>

<p>הִיא קְצָת חִוְּרָה וּקְצָת רָפָה,</p>

<br />
</blockquote>

<blockquote>
<p>עֲלֵי חָזָהּ רֹאשׁוֹ נִשְׁעָן, –</p>

<p>הִיא הַחִוְּרָה, הִיא לֹא תִישַׁן&#8230;</p>

<br />
</blockquote>

<blockquote>
<p>עַל תַּלְתַּלָּיו מוּרָד רֹאשָׁהּ,</p>

<p>עוֹד הִיא חֲרֵדָה, עוֹד הִיא בוֹשָׁה…</p>

<br />
</blockquote>

<blockquote>
<p>בְּרַעַשׁ אוֹפָן תִּשְׁמַע קְלָלָה;</p>

<p>עֵין הַנַפָּח – בִּשְׁבִיב שֶׁעָלָה</p>

<br />
</blockquote>

<blockquote>
<p>אֶל הַחַלּוֹן… רֹאשׁוֹ נִשְׁעָן</p>

<p>עָלַי חָזָהּ – הִיא לֹא תִישָׁן…</p>

<br />
</blockquote>

<blockquote>
<p>עִם כְּלוֹת הַיּוֹם, עִם שֶׁמֶשׁ כָּבָה –</p>

<p>חָדְלָה הֶמְיַת הַמֶּרְכָּבָה.</p>

<br />
</blockquote>

<blockquote>
<p>בָּא הַשְּׂרָרָה אֶל הֵיכָלוֹ –</p>

<p>בָּא עִם צֵידוֹ, בָּא עִם שְׁלָלוֹ…</p>

<br />
</blockquote>

<blockquote>
<p>הוֹי, הַשְּׂרָרָה, הוֹי הַשְּׂרָרָה!</p>

<p>עַד חַצוֹת הַלֵּיל עֲצָרָהּ,</p>

<br />
</blockquote>

<blockquote>
<p>עַד חֲצוֹת הַלֵּיל לְקָחָהּ –</p>

<p>וּבַחֲצִי הַלַּיְלָה שְׁלָחָהּ!…</p>

<br />
</blockquote>

<h2 id="ג.">ג.</h2>

<blockquote>
<p>עִם כְּלוֹת הַיּוֹם הַנַּפָּח קָם,</p>

<p>הִתְעוֹרֵר מִתּוֹךְ שֵׁנָה –</p>

<p>וְהַבַּיִת רֵיק וְאִישׁ אֵין שָׁם,</p>
</blockquote>

<blockquote>
<p>גַּם הִיא, <strong>חִוְּרָתוֹ</strong>, אֵינָהּ…</p>

<br />
</blockquote>

<blockquote>
<br />
</blockquote>

<blockquote>
<p>אַרְבַּעַת כְּתָלִים עָמְדוּ דֹם,</p>

<p>מְאוּם לוֹ לֹא אָמָרוּ;</p>

<p>כָּבְתָה אֵשׁ הָאָח עַד תֹּם,</p>

<p>גֶּחָלָיו הִתְקָרָרוּ.</p>

<br />
</blockquote>

<blockquote>
<p>&#8220;אִשְׁתִּי&#8221;! – קָרָא, וְאֵין עוֹנֶה!</p>

<p>&#8220;אִשְׁתִּי&#8221;! – וְאֵין קָשֶׁב!</p>

<p>אֶת קְרִיאוֹתָיו לוֹ רַק שׁוֹנֶה</p>

<p>הֵדוֹ שֶׁל הַנָּשֶׁף.</p>

<br />
</blockquote>

<blockquote>
<p>יָצֹא יָצָא הֶחָצֵרָה –</p>

<p>וּצְעָקָה בְלוּלָה עִם מְאֵרָה</p>

<br />
</blockquote>

<blockquote>
<p>פָּרְצָה מִתְּהוֹם נַפְשׁוֹ מָרָה:</p>

<p>הוּא הַשְּׂרָרָה! הוּא הַשְּׂרָרָה! –</p>

<br />
</blockquote>

<blockquote>
<p>הַמִּרְכֶּבֶת לֹא עָמָדָה –</p>

<p>הוּא, הוּא צָדָהּ! הוּא, הוּא צָדָהּ!</p>

<br />
</blockquote>

<blockquote>
<p>דִּמְעָה נָזְלָה, דֹּם נָזָלָה! –</p>

<p>הוּא, הוּא גְזָלָהּ! הוּא, הוּא גְזָלָהּ! –</p>

<br />
</blockquote>

<blockquote>
<p>פִּתְאֹם עָמַד, דָּבָר זָכָר:</p>

<p>לֹא אֲחַכֶּה עַד יוֹם מָחָר!</p>

<br />
</blockquote>

<blockquote>
<p>מִזְרוֹעוֹתָיו אוֹצִיאֶנָּה,</p>

<p>בִּזְרוֹעוֹתָיו אֲהַרְגֶנָּה! –</p>

<br />
</blockquote>

<blockquote>
<p>אֶל הַהֵיכָל הָלֹךְ הָלָךְ –</p>

<p>בַּחֲגוֹרָתוֹ טָמַן שֶׁלַח,</p>

<br />
</blockquote>

<blockquote>
<p>חַד הַשֶּׁלַח, וְיֵשׁ לוֹ בָרָק!</p>

<p>חָרַק שֵׁן הַנַפָּח, חָרָק&#8230;</p>

<br />
</blockquote>

<blockquote>
<p>כָּל הַקִּרְיָה שָׁמְעָה הֵדִים</p>

<p>שֶׁל צְעָדִים קָשִׁים, כְּבֵדִים&#8230;</p>

<br />
</blockquote>

<blockquote>
<p>עִם חֲצוֹת לָאַרְמוֹן קָרַב –</p>

<p>וְעוֹלָמוֹ עָלָיו חָרַב.</p>

<br />
</blockquote>

<blockquote>
<p>נַעֲווּ פְּנֵי הָאִישׁ בְּגִשְׁתּוֹ –</p>

<p>אֶל הַשַּׁעַר עָמְדָה אִשְׁתּוֹ,</p>

<br />
</blockquote>

<blockquote>
<p>בַּת שׁוֹמֵמָה, בְּלִי כָל תְּנוּעָה,</p>

<p>וְשִׂמְלָתָהּ קְרוּעָה־קְרוּעָה.</p>

<br />
</blockquote>

<p>* * * * *</p>

<blockquote>
<p>הַתּוֹצָאוֹת לֹא יְדוּעוֹת –</p>

<p>רַבּוֹת – רַבּוֹת הֵן הַשְּׁמוּעוֹת!&#8230;</p>

<p>רַבִּים – רַבִּים הַנַּפָּחִים,</p>

<p>כִּמְעַט כֻּלָם נָשְׂאוּ נָשִׁים.</p>

<br />
</blockquote>

<blockquote>
<p>שְֹרָרוֹת גַּם כֵּן יֵשׁ לִרְבָבוֹת,</p>

<p>כֻּלָם נוֹסְעִים בְּמַרְכָּבוֹת –</p>

<p>הָאוֹפַנִּים אָצִים, טָשִׁים&#8230;</p>

<p>זִיקִים נִתָּזִים וְנִדְעָכִים –</p>

<p>וְהַכְּרַכִּים תָּמִיד הוֹמִים!</p>

<p>תָּמִיד הוֹמִים!</p>

<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/49239">https://benyehuda.org/read/49239</a></div></body></html>