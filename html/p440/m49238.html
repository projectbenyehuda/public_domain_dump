<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חֳרָבוֹת</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>בַּלַּיְלָה, בִּהְיוֹת הַדְּמָמָה – אֶפְתַּח אֶת לִבִּי,</p>

<p>צְלָלִים, צִלְלֵי אֵלֶם עוֹמְדִים וְשוֹמְרִים עַל גַּבִּי,</p>

<p>מֵאֵי־מִזֶּה נוֹפֵל בַּחַלּוֹן לֹבֶן יָרֵחַ לֹא־נִרְאֶה.</p>

<p>נִרְאִים פְּנֵי הָרָקִיעַ, קֵהֶה־כֵהֶה בַחַלּוֹן –</p>

<p>יְשֵׁנִים הֶעָבִים הַָשָֹּבִים וְתוֹעִים בִּשְׁנָתָם,</p>

<p>כִּבְרוּאִים עֲלוּבִים וּדְווּיִים שֶׁקִּלְּלָם אֵלָם,</p>

<p>גֵּרַשׁ כָּל אֶחָד מִפְּאָתוֹ, הֶגְלוֹ מִמְּקוֹמוֹ:</p>

<p>נָע־וָנָד תִּהְיֶה בְשָׁמַי הָרְחָבִים…</p>

<br />
</blockquote>

<blockquote>
<p>יְשֵׁנִים הֶעָבִים וְתוֹעִים. מֵחֵיק עָב מוּל הַחַלּוֹן,</p>

<p>מִסְתַּנֵּן אוֹר חִוֵּר – הִנֵּה הוּא הַיָּרֵחַ!</p>

<p>שָׁקַע בְּחֵיק הָעֲנָנָה, מִשָּׁם הוּא שׁוֹלֵחַ אֶת אוֹרוֹ.</p>

<p>אֶפְתַּח אֶת לִבִּי וָאֶרְאֶה מַה שְּׁלוֹם חֲלוֹמוֹתַי,</p>

<p>טִפַּחְתִי בְקִרְבּוֹ זֶה כַמָּה, זֶה כַמָּה&#8230;</p>

<p>גַּן־עֵדֶן בּוֹ שִׂגְשֵׂג בְּמֶשֶׁךְ אֲבִיבִי הַקָּצָר:</p>

<p>עִם כָּל נִיצוֹץ־אוֹר שֶׁנִתַּז וּבָא לְתוֹךְ עֵינַי –</p>

<p>בּוֹ גָּדַל צִיץ־וְרָדִים;</p>

<p>עִם כָּל מֶבַּט־חֵן הִפְלִיטָה עֵין־יָפָה לִלְבָבִי –</p>

<p>שׁוֹשָׁן בּוֹ עָלָה;</p>

<p>מִנְּשִׁיקָה בַּת־נֶפֶשׁ לוֹחֶשֶׁת –</p>

<p>בּוֹ נִבְרְאוּ מַלְאָכִים;</p>

<p>וּבְנוֹחַ עַל חָזִי רֹאשׁ נֶחְמָד וְרָפֶה –</p>

<p>שָׁם הוּשַׁר שִׁיר־עֶרֶשׂ…</p>

<p>אֶפְתַּח אֶת לִבִּי וְעָמַד גָּן־עֶדְנִי לְפָנַי,</p>

<p>אֲטַיֵּל בִּשְׁבִילָיו הַקְּדוֹשִׁים,</p>

<p>אָבוֹא בְצֵל כַּנְפֵי מַלְאָכָיו,</p>

<p>וְאֶסְתַּתֵּר מִלֵּילִי…</p>

<br />
</blockquote>

<blockquote>
<p>בַּלַּיְלָה, בִּהְיוֹת הַדְּמָמָה – וְלִבִּי פָתוּחַ לְעֵינַי,</p>

<p>וְעֵינַי הָרוֹאוֹת: חֲרָבוֹת, חֲרָבוֹת בְּלִבִּי!</p>

<p>עֵץ קָמֵל, צִיץ נוֹבֵל, צִפּוֹר מֵתָה –</p>

<p>בְּלִי הַדְרַת כְּנָפַיִם.</p>

<p>מַלְאַךְ חִוֵּר וְעָצֵב יוֹשֵׁב עַל כָּל אֵלֶּה הַשְּׁיָרִים,</p>

<p>שְׁיָרֵי גַּן־עֶדְנִי וּמְקוֹנֵן –</p>

<p>וּפְנֵי שָׂטָן רָע אוֹרְבִים בְּפִנָּה אֲפֵלָה,</p>

<p>וְהַשָּׂטָן מְגַחֵךְ… וְהַלְּבָנָה – הִיא יָצְאָה</p>

<p>מִבַּעַד לְעָנָן וְצוֹפָה בְחַלּוֹנִי אֶל לִבִּי –</p>

<p>לְבָנָה חִוֶּרֶת.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/49238">https://benyehuda.org/read/49238</a></div></body></html>