<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַפֶּלֶג</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>אֲנִי יוֹדֵעַ פֶּלֶג זַךְ,</p>

<p>פֶּלֶג מַיִם חַיִּים;</p>

<p>שֶׁמֶשׁ רוֹחֵץ בּוֹ בַיּוֹם,</p>

<p>וּתְכֵלֶת הַשָּׁמַיִם.</p>

<br />
</blockquote>

<blockquote>
<p>כִּי תְרַחֵף עָב בְּשַׁפְרִיר רוֹם,</p>

<p>קַלַּת גַּף וּבְהִירָה –</p>

<p>בְּמֵימֵי פֶּלֶג זֶה הַזַּךְ,</p>

<p>דְּמוּת דִּיּוֹקְנָהּ תִּרְאֶה.</p>

<br />
</blockquote>

<blockquote>
<p>עוֹף בְּמֵימָיו יַשְׁכִּין עוֹף</p>

<p>וְחָגָב יַשְׁכִּין חָגָב,</p>

<p>יִתְבּוֹלְלוּ בְפֶלֶג זֶה</p>

<p>עִם פְּנִינָיו וְעִם דָּגָיו.</p>

<br />
</blockquote>

<blockquote>
<p>אֵין בְּלֵב הַפֶּלֶג מְאוּם,</p>

<p>וְהַכֹּל בּוֹ מִשְׁתַּקֵף;</p>

<p>וְאוּלַי יֶשׁ-לוֹ, יֶשׁ-לוֹ רָב?</p>

<p>עָשִׁיר הוּא וְתַקִּיף&#8230;</p>

<br />
</blockquote>

<blockquote>
<p>תַּקִּיף? אִי&#8230;לֹא תַקִּיף הוּא!</p>

<p>כְּלוּם לְפַלְגִּי אֶלְעַג –</p>

<p>עָשִׁיר הוּא: מֵי בְדֹלַח לוֹ,</p>

<p>וּמַה לּוֹ לַפֶּלֶג?</p>

<br />
</blockquote>

<blockquote>
<p>לֹא יֵדַע פַּלְגִּי סַעֲרוֹת-עֹז,</p>

<p>לֹא יַרְגִּיזוּהוּ רוּחוֹת;</p>

<p>שָׁקֵט הוּא קוֹלֵחַ לוֹ,</p>

<p>מֵימָיו מֵי-מְנוּחוֹת.</p>

<br />
</blockquote>

<blockquote>
<p>אַךְ בָּעֶרֶב, וְשֶׁמֶשׁ פָּז</p>

<p>כְּיוֹרֵד אֶל הָרַחְצָה:</p>

<p>לְמַחֲצִית נֶעֱלָם הוּא בַתְּהוֹם,</p>

<p>וְנִרְאֶה עוֹד לְמַחֲצִית.</p>

<br />
</blockquote>

<blockquote>
<p>עֶרֶב-עֶרֶב, בְּרִדְתּוֹ חַי</p>

<p>וְנֶאְפַּד אֵשׁ – מַעֲרָבָה:</p>

<p>יְפוֹצֵץ גִּשְׁרֵי שָׁמָיו בְּעֹז,</p>

<p>וִישַלְּחֵם בַּלֶּהָבָה –</p>

<br />
</blockquote>

<blockquote>
<p>אָז קָם בְּמֵי הַפֶּלֶג עָם,</p>

<p>קְהַל רָאשִׁים קְטַנִּים צָצִים,</p>

<p>יָצָא עַם <strong>הַצְּפַרְדְּעִים,</strong></p>

<p>מַחֲנֶה רָב וְעָצוּם.</p>

<br />
</blockquote>

<blockquote>
<p>מַה שֶּׁהָיָה גָדוֹל – רַד,</p>

<p>מַה שֶּׁמּוּרָם – גָּלָה;</p>

<p>הַס, כָּל נִקְלֶה הֵרִים רֹאשׁ,</p>

<p>וְכָל שָׁפָל עָלָה&#8230;</p>

<br />
</blockquote>

<blockquote>
<p>עֵדָה יָצְאָה עִם כְּלוֹת יוֹם</p>

<p>צוֹהֲלָה וּשְׂמֵחָה,</p>

<p>עֵדָה שְׁפָלָה: צְפַרְדְּעִים</p>

<p>מְבָרְכוֹת עַל הַחֲשֵׁכָה.</p>

<br />
</blockquote>

<blockquote>
<p>עַל שְׂפַת פַּלְגִּי חוֹנוֹת הֵן</p>

<p>כָּל בִּצָה – שָׁם הוּא גְבוּלָן,</p>

<p>הָאַחַת פָּתְחָה פֶה בִּקְבַה –</p>

<p>וּמְקַרְקְרוֹת כְּבָר כֻּלָּן:</p>

<br />
</blockquote>

<blockquote>
<p>קְבַה וּקְבַה! קְבַה וּקְבַה!</p>

<p>נְקַרְקְרָה בֶחָיִל,</p>

<p>זֶה הָעֶרֶב לָנוּ הוּא,</p>

<p>לָנוּ הוּא <strong>הַלָיִל</strong>!</p>

<br />
</blockquote>

<blockquote>
<p>קְבַה וּקְבַה&#8230; אֶרֶץ לָרוֹם,</p>

<p>וּמִלְּמַטָּה שְׁחָקִים;</p>

<p>לֹא! לֹא פֶּלֶג פֹּה, רַק יָם,</p>

<p>וְאָנוּ – עַם עֲנָקִים!</p>

<br />
</blockquote>

<blockquote>
<p>עַנְקֵי אֵל&#8230; לֵילֵנוּ זֶה</p>

<p>בְּשׁוּם שֶׁמֶשׁ לֹא יְסֻלָּא;</p>

<p>לְשַׁקֵּר נוּכַל עַד בְּלִי דָי,</p>

<p>וּלְרַמּוֹת תֵּבֵל כֻּלָהּ.</p>

<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50337">https://benyehuda.org/read/50337</a></div></body></html>