<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תַּפּוּחַ</title>
	<meta name="author" content="יצחק קצנלסון"/>
</head>
<body>

<blockquote>
<p>תַּפּוּחִי, תַּפּוּחִי,</p>

<p>מַחְמַדִּי וּקְטַנִּי,</p>

<p>עֲגַלְגַּל, אֲדַמְדַּם</p>

<p>עָלִיתָ בְגַנִּי.</p>

<br />
</blockquote>

<blockquote>
<p>בֵּיתִי בְגַנִּי,</p>

<p>בַּגַּן לִי חַלּוֹנִי:</p>

<p>בַּחַלּוֹן רָאִיתִי</p>

<p>וְכֻלְּךָ אַדְמוֹנִי.</p>

<br />
</blockquote>

<blockquote>
<p>מֵעֲבִי עֵצְךָ תָּצִיץ,</p>

<p>מִבֵּינוֹת עֳפָאָיו;</p>

<p>בִּלְחִי אַחַת וָרֶד,</p>

<p>וּשְׁנִיָּה כַזָּהָב.</p>

<br />
</blockquote>

<blockquote>
<p>תָּצִיץ בִּי, תָּשׁוּב</p>

<p>וְתֵעָלֵם חָרֵד –</p>

<p>הַזָּהָב נִתְאַדֵּם</p>

<p>וְחָוַר הַוָּרֶד.</p>

<br />
</blockquote>

<blockquote>
<p>אַל תַּהֲפֹךְ עוֹרְךָ!</p>

<p>הֵן <strong>תְּשַׁוֵּעַ</strong></p>

<p>אֵלַי&#8230; שֶׁגּוֹרָלְךָ</p>

<p>אֲנִי אוֹ תוֹלֵעָה&#8230;</p>

<br />
</blockquote>

<blockquote>
<p>אִם דָּם בְּךָ שׁוֹקֵק?</p>

<p>אִם קֶרֶן לְךָ נָשְׁקָה?</p>

<p>הָהּ, זָע קְצָת הֶעָנָף –</p>

<p>כִּי נַפְשִׁי בְךָ חָשְׁקָה.</p>

<br />
</blockquote>

<blockquote>
<p>לִי לֶחְיְךָ רָמְזָה,</p>

<p>אוֹ עֵינְךָ לִי קָרְצָה –</p>

<p>כְּבָר אֶעֱלֶה בַחַלּוֹן,</p>

<p>קָפַצְתִּי כְבָר אָרְצָה.</p>

<br />
</blockquote>

<blockquote>
<p>תָּפַסְתִּי הַאִילָן –</p>

<p>וְהָאִילָן הִתְחַלְחַל,</p>

<p>וַיַּמְטֵר לִי צִיצִים,</p>

<p>צֵיץ לָבָן וּכְחַלְחָל.</p>

<br />
</blockquote>

<blockquote>
<p>אָנֹכִי, לֹא צִיצִים,</p>

<p>לֹא צִיצִים רְצוֹנִי,</p>

<p>אֲנִי לְתַפּוּחִי,</p>

<p>וְתַפּוּחִי אַדְמוֹנִי.</p>

<br />
</blockquote>

<blockquote>
<p>תָּפַסְתִּי הָאִילָן –</p>

<p>וַיָּנַע וַיָּנַע,</p>

<p>וַיַּשֵּׁר לִי עָלִים,</p>

<p>וּזְמוֹרוֹת לֹא מָנָע.</p>

<br />
</blockquote>

<blockquote>
<p>אָנֹכִי לֹא עָלִים,</p>

<p>וּזְמוֹרוֹת – לֹא רוּחִי,</p>

<p>אֲנִי לָאֲדַמְדָּם,</p>

<p>וַאֲדַמְדַּם תַּפּוּחִי.</p>

<br />
</blockquote>

<blockquote>
<p>תָּפַסְתִּי הָאִילָן –</p>

<p>אֵין מַעְצוֹר וּסְיָג לִי!</p>

<p>הַס, צָעַק תַּפּוּחִי –</p>

<p>וַיִּפֹּל לְרַגְלָי.</p>

<br />
</blockquote>

<blockquote>
<p>וּבְנָפְלוֹ, גַם אָנִי</p>

<p>נָפַלְתִּי עַל אַפִּי.</p>

<p>וָאֶתְקַע בּוֹ שִׁנָּי</p>

<p>בְּעוֹדוֹ בְכַפִּי.</p>

<br />
</blockquote>

<blockquote>
<p>וַיִּצְעַק תַּפּוּחִי,</p>

<p>וְרוּחַ לֹא קָם בּוֹ –</p>

<p>נָתַתִּי בוֹ עֵינַי</p>

<p>וָאַכִּיר גַּם דָּם בּוֹ.</p>

<br />
</blockquote>

<blockquote>
<p>חֵי נַפְשִׁי, חָיִיתָ!</p>

<p>חָיִיתָ, אַדְמוֹנִי!</p>

<p>וַאֲנִי חַי אָכַלְתִּי</p>

<p>לְגִילִי וּשְׂשׂוֹנִי.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/52003">https://benyehuda.org/read/52003</a></div></body></html>