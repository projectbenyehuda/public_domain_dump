<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>גְרוֹטֶסְקָה</title>
	<meta name="author" content="יצחק קצנלסון"/>
</head>
<body>

<blockquote>
<p>לִפְנֵי שָׁנִים רַבּוֹת</p>

<p>נָשָׂא גִלְעָד אִשָּׁה,</p>

<p>יָלְדָה לוֹ הָאִשָּׁה,</p>

<p>יָלְדָה לוֹ חֲמִשָּׁה.</p>

<br />
</blockquote>

<blockquote>
<p>אֶחָד אִלֵּם, וְאֶחָד חֵרֵשׁ,</p>

<p>וְאֶחָד שְׁתוּם־הָעָיִן,</p>

<p>אֶחָד גִּדֵּם וְאֶחָד חִגֵּר —</p>

<p>וְכֻלָּם שׁוֹתִים יָיִן.</p>

<br />
</blockquote>

<blockquote>
<p>זֶה מִדְּלִי, זֶה מִדְּלָיַיִם</p>

<p>וְזֶה מִתּוֹךְ הַשֹּׁקֶת,</p>

<p>אַחַר שְׁתִיָּה, שְׁתִיָּה שְׁנִיָּה,</p>

<p>וְאַחַר כַּךְ מַחְלֹקֶת.</p>

<br />
</blockquote>

<blockquote>
<p>הָאִלֵּם קִלֵּל, הַחֵרֵשׁ הֵשִׁיב,</p>

<p>וּשְׁתוּם הָעַיִן רָאָה:</p>

<br />
</blockquote>

<blockquote>
<p>גִדֵּם וְחִגֵּר נֶאֱבָקִים —</p>

<p>רָאָה מִתּוֹךְ הֲנָאָה.</p>

<br />
</blockquote>

<blockquote>
<p>יָלְדָה עוֹד בֵּן אֶחָד</p>

<p>אִשָּׁה לוֹ אַחֶרֶת,</p>

<p>לֹא נִמְצָא מוּם בַּשִּׁשִּׁי —</p>

<p>וְגֹרַשׁ מִנִּי קָרֶת&#8230;</p>

<br />
</blockquote>

<blockquote>
<p>בָּנָה גִלְעָד בַּיִת</p>

<p>מִשָּׁמִיר וּמִשַּׁיִת</p>

<p>וְלַחֲמֵשֶׁת בָּנָיו</p>

<p>הִנְחִיל אֶת הַבָּיִת.</p>

<br />
</blockquote>

<blockquote>
<p>רָבוּ עָלָיו יוֹם כֻּלּוֹ</p>

<p>וְעַד הֱיוֹת הַבֹּקֶר;</p>

<p>הַבֹּקֶר אוֹר — הִשְׁלִימוּ,</p>

<p>וּבְהֶסְכֵּם כֹּל: נַחְלֹקָה!</p>

<br />
</blockquote>

<blockquote>
<p>נַחֲלֹק אֶת הַבָּיִת —</p>

<p>יָצְאָה הַמִּשְׁפָּחָה,</p>

<p>יָצְאָה אֶל הַבַּיִת</p>

<p>בִּצְעָקָה וּבִצְוָחָה&#8230;</p>

<br />
</blockquote>

<blockquote>
<p>לִי הַמַּרְתֵּף! וְלִי הַקִּירוֹת!</p>

<p>וְלִי תְהִי עֲלִיָּתוֹ!</p>

<p>לִי דַלְתוֹתָיו וּמִפְתָּנוֹ,</p>

<p>לִי גַגּוֹ וַאֲרֻבָּתֹו!</p>

<br />
</blockquote>

<blockquote>
<p>כָּל אֶחָד קָשַׁר חֶבְלוֹ,</p>

<p>אֱלֵי חֵלֶק בֵּיתוֹ,</p>

<p>לְחֶלְקוֹ אָמְנָם קְשָׁרוֹ,</p>

<p>אַךְ לֹא יוּכַל שְׂאֵתוֹ.</p>

<br />
</blockquote>

<blockquote>
<p>לֹא יוּכַל זוּז מִמְּקוֹמוֹ</p>

<p>וְיִמְשֹׁךְ בּוֹ בַחֶבֶל,</p>

<p>לַהֶבֶל בְּעֻלּוֹ יִמְשֹׁךְ,</p>

<p>וְנֶאֱנַח לַהֶבֶל&#8230;</p>

<br />
</blockquote>

<blockquote>
<p>כָּל אֶחָד מִן הַחֲמִשָּׁה</p>

<p>יָשַׁב לָפוּשׁ רֶגַע,</p>

<p>הַיָּד בַּחֶבֶל תֹּאחַז</p>

<p>וְכֹה בִלְבָבוֹ יֶהְגֶּה:</p>

<br />
</blockquote>

<blockquote>
<p>הוֹי, לָמָּה לְגִלְעָד נוֹלְדוּ</p>

<p>בָּנִים לוֹ אֲחָדִים?</p>

<br />
</blockquote>

<blockquote>
<p>טוֹב לֶדֶת בֵּן רַק אֶחָד</p>

<p>וּבְנוֹת חֲמִשָּׁה בָתִּים&#8230;</p>

<br />
</blockquote>

<blockquote>
<p>בְּאֶחָד יִשְׁכַּב, בַּשֵּׁנִי יִישָׁן,</p>

<p>בַּשְּׁלִישִׁי יֹאכַל וְיִשְׁתֶּה,</p>

<p>לַבַּיִת הָרְבִיעִי יַזְמִין אוֹרְחִים,</p>

<p>בַּחֲמִישִׁי יַעֲרֹךְ מִשְׁתֶּה.</p>

<br />
</blockquote>

<blockquote>
<p>אַחַי, שֶׁלֹא נוֹלְדוּ,</p>

<p>אִם בָּאוּ וְאִם רָאוּ</p>

<p>אֲשֶׁר לִי הִנְחִיל אָבִי</p>

<p>גִּלְעָד — וְהִתְפַּקָעוּ!</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48514">https://benyehuda.org/read/48514</a></div></body></html>