<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּלִימָה</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>מַה יַּעֲשֶׂה אִישׁ שֶׁעָזַב</p>

<p>חַיֵּי עוֹלָם כָּזָב,</p>

<p>חַיִּים שֶׁלֹּא רָצָם,</p>

<p>וְהָלַךְ לוֹ וּבִקֶּשׁ־לוֹ אֲחֵרִים,</p>

<p>יוֹתֵר יָפִים, יוֹתֵר כְּשֵׁרִים –</p>

<p>וְלֹא מָצָא?</p>

<br />
</blockquote>

<blockquote>
<p>מַה יַּעֲשֶׂה אִישׁ, שֶׁתָּעָה יָמִים רַבִּים</p>

<p>וְהָלַךְ בַּעֲצַת חֲלוֹמוֹת מְנַבְּאִים,</p>

<p>וְהִתְמַכֵּר לַהֲזָיוֹת־פֶּלֶא,</p>

<p>שֶׁאָמְרוּ לוֹ: קוּם בְּרַח, זֶה כֶּלֶא!</p>

<p>קוּם נוּס מִזֶּה – זֶה בֵּית־אֲסוּרִים!</p>

<p>זֶה עוֹלָם טָמֵא – רַק שְׁרָצִים עַל קַרְקָעוֹ זוֹחֲלִים&#8230;</p>

<p>רַק שֶׁמֶשׁ אֶחָד יֵשׁ בִּשְׁחָקָיו –</p>

<p>וּבְעָמְדוֹ עוֹד בַּמִּזְרָח, וְקָרָא זֶה הַשָּׁמֶשׁ:</p>

<p>בּוֹאוּ, קְרוּצֵי חשֶׁךְ וּצְרוּפִים מִנִּי אָמֶשׁ,</p>

<p>עֲלוּ מִתּוֹךְ הָעָש וּמִתּוֹךְ הָרָקָב,</p>

<p>וְחִטְפוּ זְהָבִי!</p>

<p>אָז יָעַט כָּל הָעָם אֶל <strong>הַפֵּרוּרִים,</strong></p>

<p>וְהִתְנַפְּלוּ כֻלָּם –</p>

<p>הַתּוֹלָע כְּמוֹ הַכְּפִיר, בֶּן הָרֶמֶשׂ כְּמוֹ הַלָּבִיא,</p>

<p>לְהוּטִים, בְּהוּלִים,</p>

<p>וּבְקוֹלוֹת תְּרוּעָה עֲלֵיהֶם אָז יִתְנַפְּלוּ:</p>

<p>זַהֲרוּרִים, זַהֲרוּרִים!</p>

<p>יְמַשְׁמְשׁוּ בָהֶם, בְּיָדַיִם מְזֹהָמוֹת בָּם יְטַפְּלוּ</p>

<p>עַם הַזּוֹחֲלִים,</p>

<p>וְאֵשׁ זָרָה בְעֵינֵיהֶם, וְעֵינֵיהֶם עֵינֵי נוֹכְלִים.</p>

<br />
</blockquote>

<blockquote>
<p>וְחָטַף אָז כָּל אֶחָד לְעַצְמוֹ אֶת שְׁבִיב־אוֹרוֹ,</p>

<p>וְהִתְגַּנֵּב אִתּוֹ אֱלֵי חוֹרוֹ</p>

<p>כְּגַנָּב בְּתוֹךְ מְעָרָה וּכְשָׂטָן בְּתוֹךְ הַשְׁאוֹל,</p>

<p>וּכְמוֹ הוֹלֵךְ רָכִיל</p>

<p>עִם מַחְשְׁבוֹת מְזִמָּה;</p>

<p>וּלְחָבֵר קְפוּא־חשֶׁךְ הַיּוֹשֵׁב שָם עִמּוֹ,</p>

<p>יוֹשֵׁב דּוּמָם וְיָחִיל –</p>

<br />
</blockquote>

<blockquote>
<p>יִתְאוֹנֵן: אֲהָהּ, אֵין לִי כֹל…</p>

<p>הוֹי, מִי יָרִיב אֶת רִיבִי,</p>

<p>הַשֶּׁמֶשׁ לֹא חָלְקָה לִי <strong>שְׁבִיבִי</strong>,</p>

<p>אֵין לִי כֹל…</p>

<p>זֶה סֵדֶר יוֹמוֹ שֶׁל עוֹלָמְךָ, בְּנִי, וְלֵילוֹ –</p>

<p>אָחִיהוּ הוּא הַגָּדוֹל וְהַנּוֹרָא,</p>

<p>בְּעִקְבוֹת אָחִיו בָּא הוּא, וּבִלְשׁוֹנוֹ הַשְּׁחַרְחֹרָה</p>

<p>יְלַקֵּק מֵעַל כָּל לֵב אֶת גַרְגְּרֵי הַטֹּהַר</p>

<p>וְנִיצוֹצֵי הַזִּיו – זָרַק לוֹ <strong>אֵלוֹ</strong></p>

<p>בִּשְׁבִיל יַלְדֵי הַסֹּהַר,</p>

<p>בָּא בוֹלֵעַ שַׁבְרוּרֵי הָאוֹרָה וּמְחַנְּקָם&#8230;</p>

<p>קוּם בְּרַח!</p>

<br />
</blockquote>

<blockquote>
<p>וַאֲנַחְנוּ כְבָר סִפַּרְנוּ לְךָ זֶה כַמָה פְעָמִים</p>

<p>עַל אֹדוֹת חַיֵּי־פֶלֶא וְעוֹלְמוֹת קְסָמִים,</p>

<br />
</blockquote>

<blockquote>
<p>קֶסֶם שֶׁאֵינוֹ עוֹבֵר וּפֶלֶא שֶׁאֵינוֹ תָם,</p>

<p>חֲלוֹם עָשׂוּי לִבְלִי חָת,</p>

<p>חֲלוֹם שֶׁאֵינוֹ בוֹרֵחַ גַם בְּהָקִיץ אִישׁ מִשְׁנָת,</p>

<p>חֲלוֹם וְהֶמְשְכוֹ גַם לְאַחַר שֶׁהוּא קָם.</p>

<br />
</blockquote>

<blockquote>
<p>גַּם שָׁמָּה יֶשְׁנוֹ צַעַר, אַךְ צַעַר אַחֵר:</p>

<p>הוּא אֵינוֹ בָא עִם לַיְלָה, הוּא נִשְׁקַף בְּעֵין הַשַּׁחַר.</p>

<br />
</blockquote>

<blockquote>
<p>גַּם שָׁם בְּנֵי־אָדָם בּוֹכִים אֶת כָּל שָׁבֶר –</p>

<p>אַךְ אִישׁ עַל צַוְּארֵי חָבֵר.</p>

<br />
</blockquote>

<blockquote>
<p>גַּם שָׁמָּה בְנֵי אָדָם תּוֹעִים –</p>

<p>אַךְ לֹא בַחשֶׁךְ, אֶת <strong>הַמֶּרְחָק</strong> הֵמָּה רוֹאִים.</p>

<br />
</blockquote>

<blockquote>
<p>יְחִידִים לֹא יַעֲשׂוּ דַּרְכָּם, אִם אֶחָד הוֹלֵךְ לוֹ עֲרִירִי –</p>

<p>וְנִסְפְּחוּ אֵלָיו שֵׁנִי, שְׁלִישִׁי וְהָעֲשִׂירִי.</p>

<br />
</blockquote>

<blockquote>
<p>וְלֹא שֶׁמֶשׁ וְלַהַב אֶחָד, כְּמִּסְפָּר כָּל הַלְּבָבוֹת</p>

<p>כָּךְ מִסְפָּרָם שֶׁל הַשְּׁמָשׁוֹת שָׁמָּה וְהַלֶּהָבוֹת.</p>

<br />
</blockquote>

<blockquote>
<p>וְאִם אֵין לְאִישׁ עוֹד שֶׁמֶשׁ וּמָכַר אֶת כָּל זְהָבוֹ</p>

<p><strong>וְקָנָה</strong> שֶׁמֶשׁ, שֶׁמֶשׁ בְּעַד לְבָבוֹ&#8230;</p>

<br />
</blockquote>

<blockquote>
<p>וּבְהִתְיַצֵּב גּוּשׁ לַיְלָה עַל דַּרְכּוֹ לְהַחֲרִידוֹ בְאִמְשׁוֹ,</p>

<p>הוּא הוֹלֵךְ לִקְרָאתוֹ בְלִי יִרְאָה וּמַרְאֶה לוֹ שִׁמְשׁוֹ.</p>

<br />
</blockquote>

<blockquote>
<p>וּכְטוֹב שָׁם לֵב בְּנֵי־אָדָם וְשָׂחֲקוּ שְׂחוֹק־כַּדּוּרִים:</p>
</blockquote>

<blockquote>
<p>זֶה זוֹרֵק שִׁמְשׁוֹ לָזֶה,</p>

<p>וּצְחוֹק שֶׁל פֶּה וָפֶה</p>

<p>טוֹבֵעַ בְּיַם־זַהֲרוּרִים.</p>

<br />
</blockquote>

<blockquote>
<p>צֵא, בַּקֵּשׁ הָעוֹלָמוֹת!</p>

<br />
</blockquote>

<blockquote>
<p>מַה יַעֲשֶׂה אִישׁ, שֶׁשָּׁמַע וְיָצָא</p>

<p>בְּדֶרֶךְ רְחוֹקָה, לֹא סְלוּלָה וַאֲפֵלָה מְאֹד,</p>

<p>וּבִקֵּשׁ אֶת עוֹלְמוֹת הַסּוֹד –</p>

<p>וְלֹא מָצָא?</p>

<br />
</blockquote>

<blockquote>
<p>מַה יַעֲשֶׂה אִישׁ, אֲשֶׁר נוֹאָשׁ מֵעוֹלְמוֹת הַסּוֹד,</p>

<p>וְהוּא יָגֵע מְאֹד&#8230;</p>

<p>מַה יַּעֲשֶׂה אִם חָזַר לְעוֹלָמוֹ</p>

<p>הַטָּמֵא –</p>

<p>וְגַם הוּא לֹא מִתְנַכֵּר?</p>

<br />
</blockquote>

<blockquote>
<p>פָּרַשׂ כַּפָּיו לַשֶּׁמֶשׁ הָאֶחָד – וְכָבָה,</p>

<p>נָתַן עֵינָיו בָּאַרְגְּמַן הַמַּעֲרָב – וְגָוָע.</p>

<br />
</blockquote>

<blockquote>
<p>שַׁח עַל שׁוֹשַׁנָּה – חָוָרָה,</p>

<p>עַל כְּנָף רוּחַ נִתְלָה – עָבָרָה.</p>

<br />
</blockquote>

<blockquote>
<p>קָרֹא קָרָא בְּשֵׁם חָבֵר וָרֵע –</p>

<p>אֵין עוֹנֶה וְאֵין לוֹ שׁוֹמֵעַ.</p>

<br />
</blockquote>

<blockquote>
<p>בְּנֵי־עוֹרְבִים אִם רוֹאָם – וּפוֹרְחִים,</p>

<p>הוּא שָׁב אֶל הַחַיִּים – וְהֵם בּוֹרְחִים…</p>

<br />
</blockquote>

<blockquote>
<p>יַךְ עַל לֵב אֶל חֲלוֹמוֹ מִלְּפָנִים,</p>

<p>אַף הוּא לוֹ מִתְּהוֹמוֹ לֹא עָנָה…</p>

<br />
</blockquote>

<blockquote>
<p>וְהַלַּיְלָה הוּא בָא –</p>

<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/49229">https://benyehuda.org/read/49229</a></div></body></html>