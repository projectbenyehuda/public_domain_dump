<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נָבָל</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>הָלַכְתִּי לְאִטִּי הַבַּיְתָה וּבְדַעְתִּי הָיָה:</p>

<p>לִשְׁכַּב וְלִישֹׁן בְּלִי חֲלוֹם וּבְלִי הֲזָיָה.</p>

<br />
</blockquote>

<blockquote>
<p>וְאִם שָׁרְתִּי בְלֶכְתִּי: – חֲטֹף וֶחְיֵה, חֲטֹף וֶאֱהֹב! –</p>

<p>אַךְ לִבִּי לֹא הָיָה עָלַי רָע, לֹא רָע וְלֹא טוֹב.</p>

<br />
</blockquote>

<blockquote>
<p>הָלַכְתִּי לְאַט וּבִמְנוּחָה וּבְשִׁוְיוֹן־נֶפֶשׁ,</p>

<p>פִּזְמוֹנִי בְּפִי וְרַגְלַי טוֹבְעוֹת בָּרֶפֶשׁ.</p>

<br />
</blockquote>

<blockquote>
<p>&#8220;חֲטֹף…&#8221; פִּזְמוֹן קָלִיל, מֵאֵלָיו הוּא מוּשָׁר,</p>

<p>כָּכָה אֶעֱבֹר בַּטִּיט לֹא אֻמְלָל, לֹא מְאֻשָּׁר.</p>

<br />
</blockquote>

<blockquote>
<p>אַךְ עַתָּה זֶה נִקְרָה וַיֶּאֱתֶה וּכְאִלּוּ לֹא הָיָה דָבָר.</p>

<p>שָׁכַחְתִּי כֹל, שַָׁכַחְתִּי אֶת כֹּל אֲשֶׁר עָלַי עָבָר.</p>

<br />
</blockquote>

<blockquote>
<p>עוֹדִי נִזְכָּר בָּה אָמְנָם, עוֹדִי נִזְכָּר וּמְחַיֵּךְ:</p>

<p>שָׂבַעְתִּי הַיּוֹם צַוָּארֵךְ וּפִיךְ וְעֵינַיךְ…</p>

<br />
</blockquote>

<blockquote>
<p>שָׁתִיתִי אֶת יֵינֵךְ לְשַׁד, כּוֹס מְלֵאָה וּרְוָיָה –</p>

<p>אֵלֵךְ, אֶשְׁכַּב וְאִישַׁן בְּלִי חֲלוֹם וַהֲזָיָה.</p>

<br />
</blockquote>

<blockquote>
<p>וּבְבוֹאִי הַבַּיְתָה – וַאֲנִי קִמְעָה עָיַפְתִּי,</p>

<p>עוֹד מְעִילִי עַל כְּתֵפַי, בְּרֹאשִׁי מִצְנַפְתִּי.</p>

<br />
</blockquote>

<blockquote>
<p>עוֹד עַרְדַּלַּי בְּרַגְלַי, עוֹד בְּיָדִי הַמַּקֵּל,</p>

<p>וְהִנֵּה בְכָתְלִי הָרְאִי, וָאֶסְתַּכֵּל –</p>

<br />
</blockquote>

<blockquote>
<p>וָאֵרֶא אֶת פַָּנַי בַּמַּרְאָה, וָאֶלְעַג</p>

<p>לִשְׁנֵי טוּרֵי שִׁנַּי הַלְּבָנוֹת כַּשֶׁלֶג;</p>

<br />
</blockquote>

<blockquote>
<p>וָאֶלְעַג לִשְׂפָתַי, שְׁתֵּי שִׂפְתֵי אַרְגָּמָן,</p>

<p>לִלְחָיַי הַמְּלֵאוֹת, לְמִצְחִי הַשָּׁמֵן…</p>

<br />
</blockquote>

<blockquote>
<p>וָאֵרֶא אֶת <strong>עֵינַי</strong>… וְהַמְּזִמָּה הַמְּבִישָׁה –</p>

<p>הַמְּזִמָּה הַחֲצוּפָה וְהַנּוֹצֶצֶת בְּאִשָּׁהּ.</p>

<br />
</blockquote>

<blockquote>
<p>גַם חָטְמִי הַמְּחֻטָּב, גַּם סַנְטְרִי הַמְּהֻקְצָע –</p>

<p>כָּל עוֹרִי וּשְׁאֵרִי הַמָּאוּס – הוֹי מֻקְצָה!</p>

<br />
</blockquote>

<blockquote>
<p>הַשְּׂחוֹק תַּחַת שְׂפָמִי, גַּם פִּי זֶה הַמְּאָדָּם –</p>

<p>לֹא שָׂנֵאתִי, כְּמוֹ אֶשְׂנָא אֶת עַצְמִי, כָּל אָדָם!</p>

<br />
</blockquote>

<blockquote>
<p>גַּם זוֹ הָעֲנִיבָה וְהַצַּוְארוֹן הַנָּקִי –</p>

<p>גֹעַל־נֶפֶש מְלָאַנִי עַד בְּלִי דַי, עַד לְהָקִיא…</p>

<br />
</blockquote>

<blockquote>
<p>זוֹ הַצּוּרָה – כָּל אָוֶן בָּה יֵשׁ וְכָל עָוֶל –</p>

<p>עוֹד מְעַט אֶחֱרֹק שֵׁן וַאֲקַלְּלָה – נָבָל!</p>

<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/49242">https://benyehuda.org/read/49242</a></div></body></html>