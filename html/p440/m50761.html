<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חֲלוֹמוֹת</title>
	<meta name="author" content="יצחק קצנלסון"/>
</head>
<body>

<h2 id="א">א</h2>

<h3 id="i">I</h3>

<blockquote>
<p>בָּרִאשׁוֹנָה—</p>

<p>כְּשֶׁנִּפְקְחוּ רִאשׁוֹנָה שְׁנֵי עַפְעַפַּי,</p>

<p>וּמַבָּטִי — מַבַּט נֶשֶׁר צָעִיר —</p>

<p>הִמְרִיא לְמֶרְחַקִּים,</p>

<p>וְהִתְעַכֵּב רֶגַע קַל וְלִטֵּף כַּנְפֵי יוֹנָה,</p>

<p>וְנֶאֱחָז בַּסְּבַךְ שֶׁל אִילָן, בְּעָלָיו הַיְרַקְרַקִּים,</p>

<p>בִּזְמִירָיו,</p>

<p>וּבְצִלְצוּלֵי שִׁירָיו —</p>

<p>עַל כָּל שׁוֹשָׁן שָׁהָה;</p>

<p>וְעוֹד טֶרֶם נִתְקָל בָּרָקִיעַ —</p>

<p>הִתְלַכְּדוּ בִּתְמִימוּת יֶלֶד כַּפַּי,</p>

<p>וּמָחֲאוּ, מָחֲאוּ אָז בִּתְמִימוּת יֶלֶד,</p>

<p>וּבְרָכָה כְּבָר הִתְעַתְּדָה לָצֵאת מִבֵּין שְׂפָתַי, —</p>

<p>וְאֶת־מִי לְבָרֵךְ לֹא יָדַעְתִּי עוֹד —</p>

<p>יוֹם אָבִיב בָּהִיר</p>

<p>צָלַח עַל הֶחָלֶד —</p>

<p>זֶה הָיָה מָתַי?</p>

<br />
</blockquote>

<h3 id="ii">II</h3>

<blockquote>
<p>חֲלוֹם <strong>הָאָרֶץ</strong> נִגְלָה לִי וַיִּתְפְּשֵׂנִי,</p>

<p>נִלְכַּדְתִּי בְרֶשֶׁת אוֹרִים עַל־פְּנֵי הָאֲדָמָה;</p>

<p>וְאֶל <strong>הַשְּׁחָקִים</strong> לֹא נָשָׂאתִי עֵינִי —</p>

<p><strong>הַחַמָּה</strong> — הִיא הִשְׁקִיפָה אֵלַי <strong>מָטָּה</strong>,</p>

<p><strong>הַכּוֹכָבִים</strong> — <strong>יָרְדוּ</strong> אֵלַי מִשְּׁמֵי רָמָה,</p>

<p>וּכְרוּבִים רִחֲפוּ סְבִיבִי&#8230;וְשָׁמְעָה אָזְנִי מַשָּׂק</p>

<p>שֶׁל כְּנָפַיִם קַלּוֹת&#8230;אֶחָד אוֹתִי נָשַׁק,</p>

<p>וְאֶחָד מִן הַכְּרוּבִים הִסְתַּתֵּר <strong>בִּמְעָרָתִי</strong></p>

<p>אֲשֶׁר חָפַרְתִּי לִי בַחֹל לִזְבוּבֵי־קַיִץ,</p>

<p>לְפַרְפָּרִים מְרוּטֵי כָנָף וְלִרְמָשַׂי,</p>

<p>וּגְדוֹלָה חֶרְדַת לִבִּי וּגְדוֹלָה גַּם שִׂמְחָתִי —</p>

<p>זֶה הָיָה מָתַי?</p>

<br />
</blockquote>

<h3 id="iii">III</h3>

<blockquote>
<p>וְאֶת הָאֱלֹהִים רָאִיתִי עַל פְּנֵי הָאֲדָמָה,</p>

<p>כִּנְטוֹת הַיּוֹם, בְּמֶרְחַב שָׂדַי,</p>

<p>שָׁם נִרְאָה לִי אֵל שַׁדַּי</p>

<p>בֵּין הַקָּמָה,</p>

<p>כְּשֶׁהוּא דוֹלֵק אַחֲרֵי זְבוּב רִקְמָה:</p>

<p>הֶאָח!</p>

<p>אֵין <strong>הַבּוֹרֵא</strong> יָכֹל לִתְפֹּשׂ אֶת יְצוּרוֹ;</p>

<p>הַמֹּחַ רוֹדֵף רוֹדֵף אַחֲרֵי בֶן־סְעִפּוֹ,</p>

<p>שֶׁנִּקְרַע מֶנּוּ וְטָס בַּאֲוִיר עוֹלָם חָפְשִׁי&#8230;</p>

<p>הַלֵּב לֹא יָכֹל לִתְפֹּשׂ אֶת הִרְהוּרוֹ,</p>

<p>שֶׁנִּתָּק מֶנּוּ וְעָף בַּאֲוִיר עוֹלָם חָפְשִׁי&#8230;</p>

<p>רַךְ וְקָלִיל זְבוּב־הַקַּיִץ, וְהוּא נִמְלָט וּמִתְרַחֵק,</p>

<p>וַאדֹנָי עוֹד דּוֹלֵק אַחֲרָיו, וַאדֹנָי מְצַחֵק&#8230;</p>

<p>אַךְ הִנֵּה, נִפְגַּע פַּרְפָּר זֶה, בְּצִפֹּרֶת קַלָּה,</p>

<p>וְנָשַׁק לָהּ וְהִתְחִיל לִבּוֹ לָהּ מְגַלֶּה,</p>

<p>עַל פְּנֵי הַקָּמָה —</p>

<p>יָשְׁרָה הַצִּפֹּרֶת,</p>

<p>קַלַּת הַכְּנָפַיִם, הַצְּחַרְחֹרֶת,</p>

<p>בְּעֵינֵי בֶן הַפַּרְפָּר, וַיִּקָּחֶנָּה לוֹ לְעֵזֶר —</p>

<p>וְעָמְדָה לוֹ עָרְמָתוֹ לֵאלֹהִים!&#8230;</p>

<p>בְּעוֹד שֶׁהֵמָּה מְלַחֲשִׁים אַהֲבָה,</p>

<p>חֲטָפָם אֲדֹנָי וְשָׂמָם עֲלֵי רֹאשׁוֹ</p>

<p>וַיִהְיוּ <strong>הֶחָתָן וְהַכַּלָּה</strong>,</p>

<p>נֵזֶר,</p>

<p>נֵזֶר עַל תַּלְתַּלֵּי אֱלֹהִים.</p>

<p>וְהָעוֹלָם בֵּית הַמִּקְדָּשׁ, וַאֲנִי בְּתוֹךְ הַמִּקְדָּשׁ,</p>

<p>וְעֵינַי רוֹאוֹת, רוֹאוֹת אֶת כֹּהֲנוֹ, אֶת קְדוֹשׁוֹ</p>

<p>וּבְרָכָה כְמוֹ הִתְעַתְּדָה לָצֵאת מִבֵּין שְׂפָתַי, —</p>

<p>זֶה הָיָה מָתַי?</p>

<br />
</blockquote>

<h2 id="ב">ב</h2>

<h3 id="i">I</h3>

<blockquote>
<p>בְּבֹקֶר בָּהִיר אֶחָד קָרַב אֵלַי אַבָּא,</p>

<p>אָחַז בִּקְצֵה יָדוֹ בְּסַנְטְרִי הֶחָלָק,</p>

<p>וּבַיָּד הַשְּׁנִיָּה הֶחֱלִיק עַל לְסָתִי —</p>

<p>וְאָנֹכִי טֶרֶם אֵדַע אִם מֵחֲמַת חִבָּה,</p>

<p>אַבָּא עוֹשֶׂה כָּכָה, רַק לִבִּי, הוּא לִי נִבָּא:</p>
</blockquote>

<blockquote>
<p>יָמִים שֶׁל <strong>מִשְׁפָּטִים</strong> וְגַם סִדְרַת <strong>בָּלָק</strong>&#8230;</p>
</blockquote>

<blockquote>
<p>הוֹי, מַה־נִּבְּאָה לִי לִבָּתִי!&#8230;</p>

<p>וְקָרַב אֵלַי אַבָּא וְאָמַר אֵלַי כָּכָה:</p>
</blockquote>

<blockquote>
<p>— הֲתֵדַע כִּי יֵשׁ &#8220;<strong>מוֹדֶה</strong>&#8221; עַל הָאָרֶץ, כִּי יֵשׁ &#8220;בְּרָכָה&#8221;?</p>
</blockquote>

<blockquote>
<p>הֲתֵדַע בְּנִי — כַּךְ סָח לִי, סָח לִי אַבָּא —</p>

<p>מִי בָרָא זֹהַר זֶה, וְתֵבֵל רַבָּה?</p>

<p>יֵשׁ בַּשְּׁחָקִים אֵל צָנוּעַ, אֵל מִסְתַּתֵּר.</p>

<p>מִי שֶׁבְּרָאָם&#8230;רַבּוֹת עָמְלוּ אִישִׁים,</p>

<p>רַבּוֹת חָטְטוּ וְחָתְרוּ עַד שֶׁנּוֹדַע</p>
</blockquote>

<blockquote>
<p>כִּי בַשְּׁחָקִים <strong>יָגוּר</strong>&#8230; — שָׂא בֶן־חָמִיד</p>
</blockquote>

<blockquote>
<p>אֶת כַּפֶּיךָ וְעֵינֶיךָ לַשָּׁמַיִם —</p>

<p>כָּכָה&#8230;כַּף אֶל כַּף! גַּם הָעֵינַיִם —</p>

<p>כַּךְ, חֲכָמִי! כָּכָה תַעֲשֶׂה תָּמִיד&#8230;</p>
</blockquote>

<blockquote>
<p>עַכְשָׁיו נֹאמַר <strong>בְּרָכָה</strong>, נֹאמַר <strong>מוֹדֶה</strong> —</p>
</blockquote>

<blockquote>
<p>מִתְפַּרְנֵס אֵל זֶה טָמִיר מִתִּשְׁבָּחוֹת,</p>

<p>אֱמֹר בְּנִי <strong>מוֹדֶה</strong>, כָּל הַתְּהִלּוֹת לוֹ שַׁיָּכוֹת;</p>

<p>וְעַל הַזְכוּת הַזֹּאת אֵין הוּא מְוַתֵּר&#8230;</p>

<br />
</blockquote>

<h3 id="ii">II</h3>

<blockquote>
<p>וְאֶת <strong>הַצַּדִּיק</strong> אוֹהֵב שַׁדַּי יוֹתֵר —</p>

<p>מִן הַבֹּקֶר לוֹ הִתְפַּלֵּל עַד הָעָרֶב;</p>

<p>בַּלַּיְלָה רָאָה חֲלוֹם: הִתְנוֹפְפָה עָלָיו <strong>חֶרֶב</strong>&#8230;</p>

<p>וְעִם הַשַּׁחַר קָם וְלֹא רָץ לְבֵית <strong>הַפּוֹתֵר</strong>!&#8230;</p>

<p>וַחֲבִיבִים עַל אֵל שַׁדַּי גַּם כָּל בָּנָיו —</p>

<p>עֲלֵיהֶם נָפַל רֶגַע פַּחַד חֲלוֹמָם,</p>

<p>וְרָצוּ לְבֵית הַפּוֹתֵר עִם הָנֵץ יוֹמָם&#8230;</p>

<p>וּבְעָמְדָם עַל מִפְתָּנוֹ — הִתְנֶחָמוּ,</p>

<p>וּבְטֶרֶם פִּתְרוֹן חֲלוֹמוֹתָם שָׁמְעוּ —</p>

<p>נִגְשׁוּ אֶל הַפּוֹתֵר וְיָרְקוּ לוֹ בְּפָנָיו&#8230;</p>

<p>וְיֵשׁ תִּקְוָה מֵאֵל שַׁדַּי גַּם לַחֲנֵפִים —</p>

<p>אַף עַל פִּי שֶׁקּוֹלוֹתֵיהֶם צוֹרְמִים</p>

<p>קְצַת אֶת אָזְנָיו שֶׁל הַקָּדוֹשׁ־בָּרוּךְ־הוּא</p>

<p>אַף עַל פִּי שֶׁתְּפִלוֹתֵיהֶם עוֹלוֹת:</p>

<p>מִלֵּבָב בִּלְתִּי נָקִי, מִנְּשָׁמָה בִּלְתִּי זַכָּה —</p>

<p>לִפְנֵי כִסֵּא שַׁדַּי נְהָרוֹת רַבִּים זוֹרְמִים,</p>

<p>וּכְרוּבָיו עוֹמְדִים בְּתוֹךְ הַמַּיִם עֲלֵי כֵפִים,</p>

<p>הַבּוֹדְקִים אֶת הַצְּלִילִים וְאֶת הַקּוֹלוֹת;</p>

<p>וְכָל תְּפִלָּה פְגוּמָה וּמְטֻנֶּפֶת,</p>

<p>רוֹחֲצָה יַד הַכְּרוּבִים וּמְשַׁפְשֶׁפֶת,</p>

<p>עַד שֶׁנָּגְהָהּ חוֹזֵר לָהּ — וְזָרְחָה&#8230;</p>

<p>וְאָז — מַגִּישִׁים אוֹתָהּ לְרִבּוֹן הָעוֹלָמִים,</p>

<p>וְהוּא — אִם גַּם מַכִּיר הוּא עָלֶיהָ כְּתָמִים,</p>

<p>אִם גַּם צְלִילֵי קוֹלָהּ מְעַט צוֹרְמִים</p>

<p>אֶת אָזְנָיו — אַךְ מְקַבְּלָהּ הוּא בְּגִילָה,</p>

<p>וּבוֹלֵעַ כְּבִכּוּרָה אֶת הַתְּפִלָּה&#8230;</p>

<p>וּרְאֵה נָא, בְּנִי, נָתַתִּי לְפָנֶיךָ כַּמָּה דְרָכִים —</p>

<p>כֻּלָּם עוֹלִים וְנִמְשָׁכִים,</p>

<p>יָשָׁר אֶל הַקָּדוֹשׁ־בָּרוּךְ־הוּא,</p>

<p>הֶחָבוּי שָׁם בִּשְׁחָקָיו —</p>

<p>בְּחַר לְךָ אֶחָד מִכָּל אֵלֶּה&#8230;</p>

<p>וְסִידוּר אֶקְנֶה לָךְ, סִידוּר טוֹב וְיָפֶה,</p>

<p>וְגָדוֹל הוּא, וְאָרוֹךְ הוּא,</p>

<p>רַבִּים בּוֹ מִזְמוֹרִים. הַסִּגְנוֹן קַל וְצַחָה גַם הַשָּׂפָה,</p>

<p>כָּל מִזְמוֹר וְכָל מִזְמוֹר לְדַפָּיו וְלַחֲלָקָיו,</p>

<p>וְאַתָּה אַל נָא תֵלֶא — — —</p>

<br />
</blockquote>

<h3 id="iii">III</h3>

<blockquote>
<p>אָז בָּא הַקֵּץ לַחֲלוֹם <strong>הָאָרֶץ</strong> שֶׁחָלַמְתִּי,</p>

<p>קִבַּלְתִּי תּוֹרַת אָבִי הַחֲדָשָׁה —</p>

<p>עוֹדֶנִּי זוֹכֵר: תְּפִלָּתִי הָרִאשׁוֹנָה,</p>

<p>יָצְאָה מִשִּׂפְתוֹתַי קְטוּעָה וּמְשֻׁבָּשָׁה;</p>

<p>וּשְׁנָתִי נָדְדָה מֶנִּי; בַּחֲצִי הַלַּיְלָה קַמְתִּי,</p>

<p>וָאֶקְרַב אֶל הַחַלּוֹן, וָאַבֵּט אֶל הַשְּׁחָקִים</p>

<p>כָּל הַלַּיְלָה, כָּל הַלָּיְלָה&#8230;</p>

<p>כּוֹכָבִים קְטַנִּים רָמְזוּ לִי בְּעֵינֵי בְרָקִים:</p>

<p>— תְּפִלָתְךָ, יֶלֶד טִפֵּשׁ, כְּבָר נִתְקַבְּלָה בִּשְׁמֵי מַעְלָה; —</p>

<p>אָז בָּא הַקֵּץ לַחֲלוֹם הָאָרֶץ שֶׁחָלַמְתִּי,</p>

<p>וְלֹא קָסְמוּ לִי עוֹד פִּרְחֵי הָאֲדָמָה,</p>

<p>שֶׁצָּצוּ וְרֻדִּים וְלַבְנוּנִים בֵּין עֲשָׂבִּים,</p>

<p>חֲבוּיִם בְּצֵל שִׂיחִים, רַבִּים, כָּכָה רַבִּים;</p>

<p>וּכְשֶׁנִּרְמַס תַּחַת רַגְלַי אֶחָד מִן הַפְּרָחִים,</p>

<p>בִּצְדִיָּה וּבְלִי צְדִיָּה, בְּלֶכְתִּי עַל אֵם דְּרָכִים —</p>

<p>לֹא דָוֶה לִבִּי בִּי, לֹא בָכְתָה בִּי הַנְּשָׁמָה;</p>

<p>לֹא לִבְּבַנִי עוֹד נִיר נָאֶה וְאִילָן רַב־עֲנָפִים,</p>

<p>וּזְמִירָיו לֹא צָדוּנִי וִירַקְרַק חֵן שֶׁל טְרָפִים;</p>

<p>וְלֹא פָתַחְתִּי עוֹד חַלּוֹנִי לְכָל יוֹנָה יָפָה,</p>

<p>שֶׁהִתְלַבְּטָה עַל אֶשְׁנַבִּי בְּחַרְטֻמָּה וּבִכְנָפָהּ;</p>

<p>וּכְרוּבִים עוֹד לֹא רָחֲפוּ סְבִיבִי, לֹא רָחָפוּ;</p>

<p>סָפוּ כָּל הַכְּרוּבִים, מֵעַל פְּנֵי הָאָרֶץ סָפוּ&#8230;</p>

<p>וַאדֹנָי לֹא נִרְאֶה לִי עוֹד בֵּין הַקָּמָה —</p>

<p>פָּסַק חֲלוֹם הָאָרֶץ, אָבְלָה נָבְלָה הָאֲדָמָה!&#8230;</p>

<br />
</blockquote>

<h3 id="iv">IV</h3>

<blockquote>
<p>וְהִנְנִי חוֹלֵם חֲלוֹם <strong>הַשְּׁחָקִים</strong>, חֲלוֹם <strong>מְרוֹמִים</strong> —</p>

<p>כָּל הַחֲלוֹמוֹת יָפִים אִם גַּם אֵינָם דּוֹמִים&#8230;</p>

<p>אַל תִּרְאוּנִי שֶׁפָּרַשְׂתִּי לְקֶרֶן זָוִית —</p>

<p>אֵין צֹרֶךְ לִי בְּמֶרְחָב; תְּנוּ לִי <strong>חָבִית</strong></p>

<p>וְאֶחְלֹם בְּתוֹךְ חָבִית!</p>

<p>רַק יִהיֶה נָא סִדּוּרִי</p>

<p>עִמִּי בְּחָבִיתִי, עִמִּי בְּתוֹך חוּרִי&#8230;</p>

<br />
</blockquote>

<h3 id="v">V</h3>

<blockquote>
<p>הַס —</p>

<p>הִנֵּה כוֹכָב נוֹפֵל מִשְּׁמֵי מַעְלָה</p>

<p>אֶל חֵיק הַלַּיְלָה. —</p>
</blockquote>

<blockquote>
<p>— <strong>אָדָם</strong>, מַה מִלַּיְלָה?! <strong>אָדָם</strong> מַה מִלֵּיל?</p>

<p>— <strong>כּוֹכָב</strong>, מַה בַּשְּׁחָקִים? <strong>כּוֹכָב</strong>, מַה שְּׁלוֹם אֵל?</p>

<p>— אַל תַּזְכִּיר לִי אֶת שָׁמַי, מְתוּקִים פֹּה הָרְגָבִים&#8230;</p>

<p>לֹא אָשׁוּב עוֹד אֶל אַחַי, לֹא אָשׁוּב אֶל הַכּוֹכָבִים.</p>

<p>גַּם אַתָּה זְרֹק סִדּוּרְךָ, כְּרֵה־לְךָ בּוֹר וִישַׁן!</p>

<p>וּשְׂמַח <strong>שֶׁהוּא</strong> בַשְּׁחָקִים, וּשְׂמַח שֶׁאֵין <strong>הוּא</strong> כַאן&#8230;</p>

<p>אֶרְאֶלֵּי שַׁחַק כְּבָר עֲיֵפִים, כְּבָר הֵם נִלְאִים,</p>

<p>מִשַּׁבֵּחַ אֶת <strong>הַבּוֹרֵא</strong>, מֵאֱמֹר לוֹ תְּהִלִּים;</p>

<p>בִּזְוִיּוֹת שִׂפְתוֹתָם כְּבָר הַקֶּצֶף נִרְאֶה —</p>

<p>וַעֲדַיִן הֵמָּה עוֹמְדִים עָלָיו וְאוֹמְרִים שִׁירָה;</p>

<p>כְּבָר לִבָּם כָּלֶה וּפְנֵיהֶם — פְּנֵי אֲבֵלִים —</p>

<p>וְקוֹלוֹת תְּפִלּוֹתֵיהֶם אֵינָם חֲדֵלִים, אֵינָם חֲדֵלִים!&#8230;</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50761">https://benyehuda.org/read/50761</a></div></body></html>