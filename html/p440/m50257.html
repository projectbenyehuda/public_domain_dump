<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>דּוֹן רַמִּירוֹ</title>
	<meta name="author" content="היינריך היינה / יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>&quot;דּוֹנָה קְלַרָה! דּוֹנָה קְלַרָה!</p>

<p>חֶמְדַּת־לִבִּי זֶה רֹב שָׁנִים!</p>

<p>אַתְּ גָּזַרְתְּ עָלַי הַמָּוְתָה,</p>

<p>אַתְּ גָּזַרְתְּ — לֹא תְרַחֵמִי?&quot;</p>

<br />
</blockquote>

<blockquote>
<p>&quot;דּוֹנָה קְלַרָה! דּוֹנָה קְלַרָה!</p>

<p>מַתְּנַת־חַיִּים כֹּה מְתוּקָה!</p>

<p>אַךְ בַּשְּׁאוֹל מִתַּחַת אֵימָה,</p>

<p>קַר וְאָפֵל הוּא הַקָּבֶר&quot;.</p>

<br />
</blockquote>

<blockquote>
<p>&quot;דּוֹנָה קְלַרָה! צַהֲלִי, מָחָר</p>

<p>יוֹם־חֻפָּתֵּך — וּפֶרְנַנְדּוֹ</p>

<p>יְבָרְכֵךְ כְּבַעַל־נְעוּרַיִךְ —</p>

<p>תִּקְרְאִי לִי לְלֵיל־הַכְּלוּלוֹת?&quot;</p>

<br />
</blockquote>

<blockquote>
<p>&quot;דּוֹן רַמִּירוֹ! דּוֹן רַמִּירוֹ!</p>

<p>נִחֲתוּ מָרִים בִּי דְבָרֶיךָ,</p>

<p>מָרִים הֵם מִנִּיב כּוֹכָבִים</p>

<p>בְּלַעֲגָם לְמַאֲוַיָּי&quot;.</p>

<br />
</blockquote>

<blockquote>
<p>דּוֹן רַמִּירוֹ! דּוֹן רַמִּירוֹ!</p>

<p>אַל נָא תִהְיֶה מַשְׁמִים כָּכָה,</p>

<p>בָּנוֹת רַבּוֹת עַל אֲדָמוֹת,</p>

<p>וֵאלֹהִים בֵּינֵינוּ הִפְרִיד&quot;.</p>

<br />
</blockquote>

<blockquote>
<p>דּוֹן רַמִּירוֹ! בְּאֹמֶץ־לִבְּךָ</p>

<p>אֶת הַמּוֹרִים הֵן הִכְרַעְתָּ,</p>

<p>אֶת רוּחֲךָ נָא הַכְרִיעָה —</p>

<p>בֹּא לְלֵיל־כְּלוּלוֹתַי מָחָר!&quot;</p>

<br />
</blockquote>

<blockquote>
<p>&quot;דּוֹנָה קְלַרָה! דּוֹנָה קְלַרָה!</p>

<p>לָךְ נִשְׁבַּעְתִּי, כִּי אָבוֹאָה</p>

<p>וּבִמְחוֹלוֹת אִתָּךְ אֵצֵא;</p>

<p>שָׁלוֹם רָב! יום מָחָר אָבוֹא&quot;</p>

<br />
</blockquote>

<blockquote>
<p>&#8220;שָׁלוֹם רָב!&#8221; הַחַלּוֹן צָלַל,</p>

<p>דּוֹן רַמִּירוֹ נִשְׁאַר מָטָּה,</p>

<p>זְמַן־מָה עָמַד דֹּם כָּאָבֶן,</p>

<p>אַחַר נֶעְלַם בָּאֲפֵלָה.</p>

<br />
</blockquote>

<blockquote>
<p>גַּם הַלֵּיל לְאַחַר קְרָבוֹת</p>

<p>אֻלַּץ פְּנוֹת לַבֹּקֶר עֹרֶף;</p>

<p>כְּגַן־פְּרָחִים בִּשְׁלַל צְבָעָיו</p>

<p>עִיר טוֹלֵידָה מִשְׂתָּרַעַת.</p>

<br />
</blockquote>

<blockquote>
<p>טִירוֹת־הָדָר וְהֵיכָלוֹת</p>

<p>רוֹחֲצִים בְּאוֹר הַחַמָּה.</p>

<p>מִגְדְּלֵי בָתֵּי־מִסְגָּד רָמִים</p>

<p>נוֹצְצִים כִּמְצֻפֵּי־זָהָב.</p>

<br />
</blockquote>

<blockquote>
<p>צְלִיל פַּעֲמוֹנִים עוֹלֶה חוֹגֵג,</p>

<p>בָּא כְזִמְזוּם נְחִילֵי־דְבוֹרִים,</p>

<p>שִׁירֵי־תְהִלָּה בְנֹעַם עוֹלִים</p>

<p>מִתּוֹךְ כָּתְלֵי בָתֵּי־תְפִלָּה.</p>

<br />
</blockquote>

<blockquote>
<p>וְאוּלָם שָׁמָּה, שׁוּר, הַבִּיטָה,</p>

<p>שָׁם בַּשּׁוּק, מִבֵּית הַכְּמָרִים,</p>

<p>בְּתוֹךְ הָרַעַשׁ וְהַשָּׁאוֹן</p>

<p>תִּנְהַר עֵדָה מְנֻמֶּרֶת.</p>

<br />
</blockquote>

<blockquote>
<p>קְהַל פָּרָשִׁים וּמַטְרוֹנוֹת,</p>

<p>שָׂרֵי־מַלְכוּת בַּהֲדָרָם,</p>

<p>מְצַלְצְלִים הַפַּעֲמוֹנִים</p>

<p>וְקוֹל הָעוּגָב בָּא בֵּינְתָּיִם.</p>

<br />
</blockquote>

<blockquote>
<p>בְּתוֹךְ הֲמוֹן הָעָם, בִּמְחִיצַת</p>

<p>רֶוַח גָּדוֹל, לְאִטּוֹ הוֹלֵךְ</p>

<p>זוּג־הַחֶמֶד, הָדוּר, נָאֶה,</p>

<p>דּוֹנָה קְלַרָה, דּוֹן פֶרְנַנְדּוֹ.</p>

<br />
</blockquote>

<blockquote>
<p>אֶל הֵיכָלוֹ שֶׁל הֶחָתָן</p>

<p>נוֹהֲרִים הֲמוֹנֵי אָדָם;</p>

<p>שָׁמָּה תוּחַג חֲתֻנָּתָם</p>

<p>רַבַּת־פְּאֵר כְּדַת קַדְמוֹנִים.</p>

<br />
</blockquote>

<blockquote>
<p>צְחוֹק אַבִּירִים, וְאַחֲרֵיהוּ</p>

<p>סְעֻדַּת־גִּיל בִּתְרוּעוֹת בָּאָה;</p>

<p>יוֹם־הַכְּלוּלוֹת חָלַף מַהֵר,</p>

<p>פָּנָה יוֹם וּבָא הָעָרֶב.</p>

<br />
</blockquote>

<blockquote>
<p>אֶל הָאוּלָם אָז יִתְאַסְּפוּ</p>

<p>וְאֶל הַמְּחוֹלוֹת כָּל הַקְּרוּאִים,</p>

<p>לְאוֹר הַמְּנוֹרוֹת יַצְהִיר עֶדְיָם</p>

<p>בְּצִבְעֵי צְבָעִים מַאֲלִיפִים.</p>

<br />
</blockquote>

<blockquote>
<p>עַל כִּסְאוֹתָם הַנִּשָּׂאִים</p>

<p>עָלָה, יָשַׁב זוּג־הַחֶמֶד,</p>

<p>דּוֹנָה קְלַרָה, דּוֹן פֶרְנַנְדּוֹ,</p>

<p>דִּבְרֵי־חֵן יַחֲלִיפוּ חֶרֶשׁ.</p>

<br />
</blockquote>

<blockquote>
<p>וּבָאוּלָם בְּחֶדְוָה סַבִּים</p>

<p>גַּלֵּי אָדָם רָב בִּיקָרָם,</p>

<p>קוֹל הַתֻּפִּים בְּרַעַשׁ יַעַל,</p>

<p>בְּעֹז יָרִיעוּ הַשּׁוֹפָרוֹת.</p>

<br />
</blockquote>

<blockquote>
<p>&quot;אַךְ מַדּוּעַ, גְּבֶרֶת נָאָה,</p>

<p>כֹּה תַּיְשִׁירִי הַבֵּט שָׁמָּה,</p>

<p>שָׁם, אֶל יַרְכְּתֵי הָאוּלָם?&quot;</p>

<p>יִשְׁאַל, יִתְמַהּ לָהּ הַפָּרָשׁ.</p>

<br />
</blockquote>

<blockquote>
<p>&quot;אִם לֹא תִרְאֶה, דּוֹן פֶרְנַנְדּוֹ,</p>

<p>אֶת הָאִישׁ בִּגְלִימָה שְׁחוֹרָה?&quot;</p>

<p>וְלַפָּרָשׁ שְׂחוֹק יְדִידוֹת:</p>

<p>&#8220;הוֹ, כִּי צֵל, רַק צֵל רָאִית שָׁם!&#8221;</p>

<br />
</blockquote>

<blockquote>
<p>אַךְ הַצֵּל הוּא בָא וְקָרֵב,</p>

<p>אִישׁ וְעוֹטֶה גְלִימָה שְׁחוֹרָה.</p>

<p>וּבְהַכִּירָהּ אֶת רַמִּירוֹ,</p>

<p>תִּקֹּד לוֹ לוֹהֶטֶת כֻּלָּהּ.</p>

<br />
</blockquote>

<blockquote>
<p>וְהַמָּחוֹל הִנֵּה הֵחֵל,</p>

<p>סוֹבֵב סוֹבֵב הוּא הַמָּחוֹל,</p>

<p>בְּעִגּוּלֵי וַלְסָה פְּרָאִית,</p>

<p>נוֹד תִּתְנוֹדֵד כָּל הָרִצְפָה.</p>

<br />
</blockquote>

<blockquote>
<p>&quot;אָמְנָם, דּוֹן רַמִּירוֹ, יִנְעַם</p>

<p>מְאֹד לִי צֵאת בְּמָחוֹל אִתָּךְ,</p>

<p>אַךְ בִּגְלִימַת־לֵיל הַשְּׁחוֹרָה</p>

<p>לֹא הָיִיתָ צָרִיךְ לָבוֹא&quot;.</p>

<br />
</blockquote>

<blockquote>
<p>בְּעֵינַיִם קָמוֹת־חוֹדְרוֹת</p>

<p>בָּהּ רַמִּירוֹ אָז יִתְבּוֹנָן.</p>

<p>יְחַבֵּק לָהּ וְסָח לָהּ קוֹדֵר:</p>

<p>&#8220;אַתְּ אָמַרְתְּ לִי, כִּי אָבוֹאָה!&#8221;</p>

<br />
</blockquote>

<blockquote>
<p>וּבִשְׁאוֹן מְחוֹלוֹת נָבוֹךְ</p>

<p>שְׁנֵי הַמְחוֹלְלִים נִדְחָקִים;</p>

<p>וְקוֹל הַתֻּפִּים בְּרַעַשׁ יַעַל,</p>

<p>בְּעֹז יָרִיעוּ הַשּׁוֹפָרוֹת.</p>

<br />
</blockquote>

<blockquote>
<p>&#8220;לִבְנַת שֶׁלֶג לִלְחָיֶיךָ!&#8221;</p>

<p>לוֹחֲשָׁה קְלַרָה לְאַט וְזָעָה.</p>

<p>&#8220;אַתְּ אָמַרְתְּ לִי, כִּי אָבוֹאָה!&#8221;</p>

<p>קוֹל רַמִּירוֹ עוֹנֶה קוֹדֵר.</p>

<br />
</blockquote>

<blockquote>
<p>בִּדְחַק מָחוֹל כְּשֶׁטֶף גַּלִּים</p>

<p>לְשׁוֹן הַנֵּרוֹת מְהַבְהָבֶת;</p>

<p>וְקוֹל הַתֻּפִּים בְּרַעַשׁ יַעַל,</p>

<p>בְּעֹז יָרִיעוּ הַשּׁוֹפָרוֹת.</p>

<br />
</blockquote>

<blockquote>
<p>&#8220;קָרוֹת כְּמוֹ־הַכְּפוֹר יָדֶיךָ!&#8221;</p>

<p>לוֹחֲשָׁה קְלַרָה וְרוֹעֶדֵֶת.</p>

<p>&#8220;אַתְּ אָמַרְתְּ לִי, כִּי אָבוֹאָה!&#8221;</p>

<p>וְהַזֶּרֶם גּוֹרְפָם הָלְאָה.</p>

<br />
</blockquote>

<blockquote>
<p>&quot;הֶרֶף מֶנִּי, דּוֹן רַמִּירוֹ!</p>

<p>הֶבֶל־פִּיךָ כְּרֵיחַ מֵתִים!&quot;</p>

<p>שׁוּב לָהּ יַעַן קוֹלוֹ קוֹדֵר:</p>

<p>&#8220;אַתְּ אָמַרְתְּ לִי, כִּי אָבוֹאָה!&#8221;</p>

<br />
</blockquote>

<blockquote>
<p>וְהָרִצְפָה תִרְעַד, תִּלְהַט,</p>

<p>כִּנּוֹר יֶהֱמֶה וָנֵבֶל,</p>

<p>כְּמוֹ בְּמַעְגַּל־קֶסֶם פֶּרֶא</p>

<p>נָמוֹג, הוֹלֵךְ כֹּל בָּאוּלָם.</p>

<br />
</blockquote>

<blockquote>
<p>&quot;הֶרֶף, הֶרֶף, דּוֹן רַמִּירוֹ!</p>

<p>קוֹל כְּהֶמְיַת־יָם לֹא יֶחְדָּל.</p>

<p>דּוֹן רַמִּירוֹ עוֹנֶה קוֹדֵר:</p>

<p>&#8220;אַתְּ אָמַרְתְּ לִי, כִּי אָבוֹאָה!&#8221;</p>

<br />
</blockquote>

<blockquote>
<p>&#8220;עַתָּה, לֶךְ־לְךָ לְשָׁלוֹם!&#8221;</p>

<p>תִּתֵּן עָלָיו אָז בְּקוֹלָהּ,</p>

<p>הַדָּבָר יָצָא אַךְ מִפִּיהָ —</p>

<p>וּבִן־רֶגַע גָּז רַמִּירוֹ.</p>

<br />
</blockquote>

<blockquote>
<p>קְלַרָה קוֹפְאָה. קֹר הַמָּוֶת</p>

<p>וְחֶשְׁכַת לַיְלָה יַעֲטוּהַ;</p>

<p>אֶת דְּמוּת־נֹגַהּ זֹה הָרִפְיוֹן</p>

<p>מָשַׁךְ אֶל נְוֵה־הַצְּלָלִים.</p>

<br />
</blockquote>

<blockquote>
<p>סוֹף־סוֹף נָמוֹג אֵד חֲלוֹמָהּ,</p>

<p>שְׁמוּרוֹתֶיהָ תִּפָּקַחְנָה;</p>

<p>אַךְ נִפְעָמָה הִיא שׁוּב תֹּאמַר</p>

<p>סְגֹר עֵינֶיהָ הַנֶּחְמָדוֹת.</p>

<br />
</blockquote>

<blockquote>
<p>כִּי מֵאָז הַמָּחוֹל הֵחֵל,</p>

<p>עוֹד לֹא זָזָה מִמּוֹשָׁבָהּ,</p>

<p>עוֹד הִיא יוֹשְׁבָה עִם חֲתָנָהּ</p>

<p>וְהַפָּרָשׁ סָח בִּדְאָגָה:</p>

<br />
</blockquote>

<blockquote>
<p>&quot;אִמְרִי, לָמָּה תֶחֱוַר לֶחְיֵךְ?</p>

<p>לָמָה עֵינֵךְ תֵּכַהּ כָּכָה?</p>

<p>&#8220;וְרַמִּירוֹ?&#8221; תַּמְלִיט קְלַרָה,</p>

<p>וְאֶל חִכָּהּ לְשׁוֹנָהּ דָּבְקָה.</p>

<br />
</blockquote>

<blockquote>
<p>צֵל אָז יַקְדִּיר פְּנֵי חֲתָנָהּ,</p>

<p>מִצְחוֹ נַעֲשֶׂה קְמָטִים קְמָטִים:</p>

<p>&quot;גְּבִרְתִּי, אַל לַשְּׁמוּעָה תַחְקְרִי, —</p>

<p>בַּצָּהֳרַיִם מֵת רַמִּירוֹ&quot;.</p>

<br />
</blockquote>

<blockquote>
<br />

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50257">https://benyehuda.org/read/50257</a></div></body></html>