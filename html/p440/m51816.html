<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פְּתִיחָה</title>
	<meta name="author" content="יצחק קצנלסון"/>
</head>
<body>

<blockquote>
<p>גֵּ&#8217;נֵיבָה! הֶעֱלֵיתִי שְׁמֵךְ עַל שְׂפָתַי וְלִבִּי זָע־בִּי, זָע –</p>

<p>לֹא לְהָרַיִך, אֲשֶׁר מִסָּבִיב לָךְ, וְלֹא לִיאוֹרֵךְ,</p>

<p>וְלֹא לִנְתִיב אֵין קֵץ הַנִּמְתָּח לוֹ לְאֹרֶךְ –</p>

<p>וְלֹא לְפִנָּה שְׁקֵטָה בִשְׂדֵרוֹת מוֹן-רֵיפּוֹ.</p>

<br />
</blockquote>

<blockquote>
<p>בְּרִי־דֵי־פְרִיבּוּרג, שָׁם חֶדֶר שׁוֹמֵם לִי שָׂכַרְתִּי,</p>

<p>בִּרְחוֹב נִדָּחָה וְנִשְׁכָּחָה בְפַאֲתֵי עִיר,</p>

<p>בְּחוֹמַת אֶבֶן כֵּהָה, בַּעֲלִיַּת קִיר –</p>

<p>אֶת צַעֲדֵי אִסְטְהָר עִם הַעֲרֵב יוֹם שָׁמַרְתִּי.</p>

<br />
</blockquote>

<blockquote>
<p>זָכַרְתִּי אֶת הַחֶדֶר, הוֹפִיעָה בוֹ כַחֲלוֹם –</p>

<p>כָּל זָוִית בּוֹ אָז תּוּאַר, כָּל כֹּתֶל אֲשֶׁר עֻמַּם,</p>

<p>בְּבוֹאָהּ – יַחַד אִתָּהּ יָבוֹא זְהַב דִּמְדּוּמִים.</p>

<p>הַזָּהָב ­– בּוֹ לֹא יִשְׁווּ אוֹרוֹת אַלְפֵי יוֹם.</p>

<br />
</blockquote>

<blockquote>
<p>הָעָם הִתְרַפֵּק אָז עַל חֲזֵה סַלֶיו וְיוּרָה,</p>

<p>בְּחֵיק הַיְאוֹר הִשְׁתַּעֲשַׁע וּבִשְׁבִילֵי גַן,</p>

<p>צָחַק לוֹ לָרָחוֹק וְלַמְּרוֹמָם, לְמוֹנְבְּלַן,</p>

<p>וַאֲנִי בַעֲלִיָּתִי מַמְתִּין לָהּ הַסְּגוּרָה.</p>

<br />
</blockquote>

<blockquote>
<p>גֵּ&#8217;נֵיבָה! הֶעֱלֵיתִי שְׁמֵךְ עַל שְׂפָתַי וְזָע בִּי, זָע לְבָבִי,</p>

<p>זָכַרְתִּי חֶדֶר שׁוֹמֵם בָּךְ, זָכַרְתִּי נָוִי.</p>

<br />
</blockquote>

<h2 id="א">א</h2>

<blockquote>
<p>לֹא יָדַע הַחֶדֶר, לֹא הָיָה לוֹ מֻשָּׂג,</p>

<p>שֶׁאָבוֹא הָעֶרֶב. תַּנּוּרוֹ לֹא מֻסָּק,</p>

<br />
</blockquote>

<blockquote>
<p>וְקַר בּוֹ, מַה־קַּר בּוֹ, הוּא קָפָא עַל כְּתָלָיו,</p>

<p>בָּרִאשׁוֹן לְטֵבֵת שְׂכַרְתִּיו מִבְּעָלָיו.</p>

<br />
</blockquote>

<blockquote>
<p>וּבָרִאשׁוֹן לְטֵבֵת אָמַרְתִּי לְאִסְטְהָר:</p>

<p>בָּעֶרֶב לָךְ אַמְתִּין בְּחֶדְרִי הַנִּסְתָּר.</p>

<br />
</blockquote>

<blockquote>
<p>וְאִיסְטְהָר, שֶׁאֹהַב בְּלִי תִכְלָה וָקֵצֶה –</p>

<p>עֵינֶיהָ לִדְבָרַי בְּגִיל תִּתְנוֹצֵצְנָה.</p>

<br />
</blockquote>

<blockquote>
<p>הַאֻמְנָם יֵשׁ חֶדֶר? יֵשׁ חֶדֶר לְמַזָּל?</p>

<p>אזָ אוֹצִיא, אַרְאֶנָּה מַפְתֵּחַ הַבַּרְזֶל.</p>

<br />
</blockquote>

<blockquote>
<p>הִיא חִישׁ חֲטָפַתּוּ וְחִישׁ לוֹ נָשָׁקָה –:</p>

<p>&#8220;כִּי תִסֹּב בַּמַּנְעוּל אַל נָא תִצְעָקָה&#8230;&#8221;</p>

<br />
</blockquote>

<blockquote>
<p>הַאַסִּיק הַתַּנּוּר? &quot;אַל תַּסֵּק, פֶּן יַעַל</p>

<p>עֲשַׁן הָאֲרֻבָּה וְנִרְאָה מִמַּעַל&#8230;&quot;</p>

<br />
</blockquote>

<blockquote>
<p>וְנֵר אוּלַי אַדְלִיק? &quot;חָלִילָה, הַנֵּרוֹת</p>

<p>מוֹשְׁכִים אֲלֵיהֶם עֵינַיִם אֲחֵרוֹת&#8230;&quot;</p>

<br />
</blockquote>

<blockquote>
<p>וּמָתַי תָּבוֹאִי? &quot;בָּעֶרֶב&#8230; אַךְ יָעִיב</p>

<p>אוֹר יוֹם, אֲזַי אָבוֹא וּפָנַי בַּצָּעִיף&#8230;&quot;</p>

<br />
</blockquote>

<h2 id="ב">ב</h2>

<blockquote>
<p>בָּעֶרֶב יָשַׁבְתִּי בַחֶדֶר יְחִידִי,</p>

<p>בַּחֹשֶׁך יָשַׁבְתִּי וְאָדָם אֵין אִתִּי.</p>

<br />
</blockquote>

<blockquote>
<p>הַחֶדֶר זֶה חֶדְרִי – אִם שְׂכַרְתִּיו וְלִי הוּא,</p>

<p>לֹא אֵדַע מַרְאֵהוּ, הַיּוֹם אַךְ שְׂכַרְתִּיהוּ&#8230;</p>

<br />
</blockquote>

<blockquote>
<p>מַה־צֶּבַע הַקִּירוֹת? אִם לֹבֶן, אִם אֹדֶם?</p>

<p>וּמִי הוּא הָאִישׁ, שֶׁהִתְגוֹרֵר בּוֹ קֹדֶם?</p>

<br />
</blockquote>

<blockquote>
<p>וּמָתַי יְצָאוֹ? וְהַתַּנּוּר, אֵי מְקוֹמוֹ?</p>

<p>דָּבָר לֹא הִגִּיד לִי בַעַל הַחוֹמָה.</p>

<br />
</blockquote>

<blockquote>
<p>הוּא לָקַח מִיָּדִי אֶת מִכְסַת הַשְּׁקָלִים,</p>

<p>וְאֶת הַמַּפְתֵּחַ לִי נָתַן בִּגְלָלָם.</p>

<br />
</blockquote>

<blockquote>
<p>חָפַצְתִּי עֲלוֹת וּרְאוֹת קַן מְגוּרַי,</p>

<p>לְהַדְלִיק בּוֹ נֵר וּלְהַסִּיק תַּנּוּרוֹ.</p>

<br />
</blockquote>

<blockquote>
<p>אַךְ מִצְוַת אִסְטְהָרָה בְעֵינַי כֹּה תִיקָר –</p>

<p>לֹא אַסִּיק הַתַּנּוּר וְנֵר לֹא אַדְלִיקָה.</p>

<br />
</blockquote>

<blockquote>
<p>כִּי נִפְלָא הַחֹשֶׁךְ, נִפְלָאָה הַקָּרָה</p>

<p>בְּזוֹ הָעֲלִיָּה, כֹּה זָרָה מוּזָרָה.</p>

<br />
</blockquote>

<blockquote>
<p>כִּי נִפְלָא וְנוֹרָא לָשֶֹבֶת בַּמִּסְתּוֹר</p>

<p>לָשֶׁבֶת פֹּה דוּמָם וּלְחַכּוֹת לְאִסְטְהָר.</p>

<br />
</blockquote>

<h2 id="ג">ג</h2>

<blockquote>
<p>בּחֶדֶר, כֹּה זָר וְכֹה קַר וְלֹא־נוֹדָע,</p>

<p>הָיָה כֹה חַם לִי, כֹּה חַם לִי מִסּוֹדִי.</p>

<br />
</blockquote>

<blockquote>
<p>אֲפֵלָה קִדְּמַתְנִי, בְדָרְכִי עַל סִפּוֹ –</p>

<p>אַךְ סוֹדִי הָרַב הוּא לִי יִגַּה מִלִּבִּי.</p>

<br />
</blockquote>

<blockquote>
<p>לֹא רָאֲתָה אוֹתִי בְבוֹאִי עֵין־זָרִים,</p>

<p>לֹא עוֹף הַשָּׁמַיִם, לֹא כוֹכָב מִמָּרוֹם.</p>

<br />
</blockquote>

<blockquote>
<p>אֵין יוֹדְעִים מִסּוֹפוֹ שֶׁל עוֹלָם עַד סוֹפוֹ,</p>

<p>מִי כַאן וּמִי כַאן בְּקָרוֹב עוֹד <strong>תּוֹפַע</strong>.</p>

<br />
</blockquote>

<blockquote>
<p>מַפְתֵּחַ הַבַּרְזֶל, כִּי סָבַב בַּמַּנְעוּל,</p>

<p>לֹא צָעָק. הַדֶּלֶת בַּבַּרְזֶל נִתְקַנְּאָה,</p>

<br />
</blockquote>

<blockquote>
<p>גַּם הִיא, זֹאת הַדֶּלֶת, כִּי סָבְבָה עַל צִירָהּ,</p>

<p>לֹא שָׁרְקָה, לֹא חָרְקָה וְהָיְתָה כֹה זְהִירָה.</p>

<br />
</blockquote>

<blockquote>
<p>זֶה דַּרְגָּשׁ דּוֹמַנִי&#8230; נִפְעַמְתִּי, נִדְהַמְתִּי:</p>

<p>מִי־שֶׁהוּא יוֹשֵׁב עַל דַּרְגָּשׁ וּמַמְתִּין&#8230;</p>

<br />
</blockquote>

<blockquote>
<p>אֲחַזְתִּיו בְּיָדוֹ וּשְׁאִלְתִּיו: מִי אָתָּה?</p>

<p>&#8220;אָנֹכִי <strong>הַבַּעַל</strong>&#8221; – הֵשִׁיב בַּלָּט לִי. –</p>

<br />
</blockquote>

<blockquote>
<p>הַבַּעַל! וְיָדִי לִגְרוֹנוֹ&#8230; לֹא פָרַץ</p>

<p>מִגְּרוֹנוֹ גַם הֶגֶה, וְצָנַח לָאָרֶץ.</p>

<br />
</blockquote>

<h2 id="ד">ד</h2>

<blockquote>
<p>לֹא אָזְנִי, רַק לִבִּי, לֵב אֶבֶן וְנִקְשֶׁה –</p>

<p>הוּא נִתַּר מִמְּקוֹמוֹ, וְהִסְכִּית וְהִקְשִׁיב.</p>

<br />
</blockquote>

<blockquote>
<p>אֶת צַעֲדֵי אִסְטְהָר הוּא שָׁמַר הַפֶּלִּאים –</p>

<p>הִיא עוֹלָה! הִיא עוֹלָה אֶל חֶדְרִי הַנֶעְלָם.</p>

<br />
</blockquote>

<blockquote>
<p>אֶל חֶדְרִי, חֶדְרֵנוּ, וְלֹא נִשְׁמַע צַעֲדָהּ –</p>

<p>הִכָּנְסִי וָבוֹאִי, אָנֹכִי לְבַדִּי&#8230;</p>

<br />
</blockquote>

<blockquote>
<p>וְנִכְנְסָה אִסְטְהָר, שֶׁאֹהַב כֹּה אָהֹב,</p>

<p>צָפְתָה לְאָחוֹר, הֵסִירָה הַצָּעִיף.</p>

<br />
</blockquote>

<blockquote>
<p>וְנָשְׁקָה עַל רֹאשׁ לִי, עַל עֵינַי וּשְׂפָתַי –</p>

<p>&quot;יְדִידִי, יְחִידִי, זֶה כְבָר אֲשֶׁר בָּאתָ?</p>

<br />
</blockquote>

<blockquote>
<p>&quot;אִם הַרְבֵּה לִי תַמְתִּין? הֵן תַּעֲנֶה, הֵן תַּעֲנֶה?</p>

<p>הֲצָעַק מַפְתֵּחַ הַבַּרְזֶל בַּמַּנְעוּל?</p>

<br />
</blockquote>

<blockquote>
<p>&quot;וְהַתַּנּוּר? הַתַּנּוּר לֹא הֻסַּק בְּלִי סָפֵק?</p>

<p>וְאָדָם בַּדֶּלֶת זוּלָתִי לֹא דָפָק?</p>

<br />
</blockquote>

<blockquote>
<p>גַּם נֵר לֹא הִדְלַקְתָּ?&quot; אִסְטְהָרָה שׁוֹאֶלֶת&#8230;</p>

<p>שַׁאֲלִי, שַׁאֲלִי אוֹתִי שְׁנוֹת אֶלֶף!</p>

<br />
</blockquote>

<blockquote>
<p>שְׁנוֹת אֶלֶף כֹּה אֶעֱמֹד אִתָּךְ בַּנֶּשֶׁף –</p>

<p>אֶעֱמֹד וְאֶשְמַע וְאַקְשִׁיב רַב קָשֶׁב.</p>

<br />
</blockquote>

<h2 id="ה">ה</h2>

<blockquote>
<p>&quot;שְׁנוֹת אֶלֶף לֹא נֵשֵׁב בְּכַאן כִּמְדֻמַּנִי,</p>

<p>אַךְ שָׁעָה נְהִי פֹה, נְהִי עַל כָּל פָּנִים.</p>

<br />
</blockquote>

<blockquote>
<p>&quot;וְאִם שָׁעָה לֹא תַסְפִּיק לִשְׁאֵלוֹת וּנְשִׁיקוֹת –</p>

<p>אַךְ אֶלֶף בַּשָּׁנִים כְּלוּם הָיוּ מַסְפִּיקוֹת?</p>

<br />
</blockquote>

<blockquote>
<p>&quot;וְאוּלָם מֶה הָיָה הַיּוֹם לְךָ, יַלְדִּי?</p>

<p>שֶׁמָא הֵם דְּבָרַי, אֵל דְּבָרַי – שָׁאָלְתִּי?</p>

<br />
</blockquote>

<blockquote>
<p>&quot;שָׁמַעְתָּ אֶת דְבָרַי, הִקְשַׁבְתָּ רַב קָשֶׁב –</p>

<p>וְקָשֶׁה־לָךְ, קָשֶׁה עֲלֵיהֶם לְהָשִׁיב.</p>

<br />
</blockquote>

<blockquote>
<p>&quot;עֲנֵה־לִי, הָעוֹלֶה עַל לִבְּךָ עֲנֵה־לִי,</p>

<p>כָּל תְּשׁוּבָה לִי תִמְתַּק כְּזוּ הָאֲפֵלָה</p>

<br />
</blockquote>

<blockquote>
<p>כִּסָּתְנוּ. זֹאת יָדְךָ, זֶה לוּחַ לְבָבְךָ,</p>

<p>וְזֶה מְבוֹא אָזְנְךָ – אֹהַבְךָ! אֹהַבְךָ!</p>

<br />
</blockquote>

<blockquote>
<p>בְּמִלָּה זוּ קְטַנָּה וּגְדוֹלָה לְאֵין קֵצֶה</p>

<p>אֶת אָזְנְךָ מַלּאֹת אָנֹכִי חֲפֵצָה.</p>

<br />
</blockquote>

<blockquote>
<p>&quot;אַךְ אַתָּה – עֲדֶן אַתָּה עוֹמֵד וּמַחֲשֶׁה,</p>

<p>מָתַי לִי תִלְחַשׁ דְּבַר־מַה, אִם לֹא עַכְשָׁו?</p>

<br />
</blockquote>

<blockquote>
<p>&quot;שְׁנוֹת אֶלֶף חָפַצְתָּ, שְׁנוֹת אֶלֶף הֵן עָתָּה!</p>

<p>שְׁנוֹת אֶלֶף יֵשׁ נִחְיֶה בְרֶגַע רַק קָטָן.&quot;</p>

<br />
</blockquote>

<h2 id="ו">ו</h2>

<blockquote>
<p>הוֹי, אִסְטְהָר, מַה־דָּבָר לָךְ אַגִּיד וִיהִי בוֹ-</p>

<p>מַשְּׁהוּ, אַךְ מַשְּׁהוּ מֵאֵלֶם זֶה לִבִּי?</p>

<br />
</blockquote>

<blockquote>
<p>לֹא יַגִּיד מְאוּם־לָךְ לֵב מָלֵא עַל גְּדוֹתָיו –</p>

<p>דַּבְּרִי, הוֹי דַבְּרִי, וַאֲנִי אַחֲרִישׁ אוֹסִיף&#8230;</p>

<br />
</blockquote>

<blockquote>
<p>לֹא <strong>יִדֹּם</strong> אֵלַיִךְ שׁוּם אָדָם כָּמוֹנִי.</p>

<p>כַּקּוֹל, כַּךְ כָּל שְׁתִיקָה אַחֶרֶת וְשׁוֹנָה.</p>

<br />
</blockquote>

<blockquote>
<p>אַתְּ שַׁאֲלִי, שַׁאֲלִי, הַקְשִׁי גַם הַקְשִׁי,</p>

<p>אָנֹכִי כֹה אֶעֱמֹד וְאֶדֹּם וְאַקְשִׁיב.</p>

<br />
</blockquote>

<blockquote>
<p>בַּעֲלוֹתֵךְ זֶה עַתָּה אֶל חֶדְרִי הַנִּשְׁכָּח –</p>

<p>כָּל צַעַד כֹּה מָהִיר וְזָהִיר בִּי יִשְׁקָע.</p>

<br />
</blockquote>

<blockquote>
<p>לִבִּי הַמְהַסֵּס עֲשָׂאֵךְ לְמַלְאָךְ,</p>

<p>הוּא בָלַע קוֹל צַעֲדֵךְ מִתַּחַת כַּף נַעֲלֵךְ.</p>

<br />
</blockquote>

<blockquote>
<p>הוֹי, אִסְטְהָר, הָרִימִי אֶת קוֹלֵךְ וְשִׁירִי –</p>

<p>בְּמָחוֹל נָא סוֹבְבִי פֹה וְאַל תִּירְאִי;</p>

<br />
</blockquote>

<blockquote>
<p>הַדְּמָמָה לֹא תָפְרַע בֵּין אֵלֶּה הַכְּתָלִים,</p>

<p>אָנֹכִי מֵאֵלֶּה הַקּוֹלוֹת אִמָּלֵא.</p>

<br />
</blockquote>

<blockquote>
<p>קוֹל שִׁירֵך וּמְחוֹלֵךְ בְּקִרְבִּי הוּא הוֹמֶה –</p>

<p>וְאָנֹכִי כֹה אֶעֱמֹד וְאַבִּיט בָּךְ דּוֹמֵם.</p>

<br />
</blockquote>

<h2 id="ז">ז</h2>

<blockquote>
<p>עוֹדֶנִּי מְדַבֵּר וְהִנֵּה קוֹל צְעָדִים</p>

<p>בָּא מִן הַמִּסְדְּרוֹן, קוֹל צַעֲדֵי אָדָם&#8230;</p>

<br />
</blockquote>

<blockquote>
<p>נִלְחֲצָה אִסְטְהָר אֵלַי וְלָחָשָׁה:</p>

<p>&#8220;<strong>הוּא</strong> הוֹלֵךְ וְקָרֵב אֶל דֶּלֶת זוּ יָשָׁר!&#8221;</p>

<br />
</blockquote>

<blockquote>
<p>&#8220;לֹא יִקְרָב&#8221;. אַרְגִּיעָהּ, אַךְ פַּחְדָהּ לֹא תַם עוֹד –</p>

<p>&#8220;הוּא יִקְרַב אֶל דֶּלֶת הַחֶדֶר וְיַעֲמֹד!&#8221;</p>

<br />
</blockquote>

<blockquote>
<p>הָאִישׁ אָמְנָם קָרַב לַדֶּלֶת וְעָמָד&#8230;</p>

<p>נִלְחֲצָה אִסְטְהָר אֶל לִבִּי נִדְהָמָה:</p>

<br />
</blockquote>

<blockquote>
<p>&#8220;הוּא יִדְפֹּק!&#8221; לִי קָרְאָה, עוֹד טֶרֶם הִסְפִּיקָה</p>

<p>לַחֲזֹר וְלִקְרֹא – וְהִנֵּה קוֹל דְפִיקָה.</p>

<br />
</blockquote>

<blockquote>
<p>&#8220;הוּא, הוּא, וְלֹא אַחֵר!&#8221; לִי קָרְאָה בַחֲרָדָה.</p>

<p>חָפַצְתִּי לָהּ לוֹמַר, כִּי פֹה הוּא בֶחָדֶר&#8230;</p>

<br />
</blockquote>

<blockquote>
<p>נִלְחֲצָה אִסְטְהָר נוֹאֶשֶׁת לִלְבָבִי –</p>

<p>&quot;פְּתַח לוֹ, כִּי גַם אִם לֹא תִפְתַּח לוֹ – יָבוֹא&#8230;</p>

<br />
</blockquote>

<blockquote>
<p>בּוֹא יָבוֹא! גַּם בְּנֶקֶב הוּא בָא וּבַפִּרְצָה&#8230;&quot;</p>

<p>חָפַצְתִּי לָהּ לוֹמַר: הוּא שׁוֹכֵב פֹּה נִרְצָח.</p>

<br />
</blockquote>

<blockquote>
<p>אַךְ הִכִּיר הָאִישׁ אֶת טָעוּתוֹ בִקְלָלָה,</p>

<p>וּפָנָה מֵאַחֲרֵי הַדֶּלֶת וְהָלָךְ.</p>

<br />
</blockquote>

<h2 id="ח">ח</h2>

<blockquote>
<p>צַעֲדֵי הָאִישׁ הָלְכוּ הָלֹךְ וְאָבֹד&#8230;</p>

<p>מַחֲרִישִׁים עָמַדְנוּ בַחֶדֶר זְמָן רַב עוֹד.</p>

<br />
</blockquote>

<blockquote>
<p>אַךְ חֶדְרִי לֹא הָיָה כְבָר אוֹתוֹ הֶחָדֶר:</p>

<p>נִקְרַע כְּמוֹ תְרִיס בּוֹ, כְּמוֹ פֹרְצָה בוֹ גָדֵר.</p>

<br />
</blockquote>

<blockquote>
<p>הַזָּר, אִם בְּלֹא־יוֹדְעִים וּבְמִקְרֶה אַךְ קָרַב</p>

<p>אֶל דֶּלֶת הַחֶדֶר, כְּמוֹ גִלָּה אֶת סְתָרָיו.</p>

<br />
</blockquote>

<blockquote>
<p>הַזָּר, אֲשֶׁר עָמַד אֲחוֹרֵי הַפָּתַח,</p>

<p>כְּמוֹ הֵסִיר הַלּוֹט וּכְמוֹ הֵרִים הַמָּסָךְ.</p>

<br />
</blockquote>

<blockquote>
<p>הוּא דָפַק בַּדֶּלֶת וּכְאִלּוּ גַם פְּתָחָהּ –</p>

<p>נִפְתְּחוּ כָל מְבוֹאוֹתָיו לָרְוָחָה.</p>

<br />
</blockquote>

<blockquote>
<p>וְלֹא הָיָה עוֹד סָגוּר וּמְסֻגָּר וְחָבוּי,</p>

<p>רוּחוֹת כְּמוֹ פָרְצוּ בְכָל מָבוֹא וּמָבוֹא;</p>

<br />
</blockquote>

<blockquote>
<p>רוּחוֹת מִחוּץ&#8230; בָּנוּ נִתְלוּ לְפֶתַע</p>

<p>עֵינַיִם, אֵל עֵינֵי כָל קַל וְכָל פֶּתִי.</p>

<br />
</blockquote>

<blockquote>
<p>פִּתְאֹם לְפֶתַע נַעֲשָׂה כֹה קַר בּוֹ –</p>

<p>אֲנַחְנוּ עָמַדְנוּ מַחֲרִישִׁים עוֹד הַרְבֵּה.</p>

<br />
</blockquote>

<blockquote>
<p>אֲנַחְנוּ, אָנֹכִי וְאִסְטְהָר עָמַדְנוּ</p>

<p>עוֹד הַרְבֵּה, עוֹד הַרְבֵּה, וּמְאוּם לֹא הִגַּדְּנוּ.</p>

<br />
</blockquote>

<h2 id="ט">ט</h2>

<blockquote>
<p>הוֹי, אִסְטְהָר! לְאַחַר זְמָן־מַה לָהּ קָרָאתִי –</p>

<p>אַךְ אִסְטְהָר, הִיא שָׂמָה כַף יָדָהּ עַל שְׂפָתָי&#8230;</p>

<br />
</blockquote>

<blockquote>
<p>&#8220;אַל תִּקְרָא בְשֵׁם לִי הַפַּעַם&#8221; – לָחָשָׁה.</p>

<p>&quot;עוֹד יִשְׁמַע אֶת שְׁמִי בָא מִפִּיךָ <strong>וְיָשׁוּב</strong>.</p>

<br />
</blockquote>

<blockquote>
<p>&quot;אִם תִּשָּׂא בַמִּדְבָּר אֶת שְׁמִי, בִּמְקוֹם צִיָּה –</p>

<p>וְנִגְלָה לִי שָׁמָּה, לִשְׁמִי <strong>הוּא</strong> מוֹפִיעַ.</p>

<br />
</blockquote>

<blockquote>
<p>&quot;חֲלוֹמִי הַלַּיְלָה נָא־שְׁמַע וְהִתְפַּלֵּא:</p>

<p>שָׁכַבְתִּי בַמִּטָּה וְאַתָּה לְצַלְעִי,</p>

<br />
</blockquote>

<blockquote>
<p>&quot;וּשְׁמִי אֲנִי שׁוֹמְעָה מִפִּיךָ כִּי יָצָא –</p>

<p>קָרָאתָ חֲלִיפוֹת בִּשְׁמִי – וָאִיקָצָה.</p>

<br />
</blockquote>

<blockquote>
<p>&quot;וּבְפָקְחִי אֶת עֵינַי וְהִנֵּה חֲרָדָה:</p>

<p>הָאִישׁ, לֹא אֲכַנּוֹ, הוּא עוֹמֵד עַל יָדִי.</p>

<br />
</blockquote>

<blockquote>
<p>&quot;אָנֹכִי צָעַקְתִּי, וְהִפְנָה לִי עָרְפּוֹ.</p>

<p>וַיַּפְלֵט בֵּין שְׂפָתָיו: – חָשַׁבְתִּי אִישׁ זָר פֹּה.</p>

<br />
</blockquote>

<blockquote>
<p>שָׁמַעְתִּי בְקָרְאוֹ בְקוֹל בְּשֵׁם אִשְׁתִּי,</p>

<p>וָאֵרֵד מִיצוּעִי לְהַבִּיט, וּבְגִשְׁתִּי –</p>

<br />
</blockquote>

<blockquote>
<p>וְאַתְּ הֱקִיצוֹת&#8230; – הוּא יָשׁוּב, הוּא יָשׁוּב –</p>

<p>אַל תַּעַל אֶת שְׁמִי עַל שְׂפָתֶיךָ הַנָּשֶׁף&#8230;&quot;</p>

<br />
</blockquote>

<h2 id="י">י</h2>

<blockquote>
<p>לֹא יָשׁוּב! קָרָאתִי, וָאֶחְפֹּץ לָהּ לוֹמַר,</p>

<p>שֶׁמְּצָאתִיו פֹּה יוֹשֵׁב עַל דַּרְגָּשׁ וְגוֹמֵר&#8230;</p>

<br />
</blockquote>

<blockquote>
<p>וְעָצַרְתִּי בִדְבָרַי בְּעוֹד מוֹעֵד&#8230; מַה בֶּצַע,</p>

<p>אִם אַגִּיד לְאִסְטְהָר עַל אֹדוֹת הָרֶצַח?</p>

<br />
</blockquote>

<blockquote>
<p>לֹא יָשׁוּב! קָרָאתִי. הוֹי, אִסְטְהָר, יְחִידָה,</p>

<p>יְרֵאָה אַתְּ, אִסְטְהָר, מִקּוֹל עָלֶה נִדָּף –</p>

<br />
</blockquote>

<blockquote>
<p>אַל תִּירְאִי&#8230; &quot;לֹא אִירָא שׁוּם דָּבָר בָּעוֹלָם,</p>

<p>לֹא אִירָא מִפְּנֵי <strong>אַהֲבָתִי</strong> הַגְּדוֹלָה,</p>

<br />
</blockquote>

<blockquote>
<p>מִפְּנֵי אַהֲבָתִי אֵלֶיךָ&#8230; אַךְ אוֹתוֹ</p>

<p>אָנֹכִי יְרֵאָה! יְרֵאָה בְיוֹתֵר&#8230;</p>

<br />
</blockquote>

<blockquote>
<p>&quot;עוֹד טֶרֶם הִכַּרְתִּיו וְעוֹד טֶרֶם נִשֵּׂאתִי</p>

<p>לַלָּז, כְּבָר יָרֵאתִי מִפָּנָיו, יָרֵאתִי.</p>

<br />
</blockquote>

<blockquote>
<p>&quot;<strong>הוּא</strong> חִכָּה לִי, חִכָּה עַד שֶׁאִוָּלֵד,</p>

<p>וְעַד שֶׁאֶגָּמֵל, וְעַד שֶׁאֶגְדָּלָה,</p>

<br />
</blockquote>

<blockquote>
<p>עַד יֶאֱרַךָ שְׂעָרִי; לֹא־נִרְאֶה לִי הִמְתִּין</p>

<p>בִּקְצֵה כָל רְחוֹב וּבְקֶרֶן כָּל סִמְטָא.</p>

<br />
</blockquote>

<blockquote>
<p>&quot;לֹא־נִרְאֶה, לֹא־נִרְאֶה&#8230; וּפִתְאֹם לִי נִרְאָה!</p>

<p>חָפַצְתִּי אָז לִצְעֹק – וָאִירָא, וָאִירָא&#8230;&quot;</p>

<br />
</blockquote>

<h2 id="יא">יא</h2>

<blockquote>
<p>צָנַח רֹאשׁ אִסְטְהָר עַל כְּתֵפַי לְרָגַע –</p>

<p>צָנַח וְשׁוּב הֱרִימַתּוּ בִדְאָגָה.</p>

<br />
</blockquote>

<blockquote>
<p>בִּדְאָגָה בִי תַבִּיט וְדוּמָם כֹּה דוּמָם,</p>

<p>תַּבִּיט – וְאוּלָם לֹא תַגִּיד מְאוּמָה.</p>

<br />
</blockquote>

<blockquote>
<p>לֹא תַגִּיד&#8230; רַק יָדָהּ, זוֹ יָדָהּ שָׁלָחָה –</p>

<p>יָד חַמָּה, כֹּה חַמָּה עַל כְּתֵפִי עוֹד נָחָה.</p>

<br />
</blockquote>

<blockquote>
<p>עַל כְּתֵפִי – וּפִתְאֹם הוֹרִידָה גַם יָדָהּ –</p>

<p>&quot;הַנַח לִי&#8230; חָפַצְתִּי הֱיוֹת רֶגַע בָּדָד,</p>

<br />
</blockquote>

<blockquote>
<p>בִּלְעָדָיו וְגַם בִּלְעָדֶיךָ – וּפֶתַע</p>

<p>כֹּה פֶתַע חָפַצְתִּי, אֶת עֵינַי כִּי אֶשָּׂא,</p>

<br />
</blockquote>

<blockquote>
<p>וְעַל דַּרְכִּי בַחַיִּים פְּגֹּש בְּךָ רִאשׁוֹן,</p>

<p>וּבְחֹר בְּךָ, יַלְדִּי, וִהְיוֹת לְךָ לְאִשָּׁה.</p>

<br />
</blockquote>

<blockquote>
<p>&quot;הֲלֹךְ אִתְּךָ יַחַד בַּחוּץ, שְׁלוּבֵי־זְרוֹעַ,</p>

<p>כֹּה הָלֹךְ וָנוֹעַ, כֹּה הָלֹךְ וָנוֹעַ,</p>

<br />
</blockquote>

<blockquote>
<p>וְלִיעֹף, אוֹי לִיעֹף, וַעֲיֵפָה, עֲיֵפָה</p>

<p>הִשָּׁעֵן לְעֵינֵי הָעוֹבְרִים עַל כְּתֵפָךְ;</p>

<br />
</blockquote>

<blockquote>
<p>שַׁבְנוּ הַבַּיְתָה – וְהָרִיבָה הַפְּתַיָּה</p>

<p>בִּמְקוֹם מִטָּה אַחַת רִפְּדָה שָׁם שְׁתַּיִם!&quot;</p>

<br />
</blockquote>

<h2 id="יב">יב</h2>

<blockquote>
<p>נֶאֶלְמָה אִסְטְהָר, אַךְ לַחַשׁ הַפֶּלֶא</p>

<p>עוֹד לָחַשׁ, כִּלְחֹשׁ אֵשׁ בְּלֵב הַגַּחֶלֶת.</p>

<br />
</blockquote>

<blockquote>
<p>לָהַט הֵד דְּבָרָהּ בַּחֶדֶר הָאָפֵל –</p>

<p>וְנָגְהוֹ הָרַב וְהַחַם עָלַי נָפָל.</p>

<br />
</blockquote>

<blockquote>
<p>אַךְ הַס – שׁוּב אִמְרָתָהּ מְצַלְצְלָה רַכָּה,</p>

<p>לַהֶבֶת הָאֵשׁ בַּגַּחֶלֶת הִתְלַקְּחָה –:</p>

<br />
</blockquote>

<blockquote>
<p>&quot;&#8230;שַׁבְנוּ הַבַּיְתָה&#8230; אֶל חַם, חַם בֵּיתֵנוּ –</p>

<p>וַתַּעֲמֹד כְּזָר עַל מִפְתָּנוֹ&#8230; קְרַב הֵנָּה!</p>

<br />
</blockquote>

<blockquote>
<p>&quot;הוֹי, לָמָּה זֶה תַעֲמֹד מֵרָחוֹק, מַחְמַדִּי?</p>

<p>וִילְאוֹת הַחַלּוֹנוֹת הוֹרַדְתִּי, הוֹרַדְתִּי,</p>

<br />
</blockquote>

<blockquote>
<p>סָגוּר בֵּיתֵנוּ, אֵין בָּא וְאֵין יוֹצֵא:</p>

<p>נָשְׁרָה שִׂמְלָתִי מִמָּתְנַי כְּנוֹצָה,</p>

<br />
</blockquote>

<blockquote>
<p>נָפְלָה לָאָרֶץ בְּלִי קוֹל, וְאָנֹכִי</p>

<p>כִּבְמַעֲגַל־קְסָמִים נְתוּנָה בְתוֹכָהּ.</p>

<br />
</blockquote>

<blockquote>
<p>&quot;לְבַדִּי מִמַּעֲגַל הַקְּסָמִים לֹא אֵצֵא –</p>

<p>קוֹרֵאת אָנֹכִי לְךָ מִן הַמֵּצָר:</p>

<br />
</blockquote>

<blockquote>
<p>&quot;בּוֹא וְחַלְּצֵנִי, רַק מַהֲרָה, מַהֲרָה,</p>

<p>מַדּוּעַ כֹּה תִרְחָק?&quot; וְנֶאֶלְמָה אִסְטְהָרָה.</p>

<br />
</blockquote>

<h2 id="יג">יג</h2>

<blockquote>
<p>מִהַרְתִּי אֵלֶיהָ: קָרָאת לִי וּבָאתִי! –</p>

<p>וָאֶשַּׁק, וָאֵשְׁתְּ מֵעַל לֶחְיָהּ דִּמְעָתָהּ,</p>

<br />
</blockquote>

<blockquote>
<p>וְגַם אֶת הַשְּׁנִיָּה הַהוֹלְכָה וְנוֹזְלָה –</p>

<p>אָנֹכִי אֲחַלְּצֵךְ קָרָאתִי בְעֹז לָהּ.</p>

<br />
</blockquote>

<blockquote>
<p>אָנֹכִי, אָנֹכִי&#8230; וְהִיא בִי מַבִּיטָה:</p>

<p>וְלוֹחֲשָׁה נוֹאֶשֶׁת: &#8220;מִי יִתֵּן! מִי יִתֵּן!&#8221;</p>

<br />
</blockquote>

<blockquote>
<p>נָעוּפָה! – אָנֹכִי עַל זְרוֹעִי אֲנַטְּלֵךְ –</p>
</blockquote>

<blockquote>
<p>וְאִסְטְהָר, הִיא לוֹחֲשָׁה: &#8220;לְאַט־לָךְ, לְאַט־לָךְ&#8221;.</p>

<br />
</blockquote>

<blockquote>
<p>&quot;הֵן <strong>הוּא</strong> נִגְרָר אַחֲרַי&#8230; הֲתַעֲצָר־כֹּחַ</p>

<p>יַחַד אֶת שְׁנֵינוּ לְטַלְטֵל עַל זְרוֹעָךְ?&quot;</p>

<br />
</blockquote>

<blockquote>
<p>וְיָדָהּ עַל חֶלְקַת צַוָּארִי הִשְׂתָּרְגָה.</p>

<p>אָז אֶלְאַט בְּאָזְנָהּ: הֵן אוּכַל לְהָרְגוֹ?</p>

<br />
</blockquote>

<blockquote>
<p>&#8220;לֹא תוּכַל!&#8221; הֵשִׁיבָה לִי חֶרֶשׁ וַתִּדֹּם.</p>

<p>מַדּוּעַ? – &#8220;לֹא תוּכַל, לֹא תוּכַל, יְדִידִי&#8230;&#8221;</p>

<br />
</blockquote>

<blockquote>
<p>אָז אַגִּיד לָהּ, אַגִּיד בְּעֹנֶג מְשֻׁנֶּה:</p>

<p>– אֲנִי כְבָר הֲרַגְתִּיו, וְכַאן הוּא מֻנָּח. –</p>

<br />
</blockquote>

<blockquote>
<p>&quot;הַאֻמְנָם? אַךְ הִנְנִי וְאֵלֵךְ, לִי קָרְאָה:</p>

<p>הוּא מַמְתִּין בַּבַּיִת לִי כְבָר, זֶה הֶהָרוּג.&quot;</p>

<br />
</blockquote>

<h2 id="יד">יד</h2>

<blockquote>
<p>לֹא תֵלְכִי! הִשָּׁבְעִי־נָא לִי, נָא הִשָּׁבְעִי,</p>

<p>אֲשֶׁר לֹא תֵלֵכִי!&#8230; לֹא תַעַזְבִי אֶת נָוִי.</p>

<br />
</blockquote>

<blockquote>
<p>זֶה נָוִי, כֹּה נֶהְדָּר וְנִפְלָא וְאָיֹם,</p>

<p>דְּמָמָה בוֹ מְלֵאָה וּמְשַׁכְּרָה כְיָיִן.</p>

<br />
</blockquote>

<blockquote>
<p>תַּנּוּר וְקִירוֹת לוֹ קָרִים וְרֵיק הוּא –</p>

<p>אַךְ – מָלֵא הוּא, מָלֵא, וְחַם כֹּה בְחֵיקוֹ.</p>

<br />
</blockquote>

<blockquote>
<p>גַּם צָהֳלָה, גַּם תּוּגָה בוֹ בְלוּלוֹת בַּחֲשֵׁכָה,</p>

<p>וּמֵת בּוֹ יָנוּחַ וְלֹא נוֹדֵף רֵיחוֹ.</p>

<br />
</blockquote>

<blockquote>
<p>זֶה חֶדְרִי – מָה אָיֹם וְנִפְלָא וְנֶהְדָּר –</p>

<p>הֲיִי־נָא פֹה אִתִּי, פֹּה אִתִּי בַחֶדֶר&#8230;</p>

<br />
</blockquote>

<blockquote>
<p>וְהָיָה אִם תֵּצְאִי וְהוּעַם הַזָּהָב –</p>

<p>כִּי תֵצְאִי אֶת חֶדְרִי וְיָצְאוּ כָל פְּלָאָיו&#8230;</p>

<br />
</blockquote>

<blockquote>
<p>לֹא תִהְיֶה עוֹד גְּדוֹלָה וּמְלֵאָה הַדְּמָמָה.</p>

<p>פִּיו יִפְעַר וִיפַהֵק בְּלִי קוֹל הַשִּׁמָּמוֹן.</p>

<br />
</blockquote>

<blockquote>
<p>הַצָּהֳלָה וְהַתּוּגָה בִין־רֶגַע תִּבְרַחְנָה,</p>

<p>וְנִשְׁאַר רַק חָשְׁכּוֹ, וְהַמֵּת יַעֲלֶה צַחֲנָה,</p>

<br />
</blockquote>

<blockquote>
<p>וַאֲנִי פֹה לְבַדִּי, פֹּה אֶעֱמֹד בַּחֹשֶׁךְ,</p>

<p>וְאֶמְרֹט מֵאַהֲבָה אֶת שַׂעֲרוֹת רֹאשִׁי.</p>

<br />
</blockquote>

<h2 id="טו">טו</h2>

<blockquote>
<p>נָפְלָה אִסְטְהָרָה עָלַי אָז עַל צַוָּאר:</p>

<p>&quot;אַל תִּמְרֹט אֶת שַׂעֲרוֹת רֹאשְׁךָ מֵאַהֲבָה.</p>

<br />
</blockquote>

<blockquote>
<p>&quot;אֶת שְׂעָרִי מְרֹט, גַּם חָשַׂפְתִּי לְךָ שֶׁכֶם</p>

<p>וְשָׁדַי חָשַׂפְתִּי־לָךְ, תְּקַע בָּם שִׁנֶּיךָ.</p>

<br />
</blockquote>

<blockquote>
<p>&quot;אַל תִּשַּׁק! חָפַצְתִּי, שֶׁיִּכְאַב לִי, יִכְאַב –</p>

<p>רַק כְּאֵב הִיא הָאַהֲבָה, וַאֲנִי אֲהַבְתִּיךָ.</p>

<br />
</blockquote>

<blockquote>
<p>&#8220;אַךְ אַתָּה, הֵרָגַע נָא, יַלְדִּי&#8221; – לִי סָחָה</p>

<p>וְנָשְׁקָה עַל פִּי לִי, – &quot;חַכֵּה לִי פֹה מָחָר&#8230;</p>

<br />
</blockquote>

<blockquote>
<p>&quot;מָחָר בָּעֶרֶב שׁוּב אָבוֹא אֵלֶיךָ –</p>

<p>אַךְ עַתָּה הִגִּיעַ כְּבָר זְמַנִּי לָלֶכֶת,</p>

<br />
</blockquote>

<blockquote>
<p>אַל תַּעֲצָר־בִּי יוֹתֵר, שַׁלְּחֵנִי מְהֵרָה,</p>

<p>וְהִתְמַהְמַהּ פֹּה רֶגַע וְאַחֲרַי לֹא תֵרֵד,</p>

<br />
</blockquote>

<blockquote>
<p>וְאֶת עֵינֵי הַשְּׁכֵנִים עָלֵינוּ לֹא נִמְשֹׁךְ&#8230;&quot;</p>

<p>הוֹי, אִסְטְהָר! הוֹי, אִסְטְהָר, שׁוֹקַעַת לִי שִׁמְשִׁי!</p>

<br />
</blockquote>

<blockquote>
<p>אָז יָדָהּ לִי תוֹשִׁיט כְּקֶרֶן שֶׁל יֶשַׁע –</p>

<p>אֶל פִּי הִגַּשְׁתִּיהָ וָאֶשַּׁק, וָאֶשָּׁק.</p>

<br />
</blockquote>

<blockquote>
<p>אַךְ הִיא מְשָׁכַתָּה אַט־אַט, וְאַט יָצְאָה,</p>

<p>וָאִוָּתֵר לְבַדִּי וְעָצוּב כֹּה עָצוּב.</p>

<br />
</blockquote>

<h2 id="טז">טז</h2>

<blockquote>
<p>&#8230;הַגִּידִי, מֵאֵי־מִזֶּה בָאת לִי, עַצַּבְתִּי?</p>

<p>&quot;קוֹדְרָה אֲחוֹרֵי הַדֶּלֶת נִצַּבְתִּי,</p>

<br />
</blockquote>

<blockquote>
<p>וַיְהִי, הִיא אַךְ יָצְאָה – נִכְנַסְתִּי פֹה אָנִי&#8230;&quot;</p>

<p>הוֹרַדְתִּי רֹאשִׁי וָאָלִיט אֶת פָּנָי.</p>

<br />
</blockquote>

<blockquote>
<p>אַתְּ קוֹדְרָה, עַצַּבְתִּי, אַתְּ קוֹדְרָה וּשְׁחוֹחָה,</p>

<p>מַה תֹּאמְרִי, קוֹדֶרֶת? &#8220;כָּמוֹנִי כָמוֹךָ&#8230;&#8221;</p>

<br />
</blockquote>

<blockquote>
<p>עַל מָה אַתְּ, אֲחוֹתִי, עַל מָה נֶאֱנָחָה?</p>

<p>הֵן אָמְרָה כִי תָבוֹא, כִּי בוֹא תָבוֹא מָחָר&#8230;</p>

<br />
</blockquote>

<blockquote>
<p>&#8220;וְאוּלָם הָעֶרֶב, הָעֶרֶב מַה תַּעֲשֶׂה?&#8221;</p>

<p>אָז אוֹרִיד אֶת רֹאשִׁי וּפָנַי אֲכַסֶּה.</p>

<br />
</blockquote>

<blockquote>
<p>דּוּמָם כֹּה אֶעֱמֹד עֵת רַבָּה וּפִתְאֹם</p>

<p>זָכַרְתִּי מַפְתֵּחַ הַבַּרְזֶל בְּכִיסִי –</p>

<br />
</blockquote>

<blockquote>
<p>וְנַעֲשָׂה צַר לִי, כֹּה צַר עַד אֵין קֵצֶה,</p>

<p>וָאֶקְרַב, וָאֶפְתַּח הַדֶּלֶת, וָאֵצֵא –</p>

<br />
</blockquote>

<blockquote>
<p>עוֹדֶנִּי בַפֶּתַח וְאִישׁ אַחֲרַי נִדְחָק,</p>

<p>וְאוֹמֵר לִי: תֵּן, גַּם אֲנִי אֵצֵא אִתְּךָ.</p>

<br />
</blockquote>

<blockquote>
<p>אַתָּה, מִי אָתָּה? &#8220;הַבַּעַל&#8230;&#8221; מִהַרְתִּי</p>

<p>וּפְנִימָה הֲדַפְתִּיו וְהַדֶּלֶת סָגַרְתִּי&#8230;</p>

<br />
</blockquote>

<h2 id="יז">יז</h2>

<blockquote>
<p>יָרַדְתִּי חִישׁ וָאִמָּלְטָה הַחוּצָה,</p>

<p>מַפְתֵּחַ הַבַּרְזֶל בְּיָדִי הַקְּפוּצָה.</p>

<br />
</blockquote>

<blockquote>
<p>פַּעֲמַיִם סוֹבַבְתִּיו בַּמַּנְעוּל וָאֵרֵד</p>

<p>חִישׁ־מַהֵר לְמַטָּה כְנָס מִן הַבְּעֵרָה.</p>

<br />
</blockquote>

<blockquote>
<p>בִּרְחוֹבוֹת הוֹמִיּוֹת מֵאָדָם רַב אֵתָע,</p>

<p>וּפִתְאֹם עָמַדְתִּי מוּל חַלּוֹן בֵּיתָהּ&#8230;</p>

<br />
</blockquote>

<blockquote>
<p>לְהֵיכָן הִתְעַנִי לֵב נוֹאָל וּמְשֻׁגָּע?</p>

<p>הוֹי, אִסְטְהָר, הוּא סָגוּר בַּחֶדֶר וּמְסֻגָּר –</p>

<br />
</blockquote>

<blockquote>
<p>לֹא יֵצֵא מִשָּׁם! לָהּ קָרָאתִי וָאֶעֱלֶה,</p>

<p>וָאֶדְפֹּק, וְנַעֲרָה לִי פָתְחָה הַדֶּלֶת.</p>

<br />
</blockquote>

<blockquote>
<p>וַתִּקַּח מִיָּדִי אֶת מְעִילִי וּמַקְלִי,</p>

<p>וַתַּרְאֶה לִי דוּמָם עַל פֶּתַח הַטְּרַקְלִין.</p>

<br />
</blockquote>

<blockquote>
<p>נִכְנַסְתִּי – וְהִנֵּה אִסְטְהָרָה יוֹשֶׁבֶת,</p>

<p>עַל חִוְּרִים פָּנֶיהָ שׁוֹכֶנֶת עַצֶּבֶת.</p>

<br />
</blockquote>

<blockquote>
<p>וְהוּא, הוּא הַבַּעַל, עַל יָדָהּ הוּא יוֹשֵׁב –</p>

<p>וַיְהִי בְהִכָּנְסִי, לִי הִרְכִּין בְּרֹאשׁוֹ,</p>

<br />
</blockquote>

<blockquote>
<p>וּפָנָה אֵלַי בִּלְשׁוֹן אַשְׁכְּנַז: בִּיטְטֶע!</p>

<p>וְהֶרְאָה לִי כִסֵּא לָשֶׁבֶת פֹּה אִתָּם.</p>

<br />
</blockquote>

<h2 id="יח">יח</h2>

<blockquote>
<p>יָשַׁבְתִּי עַל כִּסֵּא, שֶׁעָמַד מִמּוּלָהּ –</p>

<p>וְאִסְטְהָר – כְּאִלּוּ אֵינֶנִּי בָאוּלָם.</p>

<br />
</blockquote>

<blockquote>
<p>עֵינֶיהָ הַנּוּגוֹת מִמֶּנִּי לֹא תִגְרַע –</p>

<p>כִּי אָנַע – מֶבָּטָהּ הַחַם אַחֲרַי נִגְרָר.</p>

<br />
</blockquote>

<blockquote>
<p>צְחוֹק נוּגֶה וְקַל עַל שְׂפָתֶיהָ יֵשׁ ירְעַד;</p>

<p>וּבְכָל זֹאת דּוֹמַנִי, שֶׁאוֹתִי לֹא תִרְאֶה.</p>

<br />
</blockquote>

<blockquote>
<p>עֵינֶיהָ מְדַבְּרוֹת: &#8220;טוֹב שֶׁבֶת מִמּוּלְךָ –&#8221;</p>

<p>וּבְכָל זֹאת לֹא תֵדַע, כִּי אֵשֵׁב לַשֻּׁלְחָן.</p>

<br />
</blockquote>

<blockquote>
<p>וְהוּא, הוּא <strong>לִימִינִי</strong> – נָתַתִּי בוֹ עֵינַי,</p>

<p>וְרֹאשׁוֹ נָע־נָע, שֶׁתְּקָפַתְהוּ הַשֵּׁנָה.</p>

<br />
</blockquote>

<blockquote>
<p>אָז אָקוּם, אֶתְבּוֹנֵן עַל חֶלְקַת צַוָּארוֹ,</p>

<p>וָאַכִּיר סִמָּנֵי צִפָּרְנַי בִּבְשָׂרוֹ,</p>

<br />
</blockquote>

<blockquote>
<p>וְהָאָבָק עַל בִּגְדוֹ. אָז אֶצְעַק דֹּם: הוּא זֶה!</p>

<p>וְהָיָה כֹה זָר כֹּל בָּאוּלָם וּמוּזָר.</p>

<br />
</blockquote>

<blockquote>
<p>בְּרֶגַע זֶה יָקִיץ, יְפַהֵק פֵּהוּקָיו –</p>

<p>וְיַזְמִינֵנִי לִשְׂחוֹק הָאִשְׁקוּקָה.</p>

<br />
</blockquote>

<blockquote>
<p>תּוֹהֶה עָמַדְתִּי וָאֲחַיֵּךְ בְּלִי שֵׂכֶל,</p>

<p>וָאָשׁוּב וָאֵשֵׁב, וְהַמִּשְׂחָק – הוּא הֵחֵל..</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/51816">https://benyehuda.org/read/51816</a></div></body></html>