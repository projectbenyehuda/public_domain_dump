<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>טָהֳרָה</title>
	<meta name="author" content="יצחק קצנלסון"/>
</head>
<body>

<blockquote>
<p>&#8220;לֵךְ אֶל עִיר הָעִוְרִים&#8221; –</p>

<p>הָיָה דְבַר אֲדֹנָי לִי –</p>

<p>&quot;אֶל עַם עַתִּיקֵי־חֹשֶׁךְ,</p>

<p>עָם – יוֹמוֹ אֱשׁוּן לָיְלָה&quot;.</p>

<br />
</blockquote>

<blockquote>
<p>וָאֶשָּׂא רַגְלַי וָאָבוֹא</p>

<p>אֶל עִיר הָעִוְרִים <strong>יוֹמָם</strong>,</p>

<p>וְאֵין רוֹאֶה וְאֵין יוֹדֵעַ</p>

<p>כִּי <strong>נָבִיא</strong> סָר לִמְקוֹמָם.</p>

<br />
</blockquote>

<blockquote>
<p>וָאֶרְאֶה שָׁם בְּנֵי עֹנִי</p>

<p>בֵּין מֻכֵּי הַסַּנְוֵרִים,</p>

<p>דּוֹרְכִים עַל חוֹל זָהָב –</p>

<p>וְאֵין אַף אֶחָד מֵרִים.</p>

<br />
</blockquote>

<blockquote>
<p>זֶה פּוֹשֵׁט יָד – וּלְרַגְלָיו</p>

<p>אֶבֶן־חֵן זוֹרָחַת;</p>

<p>זֶה נִכְשָׁל וְנוֹפֵל אָרְצָה,</p>

<p>זֶה עוֹמֵד עַל פִּי פָחַת.</p>

<br />
</blockquote>

<blockquote>
<p>הָאֶחָד יֵבְךְּ: &quot;אֶת בֵּיתִי</p>

<p>לֹא אֶמְצָא בָעֲלָטָה&#8230;&quot;</p>

<p>וְזֶה שְׂעָרוֹ מוֹרֵט:</p>

<p>&#8220;כִּיס־כַּסְפִּי נִגְנַב עָתָּה!&#8221;</p>

<br />
</blockquote>

<blockquote>
<p>זֶה קוֹרֵא: &#8220;הָהּ, צָמֵאתִי&#8230;&#8221;</p>

<p>דֹּם יִכְרַע – אִי שָׁמָיִם!</p>

<p>דֹּם יִכְרַע וְדֹם יִגְוָע –</p>

<p>וּלְפָנָיו אַמַּת מָיִם.</p>

<br />
</blockquote>

<blockquote>
<p>וָאֶשָּׂא קוֹל וָאֶצְעַק:</p>

<p>אֲהָהּ, אֱלֹהֵי הַשְּׁחָקִים,</p>

<p>לָמָּה פֹה שְׁלַחְתָּנִי?</p>

<p>מַה נוֹרָא זֶה הַמָּקוֹם&#8230;</p>

<br />
</blockquote>

<blockquote>
<p>וַיְהִי לִי דְבָרוֹ לֵאמֹר:</p>

<p>&quot;אִתָּם שֵׁב, הַנָּבִיא,</p>

<p>וְהוֹשִׁיעֵם פֹּה&quot;. וָאֶקְרָא:</p>

<p>־ בַּמֶּה אוֹשִׁיעֵם, אָבִי?</p>

<br />
</blockquote>

<blockquote>
<p>הַאֶפְקַח אֶת עֵינֵיהֶם? –</p>

<p>&quot;חָלִילָה לְךָ, כִּי הָשַׁע</p>

<p>עֵין עַמִּי זֶה בָּאָרֶץ,</p>

<p>וְלֹא בְזֹאת יִוָּשַׁע.</p>

<br />
</blockquote>

<blockquote>
<p>הֲתִקְרַע מָסַךְ רְקִיעִי,</p>

<p>וְתַרְאֶה לוֹ מַה מָּעַל?</p>

<p>אוֹ תְהוֹם תְּבַקַּע לְעֵינָיו</p>

<p>וְחָזָה מָה אֵל פָּעַל?</p>

<br />
</blockquote>

<blockquote>
<p>חָלִילָה לְךָ מִפְּקֹחַ</p>

<p>עֵינֵי עִוְרֵי־אָדָם,</p>

<p>לָמָּה יִרְאוּ עָנְיָם</p>

<p>וְאֶת קֹצֶר יָדָם?</p>

<br />
</blockquote>

<blockquote>
<p>רִפְיוֹנָם לָמָּה יִרְאוּ</p>

<p>וּתְבוּסָתָם שְׁלֵמָה?</p>

<p>וְלָמָּה יֵדְעוּ אֵלֶּה</p>

<p>עַד כַּמָּה אוֹבְדִים הֵמָּה?&quot;</p>

<br />
</blockquote>

<blockquote>
<p>וָאֶקְרָא: אֲהָהּ, אֱלֹהָי,</p>

<p>זֶה עַמְּךָ עֵינָיו <strong>כְָבוֹת</strong> –</p>

<p>בַּמָּה אוֹשִׁיעַ אוֹתוֹ?</p>

<p>&quot;טַהֵר אֶת הַלְּבָבוֹת!</p>

<br />
</blockquote>

<blockquote>
<p>כִּי מִי הֵם אֲשֶׁר יַחְמְלוּ</p>

<p>וִירַחֲמוּ אֶת הָעִוְרִים?</p>

<p>וְהַשָּׁמַיִם – <strong>רְחוֹקִים,</strong></p>

<p>הָאָרֶץ – מְקוֹם <strong>קִבְרָם.</strong></p>

<br />
</blockquote>

<blockquote>
<p>מִי אֲשֶׁר יְחוֹנְנֵם,</p>

<p>וְגוֹמְלָם חֶסֶד מִי הוּא?</p>

<p>עַל מִי יַשְׁלִיכוּ יְהָבָם,</p>

<p>אִם לֹא אִישׁ עַל אָחִיהוּ?</p>

<br />
</blockquote>

<blockquote>
<p>כִּי יִכְאַב אִישׁ וְלֹא יֵדַע</p>

<p>מֵאַיִן לוֹ מַכְאוֹבוֹ,</p>

<p>יְבַקֵּשׁ וְלֹא יִמְצָא נִיב לוֹ –</p>

<p>וּבָא אָז אֶל בֵּית <strong>קְרוֹבוֹ.</strong></p>

<br />
</blockquote>

<blockquote>
<p>וְקָרָא לוֹ: רַחֲמֵנִי,</p>

<p>וּמְאוּם אַל תִּשְׁאַל אוֹתִי&#8230;</p>

<p>וְאִמְּצוֹ זֶה אֶל לִבּוֹ</p>

<p>וְלָחַשׁ: הֲבִינוֹתִי&#8230;</p>

<br />
</blockquote>

<blockquote>
<p>אִם הָיֹה יִהְיֶה אֶחָד,</p>

<p>וּמְצָאוּהוּ מַדְוֵי אַהֲבָה</p>

<p>וְלֹא תְהִי דִמְעָתוֹ חִנָּם,</p>

<p>וְלֹא לַשָּׁוְא יְשַׁוָּע.</p>

<br />
</blockquote>

<blockquote>
<p>כִּי יַעַבְרוּ אִישׁ גַּעֲגוּעִים,</p>

<p>יְהִי עֶרֶב, דְּמִי אוֹר כֵּהֶה;</p>

<p>עוֹמֶמֶת אֵשׁ הַמַּעֲרָב,</p>

<p>וְהָאִישׁ – מַה נַּפְשׁוֹ כְמֵהָה.</p>

<br />
</blockquote>

<blockquote>
<p>כִּי יֵצֵא עִם הֶמְיַת לִבּוֹ, –</p>

<p>אֵי חֵיק בּוֹ יִשְׁפְּכֶנּוּ?</p>

<p>הוּא נִתְלֶה עַל כְּנַף כָּל רוּחַ –</p>

<p>וְכָל רוּחַ חוֹמֵק מֶנּוּ.</p>

<br />
</blockquote>

<blockquote>
<p>עֲרִירִים הֵם וִיתוֹמִים</p>

<p>זֶה בְגִילוֹ וְזֶה בְאֶבְלוֹ,</p>

<p>לֹא יִמְצָא אָח אֶת אָחִיו,</p>

<p>וְלֵב לֹא יִמְצָא לֶב־לוֹ.</p>

<br />
</blockquote>

<blockquote>
<p>אִי לָזֹאת שְׁלַחְתִּיךָ,</p>

<p>לֵךְ, סֹב בֵּינֵיהֶם מַהֵר,</p>

<p>וּצְרֹף לִי שָׁם הַלְּבָבוֹת,</p>

<p><strong>וְטַהֵר, טַהֵר, טַהֵר!&quot;</strong></p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/52008">https://benyehuda.org/read/52008</a></div></body></html>