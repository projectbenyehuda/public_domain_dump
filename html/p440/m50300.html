<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מֵעַל הַיָּרֵחַ</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>יָשְׁבוּ יַחַד בִּכְפִיפָה</p>

<p>יְהוּדִים עֲלֵי אֵם דֶּרֶךְ,</p>

<p>וְאֵלֶּה אֶת אֵלֶּה הִקִּיפוּ</p>

<br />
</blockquote>

<blockquote>
<p>בִּשְּׁאֵלוֹת, כִּי הָיוּ מֵאַרְבַּע</p>

<p>כַּנְפוֹת הָאָרֶץ הָרְחָבָה,</p>

<p>וְאִם הָיוּ בִּכְלָלָם לֹא הַרְבֵּה.</p>

<br />
</blockquote>

<blockquote>
<p>לֹא הַרְבֵּה, אַךְ רָגְשׁוּ, רָגְשׁוּ&#8230;</p>

<p>כִּי עָלוּ בְרֶגֶל לְצֵיּוֹן,</p>

<p>וּבְדַרְכָּם לְצִיּוֹן נִפְגָּשׁוּ:</p>

<br />
</blockquote>

<blockquote>
<p>– שָׁלוֹם עֲלֵיכֶם! – עֲלֵיכֶם</p>

<p>שָׁלוֹם! יְהוּדִי מֵאַיִן,</p>

<p>וּלְהֵיכָן, יְהוּדִי מֵאַיִן,</p>

<p>וּלְהֵיכָן, יְהוּדִי? &#8220;מַה־שְׁמֵכֶם&#8221;?</p>

<br />
</blockquote>

<blockquote>
<p>&#8220;אֲנִי בָא מִן הַמַּעֲרָב&#8230; אוֹיָה!&#8221;</p>

<p>&#8220;וַאֲנִי&#8221; – נֶאֱנַח זֶה &#8220;מִן הַצָּפוֹן&#8230;&#8221;</p>

<p>&#8220;וַאֲנִי – מִן הַדְּרוֹם אָבוֹאָה!&#8221;</p>

<br />
</blockquote>

<blockquote>
<p>עוֹד אֵלֶּה מְדַבְּרִים וְאֵל שׁוֹמְעִים,</p>

<p>וּמַאן־דְּהוּא נוֹפֵל לְפֶתַע</p>

<p>אֶל תּוֹךְ הַכְּנוּפְיָא מִמְרוֹמִים:</p>

<br />
</blockquote>

<blockquote>
<p>בְּרוּכִים הַיּוֹשְׁבִים! נִבְהַלְתֶּם</p>

<p>אֶל נָכוֹן לְמֲרְאִי הַמְּשֻׁנֶּה,</p>

<p>רְאוּת פָּנַי פֹּה לֹא פִּלַּלְתֶּם&#8230;</p>

<br />
</blockquote>

<blockquote>
<p>כֵּן רְחִימָאִים, אוֹרֵחַ</p>

<p>אֲנֹכִי בֵינֵיכֶם מְכֻבָּד,</p>

<p>יְהוּדִי מֵעַל הַיָּרֵחַ –</p>

<br />
</blockquote>

<blockquote>
<p>מֵעַל הַיָּרֵחַ הַלָּבָן;</p>

<p>צְפוּפִים בְּנֵי אָדָם עַל אָרֶץ,</p>

<p>לֹא נִשְׁאַר בִּשְׁבִילִי שָׁם אֶבֶן.</p>

<br />
</blockquote>

<blockquote>
<p>עַל רֶגֶל רַק אַחַת, רַק אַחַת</p>

<p>נִסִּיתִי עֲמֹד, אַךְ הָאָרֶץ</p>

<p>הִתְכַּוְּצָה וְנֶעֶלְמָה מִתַּחַת.</p>

<br />
</blockquote>

<blockquote>
<p>וּבְשָׁעָה – לֹא יוֹם וְלֹא לַיְלָה –</p>

<p>תָּלוּי נִמְצֵאתִי בָאֲוִיר,</p>

<p>לֹא מַטָּה וְגַם לֹא לְמַעְלָה,</p>

<p>עִם עוֹד קְהַל יְהוּדִים צֹוֵחַ –</p>

<p>וְאוּלָם אֲנִי הִתְחַכַּמְתִּי</p>

<p>וָאֲטַפֵּס עַל פְּנֵי הַיָּרֵחַ&#8230;</p>

<br />
</blockquote>

<blockquote>
<p>עָלִיתִי עָלָיו בְּקֹשִׁי,</p>

<p>עִם מַקְלִי וְעִם תַּרְמִילִי,</p>

<p>וְהִנַחְתִּים מִתַּחַת לְרֹאשִׁי&#8230;</p>

<br />
</blockquote>

<blockquote>
<p>יָשַׁנְתִּי שָׁם שֵׁנָה חֲטוּפָה,</p>

<p>נָדְדָה שְׁנָתִי גַּם שָׁמָּה,</p>

<p>כְּמוֹ עַל הָאָרֶץ הַצְּפוּפָה.</p>

<br />
</blockquote>

<blockquote>
<p>וְעוֹד בּוֹ בַלַּיְלָה, לַיִל תֹּהוּ,</p>

<p>חָוַרְתִּי עַל פְּנֵי הַיָּרֵחַ,</p>

<p>הָיִיתִי כָמוֹהוּ, כָּמוֹהוּ.</p>

<br />
</blockquote>

<blockquote>
<p>אִתּוֹ סוֹבַבְתִּי בַּגַּלְגַּל,</p>

<p>צָבְתָה בָרָעָב שָׁם בִּטְנִי,</p>

<p>בִּרְעָבִי נַעֲשֵׂיתִי עֲגַלְגַּל.</p>

<br />
</blockquote>

<blockquote>
<p>הָיִיתִי כָמוֹהוּ, כִּיְרֵחִי,</p>

<p>חִישׁ דָּלַל וְחָרַב מַעְיָנִי,</p>

<p>וְרֵיחִי שָם פָּג וְנָס לֵחִי.</p>

<br />
</blockquote>

<blockquote>
<p>עָשִׂיתִי כְכָל־אֲשֶׁר עָשָׂה:</p>

<p>עַל חוּג הַשָּׂמַיִם בַּלֵּילוֹת</p>

<p>שׁוֹטַטְנוּ לְבַקֵּשׁ פַּרְנָסָה.</p>

<br />
</blockquote>

<blockquote>
<p>מְזֵי רָעָב בֵּין כּוֹכְבֵי הַלֶּכֶת</p>

<p>שׁוֹטַטְנוּ וְהִנֵה הָאָרֶץ –</p>

<p>הִיא בָנוּ בְקוֹל מִתְבָּרֶכֶת&#8230;</p>

<br />
</blockquote>

<blockquote>
<p>יֵשׁ שְׁנַיִם עָלֵינוּ חָלְפוּ,</p>

<p>זָכָר וּנְקֵבָה ־ וְהִתְנַשְּׁקוּ,</p>

<p>וְהִשְׁתּוֹמְמוּ לָנוּ: מָה יָפוֹּ!</p>

<br />
</blockquote>

<blockquote>
<p>שָׁמַעְנוּ בְנֶפֶשׁ נְכֵאָה</p>

<p>שִׁיר תְּהִלָּה מִפִּיּוֹת אֲהוּבִים</p>

<p>וּשְׂבֵעִים, עַל כּוֹכָב שָׂבֵע&#8230;</p>

<br />
</blockquote>

<blockquote>
<p>בֵּין כּוֹכְבֵי אֵין סְפֹר וּמַזָּלוֹת,</p>

<p>כְּמֵתִים בֵּין חַיִּים שׁוֹטַטְנוּ ־</p>

<p>וְעֵנֵינוּ הֵן רוֹאוֹת וְכָלוֹת.</p>

<br />
</blockquote>

<blockquote>
<p>אַךְ קוֹל אֵלַי בָּא מְשַׂמֵּחַ,</p>

<p>כִּי רִחַם הַמָּקוֹם אֶת צִיּוֹן,</p>

<p>וְאֵרֵד מֵעַל הַיָּרֵחַ.</p>

<br />
</blockquote>

<blockquote>
<p>כִּלְעֻמַּת שֶׁעָלִיתִי – יָרַדְתִּי.</p>

<p>אַל תַּחְקְרוּ&#8230; לֹא מֵרֹב טוֹבָה</p>

<p>אֶת הַיָּרֵחַ חָמַדְתִּי.</p>

<br />
</blockquote>

<blockquote>
<p>לְאַחַר שֶׁכִּלָּה אֶת דְּבָרָיו,</p>

<p>תָּקְעוּ הַיְּהוּדִים לוֹ שָׁלוֹם,</p>

<p>זֶה אַחַר זֶה אֵלָיו קָרַב,</p>

<br />
</blockquote>

<blockquote>
<p>לָחֲצוּ אֶת יָדוֹ, הִסְתַּכְּלוּ</p>

<p>בְּפָנָיו, מִשְּׁשׁוּ הַתַּרְמִיל,</p>

<p>מִשְּׁשׁוּ, מִשְּׁשׁוּ מַקְלוֹ&#8230;</p>

<br />
</blockquote>

<blockquote>
<p>לֹא חָדְלוּ בּוֹ לַעֲנוֹת בָּעִנְיָן,</p>

<p>עַד שֶׁעָמְדוּ וְהִתְפַּלְּלוּ מִנְחָה</p>

<p>וְצֵרְפוּ גַם אוֹתוֹ לְמִנְיָן.</p>

<br />
</blockquote>

<blockquote>
<p>אַחֲרֵי תְּפִלָּתָם בַּקֹּדֶשׁ</p>

<p>קָרָא הַיְּהוּדִי: רַבּוֹתַי,</p>

<p>אָנוּ עוֹמְדִים בְּאֶמְצַע הַחֹדֶשׁ&#8230;</p>

<br />
</blockquote>

<blockquote>
<p>שָׁמְעוּ וְאִישׁ לֹוֹ עָנָה,</p>

<p>זֶה עַל גַּב זֶה דֹּם הִתְגּוֹדֵד,</p>

<p>שֶׁנִזְכַּר בְּקִדּוּשׁ־לְבָנָה&#8230;</p>

<br />
</blockquote>

<blockquote>
<p>הִתְחִילוּ מְרַקְּדִים לְמוּלָהּ –</p>

<p>וְאֶחָד בֵּינֵיהֶם מְרַקֵּד</p>

<p>כְּנֶגְדָּהּ שָׁם, יוֹתֵר מִכֻּלָּם.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50300">https://benyehuda.org/read/50300</a></div></body></html>