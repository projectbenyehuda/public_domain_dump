<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בַּלֵּיל חִבְּקַתְנִי שִׁדָּה</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>בַּלֵּיל חִבְּקַתְנִי שִׁדָּה. עוֹד לֹא יָשַׁנְתִּי,</p>

<p>שָׁכַבְתִּי עַל מִשְׁכָּבִי וְהִרְהָרְתִּי;</p>

<p>רַגְלַי לִמְרַאשׁוֹתַי וְרֹאשִׁי לִמְרַגְלוֹתָי,</p>

<p>יָדַי תַּחַת רֹאשִׁי וּפָנַי אֶל הַתִּקְרָה.</p>

<p>עֵינַי תָּעוּ בְלִי כָל צֹרֶךְ עַל הַתִּקְרָה —</p>

<p>גַּם הִרְהוּרַי תָּעוּ שָׁמָּה בְלִי כָל צֹרֶךְ.</p>

<br />
</blockquote>

<p><strong>*</strong></p>

<blockquote>
<p>בִּקַּשְׁתִּי אֶת שֶׁאָהֲבָה נַפְשִׁי וְלֹא מָצָאתִי.</p>

<p>עַד חֲצוֹת לַיְלָה בִּקַּשְׁתִּי בְרֹאשׁ כָּל חוּצוֹת,</p>

<p>בְּכָל הַשְּׁבִילִים וְהַמִּשְׁעוֹלִים עָבַרְתִּי בָדָד,</p>

<p>דָּפַקְתִּי בְכָל הַתְּרִיסִים וְהַחֲלוֹנוֹת:</p>

<p>— &quot;הֲיֵשׁ פֹּה נַעֲרָה תַמָּה, נַעֲרָה יָפָה?</p>

<p>עִם קְוֻצּוֹת שְׁחוֹרוֹת וְעֵינַיִם חוֹלְמוֹת —</p>

<p>תֵּצֵא נָא עִמָּדִי לְקַדֵּם פְּנֵי הַשַּׁחַר&#8230; —&quot;</p>

<br />
</blockquote>

<p><strong>*</strong></p>

<blockquote>
<p>הַלַּיְלָה הָיָה עָמוֹק, עָמוֹק מְאֹד וְשָׁחוֹר —</p>

<p>הוּא בָלַע אֶת קְרִיאוֹתַי וְהֵקִיא לִי אֶת הֵדָן&#8230;</p>

<p>כּוֹכָבִי יָצָא עִמִּי, אַךְ עָמַד רָחוֹק בְּשָׁמָיו,</p>

<p>חִוֵּר וְנִפְחָד כָּמוֹנִי, יְחִידִי בֵּין רִבּוֹא עֲנָנִים.</p>

<br />
</blockquote>

<blockquote>
<p>— הֲיֵשׁ פֹּה נַעֲרָה תַמָּה? וְאֵין מֵשִׁיב לִי וְאֵין עוֹנֶה —</p>

<p>וָאָשׁוּב בְּאֶמְצַע לַיְלָה אֶל חֶדְרִי — וְנֵרוֹ דוֹעֵךְ,</p>

<p>וָאֶשְׁכַּב בַּאֲשֶׁר שָׁכַבְתִּי, עָיֵף הָיִיתִי וְלֹא הִשְׁגַּחְתִּי,</p>

<p>בְּלִי צֹרֶךְ תָּעוּ עֵינַי וְהִרְהוּרַי אֶל הַתִּקְרָה&#8230;</p>

<br />
</blockquote>

<blockquote>
<p>בַּלֵּיל חִבְּקַתְנִי שִׁדָּה, בְּאֶמְצַע הַלַּיְלָה בָאָה,</p>

<p>בִּלְבוּשׁ נַעֲרָה תַמָּה וְיָפָה, יָפָה מְאֹד —</p>

<p>עִם קְוֻצּוֹת שְׁחוֹרוֹת, עִם עֵינַיִם חוֹלְמוֹת,</p>

<p>לֹא בָאָה בִצְעָדִים, רִשְׁרוּשׁ שִׂמְלָתָהּ רַק עָלָה</p>

<p>כְּהֶמְיַת הָרוּחַ הַקַּלִּיל וּכְרַחַשׁ הַכְּרוּבִים הַתְּמִימִים.</p>

<p>בָּאָה וְיָשְׁבָה עַל יָדִי וְלִטְּפָה וְסִלְסְלָה שְׂעָרִי.</p>

<p>קַר לְךָ, נַעֲרִי, לִי דוֹבְבָה, אֲנִי אֶשְׁכַּב לְצַלְעָךְ, הַנָּעַר,</p>

<p>נוּמָה נוּמָה עַל שָׂדַי הַלְּבָנוֹת וְעָלָה רֹאשְׁךָ וְלִבְּךָ בְאֵשׁ,</p>
</blockquote>

<blockquote>
<p>אֲנִי חַמָּה כַּשֶּׁמֶשׁ, אֲנִי אֶהְיֶה לְךָ <strong>שֶׁמֶשׁ</strong> בַּלָּיְלָה! —</p>

<br />
</blockquote>

<blockquote>
<p>הִיא צָחֲקָה לְתוֹךְ לִבִּי וְנֶעֱלְמָה, הַשִּׁדָּה!</p>

<p>הֱקִיצוֹתִי בִפְחָדִים, הַצְּלָלִים כְּבָר הָלְכוּ וְהִטַּשְׁטְשׁוּ,</p>

<p>גּוּשֵׁי הַלַּיְלָה הָלְכוּ וְנָמֹגוּ, בְחִוְּרַת הַבֹּקֶר,</p>

<p>בַּמִּזְרָח הַחֲוַרְוָר כְּבָר הִזְהִיר הַשַּׁחַר הַנָּאוֶה — — —</p>

<p>אָנֹכִי רָאִיתִי אֶת זָהֳרוֹ וְזָהֳרוֹ עָלַי לֹא נָפַל&#8230;</p>

<p>וָאֵדַע כִּי טָמֵא אָנֹכִי, וָאֵדָע כִּי שִׁדָּה חִבְּקַתְנִי —</p>

<p>וָאֶצְפֹּן אֶת רֹאשִׁי בְכָרִי וָאֶבְכֶּה וָאֶבְכֶּה. —</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/47946">https://benyehuda.org/read/47946</a></div></body></html>