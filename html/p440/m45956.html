<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עִם הָאוֹרוֹת וְעִם הַצְּלָלִים</title>
	<meta name="author" content="יצחק קצנלסון"/>
</head>
<body>

<h2 id="i">I</h2>

<blockquote>
<p>כִּמְדֻמָּה לִי, שֶׁאֶשְׁמַע רַחַשׁ שַׂלְמָה</p>

<p>וּדְפִיקַת יַד עֲנֻגָּה,</p>

<p>וּנְשִׁימָה זְהִירָה וְלוֹהֶטֶת</p>

<p>בְּדֶלֶת חֶדְרִי מִתְחַבֶּטֶת&#8230;</p>

<p>– אֶחֱזִי בַמַּנְעוּל, עַלְמָה,</p>

<p>וְלַחֲצִי חֶרֶשׁ עָלָיו,</p>

<p>וְחֶרֶשׁ פִּתְחִי דַלְתִּי, וְחֶרֶשׁ בּוֹאִי –</p>

<p>בְּמִסְדְּרוֹן אָרֹךְ זֶה וְאָפֵל גָּרִים</p>

<p>אֲנָשִׁים זָרִים, –</p>

<p>אַל תִּרְאֶה אוֹתָךְ פֹּה עֵין־רֹאִי&#8230;</p>

<p>לִבִּי כָּמַהּ לָךְ בַּחֲשָׁאִי, לִבִּי עָרַג אִלֵּם,</p>

<p>וְאֵין יוֹדֵעַ בְּמִסְדְּרוֹן זֶה עַל גַּעֲגוּעַי</p>

<p>וְעַל תַּאֲוֹתַי אֲשֶׁר אִתִּי.</p>

<br />
</blockquote>

<h2 id="ii">II</h2>

<blockquote>
<p>מַה שְׂמֵחָה נַפְשִׁי לִקְרַאת בּוֹאֵךְ, עַלְמָה –</p>

<p>הֱיִי לִי בְרוּכָה!</p>

<p>שְׁבִי עַל בִּרְכִּי זוֹ, הִשָּׁעֲנִי עַל יָדִי</p>

<p>וְהִשָּׁאֲרִי לְעוֹלָם פֹּה עִמָּדִי,</p>

<p>פֹּה, בִּנְוֵה־הַמְּנוּחָה.</p>

<p>אֲנִי לֹא אַטְרִיד אוֹתָךְ גַּם בִּשְׁאֵלָה אַחַת,</p>

<p>לֹא אֶשְׁאֲלָה לִשְׁמֵךְ,</p>

<p>מֵאַיִן בָּאת וְאֵיךְ?</p>

<p>וּמִי שֶׁשְּׁלָחֵךְ אֵלַי הֵנָּה?</p>

<p>אִם יַלְדַת־שְׁחָקִים אַתְּ אוֹ בַת־הַשַּׁחַת?</p>

<p>הֲבָאת עַל כַּנְפֵי עַיִט אוֹ עַל אֶבְרוֹת יוֹנָה? –</p>

<p>הֱיִי לִי בְרוּכָה!</p>

<br />
</blockquote>

<h2 id="iii">III</h2>

<blockquote>
<p>אֲנִי אֵינֶנִּי עָגוּם וְאֵינֶנִּי צוֹהֵל,</p>

<p>לֹא יִקְסֹם אוֹתִי בְּרַק הַיּוֹם,</p>

<p>בַּלֵּיל לֹא יַחֲרִידוּנִי פַחֲדֵי־חֲלוֹם.</p>

<p>אֵינֶנִּי נָס מִפְּנֵי הַשָּׂטָן,</p>

<p>וְלֹא אֲחַכֶּה גַם לְבִיאַת גּוֹאֵל&#8230;</p>

<br />
</blockquote>

<h2 id="iv">IV</h2>

<blockquote>
<p>רַק אַתְּ אִם תִּצְהֲלִי בְּבֹקֶר אֶחָד</p>

<p>לְקֶרֶן־זָהָב יָפָה שֶׁנִּצְנְצָה בְחַלּוֹנִי</p>

<p>לְתֻמָּה, מִבְּלִי דַעַת, מִבְּלִי רָצוֹן,</p>

<p>וְטִפְּסָה עֲלֵי אֶדְנוֹ, מִמֶּנּוּ עֲלֵי כַפִּי,</p>

<p>מִכַּפִּי עַל כַּף־יָדֵךְ, וְחָמְדָה לָהּ גַּם לָצוֹן:</p>

<p>וְנִנְעֲצָה בְפִיךְ, וְזָחֲלָה עַל אַפִּי&#8230;</p>

<p>וְאָז אִם תִּצְהֲלִי וְתֹאמְרִי לִי:</p>

<p>צְהַל, צְהַל, גַּם אַתָּה צְהָל!</p>

<p>וְאֶצְחַק גַּם אָנֹכִי, וְנִצְחַק שְׁנֵינוּ יַחַד –</p>

<p>אַתְּ תִּצְחֲקִי לִזְהַב הָאוֹר,</p>

<p>וַאֲנִי לִשְׁחוֹר –</p>

<p>עֵינַיִךְ&#8230;</p>

<p>אַתְּ תִּתְרַפְּקִי עַל הַקֶּרֶן הַמֻּזְהָבָה,</p>

<p>וַאֲנִי עַל צַוָּארַיִךְ –</p>

<p>וּשְׁנֵינוּ נֹאחַז בַּלֶּהָבָה&#8230;</p>

<br />
</blockquote>

<h2 id="v">V</h2>

<blockquote>
<p>אַךְ אַתְּ אִם תֶּהֱמִי כַיּוֹנָה בְּעֶרֶב סַגְרִיר</p>

<p>וְתֵבְךְּ לְמַרְאֵה צְלָלִים –</p>

<p>רוֹעֲדִים וּשְׁחוֹחִים,</p>

<p>נִבָּטִים מִן הַתִּקְרָה מֵעַל גַּבֵּי כְּתָלִים,</p>

<p>צְלָלִים בּוֹכִים,</p>

<p>גְּוִיּוֹת שְׁחוֹרוֹת חַיּוֹת עִם צַעַר עוֹלָם כָּמוּס,</p>

<p>פּוֹשְׁטוֹת יַד וְצַוָּאר כִּמְבַקְּשׁוֹת לָמוּת&#8230;</p>

<p>וְגֶשֶׁם טוֹרֵד,</p>

<p>טִפּוֹת טִפּוֹת יוֹרֵד,</p>

<p>טִפּוֹת טִפּוֹת מַכֶּה בַעֲלָטָה:</p>

<p>הַמָּוֶת יָבוֹא, יָבוֹא, אַךְ לֹא עָתָּה!..</p>

<p>וְאָז אִם תֶּהֱמִי וְתֹאמְרִי לִי:</p>

<p>בְּכֵה, בְּכֵה, גַּם אַתָּה בְכֵה! –</p>

<p>וְאֶבְכֶּה גַּם אָנֹכִי, וְנִבְכֶּה שְׁנֵינוּ יַחַד;</p>

<p>אַתְּ תִּבְכִּי אֶל הַצְּלָלִים הָעֲגוּמִים,</p>

<p>אֲנִי – לִרְסִיס דִּמְעָתֵךְ&#8230;</p>

<p>אַתְּ תִּתְרַפְּקִי עַל אֲפֵל הַצְּלָלִים –</p>

<p>אֲנִי עַל שִׁמֲמוֹת לִבָּתֵךְ&#8230;</p>

<p>וְעִם שַׁחַר חָדָשׁ – וּבָא קַו זֹהַר רִאשׁוֹן</p>

<p>לְטַהֵר אֶת הָעוֹלָם וּלְצַפּוֹת אוֹתוֹ זָהָב,</p>

<p>וּמָצָא אֶת הַזָּוִית שֶׁבָּהּ נִישָׁן –</p>

<p>אֲנַחְנוּ וַאֲגֻדַּת צְלָלִים,</p>

<p>וְהֵדִיחַ גַּם זִכְרֵנוּ עִם הַצְּלָלִים.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/45956">https://benyehuda.org/read/45956</a></div></body></html>