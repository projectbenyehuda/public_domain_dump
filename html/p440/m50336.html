<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תַּעֲלוּלֵי לָיְלָה</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>בַּלֵּיל חִבְּקַתְנִי שִׁדָּה. עוֹד לֹא יָשַׁנְתִּי,</p>

<p>שָׁכַבְתִּי בַאֲשֶׁר שָׁכַבְתִּי עַל מִשְׁכָּבִי,</p>

<p>שָׁכַבְתִּי וְהִרְהָרְתִּי.</p>

<p>רַגְלַי לִמְרַאֲשׁוֹתַי וְרֹאשִׁי לְמַרְגְּלוֹתָי,</p>

<p>יָדַי תַּחַת רֹאשִׁי וּפָנַי אֶל הַתִּקְרָה –</p>

<p>בְּלִי כָל צֹרֶךְ תָּעוּ עֵינַי עַל הַתִּקְרָה –</p>

<p>גַּם הִרְהוּרַי תָּעוּ שָׁמָּה בְלִי כָל צֹרֶךְ.</p>

<br />
</blockquote>

<blockquote>
<p>בִּקַּשְׁתִּי אֵת שֶׁאָהֲבָה נַפְשִׁי וְלֹא מְצָאתִיהָ,</p>

<p>עַד חֲצוֹת לַיְלָה בִקַּשְׁתִּי בְרֹאשׁ כָּל חוּצוֹת,</p>

<p>בְּכָל הַשְׁבִילִים וְהַמִּשְׁעוֹלִים עָבַרְתִּי בָדָד,</p>

<p>דָּפַקְתִּי בְכָל הַתְּרִיסִים וְהַחַלּוֹנוֹת!</p>

<p>אִם כַּאן הִיא הַנַּעֲרָה, אִוִּיתִיהָ?</p>

<p>הַנַּעֲרָה עִם קְוֻצוֹתֶיהָ שְׁחוֹרוֹת וְעֵינֶיהָ חוֹלְמוֹת –</p>

<p>תֵּצֵא נָא עִמָּדִי לְקַדֵּם פְּנֵי-הַשַׁחַר&#8230;–</p>

<p>הַלַּיְלָה הָיָה עָמֹק, עָמֹק מְאֹד וְשָׁחוֹר –</p>

<p>הוּא בָלַע אֶת קְרִיאוֹתַי וְהֵקִיא לִי אֶת הֵדָן&#8230;</p>

<p>כּוֹכָבִי יָצָא עִמִּי, אַךְ עָמַד רָחוֹק בְּשָׁמָיו,</p>

<p>חִוֵּר וְנִפְחָד כָּמוֹנִי, יְחִידִי בֵין רִבּוֹא עֲנָנִים.</p>

<p>אִם כַּאן הִיא הַנַּעֲרָה? וְאֵין מֵשִׁיב לִי וְאֵין עוֹנֶה.</p>

<p>וָאָשׁוּב בְּאֶמְצַע לַיְלָה אֶל חֶדְרִי – וְנֵרוֹ דוֹעֵךְ,</p>

<p>וָאֶשְׁכַּב בַּאֲשֶׁר שָׁכַבְתִּי, עָיֵף הָיִיתִי וְלֹא הִשְׁגַּחְתִּי,</p>

<p>בְּלִי צֹרֶךְ תָּעוּ עֵינַי וְהִרְהוּרַי עַל הַתִּקְרָה&#8230;</p>

<br />
</blockquote>

<blockquote>
<p>בַּלֵּיל חִבְּקַתְנִי שִׁדָּה, בְּאֶמְצַע הַלַּיְלָה בָאָה,</p>

<p>בִּלְבוּשׁ הַנַּעֲרָה שֶׁאִוִּיתִיהָ,</p>

<p>עִם קְוֻצוֹת שְׁחוֹרוֹת, עִם עֵינַיִם חוֹלְמוֹת,</p>

<p>לֹא בָאָה בִצְעָדִים, רִשְׁרוּשׁ שִׂמְלָתָה רַק עָלָה,</p>

<p>כְּהֶמְיַת הָרוּחַ הַקַלִיל וּכְרַחַשׁ הַכְּרוּבִים הַתְּמִימִים.</p>

<p>בָּאָה וְיָשְׁבָה עַל יָדִי, וְלִטְּפָה וְסִלְסְלָה שְׂעָרִי:</p>

<p>&quot;קרַ לְךָ, נַעֲרִי – לִי דוֹבְבָה – אֲנִי אֶשְׁכַּב לְצַלְעֲךָ, נַעֲרִי,</p>

<p>נוּמָה, נוּמָה עַל שָׁדַי הַלְּבָנִים וְעָלָה רֹאשְׁךָ וְלִבְּךָ בְּאֵשׁ,</p>

<p>אֲנִי חַמָּה כַשֶׁמֶשׁ, אֲנִי אֶהְיֶה לְךָ שֶׁמֶש בַּלָּיְלָה!&quot;</p>

<br />
</blockquote>

<blockquote>
<p>הִיא צָחֲקָה לְתוֹךְ לִבִּי וְנֶּעֶלְמָה, הַשִּׁדָֹה!</p>

<p>הֱקִיצוֹתִי בִפְחָדִים, הַצְּלָלִים כְּבָר הָלְכוּ וְנִטַּשְׁטְּשׁוּ,</p>

<p>גּוּשֵׁי הַלַיְלָה הָלְכוּ וְנָמוֹגוּ בְחִוְרוֹן הַבֹּקֶר,</p>

<p>בַּמִּזְרָח הַחֲוַרְוָר כְּבָר הִזְהִיר הַשַּׁחַר הַנָּאוָה –</p>

<p>אָנֹכִי רָאִיתִי אֶת זָהֳרוֹ וְזָהֳרוֹ עָלַי לֹא נָפָל&#8230;</p>

<p>וָאֵדַע, כִּי טָמֵא אָנֹכִי, וָאֵדַע, כִּי שִׁדָּה חִבְּקַתְנִי –</p>

<p>וָאֶצְפֹּן אֶת רֹאשִׁי בְכָרִי וָאֶבְכֶּה.</p>

<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50336">https://benyehuda.org/read/50336</a></div></body></html>