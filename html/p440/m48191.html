<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אמנון</title>
	<meta name="author" content="יצחק קצנלסון"/>
</head>
<body>

<p><strong>מחזה בשלוש מערכות</strong></p>

<p><strong>לא–ר לבית א.ק.</strong></p>

<blockquote>
<p>לוּלֵא אַתְּ עָלִית כִּצְפִירַת בֹּקֶר בְּמִזְבַּח שָׁמָי,</p>

<p>וְלוּ כַּשַּׁחַר לֹא בָקַעְתְּ וְדָרַכְתְּ עַל בָּמֳתֵי עָבָי –</p>

<p>לֹא עָלָה וְזָרַח אַחֲרַיִךְ שִׁמְשִׁי זֶה כָל יָמָי,</p>

<p>וְהָיָה יוֹקֵד לְבַטָּלָה בִי בִתְהֹם לְבָבִי.</p>

<br />
</blockquote>

<blockquote>
<p>לוּלֵא אַתְּ נִקְרֵית כְּעֶדְנָה לִי בְמִּדְבַּר חַיָּי,</p>

<p>וְלוּ בְחֹם עֵינַיִךְ לֹא תָבֹאִי וְתַעַמְדִי לְפָנַי –</p>

<p>וְלֹא נֵעוֹרוּ בִי לְעוֹלָם כָּל שְׂפוּנֵי־טְמוּנֵי מַאֲוַיָּי</p>

<p>וּמִלִּבִּי צוּר – לֹא הָיוּ בּוֹקְעִים אֵלֶּה מַעְיָנַי.</p>

<br />
</blockquote>

<blockquote>
<p>נִדּוֹן לְמִיתָה, לִקְרַאת הַמָּוֶת אֶתְנַהֵל שַׁח וַעֲרִירִי,</p>

<p>אַךְ עִמָּדֵךְ – מִתּוֹךְ צְחוֹק עָשִׂיתִי דַרְכִּי עִמָּדֵךְ;</p>

<p>מִתּוֹךְ צְחוֹק לִקְרַאת הַמָּוֶת אֵלֵךְ וְלֹא אִירָא,</p>

<p>לֹא נוֹרָא הַדֶּרֶךְ לַמָּוֶת בְּלֶכְתִּי עַל יָדֵךְ.</p>

<br />
</blockquote>

<blockquote>
<p>לֹא רְאִיתִיו מֵעוֹלָם וִירֵאתִיו, אַךְ בְּקִרְבָתֵךְ</p>

<p>הִבְלַגְתִּי עַל פַּחֲדִי וָאֹמַר: יְהִי מָה, אֶרְאֶנּוּ!</p>

<p>נָהוּג בְּיָדֵךְ קָרַבְתִּי לַפַּרְגּוֹד וָאָרֶם הַמָּסָךְ,</p>

<p>וָאָצִיץ מֵעֵבֶר לַחַיִּים, וְהִנֵּה, הַמָּוֶת אֵינֶנּוּ.</p>
</blockquote>

<blockquote>
<br />
</blockquote>

<h2 id="הנפשות">הנפשות</h2>

<p><strong>אַמְנוֹן</strong> בן־המלך</p>

<p><strong>תָּמָר</strong> אחות אבשלום</p>

<p><strong>דָּוִד</strong> מלך יהודה וישראל</p>

<p><strong>אֲחִינֹעַם</strong> אשת דוד, אֵם אמנון</p>

<p><strong>נָתָן</strong> הנביא</p>

<p><strong>יוֹנָדָב</strong> רֵעַ אמנון</p>

<p><strong>חוּשָׁי</strong> עבד אמנון</p>

<p><strong>חָגְלָה</strong> בתו, פילגש אמנון</p>

<p><strong>זָבָד; הֵימָן; שֶׁבַע בֶּן־בִּכְרִי</strong> נערי בן־המלך</p>

<p><strong>עבדי המלך דוד ובני לוויָתו</strong></p>

<p><strong>מקום המחזה</strong>: ירושלים. בהיכל אמנון</p>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBNVo1QWc9PSIsImV4cCI6bnVsbCwicHVyIjoiYmxvYl9pZCJ9fQ==--7227ac7ce012f1f245a0a7ff3b05282783810497/1.jpg" alt="1.jpg" />
<figcaption>1.jpg</figcaption>
</figure>

<h2 id="מערכהראשונה">מערכה ראשונה</h2>

<p>הנפשות</p>

<p><strong>אַמְנוֹן</strong></p>

<p><strong>חוּשָׁי</strong></p>

<p><strong>חָגְלָה</strong></p>

<p><strong>יוֹנָדָב</strong></p>

<p><strong>תָּמָר</strong></p>

<p>מימינו ומשמאלו של הרואה</p>

<p>בהיכל אמנוֹן. ביַרכּתֵי החדר תא. בתא יצוע. המסך על־פני פתח התא מופשל מזה ומזה.</p>

<p><strong>אמנון</strong> (סרוח על פני יצוע מרבדים נמוך מצד ימין, פניו אל הקיר, אחרי רגעי דממה אחדים).</p>

<blockquote>
<p>חוּשַׁי!</p>
</blockquote>

<p><strong>חושי</strong> (בא משמאל)</p>

<p><strong>אמנון</strong> (הרגיש בו ואיננו מֵסֵב פניו מעבר הקיר)</p>

<blockquote>
<p>חוּשַׁי!</p>
</blockquote>

<p><strong>חושי</strong></p>

<blockquote>
<p>קָרָאת לִי – הִנֵּנִי.</p>
</blockquote>

<p><strong>אמנון</strong> (פניו עוד מָפנים לקיר)</p>

<blockquote>
<p>זֶה עַתָּה הֱקִיצוֹתִי.</p>
</blockquote>

<p><strong>חושי</strong></p>

<blockquote>
<p>הֱיֶה בָּרוּךְ!</p>
</blockquote>

<p><strong>אמנון</strong></p>

<blockquote>
<p>הֱקִיצוֹתִי – אַךְ אֶת עֵינִי טֶרֶם עוֹד פָּקַחְתִּי.</p>
</blockquote>

<blockquote>
<p>הַשֶׁמֶשׁ עָלָה?</p>
</blockquote>

<p><strong>חושי</strong></p>

<blockquote>
<p>עָלָה.</p>
</blockquote>

<p><strong>אמנון</strong></p>

<blockquote>
<p>מַה בִּתֶּךָ?</p>
</blockquote>

<p><strong>חושי</strong></p>

<blockquote>
<p>עוֹד טֶרֶם שָׁבָה.</p>
</blockquote>

<p><strong>אמנון</strong> (הופך את פניו בבת־אחת מעֵבר הקיר ויושב על היצוע)</p>

<blockquote>
<p>לֹא שָׁבָה עוֹד!</p>
</blockquote>

<blockquote>
<p>מַדּוּעַ עוֹד לֹא שָׁבָה?</p>
</blockquote>

<blockquote>
<p>הֵן תְּמוֹל הָלָכָה? הִיא הָלְכָה עִם הָעָרֶב.</p>
</blockquote>

<p><strong>חושי</strong></p>

<blockquote>
<p>הִיא לָנָה שָׁם הַלַּיְלָה.</p>
</blockquote>

<p><strong>אמנון</strong></p>

<blockquote>
<p>לָנָה שָׁם&#8230; בְּבֵית אַבְשָׁלוֹם לָנָה –</p>
</blockquote>

<blockquote>
<p>פְּתַח הַחַלוֹן! –</p>
</blockquote>

<p><strong>חושי</strong> (מסיר את הוילון, זרם קרניים פורץ במבוא החלון העגול)</p>

<p><strong>אמנון</strong></p>

<blockquote>
<p>הָצֶץ, הָצֶץ בּוֹ –</p>

<p>כִּי תִרְאֶה אֶת הַנַּעֲרָה הוֹלֶכֶת,</p>

<p>וְרָמַזְתָּ לָהּ בַיָּד, בַּיָּד –</p>

<p>וְתָחִיש פְּעָמֶיה.</p>
</blockquote>

<p><strong>חושי</strong> (מציץ בחלון, הוא כולו טָבול באור)</p>

<blockquote>
<p>לֹא אֶרְאֶנָּה.</p>
</blockquote>

<p><strong>אמנון</strong></p>

<blockquote>
<p>רְאֵה, גַם רְאֵה, עַד כְּלוֹת עֵינֶיךָ, רְאֵה,</p>
</blockquote>

<blockquote>
<p>וּקְרָא לָהּ, קְרָא!</p>
</blockquote>

<p><strong>חושי</strong> (קורא מעבר לחלון)</p>

<blockquote>
<p>מַהֲרִי, חָגְלָה, בוֹאִי! בוֹאִי!</p>
</blockquote>

<p><strong>אמנון</strong></p>

<blockquote>
<p>חֲדָל!</p>

<p>בְּלִבְּךָ קְרָא לָהּ, חוּשַׁי</p>

<p>זֶה קוֹלְךָ בְּרֹאשִׁי נִחָת,</p>

<p>עוֹד מְעַט וּנְקָבוֹ –</p>

<p>וּבֵית אַבְשָׁלוֹם רָחוֹק,</p>

<p>לֹא יַגִּיעַ עָדָיו. בְּלִבְּךָ קְרָא לָהּ!</p>
</blockquote>

<p><strong>חושי</strong></p>

<blockquote>
<p>אֵיךְ אֶקְרָא לָהּ בְלִבִּי?</p>

<p>לֵאלֹהִים פִּתְרוֹנִים בִּיְרוּשָׁלַיִם, –</p>
</blockquote>

<p><strong>אמנון</strong></p>

<blockquote>
<p>שְׁאַל בְּקִרְבְּךָ, כִּי תָבוֹא.</p>

<p>כָּמוֹנִי־אֲנִי שְׁאַל.</p>

<p>אַךְ זָר אֲנִי לְבִתֶּךָ – וְאִם פִּילַגְשִׁי הִיא!</p>

<p>לֹא תִשְׁמַע אֶת קוֹל דָּמַי,</p>

<p>וְאַתָּה – אָבִיהָ אָתָּה!</p>
</blockquote>

<p><strong>חושי</strong></p>

<blockquote>
<p>לֹא אֶרְאֶנָּה.</p>
</blockquote>

<p><strong>אמנון</strong></p>

<blockquote>
<p>לֹא בִתְּךָ הִיא!</p>
</blockquote>

<p><strong>חושי</strong></p>

<blockquote>
<p>אָנֹכִי אָב לְחָגְלָה.</p>
</blockquote>

<p><strong>אמנון</strong></p>

<blockquote>
<p>מֵאַיִן תֵּדָע?</p>
</blockquote>

<p><strong>חושי</strong></p>

<blockquote>
<p>כֹּה לִי אָמְרָה אִשְׁתִּי,</p>

<p>הָאִשָּׁה אֲשֶׁר הַמֶּלֶךְ נְתָנָהּ לִי בְצִקְלָג.</p>

<p>אָנֹכִי אֶל הַגְּדוּד הָעֲמָלֵקִי</p>

<p>הוֹרַדְתִּי אֶת הַמֶּלֶךְ,</p>

<p>וְנָתַן לִי אֶת מִלְכָּה&#8230;</p>

<p>הִיא אֶת חָגְלָה יָלְדָה,</p>

<p>יָלְדָה אוֹתָהּ לִי, כֹּה לִי אָמָרָה.</p>
</blockquote>

<p><strong>אמנון</strong></p>

<blockquote>
<p>אַתָּה מַאֲמִין לָהּ, וַאֲנִי</p>

<p>לָהּ לֹא אַאֲמִינָה.</p>

<p>לֹא אָב לְחָגְלָה אָתָּה!</p>

<p>לֵב אָב בַּמִזְרָח –</p>

<p>כִּי יִשְׁאַל מְאֹד מְאֹד לְבִתּוֹ,</p>

<p>וְרָעַד לֵב הַבַּת בְּפַאֲתֵי יָם!</p>

<p>תִּצְחָקָה –</p>

<p>אוּלַי חָגְלָה הִיא אֲשֶׁר רָאִיתָ?</p>

<p>שְׁלֹף אֶת חַרְבִּי, חוּשָׁי.</p>
</blockquote>

<p><strong>חושי</strong> (מוריד את החרב מעל אחד הקירות ומוציאה מתערה)</p>

<p><strong>אמנון</strong></p>

<blockquote>
<p>שִׂימֶנָּה לְנֹכַח פָּנָי.</p>
</blockquote>

<p><strong>חושי</strong> (שם אותה מול פניו)</p>

<p><strong>אמנון</strong> (מתבונן בעֶשת המבריקה)</p>

<blockquote>
<p>נָפְלוּ, נָפְלוּ פָנָי –</p>
</blockquote>

<blockquote>
<p>קַח הֶחָרֶב.</p>
</blockquote>

<p><strong>חושי</strong> (שם את החרב אל תערה ותולה על הקיר)</p>

<p><strong>אמנון</strong></p>

<blockquote>
<p>חוּשָׁי.</p>
</blockquote>

<p><strong>חושי</strong></p>

<blockquote>
<p>מַה תִּשְׁאַל, בֶּן־הַמֶּלֶךְ?</p>
</blockquote>

<p><strong>אמנון</strong></p>

<blockquote>
<p>הֶהָיָה פֹה יוֹנָדָב?</p>
</blockquote>

<p><strong>חושי</strong></p>

<blockquote>
<p>לֹא הָיָה.</p>
</blockquote>

<p><strong>אמנון</strong></p>

<blockquote>
<p>קְרָא לוֹ בְּלֶכְתֶּךָ.</p>
</blockquote>

<p>(דממת רגע)</p>

<blockquote>
<p>חוּשָׁי!</p>
</blockquote>

<p><strong>חושי</strong></p>

<blockquote>
<p>מַה תִּשְׁאַל, בֶּן־הַמֶּלֶךְ!</p>
</blockquote>

<p><strong>אמנון</strong></p>

<blockquote>
<p>הֲתִשְׁמַע חֲלוֹם?</p>
</blockquote>

<p><strong>חושי</strong></p>

<blockquote>
<p>בְּמֹף אֲשֶׁר בְּמִצְרַיִם, שָׁם נוֹלַדְתִּי,</p>

<p>שָׁם הָיִיתִי עֶבֶד.</p>

<p>וְאַחֲרֵי כֵן קָנַנִי עֲמָלֵקִי –</p>
</blockquote>

<p><strong>אמנון</strong></p>

<blockquote>
<p>מַה מֹּף, כִּי תַּזְכִּירֶנָּה לִי?</p>
</blockquote>

<p><strong>חושי</strong></p>

<blockquote>
<p>בְּמֹף אֲשֶׁר בְּמִצְרַיִם שָׁמַעְתִּי כָּל חֲלוֹם.</p>
</blockquote>

<p><strong>אמנון</strong></p>

<blockquote>
<p>וַתֵּדַע גַּם פִּתְרוֹנוֹ?</p>
</blockquote>

<p><strong>חושי</strong></p>

<blockquote>
<p>בְּמֹף הָיִיתִי עָבֶד.</p>

<p>עֲבָדִים יִפְתְּרוּ שָׁמָּה כָל חֲלוֹם.</p>

<p>יֵשׁ מִן הַשָּׂדֶה הִבְהִילוּנִי, מֵאַחֲרֵי הָרֵיחַיִם:</p>

<p>&quot;מַהֲרָה, בּוֹאָה,</p>

<p>אֲדוֹנֶיךָ הֵקִיץ, וְרוּחוֹ בוֹ נִפְעָמָה&quot;.</p>

<p>בְּמֹף הָיִיתִי עָבֶד.</p>
</blockquote>

<p><strong>אמנון</strong></p>

<blockquote>
<p>בְּמֹף!</p>

<p>וִירוּשָׁלַיִם מָה? כְּמֹף כִּירוּשָׁלַיִם!</p>
</blockquote>

<p><strong>חושי</strong></p>

<blockquote>
<p>בִּירוּשָׁלַיִם שׁוֹאֲלִים אֶת פִּי הַנְּבִיאִים –</p>

<p>לְנָתָן אוּלַי תִשְׁלָחֵנִי?</p>
</blockquote>

<p><strong>אמנון</strong></p>

<blockquote>
<p>חֲדָל!</p>
</blockquote>

<p><strong>חושי</strong></p>

<blockquote>
<p>לְגָד הַנָּבִיא?</p>
</blockquote>

<p><strong>אמנון</strong></p>

<blockquote>
<p>גַּם לֹא לְגָד.</p>
</blockquote>

<p><strong>חושי</strong></p>

<blockquote>
<p>לְכֹהֵן אוּלַי אֶקְרָא, וְיָבוֹא עִם הָאֵפוֹד?</p>
</blockquote>

<p><strong>אמנון</strong></p>

<blockquote>
<p>לֹא כֹהֲנִים וְלֹא נְבִיאִים קְרָא לִי –</p>

<p>אַתָּה פְתָר לִי!</p>
</blockquote>

<p><strong>חושי</strong></p>

<blockquote>
<p>לֵאלֹהִים פִּתְרוֹנִים בִּירוּשָׁלֵם, –</p>

<p>הַכֹּהֵן וְהַנָּבִיא – הֵם קְרוֹבִים לֵאלֹהִים.</p>
</blockquote>

<p><strong>אמנון</strong></p>

<blockquote>
<p>הֵם קְרוֹבִים לֵאלֹהִים – עַל־כֵּן לֹא אֶחְפָּץ בָּם!</p>

<p>לֹא לֵאלֹהִים חֲלוֹמִי.</p>

<p>הַט אָזְנךָ וּשְׁמָע:</p>

<p>אֲנִי בַחֲלוֹם שָׁכַבְתִּי עִם אֲחוֹתִי.</p>
</blockquote>

<p><strong>חושי</strong> (נותן בו עינים תמהות)</p>

<p><strong>אמנון</strong></p>

<blockquote>
<p>הָסֵב אֶת פָּנֶיךָ אֶל הַקִּיר –</p>

<p>אֲנִי אֶל עָרְפְּךָ אֲדַבֵּר.</p>
</blockquote>

<p><strong>חושי</strong> (מַפנה את פניו אל הקיר)</p>

<p><strong>אמנון</strong></p>

<blockquote>
<p>כֹּה עֲמֹד&#8230; עִם תָּמָר!</p>

<p>וְאַל תִּשְׁאַל אוֹתִי דָבָר –</p>

<p>אִם לֹא יִהְיָה הַדָּבָר נָחוּץ&#8230;</p>

<p>עִם תָּמָר, עִם אֲחוֹתִי.</p>

<p>וַיְהִי בְשָׁכְבִי אִתָּהּ – וָאֶחֱרַד וָאִלָּפֵת:</p>

<p>אֲחוֹתִי קָרָה הָיְתָה,</p>

<p>אָחַזְתִּי בָהּ, חָפַצְתִּי לַהֲנִיעָהּ –</p>

<p>הִיא הָיְתָה קָרָה.</p>

<p>אָז אֶצְעַק, אֶקְרָא לַעֲבָדָי –</p>

<p>כֻּלְכֶם אָז תָּבוֹאוּ,</p>

<p>לַפִּידֵי אֵשׁ בִּידֵיכֶם. סְבִיב מִטָּתִי תַעַמְדוּ,</p>

<p>תָּאִירוּ פְנֵי הַמֵּתָה –</p>

<p>&#8220;הוֹי, הוֹצִיאוּהָ מֵעָלַי, הִיא מֵתָה!&#8221;</p>

<p>וְיָדַי, הֵן תִּדְחֶינָה בָהּ בְחָזְקָה.</p>

<p>אָז תִּמְשְׁכוּ גַם אַתֶּם אֶת הַמֵּתָה</p>

<p>בְּכָל מַאֲמַצֵּי כֹחַ – הִיא לֹא תָנוּעַ!</p>

<p>אֲנִי לְצַלְעָהּ בְּמִטָּתִי יוֹשֵׁב,</p>

<p>וְגֹעַל־נֶפֶשׁ גָּדוֹל עֲבָרָנִי, אָז אָקוּמָה,</p>

<p>אִירַק אָז בִּפְנֵי הַמֵּתָה הַסְּרוּחָה עַל יְצוּעִי –</p>

<p>וּרְאֵה:</p>

<p>הַמֵּתָה קָמָה! הָלְכָה לָהּ, הָלָכָה,</p>

<p>מִבְּלִי אֲשֶׁר תְּכַס עַל מַעֲרוּמֶיהָ,</p>

<p>הָלְכָה דֹם וְיָצְאָה אֶת הַפֶּתַח –</p>

<p>פְּתֹר לִי הַחֲלֹם!</p>
</blockquote>

<p><strong>חושי</strong></p>

<blockquote>
<p>אוּלַי אָסֵב פָּנַי מִן הַקִּיר אֵלֶיךָ?</p>
</blockquote>

<p><strong>אמנון</strong></p>

<blockquote>
<p>לֹא, לֹא, אַל תָּסֵב עוֹד אֵלַי פָּנֶיךָ,</p>

<p>וְאַל תַּגֵּד לִי אֵת אֲשֶׁר לִי יִנְעָם,</p>

<p>אֱמֹר לִי אֵת אֲשֶׁר בְּלִבְּךָ תִּשְׁמֹר!</p>
</blockquote>

<p><strong>חושי</strong></p>

<blockquote>
<p>בֶּן־הַמֶּלֶךְ אוֹהֵב אֶת אֲחוֹתוֹ,</p>

<p>אַךְ לֹא יֶאֱהָבֶנָּה עַד מְאֹד&#8230;</p>
</blockquote>

<p><strong>אמנון</strong></p>

<blockquote>
<p>אֵלַי, אֵלַי הַבִּיטָה!</p>
</blockquote>

<p><strong>חושי</strong> (מסב אליו את פניו)</p>

<p><strong>אמנון</strong></p>

<blockquote>
<p>שְׁנֵה דְבָרְךָ לִי, לֹא אָרַע לָךְ</p>

<p>וְאִם לֹא יִנְעַם לִי דְבָרֶךָ.</p>
</blockquote>

<p><strong>חושי</strong></p>

<blockquote>
<p>לֹא תֹאהָבֶנָּה עַד מְאֹד.</p>

<p>כִּי עַזָּה מִמָּוֶת אַהֲבָה.</p>
</blockquote>

<p><strong>אמנון</strong></p>

<blockquote>
<p>אַהֲבָתִי עַזָּה.</p>
</blockquote>

<p><strong>חושי</strong></p>

<blockquote>
<p>גֵּרַשְׁתָּ אֶת הַמֵּתָה.</p>
</blockquote>

<p><strong>אמנון</strong></p>

<blockquote>
<p>בַּחֲלוֹמִי גֵרַשְׁתִּיהָ.</p>
</blockquote>

<p><strong>חושי</strong></p>

<blockquote>
<p>חֲלוֹם וְהָקִיץ – אֶחָד הֵם בְּמֹף,</p>

<p>וְאוּלַי גַּם בִּירוּשָׁלַיִם.</p>

<p>מִי יוֹדֵעַ, מָה עוֹד יֵלֶד יוֹם?</p>

<p>אוּלַי כֹה גַם תַּעֲשֶׂה לָהּ בֶּהָקִיץ?</p>
</blockquote>

<p><strong>אמנון</strong> כֹּה תִפְתֹּר לִי הַחֲלוֹם!</p>

<blockquote>
<p>זָכַרְתָּ, נָבָל, אֵת אֲשֶׁר עָשִׂיתִי לָהּ לְבִתֶּךָ,</p>

<p>לֹא טוֹבָה בְעֵינַי חָגְלָה,</p>

<p>אַך טוֹבָה הִיא מֵאָבִיהָ, וְאִם גֵּרַשְׁתִּיהָ –</p>

<p>הֵן שַׁבְתִּי וַאֲסַפְתִּיהָ אֵלַי שֵׁנִית!</p>
</blockquote>

<p><strong>חושי</strong> (משתחוֶה לו מתוך הודיָה)</p>

<p><strong>אמנון</strong> (מתנשא פתאום ממקומו ומקשיב)</p>

<blockquote>
<p>הַסְכֵּת וּשְׁמָע – מִי הִיא זֹאת הַבָּאָה?</p>
</blockquote>

<p><strong>חושי</strong> (מטה אוזן)</p>

<blockquote>
<p>בִּתִּי הִיא, זֹאת חָגְלָה.</p>
</blockquote>

<p><strong>אמנון</strong></p>

<blockquote>
<p>תָּמָר הִיא!</p>

<p>מַהֵר, פְּתַח הַדֶּלֶת!</p>
</blockquote>

<p><strong>חושי</strong> (פותח את הדלת ושב אל מקומו. הדלת פתוּחה רגע)</p>

<p><strong>חגלה</strong> (מופיעה בפתח)</p>

<p><strong>חושי</strong></p>

<blockquote>
<p>חָגְלָה הִיא.</p>
</blockquote>

<p><strong>אמנון</strong></p>

<blockquote>
<p>זֹאת תָּמָר!</p>
</blockquote>

<p>(רץ אליה ומושכה בכוח אל צוהר החלון)</p>

<blockquote>
<p>שִׂמְלַת תָּמָר תְּלוּיָה לָהּ עַל בְּשָׂרָהּ.</p>
</blockquote>

<p> (אל חושי).</p>

<blockquote>
<p>צֵא!</p>
</blockquote>

<p><strong>חושי</strong></p>

<blockquote>
<p>שָׁגִינוּ שְׁנֵינוּ: לֹא בִתִּי וְלֹא תָמָר –</p>

<p>אַשְׁאִירָה־נָא אֶת בֶּן־הַמֶּלֶךְ עִם הַפִּילֶגֶשׁ.</p>
</blockquote>

<p>(יוצא)</p>

<p><strong>אמנון</strong></p>

<blockquote>
<p>שִׂמְלָתָהּ הִיא!</p>
</blockquote>

<p><strong>חושי</strong></p>

<blockquote>
<p>מְאַחֲרִים שָׁם שֶׁבֶת, בְּבֵית אַבְשָׁלוֹם,</p>

<p>וּמְאַחֲרִים שָׁם לִישׁוֹן.</p>
</blockquote>

<p><strong>אמנון</strong></p>

<blockquote>
<p>לֵךְ קְרָא לָהּ.</p>
</blockquote>

<p><strong>חושי</strong> (יורד מעל החלון)</p>

<p><strong>אמנון</strong></p>

<blockquote>
<p>אַל, אַל&#8230; אַל תֵּלֵךְ,</p>

<p>הִשָּׁאֵר פֹּה!&#8230; אֶת נַעֲרִי, אֶת חוּשַׁי,</p>

<p>יוֹדְעִים בְּבֵית אַבְשָׁלוֹם הֵיטֵב.</p>

<p>חגלה עָשִׂיתִי דְבָרְךָ; הַשִּׂמְלָה מֵאַשְׁקְלוֹן הֵבֵאתָ –</p>

<p>עָלַי שַׂמְתִּיהָ אֶתְמוֹל לִפְנֵי לֶכְתִּי שָׁמָּה –</p>

<p>וְאַךְ נִפְקְחוּ עַפְעַפֵי שָׁחַר –</p>

<p>הֶחֱלַפְתִּיהָ בְשִׂמְלַת תָּמָר.</p>
</blockquote>

<p><strong>אמנון</strong></p>

<blockquote>
<p>הָיִית הַלַּיְלָה עִם אֲחוֹתִי? אֵיפֹה לַנְתְּ?</p>
</blockquote>

<p><strong>חגלה</strong></p>

<blockquote>
<p>אִתָּהּ.</p>
</blockquote>

<p><strong>אמנון</strong></p>

<blockquote>
<p>עִם תָּמָר!</p>
</blockquote>

<p><strong>חגלה</strong></p>

<blockquote>
<p>בְּמִטָּתָהּ אִתָּהּ.</p>
</blockquote>

<p><strong>אמנון</strong></p>

<blockquote>
<p>אִתָּהּ! אִתָּהּ! אִתָּהּ!</p>
</blockquote>

<p>(מושכה אל מצע המרבדים, יושב אתה, פותח את שמלתה)</p>

<blockquote>
<p>שִׂמְלָתָהּ הִיא!</p>

<p>רִמַּתְנִי בַת־עֲרֵלִים זֹאת בְּאַשְׁקְלוֹן,</p>

<p>אֲשֶׁר לַפְּלִשְׁתִּים.</p>

<p>&quot;כָּזֹאת הַשִּׂמְלָה, לִי הִבְטִיחָה, קָנָה</p>

<p>אֲבִישָׁלוֹם, בֶּן הַמֶּלֶךְ דָּוִד לַאֲחוֹתוֹ.&quot;</p>

<p>אַךְ עַתָּה אֶרְאֶה, כַּמָּה שׁוֹנָה הִיא שִׂמְלָתָהּ.</p>
</blockquote>

<p><strong>חגלה</strong></p>

<blockquote>
<p>לֹא שׁוֹנָה הִיא בִמְאוּמָה.</p>
</blockquote>

<p><strong>אמנון</strong></p>

<blockquote>
<p>שׁוֹנָה הִיא!</p>
</blockquote>

<blockquote>
<p>רֵיחַ תָּמָר לָהּ.</p>
</blockquote>

<p>(כובש פניו בשמלה)</p>

<blockquote>
<p>גַם אַתְּ, אַחֶרֶת אַתְּ הַבֹּקֶר,</p>

<p>בְּמִטָּתָה אִתָּה שָׁכַבְתְּ הַלָּיְלָה –</p>

<p>שָׁכַבְתְּ לְמַרְגְּלוֹתֶיהָ?</p>

<p>חגלה לְצַלְעָהּ אִתָּהּ.</p>
</blockquote>

<p><strong>אמנון</strong></p>

<blockquote>
<p>מִי פִלֵּל לִי, כִּי תִשְׁכְּבִי לְצַלְעָהּ, חָגְלָה!</p>

<p>אָמַרְתִּי:</p>

<p>בֵֶּן־מַעֲכָה הוּא אִם יִרְאֵךְ, יַחְמְדֵךְ –</p>

<p>לֹא רָאִית אֶת אֲבִישָׁלוֹם?</p>
</blockquote>

<p><strong>חגלה</strong></p>

<blockquote>
<p>לֹא הָיָה בְּבֵיתוֹ.</p>
</blockquote>

<p><strong>אמנון</strong></p>

<blockquote>
<p>לֹא הָיָה אֲבִישָׁלוֹם בְּבֵיתוֹ&#8230;</p>

<p>רַק אַתְּ וְתָמָר?</p>
</blockquote>

<p><strong>חגלה</strong></p>

<blockquote>
<p>לֹא הָיָה אִישׁ בַּבַּיִת זוּלָתֵנוּ.</p>
</blockquote>

<p><strong>אמנון</strong></p>

<blockquote>
<p>מִי פִלֵּל לִי! לֹא אַתְּ, לֹא אַתְּ –</p>
</blockquote>

<blockquote>
<p>זֶה אֲנִי שָׁכַבְתִּי אִתָּהּ כָּל הַלָּיְלָה!</p>
</blockquote>

<p>(דבק אל לוח לבּה)</p>

<blockquote>
<p>זֶה רֵיחָהּ, חֻמָּהּ הוּא,</p>

<p>לְמַעֲנִי דָבְקָה בָךְ הַלַּיְלָה, לְמַעַן</p>

<p>אֲשֶׁר אָרַח רֵיחָהּ הַנִּיחוֹחַ מֵעַל בְּשָׂרֵךְ</p>

<p>וַאֲשֶׁר אֶשְׁאַף חֻמָּה וְאִשָּׁהּ אֱלֵי קִרְבִּי.</p>

<p>יְשַׁנְתֶּן?</p>
</blockquote>

<p><strong>חגלה</strong></p>

<blockquote>
<p>אָנֹכִי לֹא יָשַׁנְתִּי.</p>
</blockquote>

<p><strong>אמנון</strong></p>

<blockquote>
<p>אַתְּ לֹא יָשַׁנְתְּ,</p>

<p>מַה טּוֹב כִּי לֹא יָשַׁנְתְּ! אָנֹכִי</p>

<p>בַּיִת אֶבְנֶה לְאָבִיךְ וּשְׁמֵךְ יִקָּרֵא עָלָיו.</p>

<p>שָׁכַבְתְּ לְצַלְעָהּ עֵרָה,</p>

<p>וָהִיא?</p>
</blockquote>

<p><strong>חגלה</strong></p>

<blockquote>
<p>גַם תָּמָר, הִיא, אַף הִיא, כָּמוֹנִי עֵרָה –</p>

<p>הִיא נִרְדְּמָה לִפְנֵי עֲלוֹת הַשָׁחַר.</p>
</blockquote>

<p><strong>אמנון</strong></p>

<blockquote>
<p>לֹא יְשַׁנְתֶּן שְׁתֵּיכֶן!</p>
</blockquote>

<p><strong>חגלה</strong></p>

<blockquote>
<p>דִבַּרְנוּ&#8230; דִבַּרְנוּ חֶרֶשׁ,</p>

<p>לֹא הִשְׁמַעְנוּ קוֹל.</p>
</blockquote>

<p><strong>אמנון</strong></p>

<blockquote>
<p>הִתְלַחַשְׁתֶּן!</p>

<p>וּבֵית אַבְשָׁלוֹם לֹא עָלָה בָאֵשׁ?!</p>

<p>בֵּית אַבְשָׁלוֹם סָגוּר וּמְסֻגָּר הָיָה,</p>

<p>וּנְעָרוֹת שְׁתַּיִם מִתְלַחֲשׁוֹת בּוֹ בַּלַּיְלָה.</p>

<p>זֹה אֵשׁ הַלְּחִישׁוֹת!</p>

<p>עַל מַה דִּבַּרְתֶּן?</p>
</blockquote>

<p><strong>חגלה</strong></p>

<blockquote>
<p>דִּבַּרְנוּ בָּךְ.</p>
</blockquote>

<p><strong>אמנון</strong></p>

<blockquote>
<p>בִּי! וְאָנֹכִי אֵי הָיִיתִי?</p>
</blockquote>

<p><strong>חגלה</strong></p>

<blockquote>
<p>הָיִיתָ פֹּה.</p>
</blockquote>

<p><strong>אמנון</strong></p>

<blockquote>
<p>שָׁם הָיִיתִי יוֹתֵר –</p>

<p>שָׁם קֹרָא שְׁמִי. בְּלַחַשׁ קֹרָא –</p>

<p>פִּי מִי שָׁם קְרָאוֹ רִאשׁוֹן?</p>
</blockquote>

<p><strong>חגלה</strong></p>

<blockquote>
<p>פִּי תָמָר.</p>
</blockquote>

<p><strong>אמנון</strong></p>

<blockquote>
<p>פִּיהָ&#8230; הַגִּידִי אֵיךְ קְרָאַתְהוּ?</p>
</blockquote>

<p><strong>חגלה</strong></p>

<blockquote>
<p>אַמְנוֹן.</p>
</blockquote>

<p><strong>אמנון</strong></p>

<blockquote>
<p>אַמְנוֹן, אַמְנוֹן קָרְאָה&#8230; הֲתִזְכְּרִי הֵיטֵב?</p>
</blockquote>

<p><strong>חגלה</strong></p>

<blockquote>
<p>הִיא קָרְאָה אַמְנוֹן – וְצָחֲקָה, צָחֲקָה פִּתְאֹם,</p>

<p>צָחֲקָה, כִּי זָכָרָה –</p>

<p>אֲשֶׁר אַבְשָׁלוֹם קוֹרֵא לְךָ אֲמִינוֹן.</p>
</blockquote>

<p><strong>אמנון</strong></p>

<blockquote>
<p>לֹא הוּא, אַבְשָׁלוֹם מֵת!</p>

<p>לֹא הָיָה אֲבִישָׁלוֹם וְלֹא נִבְרָא!</p>

<p>רַק תָּמָר, הִיא,</p>

<p>הִיא קָרְאָה לִי גַם אַמְנוֹן גַם אֲמִינוֹן.</p>

<p>וַאֲנִי, אָנֹכִי מֶה עָשִׂיתִי?</p>
</blockquote>

<p><strong>חגלה</strong></p>

<blockquote>
<p>אַתָּה פֹּה הָיִיתָ.</p>
</blockquote>

<p><strong>אמנון</strong></p>

<blockquote>
<p>אֲנִי הָיִיתִי שָׁם!</p>

<p>בַּמָּקוֹם אֲשֶׁר קֹרָא שְׁמִי.</p>

<p>תָּמָר, אַתְּ – וַאֲנִי בֵּינֵיכֶן אָנִי.</p>

<p>הֶחֱרַשְׁתִּי שָׁם בֵּינֵיכֶן</p>

<p>וְגָוַעְתִּי בִכְלוֹת נַפְשִׁי.</p>

<p>מַה דִּבְּרָה תָמָר עוֹד?</p>
</blockquote>

<p><strong>חגלה</strong></p>

<blockquote>
<p>הִיא דִבְּרָה בָךְ.</p>
</blockquote>

<p><strong>אמנון</strong></p>

<blockquote>
<p>אֵיךְ דִּבְּרָה בִי?</p>
</blockquote>

<p><strong>חגלה</strong></p>

<blockquote>
<p>הִיא חָבְקָה לִי וְנָשְׁקָה, נָשְׁקָה לִי</p>
</blockquote>

<blockquote>
<p>וּשְׁאַלַתְנִי חֶרֶשׁ, אִם אֲנִי פִילַגְשָׁךְ –</p>
</blockquote>

<p><strong>אמנון</strong></p>

<blockquote>
<p>מֶה עָנִית לָהּ?</p>
</blockquote>

<p><strong>חגלה</strong></p>

<blockquote>
<p>לֹא עָנִיתִי דָבָר לָהּ. בָּכִיתִי.</p>

<p>בָּכִיתִי חֶרֶשׁ, לֹא יָדַעְתִּי אֲשֶׁר תַּכִּיר&#8230;</p>

<p>אַךְ הִכִּירָה תָמָר בִּי בַחֲשֵׁכָה,</p>

<p>מָחֲתָה אֶת דְּמָעָי,</p>

<p>וְשָׁאֲלָה אוֹתִי: לָמָּה תִבְכִּי?</p>
</blockquote>

<p><strong>אמנון</strong></p>

<blockquote>
<p>מֶה עָנִית לָהּ?</p>
</blockquote>

<p><strong>חגלה</strong></p>

<blockquote>
<p>לֹא פִילַגְשׁוֹ אָנִי, לֹא עוֹד, לֹא עוֹד&#8230;</p>

<p>לֹא יֶאֱהָבֵנִי אַמְנוֹן.</p>
</blockquote>

<p><strong>אמנון</strong></p>

<blockquote>
<p>אֲנִי אֶת חוּשָׁי, אֶת אָבִיךְ אַעֲשִׁירָה,</p>

<p>בִּגְלָלֵךְ אַעֲשִׁירֵנּוּ&#8230;</p>

<p>הִיא לָחֲשָׁה לָךְ עוֹד הַרְבֵּה?</p>
</blockquote>

<p><strong>חגלה</strong></p>

<blockquote>
<p>הַרְבֵּה.</p>

<p>אַךְ לֹא נוֹתַר מִכָּל זֶה מְאוּמָה עַד אוֹר בֹּקֶר,</p>

<p>נָמֵס לַחֲשָׁה כִּמְכִתַּת שֶׁלֶג דַּקָּה</p>

<p>עַל גִּבְעוֹת יְרוּשָׁלֵם מִפְּנֵי שָׁמֶשׁ.</p>

<p>לִפְנֵי עֲלוֹת הַשַּׁחַר,</p>

<p>סָגְרָה עַפְעַפֶּיהָ,</p>

<p>נִרְדְּמָה,</p>

<p>אָז עָלֶיהָ אֶכַּף וְאֶשָׁקֶנָהּ.</p>
</blockquote>

<p><strong>אמנון</strong></p>

<blockquote>
<p>אָתְּ?</p>
</blockquote>

<p><strong>חגלה</strong></p>

<blockquote>
<p>נִדְמֶה לִי, אֲנִי אֶת קוֹלְךָ אֶשְׁמָע:</p>

<p>שְׁקִי לָהּ, שְׁקִי בִגְלָלִי!</p>

<p>בִגְלָלְךָ נְשַׁקְתִּיהָ.</p>
</blockquote>

<p><strong>אמנון</strong></p>

<blockquote>
<p>הֲיִי לִי בְרוּכָה.</p>
</blockquote>

<p><strong>חגלה</strong></p>

<blockquote>
<p>וְאַחֲרֵי־כֵן אָחַזְתִּי בְשׁוּלֵי הַמַּסֵּכָה,</p>

<p>אֲשֶׁר הִתְכַּנְּסָה תָמָר בָּהּ,</p>

<p>וְחֶרֶשׁ חֶרֶשׁ הֲסִירוֹתִיהָ מֵעָלֶיהָ.</p>
</blockquote>

<p><strong>אמנון</strong></p>

<blockquote>
<p>חָגְלָה!</p>
</blockquote>

<p><strong>חגלה</strong></p>

<blockquote>
<p>הַסַּהַר עָלָה<a href="#fn:1" id="fnref:1" title="see footnote" class="footnote"><sup>1</sup></a>.</p>

<p>מִמַּעֲלֵה הַזֵּיתִים נָגַהּ אוֹר,</p>

<p>בְּעַד הַחַלּוֹן חָדַר וְנָפַל עַל פְּנֵי תָמָר.</p>
</blockquote>

<p><strong>אמנון</strong></p>

<blockquote>
<p>רַק עַל פָּנֶיהָ?</p>
</blockquote>

<p><strong>חגלה</strong></p>

<blockquote>
<p>עַל כָּל מַעֲרוּמֶיהָ –</p>

<p>אֲנִי יָשַׁבְתִי וְהִבַּטְתִּי עָלֶיהָ, עַל יְרֵכֶיהָ,</p>

<p>עַל בִּטְנָהּ שַׁיִשׁ וְעַל שָׁדֶיהָ –</p>

<p>וּמְעַט מְעַט רָעַדְתִּי.</p>
</blockquote>

<p><strong>אמנון</strong></p>

<blockquote>
<p>רָעַדְתְּ? אָתְּ!</p>
</blockquote>

<p><strong>חגלה</strong></p>

<blockquote>
<p>בִּגְלָלֶךָ, נִדְמָה רֶגַע לִי:</p>

<p>לֹא אֲנִי יוֹשֶׁבֶת שָׁם עַל תָּמָר, לֹא חָגְלָה –</p>

<p>נִדְמָה לִי, כִּי אַמְנוֹן אָנִי.</p>
</blockquote>

<p><strong>אמנון</strong></p>

<blockquote>
<p>אֲנִי, אֲנִי הוּא!</p>
</blockquote>

<p><strong>חגלה</strong></p>

<blockquote>
<p>אָז אֶכַּף דֹם וְאֶשָּׁקֶנָּה בְפִיהָ שֵׁנִית –</p>
</blockquote>

<p><strong>אמנון</strong></p>

<blockquote>
<p>רַק בְּפִיהָ?</p>

<p>וְאֶת שָׁדֶיהָ! לָמָה לָהּ לֹא תִשְּׁקִי בְּשָׁדֶיהָ?</p>

<p>וְאֶל בִּטְנָהּ – לָמָּה לֹא שַׁחוֹת גַּם עַל הַבָּטֶן?</p>
</blockquote>

<blockquote>
<p>וְלָמָּה לֹא כָרַעַתְּ עָלֶיהָ, חָגְלָה, כָכָה!</p>
</blockquote>

<p>(כורע עליה בחום רגשיו וקם מעליה פתאום
מאצל החלון)</p>

<blockquote>
<p>קוּמִי!</p>
</blockquote>

<p><strong>חגלה</strong></p>

<blockquote>
<p>שַֹלְּחֵנִי גַם הַלַּיְלָה –</p>
</blockquote>

<p><strong>אמנון</strong></p>

<blockquote>
<p>אֶל תָּמָר?</p>
</blockquote>

<p><strong>חגלה</strong></p>

<blockquote>
<p>הַלַּיְלָה אִם תְּצַוֵּנִי –</p>
</blockquote>

<p><strong>אמנון</strong></p>

<blockquote>
<p>הַלַּיְלָה?</p>

<p>עוֹד אֶקְרָא לָךְ וְאַגִּידָה</p>

<p>אֲשֶׁר הַלַּיְלָה תַעֲשִׂי. לֵכִי!</p>
</blockquote>

<p>(עוצר בעדה)</p>

<blockquote>
<p>הַשִּׂמְלָה, הִנֵה הִיא, הֵבֵאת לִי,</p>

<p>הֲסִירִיהָ מֵעָלַיִךְ,</p>

<p>וּלְכִי לָךְ אֶל הַנְּעָרוֹת.</p>
</blockquote>

<p><strong>חגלה</strong> (מסירה מעליה את שמלת תמר, נשארת בחגורתה לעורה ויוצאת)</p>

<p><strong>אמנון</strong> (ממהר, מרים את השמלה מעל השטיחים, מאמצה אליו, נופל אתה על המרבדים)</p>

<blockquote>
<p>תָּמָר&#8230;</p>
</blockquote>

<p>(דממת רגע)</p>

<p><strong>יונדב</strong> (בא, נשאר על־יד הפתח)</p>

<p><strong>אמנון</strong> (מרים את ראשו ומפנהו אל פני יונדב)</p>

<blockquote>
<p>אַתָּה הוּא!</p>
</blockquote>

<p><strong>יונדב</strong></p>

<blockquote>
<p>אָנֹכִי, בֶּן־הַמֶּלֶךְ.</p>
</blockquote>

<p><strong>אמנון</strong></p>

<blockquote>
<p>יוֹנָדָב, אַתָּה הוּא יוֹנָדָב.</p>

<p>לֹא חִכִּיתִי לְךָ – עַל כֵּן לֹא הִכַּרְתִּיךָ.</p>
</blockquote>

<p><strong>יונדב</strong></p>

<blockquote>
<p>קָרָאתָ לִי וָאֵרֵד מִגַּג בֵּיתִי.</p>
</blockquote>

<p><strong>אמנון</strong></p>

<blockquote>
<p>הָעֶבֶד. עַבְדִּי קָרָא לְךָ, אַף אָמְנָם.</p>
</blockquote>

<p><strong>יונדב</strong></p>

<blockquote>
<p>לֹא אַתָּה, בֶּן־הַמֶּלֶךְ?</p>
</blockquote>

<p><strong>אמנון</strong></p>

<blockquote>
<p>אֲנִי שְׁלַחְתִּיהוּ, אָמְנָם.</p>

<p>לְבַדִּי פֹּה הָיִיתִי,</p>

<p>הִשְׁכַּמְתִּי וְאִישׁ אֵין אִתִּי&#8230;</p>

<p>אַךְ עַתָּה, עַתָּה –</p>
</blockquote>

<p><strong>יונדב</strong></p>

<blockquote>
<p>עָתָּה?</p>
</blockquote>

<p><strong>אמנון</strong></p>

<blockquote>
<p>אָנֹכִי אִתָּהּ.</p>
</blockquote>

<p><strong>יונדב</strong></p>

<blockquote>
<p>אֶת מִי? מַה בְּיָדֶךָ?</p>
</blockquote>

<p><strong>אמנון</strong> (מתרומם מעל המצע, עם השמלה וניגש אל יונדב)</p>

<blockquote>
<p>אִשָּׁה.</p>
</blockquote>

<p><strong>יונדב</strong></p>

<blockquote>
<p>אַף אָמְנָם, בְּרֶגַע בּוֹאִי נִדְמָה לִי:</p>

<p>נַעֲרָה אַתָּה כוֹבֵשׁ עַל יְצוּעֶךָ.</p>
</blockquote>

<p><strong>אמנון</strong> (מושיט לו את השמלה)</p>

<blockquote>
<p>אֱמֹר לִי, מִי הִיא?</p>

<p>עוֹד צָרוּר רֵיחָהּ בָּהּ.</p>
</blockquote>

<p><strong>יונדב</strong></p>

<blockquote>
<p>הִרְחַבְתִּי אֶת נְחִירָי – אַךְ לַשָּׁוְא&#8230;</p>

<p>הַפֶּרַח נוֹתֵן רֵיחַ.</p>

<p>עַל גַּג בֵּיתִי,</p>

<p>בֵּין עֲרֻגּוֹת פְּרָחַי הִתְהַלַּכְתִּי,</p>

<p>עוֹד רֵיחָם עוֹלֶה בְּאַפִּי.</p>
</blockquote>

<p><strong>אמנון</strong></p>

<blockquote>
<p>אִם רַק לַפֶּרַח רֵיחַ?</p>
</blockquote>

<p><strong>יונדב</strong></p>

<blockquote>
<p>אוּלַי גַם לַנַּעֲרָה – לֹא אַבְדִּיל רַק בְּרֵיחָהּ.</p>

<p>הֵן תַּכִּיר אֶת שְׁתֵּי נָשָׁי?</p>

<p>יֵשׁ אֲשֶׁר אֶשְׁכַּב כָּל הַלַיְלָה עִם אֱלִישֶׁבַע,</p>

<p>וּבַבֹּקֶר – וְהִנֵה תִרְצָה הִיא.</p>
</blockquote>

<p><strong>אמנון</strong> (שחוק קל ועצוב עובר על דל שפתיו)</p>

<blockquote>
<p>אַשְׁרֶיךָ.</p>
</blockquote>

<p><strong>יונדב</strong></p>

<blockquote>
<p>הוֹ, בֶּן־הַמֶּלֶךְ!</p>
</blockquote>

<p><strong>אמנון</strong></p>

<blockquote>
<p>אַשְׁרֶיךָ,</p>

<p>אֶת שְׁתֵיהֶן, אֶת אֱלִישֶׁבַע</p>

<p>וְאֶת תִּרְצָה כִּי לֹא תֶאֱהָבָה.</p>
</blockquote>

<p><strong>יונדב</strong></p>

<blockquote>
<p>אָנֹכִי אוֹהֲבָן.</p>

<p>אֶת הָאַחַת וְאֶת הַשְּׁנִיָה אֹהַב,</p>

<p>הָאַחַת יָלְדָה לִי וְגַם הַשְׁנִיָה תֵלֵד –</p>

<p>לֹא אוֹתוֹת אַהֲבָה הֵמָּה?</p>

<p>הוֹי, בֶּן־הַמֶּלֶךְ!</p>

<p>מַדּוּעַ אַתָּה כָּכָה דַל, בֶּן־הַמֶּלֶךְ?</p>

<p>בַּבֹּקֶר, בַּבֹּקֶר – הֲלֹא תַגִּיד לִי?</p>
</blockquote>

<p><strong>אמנון</strong></p>

<blockquote>
<p>אָנֹכִי אוֹהֵב.</p>
</blockquote>

<p><strong>יונדב</strong></p>

<blockquote>
<p>וְלָמָה תַחְבֹּק שִׂמְלָה?</p>

<p>שְׁתַּיִם הֵנָה: הַנַּעֲרָה וְשִׂמְלָתָהּ,</p>

<p>אַחַת מִשְּׁתֵּי אֵלֶה הִיא לְמוֹתָר&#8230;</p>

<p>אֶת הַשִּׂמְלָה הָסֵר וְעִם הַנַּעֲרָה שִׁכְבָה.</p>
</blockquote>

<p><strong>אמנון</strong></p>

<blockquote>
<p>שִׂמְלָתָהּ הִיא –</p>

<p>הַשִּׂמְלָה אֳשֶׁר לִבְשָׂרָהּ דָּבְקָה.</p>

<p>קָחֶנָּה־נָא מִיָּדִי – אֶת נַפְשִׁי קָח!</p>

<p>כִּי יָצְאָה, יָצְאָה נַפְשִׁי</p>

<p>וּבְזֹאת הַשִּׂמְלָה הִיא נִכְנֶפֶת.</p>
</blockquote>

<p><strong>יונדב</strong></p>

<blockquote>
<p>דַּלּוּ, דַלּוּ מְאֹד פָּנֶיךָ.</p>
</blockquote>

<p><strong>אמנון</strong></p>

<blockquote>
<p>הֵם עוֹד יִדַּלּוּ יוֹתֵר!</p>
</blockquote>

<p><strong>יונדב</strong></p>

<blockquote>
<p>בְּקוֹלִי לוּ שָׁמַעְתָּ, לַאֲשֶׁר אִיעָצְךָ אָנִי –</p>
</blockquote>

<p><strong>אמנון</strong></p>

<blockquote>
<p>מָה הָעֵצָה?</p>
</blockquote>

<p><strong>יונדב</strong></p>

<blockquote>
<p>אֱהַב כָּמוֹנִי, אַמְנוֹן,</p>

<p>הִלָּחֵם בָּהּ בָּאַהֲבָה וַהֲמִיתֶנָּה.</p>
</blockquote>

<p><strong>אמנון</strong> (נלהב)</p>

<blockquote>
<p>אֶת מִי, אֶת מִי אָמִיתָה.</p>
</blockquote>

<p><strong>יונדב</strong></p>

<blockquote>
<p>אֶת אַהֲבָתְךָ הָמֵת.</p>
</blockquote>

<p><strong>אמנון</strong></p>

<blockquote>
<p>אֶת אַהֲבָתִי?</p>
</blockquote>

<p><strong>יונדב</strong></p>

<blockquote>
<p>הָאַהֲבָה עוֹל, אַךְ מַשָּׂא הִיא הָאַהֲבָה.</p>
</blockquote>

<p><strong>אמנון</strong></p>

<blockquote>
<p>יָדַעְתִּי.</p>
</blockquote>

<p><strong>יונדב</strong></p>

<blockquote>
<p>וְאַחַת דָּתָהּ – לְהָמִית.</p>
</blockquote>

<p><strong>אמנון</strong></p>

<blockquote>
<p>לְהָמִית&#8230; לְהָמִית&#8230;</p>

<p>לְהָמִית אֶת הָאַהֲבָה – אֵיכָכָה?</p>
</blockquote>

<p><strong>יונדב</strong></p>

<blockquote>
<p>בְּחֵיק הָאִשָּׁה.</p>

<p>חֵיק אִשָּׁה חָם – שָׁם טוֹב לִרְצֹחַ.</p>
</blockquote>

<p><strong>אמנון</strong></p>

<blockquote>
<p>אֶת אַהֲבָתִי וְאֶת הָאִשָּׁה יָחַד.</p>
</blockquote>

<p><strong>יונדב</strong></p>

<blockquote>
<p>אֶת הָאִשָּׁה? לָמָּה?</p>
</blockquote>

<p><strong>אמנון</strong></p>

<blockquote>
<p>הוֹי, לוּ יָכֹלְתִּי!..</p>

<p>זֹאת הָאֱלִילָה –</p>

<p>אֲשֶׁר לְעֶבֶד לָהּ קָנַתְנִי וְלֹא שִׁלֵּמָה,</p>

<p>לֹא לִי, לֹא לֵאלֹהָי, אֲשֶׁר עָזַבְתִּי בַּעֲבוּרָהּ&#8230;</p>

<p>זֹאת הָאִשָּׁה –</p>

<p>אֲשֶׁר סְעָרָה בִי מַטֶּלֶת וְרוּחַ אֵין בָּהּ&#8230;</p>

<p>זֹאת הָעֲלוּקָה,</p>

<p>אֲשֶׁר אֶת רֶטֶט כָּל יְצוּרַי הִיא מוֹצֶצֶת,</p>

<p>וְרַעַד כָּל עַצְמוֹתַי בָּא בָהּ –</p>

<p>וּמְאוּם אֵין הִיא יוֹדָעַת.</p>

<p>הֵן הִיא אֲשֶׁר תַּעֲמִידֵנִי כִּכְלִי רֵיק,</p>

<p>הִיא הַגּוֹזֶלֶת וְאֵין לָהּ מִן הַגְּזֵלָה מְאוּמָה.</p>
</blockquote>

<p><strong>יונדב</strong></p>

<blockquote>
<p>וְעוֹד רֵיחָהּ נוֹדֵף.</p>
</blockquote>

<p><strong>אמנון</strong> (צועק)</p>

<blockquote>
<p>הִיא מַעֲלָה צַחֲנָה! צַחֲנָה!</p>
</blockquote>

<p>(נשען על זרוע יונדב)</p>

<blockquote>
<p>מָה אִירָא, הָהּ&#8230;</p>
</blockquote>

<p><strong>יונדב</strong></p>

<blockquote>
<p>תִּירָא?</p>
</blockquote>

<p><strong>אמנון</strong></p>

<blockquote>
<p>לֹא אֶת הָרֶצַח אִירָא, רַק אֲשֶׁר יָבוֹא אַחֲרָיו.</p>
</blockquote>

<p><strong>יונדב</strong></p>

<blockquote>
<p>מְנוּחָה בָאָה אַחֲרָיו, מַרְגֹּעַ,</p>

<p>הַסַּעַר נָח, שָׁכְכָה הַסּוֹעָה –</p>

<p>הִתְכַּנֵּס בַּמַּסֵּכָה, עַיִן סְגֹר וִישַׁן!</p>
</blockquote>

<p><strong>אמנון</strong></p>

<blockquote>
<p>וַאֲנִי כָל זֹאת לֹא אֵדָע,</p>

<p>אָנֹכִי אַחֲרֵי רָצְחִי – אֵין לִי כֹל,</p>

<p>שָׁמֵם אָנִי.</p>

<p>מֵאלֹהַי רָחַקְתִּי&#8230;</p>

<p>וְזֹאת אֲשֶׁר עָבַדְתִּי לָהּ –</p>

<p>מָה אֶשְׂנָאֶנָּה אַחֲרֵי כֵן&#8230;</p>

<p>אַהֲבָתִי אִם הֵמַתִּי – וְנוֹלְדָה בִי מַשְׂטֵמָה.</p>
</blockquote>

<p><strong>יונדב</strong></p>

<blockquote>
<p>מַשְׂטֵמָה?</p>
</blockquote>

<p><strong>אמנון</strong></p>

<blockquote>
<p>מַשְׂטֵמַת אֱלֹהִים – הִיא תְמַלְּאֵנִי.</p>
</blockquote>

<p><strong>יונדב</strong></p>

<blockquote>
<p>מַכְבִּידָה, כְּמוֹ הָאַהֲבָה.</p>
</blockquote>

<p><strong>אמנון</strong></p>

<blockquote>
<p>מַשְׂטֵמָה גְדוֹלָה מְאֹד.</p>
</blockquote>

<p><strong>יונדב</strong> וְלָמָּה לֹא תִשְׂטֹמָה?</p>

<blockquote>
<p>אֱהַב וּשְׂטֹם, וּשְׂטֹם – מַה מִּמְּךָ יַהֲלֹךְ?</p>
</blockquote>

<p><strong>אמנון</strong></p>

<blockquote>
<p>מִן הַפַּח אֶל פַּחַת?</p>

<p>גַּם שְׂנֹא, גַּם שְׂנֹא לֹא טוֹב.</p>

<p>קִלְלַת אֱלֹהִים הִיא הַמַּשְׂטֵמָה!</p>

<p>אוֹיָה לִי,</p>

<p>אֲנִי מָשַׁכְתִּי בְּעוֹל, אֲנִי אָהַבְתִּי</p>

<p>אָהַבְתִּי גַם רָצַחְתִּי –</p>

<p>וְאֵין לִי, אֵין לִי לָאַחְרוֹנָה כֹּל.</p>

<p>הִכְבִּידָה בָרִאשׁוֹנָה כֹּה עָלַי הָאַהֲבָה,</p>

<p>כְּנָפַיִם צָמְחוּ לִי – חַרְצֻבּוֹתֶיהָ</p>

<p>כִּי מֵעָלַי הִשְׁלַכְתִּי,</p>

<p>קַלּוֹתִי וְהִמְרֵאתִי עָל –</p>
</blockquote>

<p><strong>יונדב</strong></p>

<blockquote>
<p>הַאִם זֶה רַע?</p>
</blockquote>

<p><strong>אמנון</strong></p>

<blockquote>
<p>רַע! רַע עַד מְאֹד בָּרוֹם,</p>

<p>אֵין אֱלֹהִים בָּרוֹם וֶאֱלִילִים אֵין שָׁם.</p>

<p>שָׁם הַתֹּהוּ&#8230; אוֹיָה לִי, הָאָרֶץ</p>

<p>כִּי נִבְאֲשָׁה בְעֵינַי – וּמִמַּעַל לָהּ אֵין כֹּל&#8230;</p>

<p>מֶה עָרְפָּה? הַבְּבֵיתְךָ הִיא?</p>
</blockquote>

<p><strong>יונדב</strong></p>

<blockquote>
<p>עָרְפָּה? זֹאת הַנַּעֲרָה אֲשֶׁר גֵּרַשְׁתָּ?</p>

<p>בְּבֵיתִי הִיא. הַאֲשַׁלְּחֶנָּה לָךְ?</p>
</blockquote>

<p><strong>אמנון</strong></p>

<blockquote>
<p>אַל תִּשְׁלַח, יְהִי־לָךְ אֲשֶׁר לָךְ.</p>
</blockquote>

<p><strong>יונדב</strong></p>

<blockquote>
<p>טוֹבָה עוֹד הַנַּעֲרָה.</p>
</blockquote>

<p><strong>אמנון</strong></p>

<blockquote>
<p>בְּעֵינַי עוֹד לֹא תִיטַב.</p>
</blockquote>

<p>(כזוכר רחוקות)</p>

<blockquote>
<p>מִדִּיבוֹן אֵלַי בָאָה הַמּוֹאֲבִיָּה.</p>

<p>הִיא בְּבֵיתֶךָ?</p>
</blockquote>

<p><strong>יונדב</strong></p>

<blockquote>
<p>עִם יֶתֶר נַעֲרוֹתָי.</p>
</blockquote>

<p><strong>אמנון</strong></p>

<p>(נותן רדיד ליונדב)</p>

<blockquote>
<p>אֶת הָרְדִיד הַזֶּה לְמִנְחָה לָהּ הָבִיאָה.</p>
</blockquote>

<p><strong>יונדב</strong></p>

<blockquote>
<p>אוֹת אַהֲבָתְךָ הוּא אוֹ שִׂנְאָתֶךָ?</p>
</blockquote>

<blockquote>
<p>לְזֵכֶר מַה לָהּ אֶת הָרְדִיד תִּתֵּנָה?</p>
</blockquote>

<p><strong>אמנון</strong></p>

<blockquote>
<p>שְׁכַחְתִּיהָ&#8230; גַּם אַהֲבָתִי וְגַם שִׂנְאָתִי יָחַד.</p>
</blockquote>

<p><strong>יונדב</strong></p>

<blockquote>
<p>הַשִּׁכּוֹר שָׁב אֶל קִיאוֹ, וַאֲנִי לִדְבָרַי שָׁב:</p>

<p>לָמָּה זֶה לֹא תֹאהַב גַּם אֶת זֹאת, אֶת הַחֲדָשָׁה?</p>

<p>אֱהַב וּשְׂנָא&#8230; וְאָנֹכִי</p>

<p>אֶאֱסֹף בְּכָל פַּעַם אֶת הַשְּׂנוּאָה אֱלֵי בֵיתִי.</p>
</blockquote>

<p>(לוקח את השמלה בידו)</p>

<blockquote>
<p>לְמִי הַשִּׂמְלָה?</p>
</blockquote>

<p><strong>אמנון</strong> שִׂמְלַת תָּמָר הִיא.</p>

<p><strong>יונדב</strong> (נבוך, השמלה נשמטת מידו לארץ)</p>

<blockquote>
<p>שִׂמְלַת בַּת הַמֶּלֶךְ?</p>
</blockquote>

<p><strong>אמנון</strong></p>

<blockquote>
<p>תָּמָר. הִיא. הַחֲדָשָׁה. אֶת תָּמָר אֹהַב.</p>
</blockquote>

<p><strong>יונדב</strong></p>

<blockquote>
<p>אֶת אֲחוֹתֶךָ?!</p>
</blockquote>

<p><strong>אמנון</strong></p>

<blockquote>
<p>אֶת תָּמָר, אֶת אֲחוֹת אַבְשָׁלוֹם אָחִי אֲנִי אוֹהֵב –</p>

<p>הוֹשִׁיעָה לִי!</p>
</blockquote>

<p>(צונח על זרועו)</p>

<p><strong>יונדב</strong></p>

<blockquote>
<p>הוֹי, בֶּן־הַמֶּלֶךְ!</p>
</blockquote>

<p><strong>אמנון</strong></p>

<blockquote>
<p>הוֹשִׁיעָה לִי!</p>
</blockquote>

<p><strong>יונדב</strong></p>

<blockquote>
<p>יוֹשִׁיעַ אֱלֹהִים לָךְ.</p>
</blockquote>

<p><strong>אמנון</strong></p>

<blockquote>
<p>לֹא הוּא, לֹא הוּא, לֹא אֱלֹהִים!</p>

<p>הֵן הוּא אֲשֶׁר בַּחֲלוֹם יְבַעֲתֵנִי.</p>
</blockquote>

<p><strong>יונדב</strong></p>

<blockquote>
<p>בִּעוּתֵי אֱלֹהִים – לֹא דָבָר רֵיק הוּא!</p>

<p>הָעֵד יָעִיד בָּךְ&#8230;</p>
</blockquote>

<p><strong>אמנון</strong></p>

<blockquote>
<p>לֹא יָעִיד בִּי, רַק יַבְעִית,</p>

<p>רַק אֵימִים יַפִּיל.</p>

<p>הֵן הוּא, אֲשֶׁר אֶל חֵיקִי יִסְחָבֶנָּה לַיְלָה, לָיְלָה.</p>

<p>גַּם בֶּהָקִיץ מַשְׁלֶה הוּא אֶת נַפְשִׁי.</p>

<p>בָּעָב בַּשְּׁחָקִים קַלָּה לִי יְגַלֶּה יְצוּרֶיָה.</p>

<p>מִמִּסְתּוֹר צֶאֱלִים אֶת זְרוֹעוֹתֶיהָ אֵלַי יוֹשִׁיט,</p>

<p>בְּהֶמְיַת רוּחַ קוֹלָהּ לִי יַשְׁמִיעַ,</p>

<p>בְּעִנְבֵי גָפֶן</p>

<p>וּבְעֵין כּוֹכָבִים רָמָה אֶת צְחוֹקָהּ אֵרֶא,</p>

<p>צִלָּהּ הוּא הָרוֹעֵד עַל כָּל מַיִם,</p>

<p>וְעִקְבוֹת רַגְלָה הֵם – בְּמִשְׁקַע חוֹל אַכִּירָה –</p>

<p>אֶת נַפְשִׁי יַשְׁלֶה!</p>

<p>הוֹשִׁיעָה לִי, יוֹנָדָב!..</p>
</blockquote>

<p><strong>יונדב</strong></p>

<blockquote>
<p>בַּמֶּה?</p>
</blockquote>

<p><strong>אמנון</strong></p>

<blockquote>
<p>אֶל בֵּית אַבְשָׁלוֹם אֵינִי בָא,</p>

<p>אַבְשָׁלוֹם עוֹיֵן אוֹתִי, וְהִיא –</p>

<p>בְּבֵית אַבְשָׁלוֹם הִיא הַיּוֹם יוֹשֶׁבֶת&#8230;</p>
</blockquote>

<p><strong>יונדב</strong></p>

<blockquote>
<p>הוֹי בֶן הַמֶּלֶךְ!</p>

<p>שְׁעֵה, שְׁעֵה מִמֶּנָּה, בֶּן־הַמֶּלֶךְ,</p>

<p>הַרְפֵּה לָהּ&#8230;</p>

<p>אַבְשָׁלוֹם עוֹיֵן אוֹתְךָ עַל לֹא דָבָר,</p>

<p>הֵן לֹא חֲטָאתְךָ הִיא,</p>

<p>אֲשֶׁר נוֹלַדְתָּ לְאָבִיךָ רִאשׁוֹן,</p>

<p>אַךְ אַל נָא תֶאֱשַׁם לוֹ!</p>

<p>הֵן הוּא לְזֹאת יִתְפַּלֵּל&#8230;</p>
</blockquote>

<p><strong>אמנון</strong></p>

<blockquote>
<p>אֶת תָּמָר, אֶת אֲחוֹתוֹ אֲנִי אוֹהֵב –</p>

<p>הַרְאִיתָהּ?</p>
</blockquote>

<p><strong>יונדב</strong></p>

<blockquote>
<p>תְּמוֹל. בֵּין בְּנוֹת הַמֶּלֶך.</p>
</blockquote>

<p><strong>אמנון</strong></p>

<blockquote>
<p>וְחָגְלָה, חָגְלָה –</p>

<p>הִיא הַלַּיְלָה – לֹא! הַיּוֹם הַזֶּה,</p>

<p>הִיא הַיּוֹם רָאַתָּהּ.</p>

<p>בְמִטָּתָהּ אִתָּהּ שָׁכְבָה,</p>

<p>אֶת רֵיחָהּ לִי הֵבִיאָה בְּעוֹדוֹ חָם,</p>

<p>וְלָחַשׁ שִׂפְתוֹתֶיהָ בְּעוֹדוֹ חָי –</p>
</blockquote>

<p><strong>יונדב</strong></p>

<blockquote>
<p>חֶרֶב אַתָּה נוֹתֵן בְּיַד אַבְשָׁלוֹם!</p>
</blockquote>

<p><strong>אמנון</strong></p>

<blockquote>
<p>הִיא דִבְּרָה בִי.</p>

<p>בֶּאֱשׁוּן הַלַּיְלָה דִּבְּרָה בִי.</p>

<p>בַלָּט בִּי דִבְּרָה, גַם בִּשְׁמִי קָרָאָה:</p>

<p>אַמְנוֹן!</p>

<p>רָעַדְתִּי עַל דַּל שְׂפָתֶיהָ.</p>
</blockquote>

<p><strong>יונדב</strong></p>

<blockquote>
<p>זְכֹֹר אֶת אַבְשָׁלוֹם,</p>

<p>הֵן הוּא אַךְ תּוֹאֲנָה יְבַקֵּשׁ.</p>
</blockquote>

<p><strong>אמנון</strong></p>

<blockquote>
<p>מַה לִּי וָלוֹ?</p>
</blockquote>

<p>(בקול מצוֶה)</p>

<blockquote>
<p>אֶת תָּמָר, אֶת אֲחוֹתוֹ לִי הָבִיאָה!</p>
</blockquote>

<p><strong>יונדב</strong></p>

<blockquote>
<p>מֶה עָלָה עַל לִבֶּךְ?</p>
</blockquote>

<p><strong>אמנון</strong></p>

<blockquote>
<p>עֲצָתְךָ הִיא, אֲנִי לִרְצֹחַ חָפֵץ.</p>
</blockquote>

<p><strong>יונדב</strong></p>

<blockquote>
<p>אֶת מִי?</p>
</blockquote>

<p><strong>אמנון</strong></p>

<blockquote>
<p>לִרְצֹחַ אַהֲבָתִי.</p>
</blockquote>

<p><strong>יונדב</strong></p>

<blockquote>
<p>בְּחֵיק אֲחוֹתֶךָ,</p>

<p>וּשְׂנֹא לָהּ אַחֲרֵי כֵן?</p>
</blockquote>

<p><strong>אמנון</strong></p>

<blockquote>
<p>לֹא טוֹבָה הִיא מֵעָרְפָּה.</p>
</blockquote>

<p><strong>יונדב</strong></p>

<blockquote>
<p>לֹא טוֹבָה הִיא מִמֶּנָּה, אָמְנָם כֵּן,</p>

<p>אַךְ אַחִים אֵין לְעָרְפָּה&#8230;</p>

<p>וְלָהּ יֵשׁ אָח –</p>
</blockquote>

<p><strong>אמנון</strong></p>

<blockquote>
<p>מַה יַּעַשׂ לִי אָחִיהָ?</p>

<p>אַבְשָׁלוֹם עוֹיֵן אוֹתִי, לוּ יִשְׂטֹם אוֹתִי יוֹתֵר –</p>

<p>הָרֵעַ לִי לֹא יוּכָל.</p>

<p>הָבִיאָה לִי אֶת תָּמָר!</p>
</blockquote>

<p><strong>יונדב</strong></p>

<blockquote>
<p>אָנֹכִי?</p>
</blockquote>

<p><strong>אמנון</strong></p>

<blockquote>
<p>רַק אַתָּה תַעֲשֶׂה אֶת הַדָּבָר,</p>

<p>אִישׁ חָכָם אַתָּה מְאֹד.</p>
</blockquote>

<p><strong>יונדב</strong></p>

<blockquote>
<p>עַל כֵּן לֹא אֶעֱשֶׂנוּ.</p>
</blockquote>

<p><strong>אמנון</strong> (צועק)</p>

<blockquote>
<p>הָבָה לִי אֶת תָּמָר! הַיּוֹם! הַיּוֹם!</p>

<p>אֶת כֻּלָּה, כַּאֲשֶׁר הִיא!</p>

<p>עַד עַתָּה גָנְבוּ בַעֲדִי לַחַשׁ דְּבָרָהּ,</p>

<p>שִׂמְלָתָהּ, אֲשֶׁר לְעוֹרָהּ תִּלְבַּשׁ,</p>

<p>וְעַתָּה אֲנִי חָפֵץ בָּהּ! בָּהּ! בָּהּ!</p>

<p>כַּאֲשֶׁר הִיא –</p>
</blockquote>

<p><strong>יונדב</strong></p>

<blockquote>
<p>רַק אֶחָד הוּא אֲשֶׁר אֵלֶיךָ יְבִיאֶנָּה.</p>
</blockquote>

<p><strong>אמנון</strong></p>

<blockquote>
<p>מִי?</p>
</blockquote>

<p><strong>יונדב</strong></p>

<blockquote>
<p>הַמֶּלֶךְ.</p>
</blockquote>

<p><strong>אמנון</strong></p>

<blockquote>
<p>אָבִי!</p>
</blockquote>

<p><strong>יונדב</strong></p>

<blockquote>
<p>הוּא לְצַוּוֹת יוּכָל: &#8220;לְכִי בֵית אַמְנוֹן!&#8221;</p>
</blockquote>

<p><strong>אמנון</strong></p>

<blockquote>
<p>דָּוִד אָבִי? הוּא?</p>
</blockquote>

<p><strong>יונדב</strong></p>

<blockquote>
<p>הוּא יְרַחֲמֶךָּ<a href="#fn:2" id="fnref:2" title="see footnote" class="footnote"><sup>2</sup></a>.</p>
</blockquote>

<p><strong>אמנון</strong></p>

<blockquote>
<p>יַקְשֶׁנּוּ גַם מִבְּנוֹ –</p>

<p>לֵב אַרְיֵה לוֹ וְאֶת גּוּרָיו לֹא יְפַנֵּק.</p>
</blockquote>

<p><strong>יונדב</strong></p>

<blockquote>
<p>יַקְשֶׁנּוּ לְמַרְאִית עַיִן.</p>

<p>בְּקִרְבּוֹ פְּנִימָה כְּמוֹ הַדּוֹנַג יֵרַךְ,</p>

<p>וְיֶחֱרַד לְךָ כָּאֵם.</p>

<p>הֲתִזְכֹּר אֶת הַיֶּלֶד אֲשֶׁר מֵת לוֹ?</p>

<p>הַיֶּלֶד אֲשֶׁר בַּת־שֶׁבַע לוֹ יָלָדָה?</p>
</blockquote>

<p><strong>אמנון</strong></p>

<blockquote>
<p>אֵשֶׁת אוּרִיָהוּ, אֲשֶׁר יֶאֱהָב.</p>
</blockquote>

<p><strong>יונדב</strong></p>

<blockquote>
<p>לֹא עַל הָאַהֲבָה לְאֵם הַיֶּלֶד אֲנִי דוֹבֵר,</p>

<p>רַק לַיֶּלֶד, אֲשֶׁר כֹּה הִשְׁתּוֹחַח עָלָיו.</p>
</blockquote>

<p><strong>אמנון</strong></p>

<blockquote>
<p>הִשְׁתּוֹחַח כָּל עוֹד חָלָה.</p>
</blockquote>

<p><strong>יונדב</strong></p>

<blockquote>
<p>גַם אַתָּה שְׁכַב וְהִתְחָל –</p>

<p>וּבָא אָבִיךָ לִרְאוֹתֶךָ.</p>
</blockquote>

<p><strong>אמנון</strong></p>

<blockquote>
<p>אֶת אֲחִינוֹעַם יִשְׁלַח,</p>

<p>אִמִּי בֶטַח תָבוֹא!</p>
</blockquote>

<p><strong>יונדב</strong></p>

<blockquote>
<p>אוּלַי יִשְׁלַח אוֹתָהּ, לְפָנָיו יִשְׁלָחֶנָּה,</p>

<p>אַךְ גַּם הוּא אַחֲרֶיהָ לֹא יְאַחֵר בּוֹא.</p>
</blockquote>

<p><strong>אמנון</strong> (כמדבר אל נפשו)</p>

<blockquote>
<p>הוּא יָבוֹא, יָבוֹא&#8230;</p>
</blockquote>

<p><strong>יונדב</strong></p>

<blockquote>
<p>הַמֶּלֶךְ, הוּא, בְּבוֹאוֹ – וּמְצָאֲךָ עַל עֶרֶשׂ־דְּוָי,</p>

<p>וְהָיָה כִּי אֵלֶיךָ יִקְרַב, יִשְׁאַל לִשְׁלוֹמֶךָ –</p>

<p>וְאָמַרְתָּ אֵלָיו:</p>

<p>תָּבוֹא־נָא תָמָר אֲחוֹתִי וְתַבְרֵנִי לֶחֶם –</p>
</blockquote>

<p><strong>אמנון</strong></p>

<blockquote>
<p>תָּמָר! הִיא תַבְרֵנִי לֶחֶם&#8230;</p>

<p>הִיא לִי תַבְרֶה&#8230; הִיא&#8230;</p>
</blockquote>

<p>(נושקו)</p>

<blockquote>
<p>רִחַמְתַּנִי, רֵעִי!</p>
</blockquote>

<p><strong>יונדב</strong></p>

<blockquote>
<p>כֹּה לוֹ תַגִּידָה: וְתַבְרֵנִי לֶחֶם&#8230;</p>

<p>וְעָשְׂתָה לְעֵינַי אֶת הַבִּרְיָה, לְמַעַן אֲשֶׁר אֶרְאֶה.</p>
</blockquote>

<p><strong>אמנון</strong></p>

<blockquote>
<p>לְעֵינַי תָלוּשׁ, לְעֵינַי, לְעֵינַי תְלַבֵּב –</p>

<p>יָדֶיהָ רַכּוֹת וַעֲנֻגּוֹת, יְדֵי תָּמָר,</p>

<p>הֵן תָּלֹשְנָה –</p>

<p>לְמַעַן אֲשֶׁר אֶרְאֶה, אֶרְאֶה!</p>

<p>הוֹי, רֵעִי, תֵּן יְמִינְךָ לִי, תָּמְכֵנִי,</p>

<p>כִּי חוֹלֶה, חוֹלֶה אָנִי.</p>
</blockquote>

<p><strong>יונדב</strong></p>

<blockquote>
<p>כֹּה תֹּאמַר לוֹ, לְאָבִיךָ:</p>

<p>לְמַעַן אֲשֶׁר אֶרְאֶה, וְאָכַלְתִּי מִיָּדָהּ –</p>
</blockquote>

<p><strong>אמנון</strong></p>

<blockquote>
<p>מִיָּדָה אֹכַל. כֹּה אֹכֵלָה,</p>

<p>כֹּה בְיָדָהּ, אַחֲזִיק וְכֹה אֹכֵלָה –</p>

<p>אֶת הַלְּבִיבוֹת אֹכַל וְאֶת כַּף־יָדָהּ אָלֹק –</p>

<p>בִקְצֵה לְשׁוֹנִי אֲלַקְּקֶנָּה –</p>

<p>וְהִיא לֹא תֵדַע&#8230;</p>

<p>וְהָיָה אִם לֹא תֵדַע – וְאֶשְּׁכֶנָה!</p>

<p>אֶתְקַע שֵׁן בָּהּ אַחַת, חַדָּה – שִׁנִּי זֹאת!</p>
</blockquote>

<p>(נופל על צוארו, חובקו)</p>

<blockquote>
<p>הוֹי רֵעִי, רֵעִי, מָה אַגִּיד עוֹד לְאָבִי?</p>
</blockquote>

<p><strong>יונדב</strong></p>

<blockquote>
<p>אַל תַּגֵד לוֹ עוֹד דָּבָר –</p>
</blockquote>

<p>(מתבונן אליו מעט)</p>

<blockquote>
<p>הַתוּכַל לְהַזִּיל דֶּמַע?</p>
</blockquote>

<p><strong>אמנון</strong> (ממָרר בבכי קורע לב ומתמוגג בדמעותיו)</p>

<blockquote>
<p>אֵבְךָ! כֹּה לְפָנָיו אֵבְךְ:</p>

<p>שְׁלַח אֵלַי אֶת תָּמָר, אֶת אֲחוֹתִי –</p>

<p>תָבוֹא נָא אֲחוֹתִי תָּמָר, תָּמָר, תָּמָר –</p>
</blockquote>

<p>(צונח וכורע מתוך בכי לארץ)</p>

<p><strong>יונדב</strong> (לא יתן לו לנפול)</p>

<blockquote>
<p>חוּשָׁי!</p>
</blockquote>

<p><strong>חושי</strong> (בא ממהר אל אדוניו)</p>

<blockquote>
<p>הוֹי, בֶּן־הַמֶּלֶךְ!</p>
</blockquote>

<p>(יונדב וחושי מרימים אותו מן הארץ, מוליכים אותו מזה ומזה
אל תא יצועו, המסך מופשל משני עבריו, פֶרץ בכיוֹ הולך ורפֶה רגע־רגע, הוא
נאנח מתוך שינה מטורפת.)</p>

<p>הפסקה ממושכה</p>

<p><strong>תמר</strong> (באה)</p>

<p><strong>יונדב</strong> (בתמהון־לב)</p>

<blockquote>
<p>בַּת־הַמֶּלֶךְ&#8230; תָּמָר!</p>
</blockquote>

<p>(הוא ממהר אליה, משתחוֶה לה)</p>

<p><strong>חושי</strong> (משתחוֶה לה אפיים ארצה אף הוא)</p>

<p><strong>תמר</strong> (צוחקת, מושיטה את השמלה שהביאה אתה)</p>

<blockquote>
<p>חָגְלָה הִיא! זֹאת חָגְלָה, אֲשֶׁר שָׁגָגָה.</p>

<p>חָגְלָה פֹּה אֵינֶנָּה?</p>
</blockquote>

<p><strong>חושי</strong></p>

<blockquote>
<p>בִּתִּי הִיא.</p>
</blockquote>

<p><strong>תמר</strong></p>

<blockquote>
<p>זֶה אַתָּה! אָב לְחָגְלָה אָתָּה?</p>
</blockquote>

<p><strong>חושי</strong></p>

<blockquote>
<p>חוּשָׁי.</p>
</blockquote>

<p><strong>תמר</strong></p>

<blockquote>
<p>אֶת חוּשַׁי, אֶת הָאַרְכִּי – תַּכִּירֵהוּ?</p>
</blockquote>

<p>(צוחקת)</p>

<blockquote>
<p>בַּחֲצַר הַמֶּלֶךְ אָבִי אַךְ יִרְאֵנִי,</p>

<p>יוֹשִׁיט זְרוֹעוֹת לִי וְיִקְרָא:</p>

<p>חוּשִׁי חִישׁ אֶל חוּשַׁי, חוּשִׁי!</p>

<p>מָה אֶאֱהָבֶנּוּ, אֶת חוּשַׁי, אֶת הָאַרְכִּי.</p>
</blockquote>

<p><strong>חושי</strong></p>

<blockquote>
<p>אָנֹכִי מֻפִּי.</p>
</blockquote>

<p><strong>תמר</strong></p>

<blockquote>
<p>גַם חָגְלָה, הִיא בַת מֹף, בַּת מִצְרַיִם שְׁחוּמָה.</p>
</blockquote>

<p>(צוחקת)</p>

<blockquote>
<p>חָגְלָה, הִיא שָׁגָגָה&#8230; אֵינֶנָּה פֹה?</p>
</blockquote>

<p><strong>חושי</strong></p>

<blockquote>
<p>אֶקְרָא לָהּ וְתָבוֹאָה.</p>
</blockquote>

<p><strong>תמר</strong></p>

<blockquote>
<p>קְרָא לָהּ, קְרָא, קַח גַּם שִׂמְלָתָהּ אִתָּךְ.</p>
</blockquote>

<p><strong>חושי</strong> (לוקח מידה את השמלה, משתחוֶה ויוצא)</p>

<p><strong>תמר</strong></p>

<blockquote>
<p>חָגְלָה – הִיא אֲשֶׁר הֶחֱלִיפָה שִׂמְלוֹתֵינוּ.</p>

<p>הִנֵה הוּא מְעִילִי!</p>
</blockquote>

<p>(מרימה את השמלה מעל הארץ)</p>

<p><strong>אמנון</strong> (נאנח קשה מתוך שנתו בתאו הפתוח)</p>

<p><strong>יונדב</strong></p>

<blockquote>
<p>הוֹי, בַּת־הַמֶּלֶךְ!</p>
</blockquote>

<p><strong>תמר</strong></p>

<blockquote>
<p>רֵעֶה אַמְנוֹן אָתָּה.. יָדַעְתִּי, גַּם יָדַעְתִּי,</p>

<p>אַבְשָׁלוֹם זֹאת לִי הִגִּיד&#8230;</p>
</blockquote>

<p><strong>יונדב</strong></p>

<blockquote>
<p>גַם שְׁלוֹם אַבְשָׁלוֹם אֶדְרשׁ וּשְׁלוֹם כָּל בְּנֵי הַמֶּלֶךְ,</p>

<p>גַּם שְׁלוֹמֵךְ אָתְּ –</p>

<p>הוֹי, לוּ יָדַעַתְּ, מַה יֶחֱרַד לִבִּי לָךְ,</p>

<p>לְמַעֲנֵךְ וּלְמַעַן אֲבִישָׁלוֹם זֶה אָחִיךְ</p>

<p>אֲשֶׁר אֲכַבֵּד –</p>

<p>הַזְהֵר אַזְהִיר בָּךְ: עִזְבִי אֶת הַבָּיִת!</p>
</blockquote>

<p><strong>תמר</strong></p>

<blockquote>
<p>מָה הַחֲרָדָה?</p>
</blockquote>

<p><strong>יונדב</strong></p>

<blockquote>
<p>עִזְבִי אֶת בֵּית אַמְנוֹן!</p>
</blockquote>

<p><strong>תמר</strong> (מתבוננה אל עבר היצוע)</p>

<blockquote>
<p>זֶה אַמְנוֹן, יָשֵׁן שָׁם?</p>
</blockquote>

<p><strong>יונדב</strong></p>

<blockquote>
<p>מַהֲרִי, לֵכִי!</p>
</blockquote>

<p><strong>תמר</strong> (מתבוננת אליו)</p>

<blockquote>
<p>פָּנָיו כֹּה יַלְבִּינוּ, פָּנָיו סִיד –</p>
</blockquote>

<p><strong>יונדב</strong></p>

<blockquote>
<p>הוֹי, בַּת־הַמֶּלֶךְ.</p>
</blockquote>

<p><strong>תמר</strong> (אינה גורעת עיניה ממנו)</p>

<blockquote>
<p>צַר לִי עָלָיו מְאֹד –</p>
</blockquote>

<p><strong>יונדב</strong></p>

<blockquote>
<p>צְאִי!</p>
</blockquote>

<p><strong>תמר</strong></p>

<blockquote>
<p>אֶשְּׁקָה לוֹ –</p>
</blockquote>

<p><strong>יונדב</strong></p>

<blockquote>
<p>עוֹד יִיקַץ!</p>
</blockquote>

<p>(עוצר בעדה)</p>

<blockquote>
<p>אֲנִי לְנַפְשֵׁךְ אִירָא, לֵכִי!</p>
</blockquote>

<p><strong>תמר</strong></p>

<blockquote>
<p>צַר לִי עָלָיו מְאֹד.</p>

<p>יוֹם־יוֹם אֲנִי רוֹאָתוֹ עוֹבֵר</p>

<p>עַל פְּנֵי חַלּוֹן בֵּית־אִמִי,</p>

<p>וּפָנָיו חִוְּרִים כֹּה וְדַלִּים, דַּלִּים כֹּה –</p>

<p>לָמָּה יַעֲבֹר עַל בֵּית אִמִּי תָמִיד?</p>

<p>וְלָמָּה נֶהְלָךְ הוּא כַצֵּל?</p>

<p>אֲנִי בַחַלּוֹן נִשְׁקָפָה וְצוֹחֲקָה לוֹ בְרַחֲמִים,</p>

<p>כִּי רַבּוּ רַחֲמַי עָלָיו,</p>

<p>תְּנָה, אֶשַּׁק לוֹ!</p>
</blockquote>

<p><strong>יונדב</strong></p>

<blockquote>
<p>עוֹד ייִקַץ בֶּן־הַמֶּלֶךְ – בְּשֵׁם אֱלֹהִים!</p>
</blockquote>

<p><strong>תמר</strong></p>

<blockquote>
<p>אֶשְּׁקָה לוֹ בְפָנָיו – אֵל, הַחִוְּרִים,</p>

<p>בְמִצְחוֹ אֶשַּׁק לוֹ וּמַהֵר חִישׁ אֵצֵאָה.</p>

<p>הִנֵּה חָגְלָה!</p>
</blockquote>

<p>(חגלה פורצת לחדר, כלעומת שיצאה משם, רק חגורתה על מתניה,
שמלתה בידיה, היא ממהרת ונופלת לרגלי תמר, כובשת זמן־מה פניה בקרקע)</p>

<blockquote>
<p>הָהּ,</p>

<p>סִלְחִי לִי, נָא סִלְחִי, בַּת־הַמֶּלֶךְ!</p>
</blockquote>

<p><strong>תמר</strong></p>

<blockquote>
<p>הָלַכְתְּ עִם בֹּקֶר, חָגְלָה,</p>

<p>הַשֶּׁמֶשׁ טֶרֶם עוֹד הֵאִירָה –</p>

<p>אֵין רַע, אֵין רַע, זֶה מְעִילֵךְ – הֵבֵאתִיהוּ,</p>

<p>קוּמִי לִבְשִׁי מְעִילֵךְ.</p>
</blockquote>

<p><strong>חגלה</strong></p>

<blockquote>
<p>לֹא אֶלְבְּשֶׁנּוּ, לָךְ הוּא.</p>
</blockquote>

<p><strong>תמר</strong></p>

<blockquote>
<p>רַק זֶה מְעִילִי – אֶקָחֶנוּ.</p>
</blockquote>

<p><strong>חגלה</strong></p>

<blockquote>
<p>אַל! אַל!</p>
</blockquote>

<p><strong>תמר</strong></p>

<blockquote>
<p>מְעִילי הוּא, אֲשֶׁר הֶחֱלַפְתְּ הַבֹּקֶר,</p>

<p>הַמְּעִיל, אֲשֶׁר לִי קָנָה אֲבִישָׁלוֹם.</p>
</blockquote>

<p><strong>חגלה</strong></p>

<blockquote>
<p>קְחִי אֶת זֶה!</p>

<p>וְאֶת הַמְּעִיל אֲשֶׁר בְּיָדַיִךְ – פֹּה תַנִּיחִי.</p>
</blockquote>

<p><strong>יונדב</strong> (סר לעבר אמנון הישן)</p>

<p><strong>תמר</strong></p>

<blockquote>
<p>לָמָּה?</p>
</blockquote>

<p><strong>חגלה</strong></p>

<blockquote>
<p>לֹא הֶחֱלַפְתִּי אֶת הַמְעִילִים –</p>

<p>אֲנִי גְנַבְתִּיהוּ – וּלְמַעֲנִי גְנַבְתִּיהוּ&#8230;</p>
</blockquote>

<p><strong>תמר</strong></p>

<blockquote>
<p>לָךְ?</p>

<p>וְלָמָּה זֶה יִתְגּוֹלֵל בַּחֲדַר אַמְנוֹן?</p>
</blockquote>

<p><strong>חגלה</strong> (מתבוננת רגע אל עבר היצוע)</p>

<blockquote>
<p>שִׂמְלַת־סְגֻלָּה יִהְיֶה לִי מְעִילֵךְ.</p>

<p>כִּי יִיקַץ בֶּן־הַמֶּלֶךְ –</p>

<p>תַּחַת רַגְלָיו יִמְצָאֶנָּה,</p>

<p>יִשַּׁח, יְרִימֶנָּה,</p>

<p>וְיִשְׁאַל אֶת הַנְּעָרוֹת: לְמִי הַשִּׂמְלָה?</p>
</blockquote>

<p><strong>תמר</strong></p>

<blockquote>
<p>אָז תֵּצְאִי אַתְּ, תִּבָּדְלִי מִן הַנְּעָרוֹת –</p>
</blockquote>

<p><strong>חגלה</strong></p>

<blockquote>
<p>וְאֶקְרָא:</p>

<p>שִׂמְלָתִי הִיא, אֲשֶׁר לְעוֹרִי אֶלְבַּשׁ.</p>
</blockquote>

<p><strong>תמר</strong></p>

<blockquote>
<p>לָמָּה תְרַמִּי אוֹתוֹ?</p>
</blockquote>

<p><strong>חגלה</strong></p>

<blockquote>
<p>לִמְצֹא חֵן בְּעֵינָיו, לְבַעֲבוּר יֶאֱהָבֵנִי.</p>
</blockquote>

<p><strong>תמר</strong></p>

<blockquote>
<p>לֹא אֶתֵּן לָךְ הַשִּׂמְלָה!</p>
</blockquote>

<p><strong>חגלה</strong></p>

<blockquote>
<p>הוֹשִׁיעִי, בַּת־הַמֶּלֶךְ!</p>
</blockquote>

<p><strong>תמר</strong></p>

<blockquote>
<p>לֹא אֶתֵּנָה!</p>
</blockquote>

<p><strong>חגלה</strong></p>

<blockquote>
<p>הָיִית כֹּה טוֹבָה לִי, הַלָּיְלָה.</p>
</blockquote>

<p><strong>תמר</strong></p>

<blockquote>
<p>הַלָּיְלָה –</p>

<p>חָמַלְתִּי מְאֹד עָלַיִךְ, בְּאַהֲבָתֵךְ אוֹתוֹ,</p>

<p>אָנֹכִי רַק חָמַלְתִּי,</p>

<p>אַךְ לֹא חָפַצְתִּי, כִּי יֶאֱהָבֵךְ אַמְנוֹן&#8230;</p>

<p>לֹא אֶתֵּן לָךְ הַשִּׂמְלָה!</p>
</blockquote>

<p><strong>חגלה</strong></p>

<blockquote>
<p>חוּסִי!</p>
</blockquote>

<p><strong>תמר</strong></p>

<blockquote>
<p>לֹא אֶתְּנֶנָּה לָךְ.</p>

<p>אַתְּ אֶת שִׂמְלָתֵךְ קְחִי, מְלַהֲטָה הִיא כֻלָּה,</p>

<p>נָקְעָה מֶנָּה נֶפֶשׁ בֶּן־הַמֶּלֶךְ!</p>

<p>כִּי הֱקִיצוֹתִי – לֹא יָדַעְתִּי דָבָר עוֹד,</p>

<p>וָאֶלְבַּשׁ שִׂמְלַת חָגְלָה.</p>

<p>וַיְהִי בְלָבְשִׁי אוֹתָהּ – וַעֲבָרַנִי קֹר.</p>
</blockquote>

<p>(צוחקת כברגע בואה)</p>

<blockquote>
<p>חָגְלָה – הִיא שָׁגָגָה,</p>

<p>הֶחֱלִיפָה שִׂמְלוֹתֵינוּ, בְּטֶרֶם הֵאִיר בֹּקֶר.</p>
</blockquote>

<p><strong>יונדב</strong></p>

<blockquote>
<p>הַאִם כֹּה שׁוֹנֶה הוּא, הַמְּעִיל הָאֶחָד מִן הַשֵּׁנִי?</p>

<p>שְׁנֵיהֶם מֵאַשְׁקְלוֹן בָּאוּ וּתְכֵלֶת אַחַת לָמוֹ.</p>
</blockquote>

<p><strong>תמר</strong></p>

<blockquote>
<p>מְעִילִי הוּא –</p>

<p>כָּרֶגַע אֶלְבְּשֶׁנּוּ –</p>
</blockquote>

<p><strong>חגלה</strong> (עוצרת בעדה)</p>

<blockquote>
<p>גַּם זֶה עַל בְּשָׂרִי הָיָה.</p>
</blockquote>

<p><strong>תמר</strong></p>

<blockquote>
<p>גַּם זֶה!</p>
</blockquote>

<p><strong>חגלה</strong></p>

<blockquote>
<p>חָטָאתִי&#8230;</p>
</blockquote>

<p><strong>תמר</strong></p>

<blockquote>
<p>הוּא הַדָּבָר! עָטִית מְעִילִי תְכֵלֶת,</p>

<p>לָכֵן יַשִּׁיב קֹר עָלַי, בּוֹ כִּי נָגָעְתִּי –</p>
</blockquote>

<p>(משליכה את המעיל)</p>

<blockquote>
<p>לֹא יֹאהַב אוֹתָךְ אַמְנוֹן!</p>
</blockquote>

<p><strong>חגלה</strong> (נעצבה)</p>

<blockquote>
<p>יָדַעְתִּי, גַּם יָדַעְתִּי – אֶת תָּמָר יֹאהַב.</p>
</blockquote>

<p><strong>תמר</strong></p>

<blockquote>
<p>אוֹתִי?</p>
</blockquote>

<p>(נופלת על צואריה)</p>

<blockquote>
<p>יָקַרְתְּ, נָעַמְתְּ לִי חָגְלָה.</p>

<p>אוּלַי גַּם הַלַּיְלָה אֵלַי תָּבוֹאִי?</p>
</blockquote>

<p>(מתבוננת אל עבר אמנון)</p>

<blockquote>
<p>צַר לִי עָלָיו מְאֹד –</p>
</blockquote>

<p>(מזהירה בם באצבע)</p>

<blockquote>
<p>אַל תַּגִּידוּ דָבָר לוֹ לְאַמְנוֹן בַּהֲקִיצוֹ,</p>

<p>אָנֹכִי אֶשַּׁק לוֹ.</p>

<p>וְהָיָה אִם תַּגִּידוּ לוֹ וְאַכְחִישׁ הַדָּבָר,</p>

<p>אָנֹכִי כֹה לוֹ אַגִּיד: לֹא נָשָׁקְתִּי!</p>
</blockquote>

<p>(צוחקת)</p>

<blockquote>
<p>לֹא נָשָׁקְתִּי! <a href="#fn:3" id="fnref:3" title="see footnote" class="footnote"><sup>3</sup></a></p>
</blockquote>

<p>(קרֵבה בצעדים קלים ומהירים לאמנון, נושקת לו בפניו החוורים ויוצאת מַהר)</p>

<p><strong>יונדב, חגלה</strong> (עומדים מרחוק נבוכים ומאוּבנים)</p>

<p><strong>אמנון</strong> (נאנח עמוקות, ניעוֹר, קם לפתע־פתאום, עוזב את תאו, יורד אל חגלה)</p>

<blockquote>
<p>אַתְּ! –</p>

<p>לַמָּה בָאת? מִי קְרָאֵךְ?</p>
</blockquote>

<p><strong>חגלה</strong></p>

<blockquote>
<p>בִּשְׁנָתְךָ לִי קָרָאתָ.</p>
</blockquote>

<p><strong>אמנון</strong></p>

<blockquote>
<p>לֹא קָרָאתִי.</p>
</blockquote>

<p>(אחרי רגע דממה)</p>

<blockquote>
<p>יָשַׁנְתִּי הַרְבֵּה?</p>
</blockquote>

<p><strong>יונדב</strong></p>

<blockquote>
<p>מְעַט. יָשַׁנְתָּ מְעַט.</p>
</blockquote>

<p><strong>אמנון</strong></p>

<blockquote>
<p>מְעַט! מְעַט!</p>

<p>הֵן אַתָּה, אַחֵר אַתָּה –</p>

<p>בְּעֵת אֲשֶׁר יָשַׁנְתִּי נֶהְפַּכְתָּ לְאִישׁ אַחֵר.</p>
</blockquote>

<p>(נותן עינו בחגלה)</p>

<blockquote>
<p>וְהִיא – לֹא הָיְתָה פֹּה – וְעַתָּה יֶשְׁנָה!</p>

<p>יָשַׁנְתִּי הַרְבֵּה, הַרְבֵּה&#8230;</p>
</blockquote>

<p><strong>יונדב</strong></p>

<blockquote>
<p>רַק רִגְעֵי מִסְפָּר.</p>
</blockquote>

<p><strong>אמנון</strong></p>

<blockquote>
<p>וְלוּ רַק רֶגַע.</p>

<p>יֵשׁ שֵׁנָה אֲשֶׁר תִּקְצַר, וְרֶגַע יֵשׁ כִּי יֶאֱרַךְ.</p>

<p>יֵשׁ רֶגַע גָּדוֹל, רֶגַע וְהוּא כַנֵּצַח.</p>

<p>הָרֶגַע – בָּרָא אֱלֹהִים שָׁמַיִם בּוֹ וָאָרֶץ.</p>

<p>יֵשׁ רֶגַע – אִיש בּוֹ יֻלָּד,</p>
</blockquote>

<blockquote>
<p>וְרֶגַע יֵשׁ – וּמֵת בּוֹ. קופץ מעל יצועו</p>

<p>וְרֶוַח זֶה אֲשֶׁר בֵּינֵיכֶם מָה הוּא!</p>

<p>יָשַׁנְתִּי הַרְבֵּה!</p>

<p>וּבְעֵת אֲשֶׁר יָשַׁנְתִּי, פֹּה נָפַל דָּבָר.</p>
</blockquote>

<p>(רץ בהתעוררוּת אל אמצע החדר ובוחנם במבטי עיניו מזה ומזה)</p>

<blockquote>
<p>פֹּה הָיָה אִישׁ!</p>

<p>עוֹד אֶחָד הָיָה פֹּה, פֹּה הָיָה שְׁלִישִׁי!</p>

<p>יֵשׁ מָקוֹם פֹּה לִשְׁלִישִׁי.</p>
</blockquote>

<p>(בכליון־נפש גדול)</p>

<blockquote>
<p>הוּא הָלַךְ, הָלַךְ לוֹ –</p>

<p>וְצֵל כְּמוֹ מֶנּוּ נִשְׁאָר&#8230;</p>
</blockquote>

<p>(מבטו נתקל בשני המעילים שעל הארץ, כורע ואוחזם בשתי ידיו)</p>

<blockquote>
<p>מִי הָיָה פֹּה, הַגִּידוּ?</p>
</blockquote>

<p><strong>יונדב</strong></p>

<blockquote>
<p>לֹא הָיָה אִישׁ.</p>
</blockquote>

<p><strong>אמנון</strong> (לחגלה)</p>

<blockquote>
<p>לֹא אִישׁ! לֹא אִישׁ!</p>

<p>הַגִּידִי אַתְּ לִי: מִי?</p>
</blockquote>

<p><strong>חגלה</strong></p>

<blockquote>
<p>פֹּה הָיְתָה תָּמָר.</p>
</blockquote>

<p><strong>אמנון</strong></p>

<blockquote>
<p>תָּמָר! תָּמָר! תָּמָר!</p>

<p>הִיא הָיְתָה פֹּה, בְּבֵיתִי!</p>

<p>יָשַׁנְתִּי יְמֵי דוֹר!</p>

<p>לֹא יָשַׁנְתִּי – מַתִּי!</p>

<p>הִנְנִי, הָעוֹלֶה מִנִּי קָבֶר.</p>

<p>קַמְתִּי מִן הַמֵּתִים –</p>

<p>הִיא הָיְתָה פֹּה!</p>

<p>אַךְ צְחֹק לִי עָשָׂה אֱלֹהִים,</p>

<p>בִּשְׁנָת לֹא יִמְנַע מֶנִּי טוֹב,</p>

<p>אַשְׁרַי! לֹא אִירָא מָוֶת עוֹד,</p>

<p>יֵשׁ תִּקְוָה לִי מֵאִתּוֹ גַם בַּבּוֹר. מתעבר</p>

<p>הוֹי, רָעִים!</p>

<p>מַדוּעַ לֹא קְרַעְתֶּם אֶת עַפְעַפַּי?</p>

<p>מֵעַל יְצוּעִי לָמָּה זֶה לֹא סְחַבְתֶּם אוֹתִי?</p>

<p>כְּכֶלֶב מֵבִישׁ, אֲשֶׁר לְבֹשֶת אֲהוּבָתוֹ דָבָק,</p>

<p>דָּבַקְתִּי כֹה בַשֵּׁנָה.</p>

<p>רַגְלֶיהָ אֵיפֹה עָמְדוּ?</p>
</blockquote>

<p><strong>חגלה</strong> (מראה את המקום)</p>

<blockquote>
<p>פֹּה.</p>
</blockquote>

<p><strong>אמנון</strong></p>

<blockquote>
<p>פֹּה!</p>

<p>וְאֶת פָּנֶיה לְאָן, לְאָן הֵישִׁירָה?</p>
</blockquote>

<p><strong>חגלה</strong></p>

<blockquote>
<p>אֶל מוּל פְּנֵי בֶּן־הַמֶּלֶךְ.</p>
</blockquote>

<p><strong>אמנון</strong></p>

<blockquote>
<p>לְנֹכַח פָּנָי!</p>
</blockquote>

<p>(אוחזה בחמתו בזרועה)</p>

<blockquote>
<p>וְאַתְּ לֹא עוֹרַרְתִּנִּי?!</p>
</blockquote>

<p><strong>יונדב</strong></p>

<blockquote>
<p>אֲנִי לָהּ לֹא נָתַתִּי.</p>
</blockquote>

<p><strong>אמנון</strong></p>

<blockquote>
<p>אַתָּה?</p>
</blockquote>

<p><strong>יונדב</strong></p>

<blockquote>
<p>לֹא חָפֵץ אֱלֹהִים.</p>
</blockquote>

<p><strong>אמנון</strong></p>

<blockquote>
<p>אֱלֹהִים – הוּא חָפֵץ, חָפֵץ –</p>

<p>עַל פִּי דַרְכּוֹ חָפֵץ!</p>

<p>הֵן הוּא תַרְדֵּמָה עָלַי הִפִּיל,</p>

<p>וְאַךְ נִרְדַּמְתִּי – אֵלַי אָז יְבִיאֶנָּה,</p>

<p>אֶל חֲדַר מִשְׁכָּבִי. משווע</p>

<p>הִיא הָיְתָה פֹּה! הִיא הָיְתָה פֹּה כִּפְלָיִם,</p>

<p>בֶּהָקִיץ וּבַחֲלוֹם, בַּחֲלוֹמִי נָשְׁקָה לִי.</p>
</blockquote>

<p><strong>חגלה,</strong> (ליונדב בתמהון־לב)</p>

<blockquote>
<p>נָשְׁקָה לָךְ?!</p>
</blockquote>

<p><strong>אמנון</strong></p>

<blockquote>
<p>בַּחֲלוֹם! בַּחֲלוֹם!</p>

<p>כֹּה הוּא מִתְעַלֵּל בִּי, הָאֱלֹהִים.</p>
</blockquote>

<p>(אל יונדב)</p>

<blockquote>
<p>וְאַתָּה – יָדְךָ תִּכּוֹן עִמּוֹ, אִתּוֹ אָתָּה!</p>

<p>בְּרִית כְּרַתֶּם יָחַד!</p>
</blockquote>

<p>(מתחנן מלפניו)</p>

<blockquote>
<p>יוֹנָדָב,</p>

<p>הֵן אַתָּה הוּא, אֲשֶׁר לְלִבִּי תִרְאֶה,</p>

<p>פָּתַחְתִּי צֹהַר בּוֹ – הָצִיצָה!</p>

<p>אֶת תָּמָר, אֲחוֹת אַבְשָׁלוֹם אָחִי אֲנִי אוֹהֵב!</p>

<p>לֵךְ, רוּץ וַהֲשִׁיבֶנָּה!</p>
</blockquote>

<p><strong>יונדב</strong></p>

<blockquote>
<p>הַמֶּלֶךְ יַעֲשֶׂה זֹאת,</p>

<p>רַק הוּא אֵלֶיךָ יְשַׁלְּחֶנָּה.</p>
</blockquote>

<p><strong>אמנון</strong> (מתיאש)</p>

<blockquote>
<p>הַמֶּלֶךְ&#8230;</p>
</blockquote>

<p>(צונח על מרבדיו)</p>

<blockquote>
<p>הוֹ קִרְאוּ, קִרְאוּ לְאָבִי!</p>

<br />
</blockquote>

<p><strong>המסך</strong></p>

<blockquote>
<br />
</blockquote>

<h2 id="מערכהשניה">מערכה שניה</h2>

<p>הנפשות</p>

<p><strong>יוֹנָדָב</strong></p>

<p> <strong>חוּשָׁי</strong></p>

<p> <strong>חָגְלָה</strong></p>

<p> <strong>אֲחִינֹעַם</strong></p>

<p> <strong>דָּוִד הַמֶּלֶךְ</strong></p>

<p> <strong>נָתָן הַנָּבִיא</strong></p>

<p> <strong>תָּמָר</strong></p>

<p> <strong>אַמְנוֹן</strong></p>

<p><strong>עבדי המלך דוד</strong></p>

<blockquote>
<br />
</blockquote>

<p>בהיכל אמנון. ביום המחרת. אותו החדר שבמערכה הראשונה.</p>

<p>המסך מוּרד על־פני תא יצועיו. חושי וחגלה שומרים את פתח התא מזה ומזה.</p>

<p><strong>יונדב</strong> (מופיע משמאל בפתח הדלת מבחוץ, בלוויית עבדי דוד וגיבוריו)</p>

<blockquote>
<p>הַמֶּלֶךְ!</p>
</blockquote>

<p><strong>חושי</strong></p>

<blockquote>
<p>חָגְלָה!</p>
</blockquote>

<p><strong>חגלה</strong> (ממהרת ועומדת לפני יונדב, נכונה לשרתו)</p>

<p><strong>יונדב</strong></p>

<blockquote>
<p>אַתְּ הַעֲלִי אוֹתָנוּ, בַּת, הַגַּגָּה,</p>

<p>הַמֶּלֶךְ פֹּה יִתְמַהְמַהּ.</p>
</blockquote>

<p><strong>חגלה</strong> (מסירה במשיכת־יד אחת את המסך המוּרד על פתח מעלה הגג)</p>

<blockquote>
<p>פֹּה תַעֲלוּ, תּוֹאִילוּ –</p>

<p>אֲנִי אַחֲרֵיכֶם בָּאָה</p>

<p>עִם כַּד הַיָּיִן.</p>
</blockquote>

<p><strong>יונדב</strong> (אחריו בני לווייתו, עולים הגגָה)</p>

<p><strong>חגלה</strong> (עם כד היין, עולה אחריהם אחרונה)</p>

<p><strong>חושי</strong> (מכניס מעט את ראשו לבין המסכים, אל תא אמנון)</p>

<blockquote>
<p>הַמֶּלֶךְ&#8230;</p>
</blockquote>

<p>(שב למקומו)</p>

<p><strong>אחינֹעַם</strong> (אֵם אמנון יוצאת מן התא אל תוך החדר)</p>

<p><strong>דוד</strong> (מופיע משמאל, צועד שנַים־שלושה צעדים מהירים אל פנים החדר)</p>

<p><strong>נתן הנביא</strong> (בא אחריו, עמד בהיכנסוֹ בצד הפתח)</p>

<p><strong>חושי</strong> (נופל אפיים ארצה לפני המלך)</p>

<blockquote>
<p>הַמֶּלֶךְ לְעוֹלָם יִחְיֶה!</p>
</blockquote>

<p><strong>דוד</strong> (דוחה אותו בקצה רגלו שנשקפה מתחת מעילו הארוך והנגרר לארץ)</p>

<p><strong>חושי</strong> (קם ויוצא)</p>

<p><strong>דוד</strong> (ממקומו)</p>

<blockquote>
<p>אֲחִינֹעַם!</p>
</blockquote>

<p><strong>אחינעם</strong> (משתחוָה, בקול לא רם)</p>

<blockquote>
<p>יְחִי הַמֶּלֶךְ!</p>
</blockquote>

<p><strong>דוד</strong></p>

<blockquote>
<p>מַה בְּנֵךְ?</p>
</blockquote>

<p><strong>אחינעם</strong> (במעוף עין אל עבר המסך)</p>

<blockquote>
<p>הוּא יָשֵׁן.</p>
</blockquote>

<p><strong>דוד</strong></p>

<blockquote>
<p>יִישַֹן!</p>

<p>אִם בָּרִיא הוּא – לֹא יֶחֱלֶה מִן הַשֵּׁנָה,</p>

<p>וְאִם חָלָה – וְתַחֲלִימֵהוּ.</p>
</blockquote>

<p>(אל הנביא)</p>

<blockquote>
<p>אֲחִינֹעַם הִיא, הַיִּזְרְעֵאלִית.</p>
</blockquote>

<p><strong>אחינעם</strong> (משתחוָה אל הנביא מרחוק)</p>

<p><strong>דוד</strong></p>

<blockquote>
<p>גְּשִׁי הֵנָה אֶל הַנָּבִיא.</p>
</blockquote>

<p><strong>אחינֹעם</strong> (קרֵבה אליו מעט יותר)</p>

<p><strong>דוד</strong> (עומד ביניהם באמצע החדר)</p>

<blockquote>
<p>קֹדִּי, קֹדִּי לוֹ.</p>
</blockquote>

<p>(אל נתן)</p>

<blockquote>
<p>בָּרְכֶנָּה, אָבִי.</p>
</blockquote>

<p><strong>נתן</strong> (אינו זע)</p>

<p><strong>דוד</strong></p>

<blockquote>
<p>בָּרְכֶנָּה.</p>
</blockquote>

<p><strong>נתן</strong></p>

<blockquote>
<p>הִיא, הָאֵם&#8230;</p>
</blockquote>

<p><strong>דוד</strong></p>

<blockquote>
<p>הִיא בְחֶבְרוֹן יָלְדָה לִי אֶת אַמְנוֹן.</p>

<p>בָּרְכֶנָּה.</p>
</blockquote>

<p><strong>אחינֹעם</strong> (ממהרת אל הנביא, זקופה, כורעת לפניו בגשתה)</p>

<p><strong>נתן</strong></p>

<blockquote>
<p>מָה אֲבָרֵךְ?</p>
</blockquote>

<p><strong>דוד</strong></p>

<blockquote>
<p>אֵת אֲשֶׁר אֵלֶיךָ אָמַר אֱלֹהִים.</p>
</blockquote>

<p><strong>נתן</strong></p>

<blockquote>
<p>אֱלֹהִים לֹא אָמַר אֵלַי דָּבָר.</p>
</blockquote>

<p><strong>דוד</strong></p>

<blockquote>
<p>לֹא לָה וְלֹא לִבְנָהּ?</p>

<p>קוּמִי, אֲחִינֹעַם&#8230;</p>

<p>טוֹב כִּי לֹא בֵרְכֵךְ עָתָּה,</p>

<p>בְּשֵׁם ה' יְבָרְכֵךְ לִפְנֵי לֶכְתּוֹ.</p>
</blockquote>

<p><strong>אחינעם</strong></p>

<blockquote>
<p>לֹא יְבָרְכֵנִי –</p>
</blockquote>

<p>(נותנת עיניה בנתן)</p>

<blockquote>
<p>הֵן הוּא&#8230; הוּא נְבִיאֶךָ –</p>

<p>וְאֵת אֲשֶׁר הַמֶּלֶךְ אוֹהֵב,</p>

<p>אוֹתָהּ יְבָרֵךְ,</p>

<p>בְּטֶרֶם תִּקֹּד לוֹ – עָלֶיהָ יִפְרֹשׂ כַּפָּיו.</p>

<p>לֹא יְבָרְכֵנִי,</p>

<p>לֹא אוֹתִי, וְלֹא אֶת בְּנִי&#8230;</p>
</blockquote>

<p><strong>דוד</strong> (מתבונן אף הוא בנתן)</p>

<blockquote>
<p>לֹא קְנִיתִיו.</p>

<p>אִישׁ אֱלֹהִים הוּא נָתָן,</p>

<p>אֱלֹהִים קָנָהוּ&#8230;</p>

<p>זֶה מַעֲלֵה הַגָּג?</p>

<p>עֲלֵה הַגַּגָּה, אָבִי,</p>

<p>חַכֵּה לִי שָׁם עַד אִם קָרָאתִי לָךְ.</p>
</blockquote>

<p><strong>נתן</strong> (עולה הגגה)</p>

<p><strong>דוד</strong> (מלַוֶה אותו דומם במבטיו)</p>

<p><strong>אחינעם</strong></p>

<blockquote>
<p>אֶל אַמְנוֹן בָּאתָ, אֲעִירֶנּוּ־נָא, הַמֶּלֶךְ,</p>
</blockquote>

<blockquote>
<p>אַחֲרֵי אֲשֶׁר בָּאתָ אֵלָיו הֵנָּה.</p>
</blockquote>

<p><strong>דוד</strong></p>

<blockquote>
<p>אַל תְּעִירִיהוּ.</p>

<p>אִתָּךְ אֵשֵׁב פֹּה,</p>

<p>אֶהְיֶה פֹה אִתָּךְ, אֲחִינֹעַם. יושב</p>
</blockquote>

<p><strong>אחינעם</strong></p>

<blockquote>
<p>בָּאתָ אֶל הַבֵּן וְלֹא אֶל אִמּוֹ.</p>
</blockquote>

<p><strong>דוד</strong></p>

<blockquote>
<p>הָאֵם&#8230;הָאֵם&#8230;</p>

<p>אֶת בְּכוֹרִי לִי יָלַדְתְּ, הַמְבֹרָכָה!</p>
</blockquote>

<p><strong>אחינעם</strong> (שחוק קל חולף על דל שפתיה. היא מסתכלת בו זמן־מה מתוך בת־צחוק זו של עצבת.)</p>

<blockquote>
<p>לֹא אֶת הַבְּכוֹר לְךָ יָלְדָה הַמְבֹרָכָה,<a href="#fn:4" id="fnref:4" title="see footnote" class="footnote"><sup>4</sup></a></p>

<p>אֶת בֶּן־הַזְּקוּנִים יָלְדָה לָךְ&#8230;</p>
</blockquote>

<p><strong>דוד</strong></p>

<blockquote>
<p>הַתְּקַנְּאִי בְבַת־שֶׂבַע?</p>
</blockquote>

<p><strong>אחינעם</strong></p>

<blockquote>
<p>לֹא בָּהּ&#8230;</p>

<p>קִנֵּאתִי רַק בְּאַחַת מִנָּשֶׁיךָ,</p>

<p>בַּאֲבִיגַיִל.</p>
</blockquote>

<p><strong>דוד</strong></p>

<blockquote>
<p>בַּאֲבִיגַיִל?</p>
</blockquote>

<p><strong>אחינעם</strong></p>

<blockquote>
<p>קִנֵּאתִי רַק בְּזֹאת אֲשֶׁר אָהַבְתָּ אַחֲרַי&#8230;</p>
</blockquote>

<p><strong>דוד</strong> (כזוכר נשכחות)</p>

<blockquote>
<p>אַתְּ, אֲחִינֹעַם, וַאֲבִיגַיִל –</p>

<p>אֲבִיגַיִל&#8230; אֵיפֹה הִיא?</p>
</blockquote>

<p><strong>אחינעם</strong></p>

<blockquote>
<p>אִתִּי הִיא יוֹשֶׁבֶת.</p>

<p>בְּבַיִת אֶחָד אִתִּי.</p>
</blockquote>

<p><strong>דוד</strong></p>

<blockquote>
<p>שְׁתֵּיכֶן? וְאַתְּ קִנֵּאת בָּהּ&#8230;</p>
</blockquote>

<p><strong>אחינעם</strong></p>

<blockquote>
<p>הִשְׁלַמְנוּ&#8230;</p>

<p>אֶת כּוֹסִי שָׁתְתָה אֲבִיגַיִל.</p>

<p>בְּלֵיל אֲשֶׁר אֵלֶיךָ בָאָה מַעֲכָה –</p>

<p>הִשְׁלַמְנוּ אֲנִי וַאֲבִיגַיִל.</p>

<p>בְּלֵיל אֲשֶׁר הֵבֵאתָ אֶת זֹאת מִגְּשׁוּר,</p>

<p>בָּכְתָה אֲבִיגַיִל עַל צַוָּארַי</p>

<p>וְאָנֹכִי נִחַמְתִּיהָ&#8230;</p>
</blockquote>

<p><strong>דוד</strong> (נרגש)</p>

<blockquote>
<p>אֵלַי&#8230;</p>

<p>אֵלַי גְּשִׁי, אֲחִינֹעַם, וַאֲרַחְמֵךְ.</p>
</blockquote>

<p><strong>אחינעם</strong> (כורעת לרגליו)</p>

<p><strong>דוד</strong> (מתבונן איזה רגעים אל פניה המגולים נכחוֹ והנשואים אליו.)</p>

<p>(מתוך מנוד־ראש ובקול אטום)</p>

<blockquote>
<p>שֻׁנֵּית, שֻׁנֵּית&#8230;</p>
</blockquote>

<p><strong>אחינעם</strong></p>

<blockquote>
<p>הַיָּמִים הֵם&#8230; זֹאת קִלְלַת הַיָּמִים –</p>

<p>גַּם פְּנֵי הַמֶּלֶךְ שֻׁנוּ.</p>
</blockquote>

<p><strong>דוד</strong></p>

<blockquote>
<p>רַבּוּ מְאֹד צָרוֹתָי.</p>
</blockquote>

<p><strong>אחינעם</strong></p>

<blockquote>
<p>אַל, מַלְכִּי, אַל נָא תֶחֱטָא&#8230;</p>

<p>הֲטוֹב לְךָ אָז מֵעָתָּה?</p>

<p>אָז, בְּבָרְחֲךָ מִפְּנֵי אוֹיִבְךָ, מִפְּנֵי שָׁאוּל?</p>
</blockquote>

<p><strong>דוד</strong></p>

<blockquote>
<p>אַתְּ, אֲחִינֹעַם, הִתְעַנֵּית אָז אִתִּי –</p>
</blockquote>

<p><strong>אחינעם</strong></p>

<blockquote>
<p>לֹא הִתְעַנֵּיתִי – הָיִיתִי אִתָּךְ!</p>
</blockquote>

<p><strong>דוד</strong></p>

<blockquote>
<p>שָׁכַחַתְּ! יְמֵי־נְדוֹד וּנְדוּדֵי־לֵיל</p>

<p>בְּמִדְבְּרוֹת יְהוּדָה כִּי שָׁכַחַתְּ.</p>
</blockquote>

<p><strong>אחינעם</strong></p>

<blockquote>
<p>לֹא שָׁכַחְתִּי דָבָר – הָיִיתִי אִתָּךְ!</p>

<p>אֲנִי וְאַתָּה, אֲנִי וּשְׁנִיָּה אֵין לִי&#8230;</p>

<p>הֲתִזְכֹּר לֵיל בְּמִדְבָּר אֶחָד?</p>
</blockquote>

<p><strong>דוד</strong></p>

<blockquote>
<p>לֹא לֵיל, רַק לֵילוֹת אֶזְכֹּר&#8230;</p>
</blockquote>

<p><strong>אחינעם</strong></p>

<blockquote>
<p>לַיְלָה אֶחָד זְכֹר&#8230; לֵיל בַּמִדְבָּר,</p>

<p>עַל פְּנֵי צוּרֵי הַיְעֵלִים.</p>
</blockquote>

<p><strong>דוד</strong> (נזכר, אל נפשו)</p>

<blockquote>
<p>זָכַרְתִּי לֵיל יָרֵחַ אֶחָד עַל הַצּוּרִים.</p>
</blockquote>

<p><strong>אחינעם</strong></p>

<blockquote>
<p>וְאֶת הַמָּחוֹל תִּזְכֹּר?</p>
</blockquote>

<p><strong>דוד</strong></p>

<blockquote>
<p>גַּם אֶת הַמָּחוֹל&#8230;</p>

<p>רָקַדְנוּ שְׁנֵינוּ?</p>
</blockquote>

<p><strong>אחינעם</strong></p>

<blockquote>
<p>אֲנִי לְבַדִּי! רַק אֲנִי רָקַדְתִּי&#8230;</p>

<p>לֹא הָיָה אָז עַל פְּנֵי הַצּוּרִים אִישׁ.</p>

<p>יְשַׁנְתֶּם שָׁם בַּמּוֹרָד.</p>

<p>אֲנִי רָקַדְתִּי לְנֹגַהּ הַיָּרֵחַ עַל הַצּוּר.</p>

<p>רָקַדְתִּי, עַד אֲשֶׁר עָיְפָה נַפְשִׁי בִי, עַד כְּלוֹתָהּ,</p>

<p>לָאָרֶץ אָז אֶכְרָעָה –</p>

<p>וְהִנֵּה, אַתָּה מֵרָחוֹק תַּעֲמֹד,</p>

<p>אֵלַי אָז תַּיְשִׁיר, תַּבֵּט, תֵּט –</p>
</blockquote>

<p><strong>דוד</strong></p>

<blockquote>
<p>זָכָרְתִּי.</p>
</blockquote>

<p><strong>אחינעם</strong></p>

<blockquote>
<p>הֲתִזְכֹּר גַם הַשִּׁיר?</p>
</blockquote>

<p><strong>דוד</strong></p>

<blockquote>
<p>שִׁירִי, אֲחִינֹעַם!</p>
</blockquote>

<p><strong>אחינעם</strong></p>

<blockquote>
<p>לֹא, לֹא&#8230; לֹא שַׁרְתִּיו מִנִּי אָז –</p>
</blockquote>

<p><strong>דוד</strong> (נזכר בשיר)</p>

<blockquote>
<p>&quot;עַל פְּנֵי צוּרֵי הַיְעֵלִים –</p>

<p>אֵין יְעֵלִים, אֵין יְעֵלִים,</p>

<p>הָלָכוּ,</p>

<p>בָּרָחוּ –</p>

<p>בִּדְרָכִים אֲבֵלִים.</p>

<p>אֲבֵלִים,</p>

<p>אֲפֵלִים&#8230;</p>

<p>עַל פְּנֵי צוּרֵי הַיְעֵלִים</p>

<p>יָרֵחַ יָהֵלָה,</p>

<p>וְכוֹכְבֵי הַשֹּהַם,</p>

<p>עַל פְּנֵי צוּרֵי הַיְעֵלִים</p>

<p>מְרַקְּדָה יְעֵלָה,</p>

<p>יְעֵלָה</p>

<p>הוֹלֵלָה –</p>

<p>אֲנִי אֲחִינֹעַם.&quot;</p>
</blockquote>

<p><strong>אחינעם</strong> (בקול רוֵה־דמעות)</p>

<blockquote>
<p>אַל, אַל&#8230; כֹּה יֵצֶר לִי לִשְׁמֹעַ –</p>

<p>הָיֹה הָיוּ אִשָּׁה וְשִׁיר,</p>

<p>אִשָּׁה וְשִׁיר –</p>

<p>הָאִשָּׁה נִשְׁכְּחָה, רַק הַשִּׁיר – <a href="#fn:5" id="fnref:5" title="see footnote" class="footnote"><sup>5</sup></a></p>
</blockquote>

<p><strong>דוד</strong> (בהתעוררות הלב)</p>

<blockquote>
<p>הַשִּׁיר! הַמְעַט לָךְ?</p>

<p>אָנֹכִי כִי אָמוּתָה –</p>

<p>מִי יִתֵּן וְנִשְׁאַר אַחֲרַי שִׁיר!</p>
</blockquote>

<p><strong>אחינעם</strong> (מתאפקת ועוצרת ברוחה)</p>

<blockquote>
<p>אֲנִי עוֹד טֶרֶם מַתִּי&#8230;</p>

<p>רַק אַתָּה, מַלְכִּי, לְמֵתָה תַחְשְׁבֵנִי.</p>

<p>לֹא כָרִיתָ קֶבֶר לִי,</p>

<p>לֹא הוֹרַדְתַּנִי בוֹר – אַךְ מַתִּי,</p>

<p>מַתִּי עָלֶיךָ!</p>

<p>עוֹדֶנִּי בַעֲלּוּמָי,</p>

<p>בְּעוֹד יַלְדִי עֲלֵי זְרוֹעִי – עָלֶיךָ מַתִּי!</p>

<p>עוֹד שָׁם בְּצִקְלָג וְאַחֲרֵי־כֵן בְּחֶבְרוֹן,</p>

<p>וְכָל הַשָּׁנִים פֹּה בִּירוּשָׁלַיִם –</p>

<p>מֵתָה נִמְשְׁכָה כְצֵל אַחֲרֶיךָ.</p>
</blockquote>

<p><strong>דוד</strong></p>

<blockquote>
<p>צָדַקְתְּ מִמֶּנִי&#8230;</p>

<p>שַׁאֲלִי, מַה תִּשְׁאֲלִי וְאֶתֵּנָה.</p>
</blockquote>

<p><strong>אחינעם</strong></p>

<blockquote>
<p>לֹא דָבָר.</p>

<p>אַךְ שְׁחֵה אֵלַי, הַמֶּלֶךְ, וַאֲגַל סוֹד כָּמוּס לָךְ:</p>

<p>עוֹד אֲחִינֹעַם חַיָּה,</p>

<p>חָיִיתִי, חָיִיתִי כָל הָעֵת –</p>

<p>לַשָׁוְא אֶת שִׁירִי הֶעֱלֵיתָ עַל שְׂפָתֶיךָ,</p>

<p>וְעִתּוֹ טֶרֶם בָּאָה&#8230;</p>
</blockquote>

<p><strong>דוד</strong></p>

<blockquote>
<p>&#8220;עַל פְּנֵי צוּרֵי הַיְעֵלִים&#8221; –</p>
</blockquote>

<p><strong>אחינעם</strong></p>

<blockquote>
<p>עֲצֹר, עֲצֹר הַמֶּלֶךְ,</p>

<p>וָלֹא – תַּלְבֵּנָה שַׂעֲרוֹתַי.</p>
</blockquote>

<p><strong>דוד</strong></p>

<blockquote>
<p>שַׂעֲרוֹתַי כְּבָר הִלְבִּינוּ.</p>
</blockquote>

<p><strong>אחינעם</strong></p>

<blockquote>
<p>לֹא פֶתַע.</p>
</blockquote>

<p><strong>דוד</strong></p>

<blockquote>
<p>לְאַט, לְאַט – הִלְבִּינוּ שַׂעֲרוֹתָי&#8230;</p>

<p>לֹא הֵקִיץ בְּנֵךְ</p>
</blockquote>

<p><strong>אחינעם</strong> (היא פונה ללכת אל עבר המסך)</p>

<p><strong>דוד</strong> (עוצר בעדה)</p>

<blockquote>
<p>יִישַׁן, יִישַׁן עוֹד&#8230;</p>

<p>הוֹי, לָמָּה כֹה תֵעָצֵבִי?</p>

<p>זֶה בְנֵךְ – הוּא יִמְלֹךְ אַחֲרָי.</p>
</blockquote>

<p><strong>אחינעם</strong></p>

<blockquote>
<p>לֹא יָלַדְתִּי מֶלֶךְ, יָלַדְתִּי בֵן לְמֶלֶךְ.</p>
</blockquote>

<p><strong>דוד</strong> (ברוגז קל)</p>

<blockquote>
<p>אַמְנוֹן בֵּן לָךְ נֶאֱמָן –</p>

<p>לֹא יָשִׂים לֵב לַכֶּתֶר.</p>
</blockquote>

<p><strong>אחינעם</strong></p>

<blockquote>
<p>כָּמוֹךָ מַלְכִּי יֶאְהָב&#8230;</p>
</blockquote>

<p><strong>דוד</strong></p>

<blockquote>
<p>זֶה מְעַט, זֶה מְעָט&#8230;. מְעַט מִמֶּנִי יֵשׁ לוֹ,</p>

<p>לֹא אַהֲבָתִי הִיא, אֲשֶׁר אֶתְפָּאֵר בָּהּ.</p>

<p>אָהַבְתִּי אֶת הָאִשָּׁה, עַד אֲשֶׁר יָלָדָה.</p>
</blockquote>

<p><strong>אחינעם</strong></p>

<blockquote>
<p>מִי יִתֵּן וְלֹא יָלַדְתִּי לְךָ לְעוֹלָם!</p>
</blockquote>

<p><strong>אמנון</strong> (חוצה בשתי זרועותיו את המסכים ומופיע בפתח)</p>

<blockquote>
<p>אָבִי!</p>
</blockquote>

<p><strong>דוד</strong> (מתבונן אליו זמן־מה מרחוק ושב ומעיף עיניו על אחינעם)</p>

<blockquote>
<p>לֵךְ שׁוּב, אָנֹכִי אֶקְרָא לָךְ.</p>
</blockquote>

<p><strong>אמנון</strong> (נעלם אחורי המסך)</p>

<p><strong>דוד</strong></p>

<blockquote>
<p>לֹא חֳלִי הוּא, אֲשֶׁר תְּקָפָהוּ.</p>

<p>זֶה רַע, זֶה רַע מֵחֳלִי,</p>

<p>הוּא חִוֵּר מְאֹד –</p>

<p>אֶהֱבִי אֶת בְּנֵךְ.</p>
</blockquote>

<p><strong>אחינעם</strong></p>

<blockquote>
<p>כְּאָבִיו כֵּן אֶאֱהָבֶנּוּ&#8230;</p>
</blockquote>

<p><strong>דוד</strong></p>

<blockquote>
<p>אֶהֱבִי אוֹתוֹ יוֹתֵר.</p>

<p>הוּא אֶחָד, אֶחָד לָךְ –</p>

<p>וְלִי, לִי בָנִים רַבִּים.</p>
</blockquote>

<p><strong>אחינעם</strong></p>

<blockquote>
<p>הֵן הוּא הַבְּכוֹר!</p>
</blockquote>

<p><strong>דוד</strong></p>

<blockquote>
<p>הַבְּכוֹר! הַבְּכוֹר!</p>
</blockquote>

<blockquote>
<p>רַק בְּכוֹרוֹת נוֹלְדוּ לִי,</p>

<p>גַּם כִּלְאָב בְּכוֹר, גַּם אֲבִישָׁלוֹם –</p>
</blockquote>

<p><strong>אחינעם</strong></p>

<blockquote>
<p>כָּל אֶחָד בְּכוֹר לְאִמּוֹ,</p>

<p>אַךְ בְּכוֹר הַמֶּלֶךְ – אַמְנוֹן!</p>
</blockquote>

<p><strong>דוד</strong></p>

<blockquote>
<p>הַבְּכוֹר!</p>

<p>אֲנִי לֹא בְכוֹר הָיִיתִי בְבֵית אָבִי.</p>
</blockquote>

<p><strong>אחינעם</strong></p>

<blockquote>
<p>לֹא בְכוֹר – אַךְ דָוִד אָתָּה!</p>
</blockquote>

<p><strong>דוד</strong></p>

<blockquote>
<p>דָּוִד! מִי הוּא דָוִד?</p>

<p>נַעַר אַדְמוֹנִי אָנִי, רוֹעֵה צֹאן –</p>
</blockquote>

<p><strong>אחינעם</strong> (מתבוננת בו מתוך התפעלות)</p>

<blockquote>
<p>גִּבּוֹר חַיִל, לוֹחֵם רַב וְעָשׂוּי לִבְלִי חָת.</p>
</blockquote>

<p>*<em>דוד</em></p>

<blockquote>
<p>לֹא זֹאת, לֹא זֹאת&#8230;</p>
</blockquote>

<p>(משפיל את קולו)</p>

<blockquote>
<p>זֶה הָרָמָתִי עִם הַפַּךְ, <a href="#fn:6" id="fnref:6" title="see footnote" class="footnote"><sup>6</sup></a></p>

<p>עִם פַּךְ הַשָּׁמֶן –</p>

<p>צַר לִי עָלָיו מְאֹד, עַל בְּנֵךְ,</p>

<p>עַל אַמְנוֹן צַר לִי.</p>
</blockquote>

<p>(כמדבר אל נפשו)</p>

<blockquote>
<p>שְׁמוּאֵל מֵת&#8230; גַּם נָתָן נָבִיא לַאֲדֹנָי&#8230;</p>
</blockquote>

<p>(בהתעוררות)</p>

<blockquote>
<p>הַחֲזִיקִי בוֹ בְנָתָן, אַל תִּתְּנִי לוֹ לָלֶכֶת,</p>

<p>בְּטֶרֶם יְבָרְכֶנּוּ.</p>
</blockquote>

<p><strong>אחינעם</strong></p>

<blockquote>
<p>לֹא יְבָרְכֶנּוּ.</p>
</blockquote>

<p><strong>דוד</strong></p>

<blockquote>
<p>הוּא יְבָרְכֶנּוּ.</p>
</blockquote>

<p>(בלחש אך בעוז)</p>

<blockquote>
<p>נְצַוֶּה לוֹ!</p>
</blockquote>

<p><strong>אחינעם</strong></p>

<blockquote>
<p>הֲנוּכַל לְצַוּוֹת עָלָיו?</p>

<p>לְצַוּוֹת עַל הַנָּבִיא –</p>

<p>וַאֲדֹנָי קָנָהוּ?&#8230;</p>
</blockquote>

<p><strong>דוד</strong></p>

<blockquote>
<p>נוּכַל, נוּכַל&#8230;</p>

<p>צַר לִי עָלָיו, עַל אֲמִינוֹן מְאֹד,</p>

<p>קִרְאִיהוּ.</p>
</blockquote>

<p><strong>אחינעם</strong></p>

<blockquote>
<p>הַט לוֹ חֶסֶד –</p>

<p>הוּא בֵן לְאָבִיו יוֹתֵר מֵאֲשֶׁר לְאִמּוֹ,</p>

<p>וְשָׁכַחְתָּ בַּעֲבוּרוֹ אֶת הָאֵם,</p>

<p>נֶפֶשׁ אִמּוֹ כָמְהָה, כָּמְהָה לָךְ –</p>

<p>גַּם אַחֲרֵי אֲשֶׁר יָלְדָה לְךָ אֶת בֶּן־הַמֶּלֶךְ.</p>

<p>רַחֲמֵהוּ!</p>
</blockquote>

<p>(מפשילה את המסך, בקול רפה)</p>

<blockquote>
<p>אַמְנוֹן!</p>
</blockquote>

<p><strong>אמנון</strong> (מופיע, קרב אל המלך, משתחוָה לו)</p>

<p><strong>אחינעם</strong> (נשארת על־יד המסך)</p>

<p><strong>דוד</strong></p>

<blockquote>
<p>יָדַעְתָּ, אֲשֶׁר אָבוֹאָה?</p>
</blockquote>

<p><strong>אמנון</strong></p>

<blockquote>
<p>לֹא יָדַעְתִּי, אֲנִי בָזֶה חָפַצְתִּי.</p>
</blockquote>

<p><strong>דוד</strong></p>

<blockquote>
<p>מֶה חָפַצְתָּ?</p>
</blockquote>

<p><strong>אמנון</strong></p>

<blockquote>
<p>חָפַצְתִּי רְאוֹת פָּנֶיךָ.</p>
</blockquote>

<p><strong>דוד</strong></p>

<blockquote>
<p>שָׁם תְּלוּיָה חַרְבְּךָ? הַרְאֶנָּה לִי.</p>
</blockquote>

<p><strong>אמנון</strong> (מגיש לו החרב)</p>

<p><strong>דוד</strong> (מוציאה מתערה, מתבונן בה משני עבריה)</p>

<blockquote>
<p>לֹא מֹרָטָה –</p>
</blockquote>

<p><strong>אמנון</strong> (בקצף)</p>

<blockquote>
<p>חוּשָׁי!</p>
</blockquote>

<p><strong>דוד</strong></p>

<blockquote>
<p>הַמִּצְרִי&#8230; עוֹד הוּא חַי!</p>
</blockquote>

<p>(נזכר תוך כדי שאלו)</p>

<blockquote>
<p>יָדַעְתִּי!</p>

<p>רְאִיתִיו פֹּה בְּבוֹאִי.</p>

<p>הוּא לוֹטֵשׁ לְךָ הֶחָרֶב?</p>
</blockquote>

<p><strong>אמנון</strong></p>

<blockquote>
<p>הוּא.</p>
</blockquote>

<p><strong>חושי</strong> (בא)</p>

<p><strong>דוד</strong></p>

<blockquote>
<p>נְעָרֶיךָ אַיָּם?</p>
</blockquote>

<p><strong>אמנון</strong></p>

<blockquote>
<p>שִׁלַּחְתִּים.</p>

<p>רַק חוּשַׁי וְנַעֲרוֹתָי,</p>

<p>רַק הֵם בַּבַּיִת אִתִּי.</p>
</blockquote>

<p><strong>דוד</strong></p>

<blockquote>
<p>נְעָרִים אִתְּךָ יִהְיוּ!</p>

<p>וְאֶת הַנְּעָרוֹת – שַׁלַּח&#8230;</p>
</blockquote>

<p>(מסב פניו בחמתו מעל בנו)</p>

<p><strong>אמנון</strong></p>

<blockquote>
<p>שָׁמַעְתִּי, אָבִי.</p>
</blockquote>

<p>(קורא לעבר מעלה־הגג)</p>

<blockquote>
<p>חָגְלָה!</p>
</blockquote>

<p><strong>חגלה</strong> (מופיעה. משתחוָה ועומדת אחורי אביה)</p>

<p><strong>דוד</strong> (מתבונן לנערה, לאט־לאט בהעיפו עיניו על אמנון)</p>

<blockquote>
<p>אֶת הַנְּעָרוֹת שַׁלַּח,</p>

<p>רַק אַחַת אִתְּךָ תֶּהִי –</p>

<p>מִי זֹאת?</p>
</blockquote>

<p><strong>חושי</strong></p>

<blockquote>
<p>בִּתִּי הִיא, הַמֶּלֶךְ!</p>
</blockquote>

<p><strong>דוד</strong></p>

<blockquote>
<p>בִּתְּךָ הִיא, גְּשִׁי הֵנָּה.</p>
</blockquote>

<p><strong>חגלה</strong> (ממהרת, משתחוָה למלך)</p>

<p><strong>דוד</strong></p>

<blockquote>
<p>בַּת חוּשַׁי, אָתְּ!</p>
</blockquote>

<p>(צובטה בסנטרה, בחלקת צוארה, דוחפה לרגעים מעליו ומושכה אליו)</p>

<blockquote>
<p>לָמָּה לִי לֹא תוֹדִי?</p>

<p>אָנֹכִי אֶת אָבִיךְ מָצָאתִי מֵת בַּשָּׂדֶה,</p>

<p>נָתַתִּי לֶחֶם לוֹ וַיֹּאכַל,</p>

<p>הִשְׁקֵיתִיו מַיִם,</p>

<p>וַתָּשָׁב רוּחוֹ אֵלָיו.</p>
</blockquote>

<p>(אל חושי)</p>

<blockquote>
<p>הַאִם לֹא כֵנִים דְּבָרָי?</p>
</blockquote>

<p><strong>חושי</strong></p>

<blockquote>
<p>כֵּנִים מְאֹד,</p>

<p>לֹא אָכַלְתִּי לֶחֶם,</p>

<p>וְלֹא שָׁתִיתִי מַיִם שְׁלֹשָה יָמִים</p>

<p>וְשְׁלֹשָׁה לֵילוֹת.</p>
</blockquote>

<p><strong>דוד</strong></p>

<blockquote>
<p>לָמָּה לִי לֹא תוֹדִי?</p>
</blockquote>

<p><strong>חגלה</strong></p>

<blockquote>
<p>מְאֹד, מְאֹד, הַמֶּלֶךְ,</p>

<p>מְאֹד, מְאֹד אוֹדֶךָ.</p>
</blockquote>

<p>(נופלת לרגליו)</p>

<p><strong>דוד</strong></p>

<blockquote>
<p>בִּתְּךָ הִיא. מַדּוּעַ</p>

<p>לֹא אָמַרְתָּ לִי, רֹאשׁ כֶּלֶב, אָז,</p>

<p>לִפְנֵי שָׁנִים שְׁלֹשִים,</p>

<p>כִּי יֵשׁ לְךָ בַּת?</p>
</blockquote>

<p><strong>חושי</strong> (כאילו לא הרגיש בצחוקו הקל של המלך, מיתַּמם)</p>

<blockquote>
<p>לֹא הָיְתָה לִי אָז בַּת,</p>

<p>רַק אִשָּׁה הָיְתָה לִי, הָאִשָּׁה אֲשֶׁר –</p>
</blockquote>

<p><strong>דוד</strong> (נכנס לתוך דבריו כדי לטשטשם)</p>

<blockquote>
<p>הֲדָמְתָה לָהּ?</p>

<p>מַדּוּעַ לֹא אָמַרְתָּ, נָבָל, לִי כִּי אִשָּׁה לָךְ?</p>
</blockquote>

<p><strong>חושי</strong></p>

<blockquote>
<p>אַתָּה, מַלְכִּי, אֶת הָאִשָּׁה לִי נָתַתָּ.</p>
</blockquote>

<p>(מראה על חגלה)</p>

<blockquote>
<p>הֵן בַּת הַשְּׁבוּיָה הִיא</p>

<p>אֲשֶׁר לָקַחְתָּ אָז מִיַד הָעֲמָלֵקִי,</p>

<p>וַתִּתְּנֶנָּה לִי.</p>
</blockquote>

<p><strong>דוד</strong> (משתומם)</p>

<blockquote>
<p>אֲנִי נָתַתִּי אִשָּה לָךְ? אָנֹכִי?</p>

<p>לֶחֶם לְךָ נָתַתִּי, מַיִם –</p>

<p>אִשָּׁה לֹא נָתַתִּי לְךָ לְעוֹלָם!</p>
</blockquote>

<p><strong>חושי</strong> (בבת־צחוק נכנעת)</p>

<blockquote>
<p>הַמֶּלֶךְ לְעוֹלָם יִחְיֶה,</p>

<p>כִּי הִגְדִיל חַסְדוֹ עִמִּי,</p>

<p>הוּא נָתַן אִשָּׁה לִי, אֶת זִלְפָּה,</p>

<p>הִיא הָיְתָה הָרָה&#8230;</p>
</blockquote>

<p><strong>דוד</strong></p>

<blockquote>
<p>הָרָה?&#8230;</p>
</blockquote>

<p>(במבט תמוה אל חגלה)</p>

<blockquote>
<p>אוֹתָהּ הָרְתָה?</p>
</blockquote>

<p><strong>חושי</strong></p>

<blockquote>
<p>לֹא אוֹתָהּ.</p>

<p>הִיא יָלְדָה אֶת מְבֻנַי אָז,</p>

<p>בֵּן יָלְדָה,</p>

<p>בִּצְבָא הַמֶּלֶךְ הוּא, בֵּין הַגִּבּוֹרִים.</p>
</blockquote>

<p><strong>דוד</strong></p>

<blockquote>
<p>מְבֻנַי, מְבֻנַי&#8230; מִבָּנָי&#8230; <a href="#fn:7" id="fnref:7" title="see footnote" class="footnote"><sup>7</sup></a></p>

<p>קַח הַחֶרֶב, חוּשַׁי.</p>
</blockquote>

<p><strong>אמנון</strong></p>

<blockquote>
<p>לָטְשֶׁהָ לִי.</p>
</blockquote>

<p><strong>דוד</strong> (אל חושי)</p>

<blockquote>
<p>אַל תִּלְטְשֶׁנָּה, תְּלֶהָ!</p>

<p>וְצֵא, עִם בִּתְּךָ צֵא.</p>
</blockquote>

<p><strong>חושי</strong> (תולה את החרב בקיר ויוצא עם חגלה בתו מתוך השתחוָיה)</p>

<p><strong>דוד</strong> (אל אמנון)</p>

<blockquote>
<p>אַתָּה לְטֹשׁ הֶחָרֶב!</p>
</blockquote>

<p>(קרֵב אליו)</p>

<blockquote>
<p>הוֹשֶׁט לִי יָדֶיךָ.</p>
</blockquote>

<p>(מתבונן אל ידיו)</p>

<blockquote>
<p>אַל תִּלְטְשֶׁנָּה, יְדֵי נָשִׁים לָךְ&#8230;</p>
</blockquote>

<p>(מורטו בחרונו בזקנו)</p>

<blockquote>
<p>וְתֶבֶן לִלְחָיֶיךָ. זָקָן! זָקָן אֵין לָךְ!</p>
</blockquote>

<p><strong>אמנון</strong></p>

<blockquote>
<p>לֹא עֲשִׂיתִיהוּ עוֹד.</p>
</blockquote>

<p><strong>דוד</strong></p>

<blockquote>
<p>אַל תַּעֲשֵׂהוּ, מָרְטוֹ!</p>

<p>חוּטֵי בַרְזֶל אֶחְפֹּץ,</p>

<p>וְדָם, וְדָם בַּלֶּחִי. רְאֵה:</p>

<p>אֶל פֶּתַח בֵּיתְךָ קָשׁוּר סוּס הַמֶּלֶךְ –</p>

<p>עֲלֵה וּרְכַב. אֲנִי בַחַלּוֹן אֶעֱמֹד וְאַבִּיטָה.</p>
</blockquote>

<p><strong>אמנון</strong></p>

<blockquote>
<p>פֶּרֶא הוּא, וַאֲנִי</p>

<p>זֶה יָמִים לֹא רָכַבְתִּי עֲלֵי סוּס.</p>
</blockquote>

<p><strong>דוד</strong></p>

<blockquote>
<p>הָיִיתָ בְּרַבָּה?</p>

<p>בְּרַבַּת־עַמּוֹן, עִם יוֹאָב שַׂר־הַצָּבָא.</p>
</blockquote>

<p><strong>אמנון</strong></p>

<blockquote>
<p>לֹא.</p>
</blockquote>

<p><strong>דוד</strong></p>

<blockquote>
<p>לֹא תִמְלֹךְ, אַמְנוֹן.</p>
</blockquote>

<p><strong>אחינעם</strong></p>

<blockquote>
<p>מִי הוּא, מִי אֲשֶׁר אַחֲרֶיךָ יִמְלֹךְ.</p>
</blockquote>

<p><strong>דוד</strong></p>

<blockquote>
<p>אֲנִי לֹא בֵן אַמְלִיכָה עַל יִשְׂרָאֵל.</p>

<p>גֶּבֶר! גֶּבֶר אַמְלִיךְ.</p>
</blockquote>

<p><strong>אחינעם</strong></p>

<blockquote>
<p>אֵשֶׁת אוּרִיָהוּ –</p>

<p>אוּלַי הִיא לְךָ יָלְדָה גָּבֶר?</p>
</blockquote>

<p><strong>דוד</strong></p>

<blockquote>
<p>לֹא אֵשֶׁת אוּרִיָהוּ,</p>

<p>כַּאֲחִינֹעַם – אֵשֶׁת דָּוִד!</p>

<p>וְאִם גֶּבֶר יִהְיֶה שְׁלֹמֹה –</p>

<p>אַשְׁרֵיהוּ!</p>
</blockquote>

<p><strong>אחינעם</strong></p>

<blockquote>
<p>לֹא יִמְלֹךְ שְׁלֹמֹה!</p>
</blockquote>

<p><strong>דוד</strong> (מתפלא)</p>

<blockquote>
<p>לֹא תְדַבֵּר כֹּה אֵלַי בַּת־שֶׁבַע,</p>

<p>אֲשֶׁר כֹּה&#8230; אָהָבְתִּי.</p>
</blockquote>

<p><strong>אחינעם</strong></p>

<blockquote>
<p>גַּם אוֹתִי אָהַב דָּוִד.</p>
</blockquote>

<p><strong>דוד</strong></p>

<blockquote>
<p>אָהַבְתִּי, כֵּן אָהַבְתִּי –</p>

<p>אַךְ הִיא אַחֲרוֹנָה.</p>
</blockquote>

<p><strong>אחינעם</strong></p>

<blockquote>
<p>הַיּוֹם אַחֲרוֹנָה הִיא,</p>

<p>מִי יוֹדֵעַ מָה עוֹד יֵלֶד יוֹם?</p>
</blockquote>

<p><strong>דוד</strong></p>

<blockquote>
<p>בַּת־שֶׁבַע, הִיא אַחֲרוֹנָה –</p>

<p>אָנֹכִי אִישׁ הָרַגְתִּי בַעֲבוּרָהּ!</p>
</blockquote>

<p><strong>אחינעם</strong> (בלעג מר)</p>

<blockquote>
<p>אֲבוֹי!</p>

<p>הֲנִשְׁמְעָה עוֹד כָּזֹאת:</p>

<p>דָּוִד הָרַג אִישׁ!</p>
</blockquote>

<p><strong>דוד</strong> (התעורר)</p>

<blockquote>
<p>אֶהֱרֹג אֶלֶף עוֹד –</p>

<p>אַתְּ הַחֲיִי אֶת אוּרִיָּה לִי.</p>
</blockquote>

<p><strong>אחינעם</strong></p>

<blockquote>
<p>בַּת־שֶׁבַע, הִיא תְחַיֵּהוּ –</p>

<p>הֵן הִיא, אֲשֶׁר הֵסִיתָה בוֹ אֶת דָּוִד&#8230;</p>
</blockquote>

<p><strong>דוד</strong></p>

<blockquote>
<p>הִיא הֵסִיתָה?</p>

<p>חֵי אֱלֹהִים, לֹא יָדְעָה זֹאת בַּת־שֶׁבַע!</p>
</blockquote>

<p><strong>אחינעם</strong></p>

<blockquote>
<p>אֵין זֹאת כִּי אִם אָהֲבָה אֶת הַחִתִּי.</p>
</blockquote>

<p><strong>דוד</strong></p>

<blockquote>
<p>מַה לִּי וָלָהּ? מַה לִּי וּלְאַהֲבָתָהּ?</p>

<p>וְלוּ גַם תִּשְׂנָאֵנִי –</p>

<p>אֲנִי חָפַצְתִּי בָּהּ,</p>

<p>בָּאִשָּׁה הָרוֹחֶצֶת עִם כְּלוֹת הַיּוֹם בַּנָּחַל.</p>

<p>לוּ בָא הַחִתִּי אָז לִקְרָאתִי,</p>

<p>לוּ עָמַד אָז בֵּינִי וּבֵין הָאִשָּׁה –</p>

<p>וַהֲרַגְתִּיהוּ,</p>

<p>מִבְּלִי אֲשֶׁר לִי יֵצַר עָלָיו מְאוּמָה!</p>

<p>אַךְ צַר לִי, צָר,</p>

<p>כִּי אַחֲרֵי שָׁכְבִי עִם הָאִשָּׁה הֲרַגְתִּיהוּ&#8230;</p>

<p>לֹא בָעֲרָה הָאֵשׁ עוֹד בְּעַצְמוֹתַי,</p>

<p>גַּם דָּמִי נָח,</p>

<p>שָׁקַטְתִּי בִמְכוֹנִי – וְהֵמַתִּי,</p>

<p>הֵמַתִּי בַעֲבוּרָהּ –</p>

<p>מִי יוֹדֵעַ, מָה עוֹד בַּעֲבוּרָהּ אֶעֱשֶׂה&#8230;</p>
</blockquote>

<p><strong>אמנון</strong> (מתחנן)</p>

<blockquote>
<p>בִּי אִמִּי&#8230;</p>

<p>דָּבָר לִי לַמֶּלֶךְ.</p>
</blockquote>

<p><strong>אחינעם</strong></p>

<blockquote>
<p>אַמְנוֹן!</p>
</blockquote>

<blockquote>
<p>הֱיֵה כָמוֹנִי, אַמְנוֹן,</p>

<p>אָנֹכִי לֹא שׁוֹאֶלֶת דָּבָר מֵאֵת דָּוִד.</p>

<p>דָּוִד – כְּמוֹ נְבִיאוֹ –</p>

<p>הוּא מַסְתִּיר פָּנָיו מֶנּוּ.</p>
</blockquote>

<p><strong>אמנון</strong></p>

<blockquote>
<p>דָּבָר לִי לַמֶּלֶךְ!</p>
</blockquote>

<p><strong>דוד</strong> (אל אחינעם האומרת ללכת אל חדר סמוך)</p>

<blockquote>
<p>אַל נָא תֵצֵאִי,</p>

<p>הַגֶּבֶר – כְּבוֹדוֹ בַמִּלְחָמָה הַנִּטָּשֶׁת,</p>

<p>וְהָאִשָּׁה אֲשֶׁר לֹא תְקַשׁ בְּמַשְׁבֵּר בֵּן&#8230;</p>

<p>אֵלי גְשִׁי, אֲחִינֹעַם, הִשָּׁעֲנִי עַל זְרוֹעִי.</p>
</blockquote>

<p><strong>אחינעם</strong> (עומדת ליד דוד, מדוכאה, עיניה – אל אמנון)</p>

<p><strong>דוד</strong></p>

<blockquote>
<p>רָחֲבוּ מְאֹד עֵינֶיךָ –</p>
</blockquote>

<p><strong>אמנון</strong></p>

<blockquote>
<p>מִיִּרְאָה, אָבִי, אֲשֶׁר לֹא תִשְׁמַע לִי.</p>
</blockquote>

<p><strong>דוד</strong></p>

<blockquote>
<p>רָחֲבוּ מְאֹד עֵינֶיךָ,</p>

<p>כְּעֵינֵי אִשׁ הָעוֹמֵד עַל פִּי־תְהוֹם</p>

<p>וְאוֹמֵר לִקְפֹּץ –</p>

<p>קְפֹץ, אֲנִי לְךָ אֶתֵּנָה,</p>

<p>הִיא –</p>
</blockquote>

<p>(שולח יד אל אחינעם)</p>

<blockquote>
<p>הִיא לֹא תִתֵּן.</p>
</blockquote>

<p><strong>אחינעם</strong>
(ממהרת אל אמנון, נופלת על צואריו)</p>

<blockquote>
<p>אַמְנוֹן! אַמְנוֹן!</p>
</blockquote>

<p><strong>אמנון</strong></p>

<blockquote>
<p>דָּבָר לִי לַמֶּלֶךְ!</p>
</blockquote>

<p>(משתחרר מתחת זרועות אמו)</p>

<p><strong>דוד</strong></p>

<blockquote>
<p>חֶרֶב קֵהָה לָךְ, עַל סוּס לֹא תִרְכַּב,</p>

<p>לֹא לָמַדְתָּ יָדֶיךָ לַמִּלְחָמָה –</p>

<p>תָּגֵן הִיא עָלֶיךָ, הִיא הָאֵם.</p>

<p>מַה לִּי תַגִידָה?</p>
</blockquote>

<p><strong>אמנון</strong></p>

<blockquote>
<p>יִמְלֹךְ שְׁלֹמֹה!</p>
</blockquote>

<p><strong>אחינעם</strong> (נפעמה, סופקת כף ומבוננת בו בתמהון לב)</p>

<blockquote>
<p>אַמְנוֹן!</p>
</blockquote>

<p><strong>דוד</strong></p>

<blockquote>
<p>מָה הַדָּבָר? –</p>
</blockquote>

<p><strong>אמנון</strong></p>

<blockquote>
<p>יִמְלֹךְ שְׁלֹמֹה, כִּלְאָב,</p>

<p>אֲדֹנִיָהוּ, אֲבִישָׁלוֹם יִמְלֹךְ –</p>
</blockquote>

<p><strong>אחינעם</strong> (משסעה אותו)</p>

<blockquote>
<p>אַל תִּשְׁמַע לוֹ, מִשְׁתּוֹלֵל בֶּן־הַמֶּלֶךְ.</p>
</blockquote>

<p><strong>דוד</strong></p>

<blockquote>
<p>הוּא קוֹפֵץ!</p>

<p>אֶל פִּי הַתְּהוֹם הוּא קוֹפֵץ.</p>

<p>לוּ אָב לוֹ לֹא הָיִיתִי וְאַתְּ לֹא אֵם לוֹ –</p>

<p>וְעָמַדְנוּ אָז מֵרָחוֹק וְהִתְבּוֹנַנּוּ לוֹ</p>

<p>לַמַּרְאֶה, הוֹד וְאֵימָה לוֹ</p>

<p>עִצְרִי בַעֲדוֹ אָתְּ.</p>
</blockquote>

<p><strong>אחינעם</strong></p>

<blockquote>
<p>אַל תִּשְׁמַע לוֹ.</p>

<p>לֹא חוֹלֶה, לֹא מִשְׁתּוֹלֵל הוּא,</p>

<p>רַק עָרֹם יַעֲרִים&#8230;</p>

<p>אֶת אֲחוֹת אַבְשָׁלוֹם יִשְׁאַל מִן הַמֶּלֶךְ.</p>
</blockquote>

<p><strong>אמנון</strong></p>

<blockquote>
<p>אֶת תָּמָר.</p>
</blockquote>

<p><strong>דוד</strong></p>

<blockquote>
<p>כֶּאֱדוֹם אֶת בְּכוֹרָתְךָ תִּמְכֹּר?</p>
</blockquote>

<p><strong>אמנון</strong></p>

<blockquote>
<p>עֲטֶרֶת־מֶלֶךְ אֲנִי נוֹתֵן בְּעַד תָּמָר.</p>
</blockquote>

<p><strong>דוד</strong></p>

<blockquote>
<p>לָמָּה לֹא תְבַקֵּשׁ מֶנִּי שְׁתֵּיהֶן:</p>
</blockquote>

<blockquote>
<p>אֶת הַמְלוּכָה וְאֶת תָּמָר יָחַד?</p>
</blockquote>

<p><strong>אמנון</strong></p>

<blockquote>
<p>לֹא תִתְּנֵן לִי.</p>
</blockquote>

<p><strong>דוד</strong></p>

<blockquote>
<p>אֲנִי אֶת זֹאת לְךָ אֶעֱשֶׂה:</p>

<p>אָנֹכִי אֶת הַבְּכוֹרָה מִמְךָ לוֹקֵחַ,</p>

<p>וּנְזִיד עֲדָשִׁים אֵינֶנִּי נוֹתֵן לָךְ!</p>
</blockquote>

<p><strong>אמנון</strong></p>

<blockquote>
<p>זֶה יִכְבַּד מִמְּךָ, אָבִי,</p>

<p>הֵן לִי הַבְּכוֹרָה!</p>

<p>מְכֹר בְּכוֹרָתִי אוּכַל,</p>

<p>אַךְ מִי מִיָּדִי יִגְזְלֶנָּה?</p>
</blockquote>

<p><strong>דוד</strong></p>

<blockquote>
<p>לֹא אֹהַב אוֹתְךָ, אַמְנוֹן.</p>
</blockquote>

<p><strong>אחינעם</strong></p>

<blockquote>
<p>אוֹיָה לִי&#8230;</p>
</blockquote>

<p>(צונחת על יצוע המרבדים)</p>

<p><strong>דוד</strong></p>

<blockquote>
<p>לֹא אֹהַב אוֹתְךָ, כִּי תְבַקֵּשׁ מְעָט.</p>
</blockquote>

<p><strong>אמנון</strong></p>

<blockquote>
<p>מְעָט?</p>
</blockquote>

<p><strong>דוד</strong></p>

<blockquote>
<p>תְּבַקֵּשׁ אִשָּׁה.</p>
</blockquote>

<p><strong>אמנון</strong></p>

<blockquote>
<p>זֶה הַרְבֵּה, הַרְבֵּה.</p>

<p>שְׁלַח אֵלַי אֶת תָּמָר, אֶת אֲחוֹתִי,</p>

<p>רַק תָּבוֹא, תִּדְרֹךְ רַק עַל סִפִּי –</p>
</blockquote>

<p>(כורע ונופל לחיק אמו)</p>

<blockquote>
<p>כֹּה חוֹלֶה אָנִי,</p>

<p>מָדּוּעַ לִי לֹא תַאֲמִינִי, אֵם?</p>

<p>לֹא אוּכַל קְרֹעַ אֶת סְגוֹר לִבִּי לְפָנָיִךְ,</p>

<p>לָךְ אֶפְתַּח סְגוֹר שִׂמְלָתִי;</p>

<p>רְאִי: כֹּה חָדֵל אָנִי.</p>
</blockquote>

<p><strong>אחינעם</strong> (נואשת, סופקת כף)</p>

<blockquote>
<p>אַךְ קֶסֶם קָסְמָה לוֹ בַּת־מַעֲכָה.</p>
</blockquote>

<p><strong>אמנון</strong></p>

<blockquote>
<p>הַקֶּסֶם יָסוּר.</p>

<p>הִיא תָבוֹא, תִּדְרֹךְ רַק עַל סִפִּי&#8230;</p>
</blockquote>

<p>(קם)</p>

<blockquote>
<p>לֹא אַהֲבָתִי הִיא,</p>

<p>זֶה חִשְׁקִי, בִּי קוֹדֵחַ,</p>

<p>אֲנִי חָשַׁקְתִּי בָהּ.</p>
</blockquote>

<p>(בהתעוררות בין אביו ואמו)</p>

<blockquote>
<p>אֵין זֹאת כִּי אִם גַּם אַתְּ בּוֹ תַחְשְׁקִי בַבָּעַל,</p>

<p>בְּטֶרֶם תַהֲרִינִי.</p>
</blockquote>

<p><strong>אחינעם</strong> (במבט נעכר על דוד)</p>

<blockquote>
<p>אֲנִי אֲהַבְתִּיו.</p>
</blockquote>

<p><strong>אמנון</strong></p>

<blockquote>
<p>אַתְּ אוֹ הוּא –</p>

<p>הָיָה אִישׁ מִכֶּם אֲשֶׁר לֹא אָהָב,</p>

<p>אֲשֶׁר רַק חָשָׁק!</p>
</blockquote>

<p><strong>אחינעם</strong></p>

<blockquote>
<p>אוֹיָה לִי&#8230;</p>
</blockquote>

<p><strong>דוד</strong></p>

<blockquote>
<p>אֲמִינוֹן!</p>
</blockquote>

<p><strong>אמנון</strong></p>

<blockquote>
<p>אָנֹכִי עֵד!</p>
</blockquote>

<p><strong>אחינעם</strong></p>

<blockquote>
<p>עֲצֹר, עֲצֹר, אֲנִי הוֹלֶכֶת.</p>
</blockquote>

<p><strong>דוד</strong></p>

<blockquote>
<p>לֹא תֵלֵכִי.</p>
</blockquote>

<p><strong>אמנון</strong></p>

<blockquote>
<p>אָנֹכִי עֵד.</p>
</blockquote>

<blockquote>
<p>כֹּה אֶצְעַק, עַד אִם גְּרוֹנִי נִחָר בִּי,</p>

<p>וְכֹה אֶת שְׂעָרִי אֶמְרֹט;</p>

<p>בִּמְעֵי הָאֵם בִּי זֹאת הָאֵשׁ הַזָּרָה עוֹד הִצַּתֶּם!</p>

<p>אל המלך שִׁלְחָה לִי אֶת תָּמָר,</p>

<p>וָלֹא –</p>

<p>אָנֹכִי אֶת בֵּית־מַעֲכָה אֶשׂרֹף!</p>
</blockquote>

<p><strong>דוד</strong></p>

<blockquote>
<p>לֹא אֶשְׁלָחֶנָּה לָךְ –</p>

<p>עוֹד תָּרַע לָהּ.</p>
</blockquote>

<p><strong>אמנון</strong> (בתחנונים)</p>

<blockquote>
<p>לֹא אָרַע לָהּ, אֲנִי לֹא אֶגַּע בָּהּ,</p>

<p>אֲנִי מֵרָחוֹק אֶעֱמֹד,</p>

<p>כֹּה אֶעֱמֹדָה.</p>
</blockquote>

<p><strong>דוד</strong></p>

<blockquote>
<p>לֹא אֶשְׁלָחֶנָּה לָךְ!</p>
</blockquote>

<blockquote>
<p>לֹא אִשָּׁה, אָמָה קַח, אוֹמֶנֶת&#8230;</p>

<p>הִיא לְךָ לֶחֶם תַּבְרֶה –</p>

<p>רָזוֹן שֻׁלַּח בָּךְ.</p>
</blockquote>

<p><strong>אמנון</strong></p>

<blockquote>
<p>תָּמָר, הִיא תַבְרֵנִי.</p>

<p>הִנְנִי רָעֵב, רָעֵב, רָעֵב –</p>

<p>וְהָיָה אִם לֹא תִשְׁלַח אוֹתָהּ לִי –</p>

<p>וְאֹכְלֶנָּה.</p>

<p>אָנֹכִי אֶת בֵּית־מַעֲכָה בָּאֵשׁ לֹא אֲשַׁלֵּחַ,</p>

<p>לֹא כֵן! לֹא כֵן!</p>

<p>אֲנִי בַלַּיְלָה אֶפְרֹץ אֱלֵי בֵיתָהּ</p>

<p>וְאֹכַל שָׁם אֶת בִּתָּהּ.</p>
</blockquote>

<p>(מאוד נרגש)</p>

<blockquote>
<p>אִמִּי!</p>

<p>אַתְּ יְלִדְתִּנִי,</p>

<p>מַדּוּעַ לֹא יָצָאת?</p>

<p>הֵן הַעִידוֹתִי בָּךְ:</p>

<p>לֹא לָךְ, לֹא לָךְ הַדָּבָר</p>

<p>אֲשֶׁר אֱמֹר חָפָצְתִּי.</p>

<p>דָּבָר לִי לַמֶּלֶךְ!</p>

<p>אל דוד כְּתֹנֶת פַּסִים לָהּ לְתָמָר,</p>

<p>בָּהּ בַּמִּטָּה תִשְׁכַּב.</p>

<p>הַלַּיְלָה – לֹא בְבֵית אַבְשָׁלוֹם הִיא יְשֵׁנָה,</p>

<p>בְּמַעֲלֵה הַגִּבְעָה, בְּבֵית הוֹרָתָהּ, שָׁם –</p>

<p>הַלַּיְלָה עִם חֲצוֹת אֲנִי בַמּוֹרָד אֶעֱמֹד,</p>

<p>נֶחְבָּא אֶל בֵּין שִׁנֵּי סֶלַע,</p>

<p>וְאֶתֵּן עֵינַי בְּחַלּוֹנֶיהָ.</p>

<p>לֹא אֶקְרָא לָהּ, לֹא אַשְׁמַע קוֹל,</p>

<p>רַק בְּרָקִים אִיר אֶל חַלּוֹנֶיָה,</p>

<p>לֹא־נִרְאֶה מֵעַל מִשְׁכָּבָהּ אַרְגִיזֶנָּה –</p>

<p>כְתֹנֶת פַּסִּים לָהּ,</p>

<p>קַלָּה הִיא</p>

<p>כַּעֲשַׁן הַקְטֹרֶת הַמִּתַּמֵּר עַל מִזְבֵּחַ.</p>

<p>הִיא תְכַס עַל מַעֲרוּמֶיהָ,</p>

<p>אַךְ אֶת שָׁדֶיהָ כְּלֹא לֹא תוּכַל,</p>

<p>מַמְרִים הֵם,</p>

<p>כִּכְפִירִים קְטַנִּים יַחְרְגוּ מִמַּסְגְּרוֹת הַכֻּתֹּנֶת.</p>

<p>וּמְעַט לִי זֶה –</p>

<p>אֲנִי בְסֵתֶר סַלְעִי חָשַׁקְתִּי יוֹתֵר,</p>

<p>אֲנִי בְסֵתֶר סַלְעִי אֶכְרַע, אֶסְפֹּק כָּף,</p>

<p>אֶתְפַּלֵּל לָהּ – וְתִתְגָּל.</p>

<p>שִׁלְחָה לִי אֶת תָּמָר!</p>

<p>וְהָיָה אִם לֹא תִשְׁלַח אוֹתָהּ לִי –</p>

<p>אֲנִי לָהּ פֹּה אֲחַכֶּה,</p>

<p>יוֹם עַל יוֹם וְשָׁנָה עֲלֵי שָׁנָה,</p>

<p>דוֹרוֹת לָה אֲחַכֶּה,</p>

<p>עַד אִם יִשָּׁמְעוּ קַלִּים צְעָדֶיהָ,</p>

<p>צַעֲדֵי רַגְלֶיהָ – פֹּה הֵם! פֹּה הֵם!</p>
</blockquote>

<blockquote>
<p><strong>דוד</strong> מרים את ראשו הכבד</p>
</blockquote>

<blockquote>
<p>חֲדַל! לֹא אוּכַל שְׁמֹעַ.</p>
</blockquote>

<p><strong>אמנון</strong></p>

<blockquote>
<p>חָגְלָה!</p>
</blockquote>

<p><strong>אחינעם</strong></p>

<blockquote>
<p>אֲנִי לָהּ אֶקְרָא.</p>
</blockquote>

<p><strong>אמנון</strong></p>

<blockquote>
<p>הֲיִי פֹה עִם הַמֶּלֶךְ,</p>
</blockquote>

<blockquote>
<p>חָגְלָה!</p>
</blockquote>

<p>(ממהר אל מעלה הגג)</p>

<p><strong>דוד</strong></p>

<blockquote>
<p>מַק!</p>
</blockquote>

<p><strong>אחינעם</strong> (נופלת לפניו ארצה)</p>

<blockquote>
<p>חוּס! עַל אַמְנוֹן חוּסָה.</p>
</blockquote>

<p><strong>דוד</strong></p>

<blockquote>
<p>צַר לִי עָלָיו מְאֹד&#8230; כֹּה צַר לִי, אֲחִינֹעַם.</p>
</blockquote>

<p><strong>אחינעם</strong></p>

<blockquote>
<p>חוּסָה!</p>
</blockquote>

<p><strong>דוד</strong></p>

<blockquote>
<p>רָקָב!</p>

<p>רָקָב הוּא, אֲשֶׁר אֶל אַמְנוֹן דָּבֵק.</p>
</blockquote>

<p><strong>אחינעם</strong></p>

<blockquote>
<p>שִׁלְחָה לוֹ אֶת תָּמָר.</p>
</blockquote>

<p><strong>דוד</strong></p>

<blockquote>
<p>רַחֲמֵי אֵם הֵם, אֲשֶׁר נָמוּת בָּם.</p>
</blockquote>

<p><strong>אחינעם</strong></p>

<blockquote>
<p>שִׁלְחָה לוֹ אֶת תָּמָר!</p>
</blockquote>

<p><strong>דוד</strong></p>

<blockquote>
<p>אֲשֶׁר לֹא יֹאהַב?</p>
</blockquote>

<p><strong>אחינעם</strong></p>

<blockquote>
<p>לֹא טוֹבָה הִיא מֵאֲחִינֹעַם.</p>
</blockquote>

<p><strong>דוד</strong></p>

<blockquote>
<p>אַךְ לֹא כְאַמְנוֹן דָּוִד,</p>

<p>אֲנִי חָשַׁקְתִּי אָמְנָם בָּךְ, הַיִּזְרְעֵאלִית,</p>

<p>אַךְ לֹא חָלִיתִי&#8230;</p>

<p>כֹּה חוֹלֶה הוּא – וְאָנֹכִי יָדָעְתִּי.</p>
</blockquote>

<p><strong>אמנון</strong> (מושך אחריו את חגלה)</p>

<blockquote>
<p>הַגִּידִי, גַּם הַגִּידִי, יִשְׁמְעוּ גַם הֵם:</p>

<p>הֶהָיְתָה בָזֶּה תָמָר?</p>

<p>אֵי עָמָדָה?</p>
</blockquote>

<p><strong>חגלה</strong></p>

<blockquote>
<p>פֹּה.</p>
</blockquote>

<p>(מראה על מקום עָמדו של המלך)</p>

<p><strong>אמנון</strong> (קרב אל המלך, אומר להָדפוֹ)</p>

<blockquote>
<p>שְׂטֵה לָךְ,</p>

<p>אֲנִי פֹה אֶעֱמֹדָה.</p>
</blockquote>

<p><strong>דוד</strong> (סר הצדה)</p>

<p><strong>אמנון</strong> (נופל ומשתטח ארצה)</p>

<blockquote>
<p>פֹּה! פֹּה! פֹּה! <a href="#fn:8" id="fnref:8" title="see footnote" class="footnote"><sup>8</sup></a></p>
</blockquote>

<blockquote>
<p>קוֹל רַגְלֶיהָ צוֹעֲקוֹת אֵלַי מִזֶּה.</p>

<p>קופץ ממקומו תִּשְׁלָחֶנָּה!</p>
</blockquote>

<p><strong>דוד</strong></p>

<blockquote>
<p>לֹא אִירָא רָע.
&lt;
חוֹלֶה אַתָּה, בְּנִי, לֹא תוּכַל לָהּ!</p>
</blockquote>

<p><strong>אמנון</strong> (מעורר עליו רחמים)</p>

<blockquote>
<p>רְאוּ אַף רְאוּ, כֹּה דַל וְחָדֵל אָנִי.</p>
</blockquote>

<p><strong>דוד</strong></p>

<blockquote>
<p>עוֹד דָּבָר אַתְנֶה עִמָּךְ –</p>
</blockquote>

<p><strong>אמנון</strong> (ישסעהו בדבריו)</p>

<blockquote>
<p>יִמְלֹךְ שְׁלֹמֹה!</p>
</blockquote>

<p><strong>דוד</strong></p>

<blockquote>
<p>לֹא זֹאת, לֹא זֹאת, בְּנִי,</p>

<p>אַתָּה, אַמְנוֹן, תִּמְלֹךְ.</p>

<p>אֲנִי לָךְ נְעָרִים אֶשְׁלַח וְרֵעוּ לָךְ.</p>

<p>יוֹנָדָב, הוּא יְבִיאֵם וִישָׁרְתוּךָ,</p>

<p>וְאֶת נַעֲרוֹתֶיךָ – שַׁלַּח.</p>
</blockquote>

<p><strong>אמנון</strong></p>

<blockquote>
<p>עוֹד הַיּוֹם. אֶת כֻּלָּן פֹּה, כֻּלָּהְנָה,</p>

<p>יוֹנָדָב – הוּא אֶת כֻּלָּן יֶאֱסֹף אֶל בֵּיתוֹ,</p>

<p>גַּם אֶת חָגְלָה יִקָּח.</p>
</blockquote>

<p><strong>חגלה</strong></p>

<blockquote>
<p>אַלְלַי לִי!&#8230;</p>
</blockquote>

<p><strong>אמנון</strong></p>

<blockquote>
<p>הוּא אֶת כֻּלָּן יִקַּח.</p>
</blockquote>

<p><strong>חגלה</strong> (נופלת לרגלי אמנון)</p>

<blockquote>
<p>חוּסָה, אַל מִפָּנֶיךָ תַּשְׁלִיכֵנִי.</p>
</blockquote>

<p><strong>אחינעם</strong></p>

<blockquote>
<p>קוּמִי, חָגְלָה,</p>

<p>אֲנִי דִמְעָתֵךְ אֶמְחֶה.</p>
</blockquote>

<p>(מושכת אותה בחסדה אליה)</p>

<p><strong>חגלה</strong></p>

<blockquote>
<p>שִׁפְחָה אָנִי.</p>
</blockquote>

<p><strong>אחינעם</strong></p>

<blockquote>
<p>טְהוֹרָה מְאֹד דִּמְעָתֵךְ.</p>

<p>לָמָּה כֹה תִשְׁתּוֹחֲחִי?</p>
</blockquote>

<p><strong>חגלה</strong> (בזרועות אחינעם)</p>

<blockquote>
<p>צַר לִי מְאֹד, הַגְּבִירָה,</p>

<p>אֶת בְּנֵךְ, אֶת בֶּן־הַמֶּלֶךְ, אֵיך אֶעֱזֹבָה?</p>
</blockquote>

<p><strong>אחינעם</strong></p>

<blockquote>
<p>מָה אֲרַחְמֵךְ, בִּתִּי.</p>
</blockquote>

<p><strong>חגלה</strong></p>

<blockquote>
<p>הָהּ, גָּדוֹל עֲוֹנִי מְאֹד –</p>
</blockquote>

<p><strong>אחינעם</strong></p>

<blockquote>
<p>עֲוֹנֵךְ? מָה עֲוֹנֵךְ?</p>
</blockquote>

<p><strong>חגלה</strong></p>

<blockquote>
<p>עֲוֹן הַשִּׁפְחָה הָאוֹהֶבֶת,</p>

<p>אַלְלַי לִי&#8230; יוֹנָדָב –</p>
</blockquote>

<p><strong>דוד</strong> (אל אמנון) אֶת חָגְלָה שְׁלַח אֵלָי,</p>

<blockquote>
<p>אָנֹכִי אֶאֶסְפֶנָּה.</p>
</blockquote>

<p><strong>אחינעם</strong> (התבוננה רגע דוממה אל פני דוד, מוליכה אליו אילמת את חגלה ושבה)</p>

<p><strong>דוד</strong> ( אל אמנון)</p>

<blockquote>
<p>לֵךְ שְׁכָב.</p>
</blockquote>

<p><strong>אמנון</strong></p>

<blockquote>
<p>מִי יִתְמֹךְ בִּי בְלֶכְתִּי?</p>

<p>מִי עֲלֵי עֶרֶשׂ יִסְעָדֵנִי?</p>

<p>חוֹלֶה אָנִי,</p>

<p>חָגְלָה!</p>
</blockquote>

<p><strong>אחינעם</strong></p>

<blockquote>
<p>לֹא הִיא. פִּילֶגֶשׁ דָּוִד חָגְלָה.</p>

<p>עָלַי, בְּנִי, הִשָּׁעֵנָה.</p>
</blockquote>

<p>(תומכת בבנה ויוצאת אתו אל אחורי המסך)</p>

<p><strong>דוד</strong> (אל חגלה שהיא לבדה אתו בבית)</p>

<blockquote>
<p>מִלְּבַד הָרְדִיד הַזֶּה אֲשֶׁר לְצַוָּארַיִךְ,</p>

<p>מָה עוֹד לָךְ בְּבֵית אַמְנוֹן?</p>
</blockquote>

<p><strong>חגלה</strong></p>

<blockquote>
<p>עוֹד רְדִיד,</p>

<p>וּשְׁבִיסִים שְׁנַיִם, רְעָלָה, צְעָדָה אַחַת,</p>

<p>שִׂמְלָה, אֲשֶׁר לִי בֶּן־הַמֶּלֶךְ מֵאַשְׁקְלוֹן הֵבִיא,</p>

<p>וַחֲגוֹרוֹת שְׁתַּיִם.</p>
</blockquote>

<p><strong>דוד</strong></p>

<blockquote>
<p>הָסִירִי מֵעָלַיִךְ אֶת הָרְדִיד –</p>
</blockquote>

<p><strong>חגלה</strong> (מורידה את הרדיד מעל צואריה)</p>

<p><strong>דוד</strong></p>

<blockquote>
<p>הַנִּיחִיהוּ פֹה. אַל תִּקְחִי, בַת,</p>

<p>מִכָּל אֲשֶׁר לָךְ נָתַן אַמְנוֹן דָּבָר.</p>

<p>כְּעָמְדֵךְ לְפָנַי עַתָּה – כֵּן תֵּלֵכִי,</p>

<p>תַּעֲלִי אֶל עִירִי דָוִד,</p>

<p>אֶל בֵּית פִּילַגְשָׁי.</p>

<p>אֶת עֶדְיִי אֲנִי תַעֲדִי עָלָיִךְ</p>

<p>מִן הַיּוֹם הַזֶּה וָהָלְאָה.</p>
</blockquote>

<p><strong>חגלה</strong></p>

<blockquote>
<p>שָׁמָעְתִּי</p>
</blockquote>

<p>(כורעת והולכת)</p>

<p><strong>דוד</strong> (מלַוֶה אותה במבטיו, מביט אחריה זמן־מה גם לאחר
לכתה. מוריד מתוך הרְהורי־לב כבדים את ראשו על חזהו. קופא כך על מקומו איזה
רגעים.)</p>

<p><strong>נתן</strong> (מופיע ממעלה הגג. מתבונן זמן־מה מרחוק, מעל הסף, אל גב דוד)</p>

<p><strong>דוד</strong> (אינו זע)</p>

<blockquote>
<p>נָתָן.</p>
</blockquote>

<p><strong>נתן</strong> (ממקומו)</p>

<blockquote>
<p>יָרַדְתִּי מֵעַל הַגָּג.</p>
</blockquote>

<p><strong>דוד</strong> (מסב את עיניו לאחורי עורפו ומתבונן בו)</p>

<blockquote>
<p>נָתָן!</p>
</blockquote>

<p><strong>נתן</strong></p>

<blockquote>
<p>קָרָאתָ לִי.</p>
</blockquote>

<p><strong>דוד</strong></p>

<blockquote>
<p>לֹא קָרָאתִי לְךָ, זְכַרְתִּיךָ רַק</p>
</blockquote>

<blockquote>
<p>בְּהָגוּת לִבִּי נֶעְכָּר וּבְרוּחִי כְּבֵדָה</p>

<p>פֹּה, זְכַרְתִּיךָ – וַתּוֹפַע.</p>
</blockquote>

<p><strong>נתן</strong></p>

<blockquote>
<p>קָרָאתָ לִי!</p>
</blockquote>

<p><strong>דוד</strong></p>

<blockquote>
<p>לֹא קָרָאתִי לָךְ&#8230;</p>

<p>עֵינֶיךָ בּוֹעֲרוֹת – בּוֹא, נָתָן, בּוֹא,</p>

<p>שָׂא מָשָׁל עַל דְּבַר כִּבְשָׂה אַחַת קְטַנָּה&#8230;</p>

<p>בֵּית אַמְנוֹן בָּאֹפֶל שָׁקָע,</p>

<p>וּלְבָבִי נִדְכָּה בִי, כְּמוֹ אַחֵר חֵטְא –</p>

<p>שָׂא אִמְרוֹתֶיךָ.</p>
</blockquote>

<p><strong>נתן</strong></p>

<blockquote>
<p>מַה לְּדָוִד אֹמַר –</p>
</blockquote>

<blockquote>
<p>וְלֹא שְׁלָחַנִי אֱלֹהִים&#8230;</p>
</blockquote>

<p><strong>דוד</strong></p>

<blockquote>
<p>אֱלֹהִים!</p>

<p>הוּא לֹא שְׁלָחֶךָ אֵלַי גַּם אָז&#8230;</p>

<p>אַתָּה הוּא, אֲשֶׁר חָמַלְתָּ עַל הָרָשׁ&#8230;</p>
</blockquote>

<p><strong>נתן</strong></p>

<blockquote>
<p>אֱלֹהִים,</p>

<p>אֲשֶׁר בְּקֶרֶב לֵב הָאָדָם יוֹשֵׁב,</p>

<p>אֱלֹהִים – הוּא חָמָל.</p>
</blockquote>

<p><strong>דוד</strong></p>

<blockquote>
<p>נָתָן&#8230;</p>
</blockquote>

<p><strong>נתן</strong></p>

<blockquote>
<p>אֲנִי שׁוֹמֵעַ –</p>
</blockquote>

<p><strong>דוד</strong></p>

<blockquote>
<p>הֲיֵשׁ אֱלֹהִים בְּקִרְבִּי?</p>
</blockquote>

<p><strong>נתן</strong></p>

<blockquote>
<p>יֵשׁ –</p>
</blockquote>

<p>(מתבונן בו דומם, חרש)</p>

<blockquote>
<p>דָּוִד הוּא, אֲשֶׁר כֹּה חָמַל עַל הָרָשׁ,</p>

<p>וְעַל כִּבְשָׂתוֹ חָמַל,</p>

<p>אֲשֶׁר הֶעָשִׁיר עָשָׂה לָאוֹרֵחַ.</p>
</blockquote>

<p><strong>דוד</strong></p>

<blockquote>
<p>שָׂא, שָׂא הַמָשָׁל&#8230; הִנְנִי וְיָשַׁבְתִּי <a href="#fn:9" id="fnref:9" title="see footnote" class="footnote"><sup>9</sup></a> –</p>

<p>בְּעֹנֶג רַב עוֹד פַּעַם אֶשְׁמָעֶנּוּ.</p>
</blockquote>

<p><strong>נתן</strong></p>

<blockquote>
<p>הֵן תֵּדָעֵהוּ.</p>
</blockquote>

<p><strong>דוד</strong> (שחוק קל מרחף על שפתותיו)</p>

<blockquote>
<p>אֲנִי גַם אָז יְדַעְתִּיו&#8230;</p>

<p>אָז בַּהֲבִיאֲךָ אֵלַי אֶת דְּבַר הַמָּשָׁל בָּרִאשׁוֹנָה.</p>
</blockquote>

<p><strong>נתן</strong> (תמהַּ ונבוך קצת)</p>

<blockquote>
<p>יָדַעְתָּ, אֱשֶׁר זֶה אוּרִיָּה?</p>
</blockquote>

<p><strong>דוד</strong></p>

<blockquote>
<p>יָדַעְתִּי זֹאת מֵרֹאשׁ.</p>
</blockquote>

<p><strong>נתן</strong></p>

<blockquote>
<p>לֹא יָדַעְתָּ דָּבָר!</p>

<p>הִקְשַׁבְתָּ אָז רַב קֶשֶב לִי,</p>

<p>עֵינֶיךָ רָבוּ זִיקִים וְעָשְׁשׁוּ מִכַּעַס,</p>

<p>לְבָבְךָ בְּךָ הִתְחַמֵּץ,</p>

<p>וְאַתָּה, אַתָּה הוּא,</p>

<p>אֲשֶׁר עָלֶיךָ תַחֲרֹץ מִשְׁפַּט מָוֶת!</p>
</blockquote>

<p><strong>דוד</strong> (קם, מתמלא חימה)</p>

<blockquote>
<p>&quot;חַי ה',</p>

<p>כִּי בֶן־מָוֶת הָאִישׁ הָעוֹשֶׂה זֹאת,</p>

<p>וְאֶת הַכִּבְשָׂה יְשַׁלֵם אַרְבַּעְתָּיִם,</p>

<p>עֵקֶב אֲשֶׁר עָשָׂה אֶת הַדָּבָר הַזֶּה,</p>

<p>וְעַל אֲשֶׁר לֹא חָמָל&quot;&#8230;</p>
</blockquote>

<p><strong>נתן</strong></p>

<blockquote>
<p>כָּכָה, כֹּה, אַף אָמְנָם!</p>
</blockquote>

<p><strong>דוד</strong> (משנה את קולו, בצחוק)</p>

<blockquote>
<p>הוֹ, אִישׁ־אֱלֹהִים, אִישׁ־אֱלֹהִים,</p>

<p>אַךְ שְׂחוֹק עָשִׂיתִי לִי – צָחָקְתִּי,</p>

<p>תֹּם לִבְּךָ הוּא,</p>

<p>זֶה תֹּם דְּבָרֶיךָ, נָתָן, אֲשֶׁר כֹּה לִבְּבָנִי.</p>

<p>הָאֵשׁ אֲשֶׁר בְּעֵינֶיךָ אָז לָהָטָה,</p>

<p>הִיא הִרְהִיבַתְנִי,</p>

<p>וְאֵת אֲשֶׁר חָפַצְתִּי בוֹ בָרֶגַע –</p>

<p>בָּא לִי.</p>
</blockquote>

<p><strong>נתן</strong></p>

<blockquote>
<p>מָה?</p>
</blockquote>

<p><strong>דוד</strong></p>

<blockquote>
<p>קִלְלָתֶךָ,</p>
</blockquote>

<blockquote>
<p>קִלְלַת תְּמִים־לֵב אֲשֶׁר כָּמוֹךָ&#8230;</p>

<p>מחקה &#8220;אַתָּה הָאִישׁ!&#8221;</p>

<p>צוחק הֶאָח!</p>
</blockquote>

<p>(משנה פתאום טעמו. קרב אליו בלחש)</p>

<blockquote>
<p>נָתָן!</p>

<p>אֵין אִישׁ אִתָּנוּ פֹּה, אֲנִי וָאָתָּה.</p>

<p>לֹא יִרְאֵנוּ אִישׁ –</p>

<p>שָׂא יָדְךְ וְהַכֵּנִי!</p>

<p>הָרֶם יָד וְהַךְ, בְּפָנַי הַךְ,</p>

<p>גַּם אַחַת וְגַם שְׁתַּיִם,</p>

<p>עַד יָזוּב דָּם.</p>
</blockquote>

<p><strong>נתן</strong></p>

<blockquote>
<p>לֹא אָרִים יָד עַל מַלְכִּי.</p>
</blockquote>

<p><strong>דוד</strong> הַךְ! הַכֵּה וּפָצֹע.</p>

<blockquote>
<p>אָנֹכִי כֹה מִתְאַוֶּה לְמַהֲלֻמּוֹת יָד חֲזָקָה,</p>

<p>גְּדוֹלָה&#8230;</p>

<p>הוֹי, אִישׁ־אֱלֹהִים, תְּמִים־לֵב אֲשֶׁר כָּמוֹךָ!</p>

<p>עוֹד אֶהֱרָגְךָ, נָתָן,</p>

<p>כַּאֲשֶׁר הָרַגְתִּי אֶת אוּרִיָּה.</p>

<p>אֶת אַהֲבָתוֹ לֹא יָכֹלְתִּי נְשׂוֹא,</p>

<p>אַהֲבָה בְּלִי מְצָרִים.</p>

<p>לֹא מִגִּבּוֹרַי הָיָה אוּרִיָּהוּ,</p>

<p>עֶבֶד הָיָה! חִתִּי!</p>

<p>גַּם אַתָּה, אִישׁ אֱלֹהִים –</p>

<p>לֹא אִישׁ־אֱלֹהִים הִנֶּךָ,</p>

<p>לֹא נָבִיא.</p>

<p>הַנְּבִיאִים לֹא יֶאֱהָבוּ,</p>

<p>וְאִם יֶאֱהָבוּ – לֹא יֶאֱהָבוּ כַעֲבָדִים&#8230;</p>

<p>הִכַּרְתָּ אֶת הַחִתִּי?</p>

<p>אֱמֹר, אֱמֹר: הֲיָדַע,</p>

<p>כִּי שָׁכַבְתִּי עִם הָאִשָּׁה אֲשֶׁר אָהָב?</p>
</blockquote>

<p><strong>נתן</strong> (מתבונן בו רגע, תוהה לאט)</p>

<blockquote>
<p>לֹא יָדָע.</p>
</blockquote>

<p><strong>דוד</strong></p>

<blockquote>
<p>לֹא יָדָע!</p>
</blockquote>

<blockquote>
<p>וְלָמָּה זֶה לֹא רַד אֵלֶיהָ?</p>

<p>פֶּתַח בֵּיתִי שָׁכַב, עִם עֲבָדַי, –</p>

<p>הוּא אָהַב אוֹתִי יוֹתֵר!</p>
</blockquote>

<p><strong>נתן</strong> (מתבונן בו ובוחנו זמן־מה)</p>

<blockquote>
<p>אוּלַי יָדָע&#8230;</p>
</blockquote>

<p><strong>דוד</strong></p>

<blockquote>
<p>יָדַע! יָדָע!</p>

<p>הוּא אֲשֶׁר אָמַרְתִּי: יָדָע!</p>

<p>גַּם דְּבַר הַסֵּפֶר,</p>

<p>אֲשֶׁר בְּיָדוֹ אֶשְׁלַח אָז אֶל יוֹאָב,</p>

<p>יָדַע זֶה הַנָָּבָל,</p>

<p>וְהָלַךְ מַעֲדַנּוֹת</p>

<p>לִקְרַאת מַר הַמָּוֶת, בַּעֲדִי.</p>

<p>אֶת אִשְׁתּוֹ אָהָב –</p>

<p>אַךְ אוֹתִי אָהַב יוֹתֵר,</p>

<p>מתמרמר לָמָה כֹה תֶאֱהָבוּנִי?!</p>

<p>אֲנִי בַחֶרֶב לִקְרַאת אַהֲבַתְכֶם אֵצֵא!</p>

<p>אֲנִי בְדָם, בְּדָם אֶרְחָצָהּ וַאֲכַס עָלֶיהָ.</p>

<p>אֲנִי אֲרִי עַל דֶרֶךְ פְּגֹשׁ חָפַצְתִּי,</p>

<p>וְהִנֵּה עֵדֶר צֹאן.</p>

<p>גַּם הִיא, בַּת־שֶׁבַע –</p>

<p>לְבִיאָה, נִדְמֶה לִי, רָאִיתִי בְּהִתְהַלְּכִי</p>

<p>עַל גַּג בֵּיתִי לְעֵת הָעֶרֶב,</p>

<p>לְבִיאָה כִי רוֹחֶצֶת,</p>

<p>תִּתְקוֹמֵם לִי, מַלְתָּעוֹת תַּחֲשׂף,</p>

<p>תִּתְקַע שִׁנָּהּ בִּי</p>

<p>וְכַפָהּ בַּרְזֶל תְּרַטְּשֵׁנִי –</p>

<p>וְהִנֵה כִבְשָׂה לִי הֵבִיאוּ.</p>
</blockquote>

<p><strong>נתן</strong> (מרגיעו)</p>

<blockquote>
<p>כִּבְשָׂה רַכָּה, תַּמָּה –</p>
</blockquote>

<blockquote>
<p>לֹא תֶאֱהַב כְּבָשִׂים, דָּוִד?</p>
</blockquote>

<p><strong>דוד</strong></p>

<blockquote>
<p>לְבִיאוֹת אֹהַב&#8230;<a href="#fn:10" id="fnref:10" title="see footnote" class="footnote"><sup>10</sup></a></p>

<p>רַק הוּא הַהֵלֶךְ, זֶה הָאוֹרֵחַ אֲשֶׁר אִתִּי,</p>

<p>הוּא חָשַׁק בָּהּ כַּבְּהֵמָה&#8230;</p>

<p>נָתָן! הֲיֵשׁ אֱלֹהִים בְּקִרְבִּי?</p>
</blockquote>

<p><strong>נתן</strong></p>

<blockquote>
<p>יֵשׁ.</p>
</blockquote>

<p><strong>דוד</strong></p>

<blockquote>
<p>בַּהֵלֶךְ?</p>
</blockquote>

<p>(תופשו בשתי כתפיו)</p>

<blockquote>
<p>נָתָן, זֶה לֹא אֲנִי שָׁכַבְתִּי עִם כָּל נָשָׁי,</p>

<p>זֶה הֵלֶךְ שָׁכַב אִתָּן,</p>

<p>לַהֵלֶךְ יָלְדוּ בָנִים.</p>

<p>הַבִּיטָה: כֹּה קוֹדְרִים הֵיכְלֵי בְנֵי־הַמֶּלֶךְ,</p>

<p>כֹּה כָהוּ מַרְבַדֵּיהֶם עַל הַקִּירוֹת,</p>

<p>כֹּה כָהוּ וְכֹה כָבְדוּ,</p>

<p>הֵם חוֹמְדִים צֵל, כָּמוֹהוּ, כָּאוֹרֵחַ&#8230;</p>

<p>נואש אֲנִי עֲרִירִי אֵלֵךְ!</p>

<p>עֲרִירִי יֵלֵךְ דָּוִד,</p>

<p>לֹא יֵשֵׁב בֵּן עַל כִּסְאוֹ.</p>
</blockquote>

<p><strong>נתן</strong> (מראה בידו על המסך היורד על תא אמנון)</p>

<blockquote>
<p>אִם שָׁמָּה בֶן־הַמֶּלֶךְ?</p>
</blockquote>

<p><strong>דוד</strong></p>

<blockquote>
<p>לֹא בֶן־הַמֶּלֶך שָׁם, שָׁם בֶּן הַהֵלֶךְ,</p>

<p>אֲשֶׁר לְיָדִי נוֹהֶה –</p>
</blockquote>

<p><strong>נתן</strong></p>

<blockquote>
<p>הוֹי, מַלְכִּי!</p>
</blockquote>

<p><strong>דוד</strong> (פניו נוהרים פתאום, נמשך כולו לחלון)</p>

<blockquote>
<p>רְאֵה!</p>
</blockquote>

<p><strong>נתן</strong> (אחורי דוד)</p>

<blockquote>
<p>הוֹי, מַלְכִּי, מַלְכִּי!</p>
</blockquote>

<p><strong>דוד</strong> (פניו הולכים ואורים, הוא דבק כולו לחלון)</p>

<blockquote>
<p>רְאֵה, רְאֵה!</p>
</blockquote>

<p><strong>נתן</strong> (קָרֵב אף הוא לחלון, עומד מאחורי דוד)</p>

<p><strong>דוד</strong> (בצהלה)</p>

<blockquote>
<p>אַבְשָׁלוֹם הוּא, אֲשֶׁר עַל סוּסִי רוֹכֵב! רְאֵה –</p>
</blockquote>

<p><strong>נתן</strong> (שולח מבטו אל החלון. האור מבחוץ נופל על פני שניהם)</p>

<p><strong>דוד</strong> (בעונג מסותר הפורץ חוצה)</p>

<blockquote>
<p>זֶה בֶּן הַגְּשׁוּרִית!</p>

<p>אֶת סוּס הַמֶּלֶךְ הִכִּיר וְהִתִּירוֹ,</p>

<p>גַּם זֹאת הַחֶרֶב הַנּוֹצְצָה בְצִדּוֹ –</p>

<p>תְּשׁוּרָתִי הִיא!</p>

<p>גַּם תַּלְתַּלָּיו אֵלֶּה</p>

<p>הַמְשַׂחֲקִים וְהַמְרַחֲפִים בָּרוּחַ –</p>

<p>מִמֶּנִּי לְקָחָם,</p>

<p>אֶת הַשְּׁחוֹרוֹת לָקָח,</p>

<p>וְשַׂעֲרוֹת הַשֵּׂיבָה הִשְׁאִיר לִי.</p>

<p>מַהֲרָה, הַבִּיטָה!</p>

<p>רֶגַע עוֹד וְהֵימִין וְאֵינֶנּוּ.</p>
</blockquote>

<p><strong>נתן</strong> (מהסס) <a href="#fn:11" id="fnref:11" title="see footnote" class="footnote"><sup>11</sup></a></p>

<blockquote>
<p>אִם לֹא הַפִּרְדָּה הִיא,</p>

<p>אֲשֶׁר עָלֶיהָ יִרְכַּב?</p>
</blockquote>

<p><strong>דוד</strong></p>

<blockquote>
<p>בֶּן־חַיִל הוּא,</p>

<p>גַּם עַל פִּרְדָּתִי יִרְכַּב!</p>

<p>לָמָּה תוֹרִיד רֹאשׁ –</p>

<p>הַמְּקַנֵּא אַתָּה לוֹ, לְאַמְנוֹן?</p>
</blockquote>

<p><strong>נתן</strong> (אחרי דממה קצרה)</p>

<blockquote>
<p>לָמָּה הֲבֵאתַנִי אִתְּךָ הֵנָּה?</p>
</blockquote>

<p><strong>דוד</strong></p>

<blockquote>
<p>אֶל בְּנִי, אֶל בְּנִי קְרָאתִיךָ.</p>
</blockquote>

<p><strong>נתן</strong></p>

<blockquote>
<p>לָמָּה?</p>
</blockquote>

<p><strong>דוד</strong></p>

<blockquote>
<p>אֵין אֱלֹהִים בְּקִרְבִּי – וְיַעֲמֹד נָא לְיָדִי!</p>

<p>הֱיֵה פֹה אִתִּי, נָתָן.</p>
</blockquote>

<p><strong>נתן</strong></p>

<blockquote>
<p>תִּוָּעֵץ בִּי?</p>
</blockquote>

<p><strong>דוד</strong></p>

<blockquote>
<p>עִם נָבִיא לֹא אִוָּעֵץ –</p>

<p>תּוֹכַחְתּוֹ אֹהַב.</p>
</blockquote>

<p><strong>נתן</strong></p>

<blockquote>
<p>אָנֹכִי גַם אִיעָצְךָ.</p>
</blockquote>

<p><strong>דוד</strong></p>

<blockquote>
<p>עוּצָה, עוּצָה,</p>

<p>וְאֶת אֲשֶׁר עִם לִבִּי יִהְיֶה אַעַשׂ.</p>
</blockquote>

<p><strong>נתן</strong></p>

<blockquote>
<p>תַּמְלִיךְ אֶת אֲבִישָׁלוֹם?</p>
</blockquote>

<p><strong>דוד</strong></p>

<blockquote>
<p>לֹא אַמְלִיךְ אַף לֹא אֶחָד, –</p>

<p>אוֹתְךָ אַמְלִיךְ, לְךָ הַמְּלוּכָה, לְךָ הַמְּלוּכָה תֶּהִי!</p>
</blockquote>

<p><strong>נתן</strong></p>

<blockquote>
<p>וַאֲנִי לְבִנְךָ אֲשִׁיבֶנָּה.</p>
</blockquote>

<p><strong>דוד</strong> (בשחוק עצוב)</p>

<blockquote>
<p>אַל תָּשֵׁב, אַל־נָא תָשֶׁב –</p>

<p>הֵם לְבַדָּם אֶת הַכֶּתֶר יִקְּחוּ מִיָּדֶךָ,</p>

<p>כָּמוֹנִי,</p>

<p>כַּמַּעֲשֶׂה אֲשֶׁר עָשִׂיתִי לְבֶן־הַיְמִינִי אָנִי.</p>

<p>הוֹי, נָתָן, נָתָן,</p>

<p>עוֹד נַעַר אָנִי –</p>

<p>בִּשְׂדוֹת בֵּית־לֶחֶם רוֹעֶה אֶת צֹאן אָבִי,</p>

<p>קוֹלֵעַ שָׁם מִצִּיצֵי כָר וָאָחוּ זֵרִים לִי,</p>

<p>וּכְנֵזֶר אֶעְנְדֵם לָרֹאשׁ.</p>

<p>בִּשְׂדוֹת בֵּית־לֶחֶם אָרִים רֹאשׁ מְעֻטָּר,</p>

<p>וְעֵינַי אֶשָּׂא סָבִיב:</p>

<p>בֵּית־לֶחֶם, הִנֵּה הִיא! וְשָׁמָּה –</p>

<p>שָׁם מֵעֵבֶר גְּדוֹת הַיַּרְדֵן – הָרֵי מוֹאָב!</p>

<p>הֵמָּה רוֹמְזִים לִי.</p>

<p>לְאָן? אֵי אָקִים אָהֳלִי?</p>

<p>אֵי אֶתְקַע יָתֵד?</p>

<p>גַּם פֹּה, גַּם שָׁם מְחַכֶּה לִי הַכֶּתֶר!</p>

<p>אֲנִי מִיהוּדָה אָנִי,</p>

<p>אַךְ יָצָא קוֹל בָּאָרֶץ וְרִנָּה, רִנָּה יָצְאָה:</p>

<p>שׁרֶשׁ יִשַּׁי הֻכָּה גַם בְּמוֹאָב,</p>

<p>וְחֵלֶק לוֹ בְדָוִד&#8230;</p>

<p>אֲנִי מִיהוּדָה אָנִי,</p>

<p>יִשְׂרָאֵל הוּא קָנָנִי;</p>

<p>אַךְ הָרֵי מוֹאָב הֶחֱנִיפוּ לִי, לְבֵית־הַלַּחְמִי, תָּמִיד.</p>

<p>צָחֲקוּ אֵלַי, הֶעֱלִימוּ אֶת הַיַּרְדֵּן,</p>

<p>וּבְיָם־הַמֶּלַח כִּחֲשׁוּ: מַעֲצוֹר אָיִן, בּוֹא!</p>

<p>רַב אֳיָל וּבְשִׁפְעַת אוֹנִי אָז יָכֹלְתִּי קְפֹץ,</p>

<p>עֲמֹד עַל הָרֵי מוֹאָב וּמְלֹךְ שָׁם –</p>

<p>אַךְ כִּבְשָׂה אַחַת קְטַנָּה בְּצֹאן אָבִי</p>

<p>בְּעוֹכְרֵיכֶם הָיְתָה, הֵחֵלָה גוֹעָה, פּוֹעָה.</p>

<p>מִהַרְתִּי אֶל הַכִּבְשָׂה וְנִשְׁאַרְתִּי –</p>

<p>אָנֹכִי דָוִד,</p>

<p>אֲנִי סַפַּחַת לְיִשְׂרָאֵל!</p>

<p>אֲנִי מִכֶּם לֹא אֶרֶף,</p>

<p>עַד אַחֲרוֹן דוֹר לֹא אֶחְדָּל, אָנֹכִי הוּא</p>

<p>אֲשֶׁר עֲלֵיכֶם אֶמְשׁל עֲדֵי־עַד.</p>

<p>לְמִי הַמְּלוּכָה תָשִׁיב?</p>
</blockquote>

<p><strong>נתן</strong></p>

<blockquote>
<p>עוֹד הַרְבֵּה שָׁנִים תִּחְיֶה.</p>
</blockquote>

<p><strong>דוד</strong></p>

<blockquote>
<p>הַרְבֵּה זֶה מְעַט</p>

<p>אֲנִי נְצָחִים אֶחְפֹּץ!</p>

<p>מַדוּעַ זֶה לֹא בָאתָ אֵלַי הַלָּיְלָה?</p>
</blockquote>

<p><strong>נתן</strong></p>

<blockquote>
<p>בָּאתִי.</p>

<p>לֹא יָכֹלְתִּי קְרֹב אֵלֶיךָ,</p>

<p>שָׁכָבְתָּ.</p>
</blockquote>

<p><strong>דוד</strong></p>

<blockquote>
<p>הֲלָהֲטוּ הַלַּיְלָה הַכּוֹכָבִים?</p>
</blockquote>

<p><strong>נתן</strong></p>

<blockquote>
<p>לָהָטוּ.</p>
</blockquote>

<p><strong>דוד</strong></p>

<blockquote>
<p>חָזִיתָ בָּם?</p>
</blockquote>

<blockquote>
<p>הֲנָפַל אַחַד הַכּוֹכָבִים מָטָּה?</p>
</blockquote>

<p><strong>נתן</strong></p>

<blockquote>
<p>הַלַּיְלָה נָפְלוּ שְׁנַיִם.</p>
</blockquote>

<p><strong>דוד</strong></p>

<blockquote>
<p>שְׁנַיִם! הַלַּיְלָה בוֹא.</p>

<p>הַלַּיְלָה לֹא אִישָׁנָה&#8230; אֲנַחְנוּ</p>

<p>עַל גַּג בֵּיתִי נַעֲלֶה וְנֶחֱזֶה בַכּוֹכָבִים.</p>

<p>יֵשׁ חֶרֶב לָךְ?</p>
</blockquote>

<p><strong>נתן</strong></p>

<blockquote>
<p>אֵין לִי, שָׂנֵאתִי חֶרֶב.</p>
</blockquote>

<p><strong>דוד</strong> (ממשמש בצלעו)</p>

<blockquote>
<p>קַח אֶת הַשֶּׁלַח,</p>

<p>שָׁם בֶּן־הַמֶּלֶךְ שׁוֹכֵב – לֵךְ, בַּתְּקֵהוּ.</p>
</blockquote>

<p><strong>נתן</strong></p>

<blockquote>
<p>עוֹד לֹא הָרַגְתִּי אִישׁ.</p>
</blockquote>

<p><strong>דוד</strong></p>

<blockquote>
<p>הָרַגְתָּ! הָרָגְתָּ!</p>

<p>לֹא טוֹב מִדָּוִד אָתָּה.</p>

<p>הֵן תַּחְפֹּץ כִּי יָמוּתָה&#8230;</p>

<p>מַדוּעַ לֹא בֵרַכְתּוֹ, בְּעָמדוֹ פֹה לְפָנֶיךָ?</p>
</blockquote>

<p><strong>נתן</strong></p>

<blockquote>
<p>עוֹד לֹא בֵרַכְתִּי אִישׁ.</p>

<p>אֶת אֲשֶׁר יְבָרֵךְ אֱלֹהִים – אֲבָרֵכָה.</p>
</blockquote>

<p><strong>דוד</strong></p>

<blockquote>
<p>וְאֵת אֲשֶׁר יַהֲרֹג –</p>
</blockquote>

<p><strong>נתן</strong></p>

<blockquote>
<p>אֶהֱרֹגָה.</p>
</blockquote>

<p><strong>דוד</strong></p>

<blockquote>
<p>אַתָּה? אַתָּה תַהֲרֹג!</p>
</blockquote>

<p><strong>נתן</strong></p>

<blockquote>
<p>הָרַגְתִּי.</p>

<p>בְּשֵׁם ה' הָרַגְתִּי.</p>

<p>אֶת בִּנְךָ, אֲשֶׁר בַּת־שֶׁבַע לְךָ יָלָדָה –</p>

<p>אָנֹכִי הֲרַגְתִּיהוּ.</p>
</blockquote>

<p><strong>דוד</strong></p>

<blockquote>
<p>גַּם אוֹתוֹ! –</p>
</blockquote>

<p>(מראה לצד המסך)</p>

<blockquote>
<p>גַּם אוֹתוֹ תַהֲרֹג וְאֶת אַבְשָׁלוֹם&#8230;</p>

<p>רָאִיתָ אֶת אַבְשָׁלוֹם? מַדּוּעַ</p>

<p>לֹא אָמַרְתָּ דָּבָר לִי עַל־אוֹדוֹת בּנִי אַבְשָׁלוֹם?</p>

<p>אֲנִי אֵלֶיךָ אֲבִיאֶנּוּ מָחָר,</p>

<p>בְּצִיצִית רֹאשׁוֹ אֶסְחָבֶנּוּ,</p>

<p>אַשְׁלִיכוֹ לְרַגְלֶיךָ.</p>

<p>אֶת אַבְשָׁלוֹם תְּבָרֵךְ?</p>
</blockquote>

<p><strong>נתן</strong> (מחריש)</p>

<p><strong>דוד</strong></p>

<blockquote>
<p>הִשָּׁמֵר לְךָ, עַל בְּנֵי־הַמֶּלֶךְ תַּחְרֹש.</p>

<p>תְּשַׁכְּלֵם אֶחָד אֶחָד.</p>

<p>מַה לְךָ עָשׂוּ בְנֵי־הַמֶּלֶךְ?</p>
</blockquote>

<p><strong>נתן</strong></p>

<blockquote>
<p>הָאֶחָד בָּרוּךְ הוּא –</p>

<p>אֶת הָאֶחָד אֹהַב, אֶת שְׁלֹמֹה –</p>
</blockquote>

<p><strong>דוד</strong></p>

<blockquote>
<p>אֶת הַיֶּלֶד?</p>
</blockquote>

<p><strong>נתן</strong></p>

<blockquote>
<p>יְדִידְיָה לוֹ קָרָאתִי.</p>
</blockquote>

<p><strong>דוד</strong></p>

<blockquote>
<p>אֶת הַיֶּלֶד?</p>

<p>עוֹדֶנּוּ רַךְ – אֶחָיו גָּדְלוּ כְבָר,</p>

<p>גָּדְלוּ, גָּבְרוּ, תּוֹפְשֵׂי חֶרֶב הֵם,</p>

<p>רוֹכְבִים עֲלִי סוּס וְצוֹהֲלִים אֶל בְּתוּלָה.</p>

<p>הֲתֵדַע־לְךָ, מַה בָּנִים, אֲשֶׁר גָּדְלוּ,</p>

<p>וַאֲשֶׁר צָמַח זְקָנָם? שֵׂיבָתִי רְאֵה:</p>

<p>אָנֹכִי מָה, כִּי אֶשְׁתַּעֲשַׁע עם יָלֶד?</p>
</blockquote>

<p><strong>נתן</strong></p>

<blockquote>
<p>הוּא יִגְדַּל.</p>
</blockquote>

<p><strong>דוד</strong></p>

<blockquote>
<p>יִגְדַּל! יִגְדַּל!</p>

<p>הָאֶץ־בּוֹ, אִם תּוּכַל, וְיִגְדַּל מַהֵר,</p>

<p>כְּבָנַי כֻּלָּם. בָּנַי כֻּלָּם גָּדְלוּ מַהֵר,</p>

<p>פִּתְאֹם גָּדְלוּ&#8230; רַק הַעִיפוֹתִי עַיִן.</p>

<p>בְּלֹא עֵת, בְּלֹא עֵת גָּדְלוּ בָנִים לִי, בְּלֹא עֵת,</p>

<p>וַאֲנִי בְלֹא עֵת זָקַנְתִּי&#8230;</p>

<p>הַלַּיְלָה בוֹא, על גַּג בֵּיתִי נַעֲמֹד –</p>

<p>הַלַּיְלָה אֲנִי חָפֵץ בָּדָד הֱיוֹת,</p>

<p>אֲנִי וּקְהַל כּוֹכָבִים.</p>
</blockquote>

<p><strong>נתן</strong></p>

<blockquote>
<p>בָּדָד? –</p>
</blockquote>

<p><strong>דוד</strong></p>

<blockquote>
<p>גַּם אִתְּךָ, עִם הַנָּבִיא, בָדָד אֶהִי.</p>

<p>הַלַּיְלָה אַמְתִּיק סוֹד עִם הַכּוֹכָבִים.</p>

<p>אֲדַבֵּר אִתָּם,</p>

<p>וַאֲנִי לֹא אוּכַל דַּבֵּר אֲלֵיהֶם, בְּאֵין בֵּינֵינוּ אִישׁ,</p>

<p>אֶפְחָדָה.</p>

<p>אֱמֹר לִי מָה הַלֵּיל רָאִיתָ?</p>
</blockquote>

<p><strong>נתן</strong></p>

<blockquote>
<p>שְׁנַיִם נָפְלוּ מָטָּה.</p>
</blockquote>

<p><strong>דוד</strong></p>

<blockquote>
<p>לֹא נָפְלוּ.</p>

<p>כּוֹכָבִים אֵינָם נוֹפְלִים.</p>

<p>רָאִיתִי, אוֹי רָאִיתִי בְּלֵילוֹת נְדוֹד,</p>

<p>רָאִיתִי מַקְהֲלוֹת כּוֹכָבִים –</p>

<p>לֹא רָאִיתִי עוֹד אַף אֶחָד נוֹפֵל&#8230;</p>

<p>אֵין בָּם נוֹסָף וְאֵין בָּם נִגְרָע.</p>

<p>בְּנֵי אַל־מָוֶת הֵם.</p>
</blockquote>

<p><strong>נתן</strong></p>

<blockquote>
<p>הַלַּיְלָה נָפְלוּ שְׁנַיִם.</p>
</blockquote>

<p><strong>דוד</strong></p>

<blockquote>
<p>שְׁבִיבֵי אֵשׁ רָאִיתָ, נִיצוֹצוֹת.</p>

<p>אָנֹכִי מָה?</p>
</blockquote>

<p><strong>נתן</strong></p>

<blockquote>
<p>מַה תִּשְׁאַל?</p>
</blockquote>

<p><strong>דוד</strong></p>

<blockquote>
<p>נִיצוֹץ כָּבֶה אָנִי.</p>
</blockquote>

<p><strong>נתן</strong></p>

<blockquote>
<p>דָּרַכְתָּ כּוֹכָב בְּיִשְׂרָאֵל!</p>
</blockquote>

<p><strong>דוד</strong></p>

<blockquote>
<p>אָנֹכִי אֶכְבֶּה.</p>
</blockquote>

<p><strong>נתן</strong></p>

<blockquote>
<p>לֹא תִכְבֶּה. שְׁלֹמֹה בְנֶךָ –</p>
</blockquote>

<p><strong>דוד</strong></p>

<blockquote>
<p>הַס&#8230; הַס וָלֵךְ!</p>
</blockquote>

<p>(שולח אותו)</p>

<blockquote>
<p>הַלַּיְלָה בוֹא, הַלָּיְלָה&#8230;</p>
</blockquote>

<p><strong>נתן</strong> (יוצא)</p>

<p><strong>דוד</strong> (נשאר על עמדו, מלַוֶה בעיניו את הנביא גם אחרי היעלמו)</p>

<p><strong>תמר</strong> (מופיעה בפתח מתוך צהלה, נתקלת פנים אל פנים בדוד)</p>

<blockquote>
<p>הַמֶּלֶךְ!</p>
</blockquote>

<p><strong>דוד</strong></p>

<blockquote>
<p>אֶל אַמְנוֹן בָּאת?</p>
</blockquote>

<p><strong>תמר</strong></p>

<blockquote>
<p>דָּבָר לִי אֶל אַמְנוֹן.</p>
</blockquote>

<p><strong>דוד</strong></p>

<blockquote>
<p>הַאִם לֹא חָגְלָה הִיא, אֲשֶׁר אֵלַיִךְ בָּאָה,</p>

<p>וְשָׁלְחָה אוֹתָךְ הֵנָּה?</p>
</blockquote>

<p><strong>תמר</strong> (נבוכה רגע, מתאוששת)</p>

<blockquote>
<p>כִּדְבָרֶיךָ!</p>

<p>מַה־טּוֹב, כִּי עוֹד מָצָאתִי אֶת הַמֶּלֶךְ פֹּה,</p>

<p>כִּי אֶל הַמֶּלֶךְ בָּאתִי.</p>

<p>אָנָּא, שִׁלְחָה נָא אֵלַי הַלַּיְלָה אֶת פִּילַגְשֶׁךָ.</p>

<p>תָּלִין חָגְלָה גַּם הַלַּיְלָה אִתִּי.</p>
</blockquote>

<p><strong>דוד</strong></p>

<blockquote>
<p>גַּם הַלַּיְלָה?</p>
</blockquote>

<p><strong>תמר</strong></p>

<blockquote>
<p>הִיא לָנָה אִתִּי תְמוֹל.</p>
</blockquote>

<p><strong>דוד</strong></p>

<blockquote>
<p>לָמָּה זֶה תָבוֹאִי אֵלַי הֵנָה, תָּמָר?</p>

<p>מַדּוּעַ לֹא חִכִּית בְּעִירִי לִי, בְּצִיוֹן?</p>
</blockquote>

<p><strong>תמר</strong></p>

<blockquote>
<p>מִהַרְתִּי אֶל בֵּית אַמְנוֹן.</p>

<p>אָנֹכִי בְּבֵית אַמְנוֹן חָפַצְתִּי לִרְאוֹת</p>

<p>אֶת פְּנֵי הַמֶּלֶךְ –</p>

<p>כִּי אִם לֹא יִשְׁמַע לִי הַמֶּלֶךְ,</p>

<p>אֲנִי אֶל אַמְנוֹן אֵפֶן.</p>
</blockquote>

<p><strong>דוד</strong></p>

<blockquote>
<p>מַה לָהּ וָלָךְ?</p>
</blockquote>

<p><strong>תמר</strong></p>

<blockquote>
<p>הִיא כֹה הִתְחַנְּנָה אֵלָי&#8230; לֹא הִיא, לֹא הִיא!</p>

<p>אֲנִי כֹה קְשׁוּרָה בָהּ.</p>

<p>אֲנִי בְדֶמַע בָּהּ הִפְצַרְתִּי: בּוֹאִי,</p>

<p>לִינִי־נָא הַלַּיְלָה אִתִּי.</p>

<p>זְרוֹעוֹת קָרוֹת לָהּ וְכַף יָדָהּ קָרָה,</p>

<p>גַּם אֶצְבְּעוֹת יָדֶיהָ –</p>

<p>אַךְ הָאֶצְבָּעוֹת – אִם בַּחֹשֶׁךְ בִּי תִגַּעְנָה</p>

<p>כֵּן יֵחַם לִי.</p>
</blockquote>

<p><strong>דוד</strong></p>

<blockquote>
<p>לֹא אֶשְׁלָחֶנָּה לָךְ, פִּילַגְשִׁי הִיא.</p>
</blockquote>

<p><strong>תמר</strong></p>

<blockquote>
<p>רַק הַלַּיְלָה –</p>

<p>הֵן הִיא לוֹחֶשֶׁת,</p>

<p>לֹא אֶשְׁמַע קוֹל, לֹא דְבָרִים, רַק לַחַשׁ אֶשְׁמָע.</p>

<p>לֹא בְאָזְנַי בָּא הוּא,</p>

<p>רַק אֶל עַצְמוֹתַי וְאֶל דָּמִי בָא כַיַּיִן.</p>
</blockquote>

<p><strong>דוד</strong></p>

<blockquote>
<p>לֹא אֶשְׁלָחֶנָּה לָךְ.</p>
</blockquote>

<p><strong>תמר</strong></p>

<blockquote>
<p>הָהּ, רַק הַלָּיְלָה.</p>

<p>עָצַמְתִּי עֵינַי –</p>

<p>אֲנִי יְשֵׁנָה אָנִי וְלִבִּי עֵר,</p>

<p>עֵר הוּא וְשׁוֹמֵעַ:</p>

<p>הִיא הַשְּׂמִיכָה מֵעָלַי הֵסִירָה</p>

<p>וְעֵינֶיהָ חַמּוֹת עֲלֵי בְשָׂרִי –</p>
</blockquote>

<p><strong>דוד</strong></p>

<blockquote>
<p>לֹא אֶשְׁלָחֶנָּה לָךְ, הִיא אִתִּי תְהִי הַלָּיְלָה.</p>
</blockquote>

<p>(אחרי רגע)</p>

<blockquote>
<p>תָּמָר.</p>
</blockquote>

<p><strong>תמר</strong></p>

<blockquote>
<p>אֲמִינוֹן שָׁם&#8230; אֲחַכֶּה פֹה לַאֲמִינוֹן.</p>
</blockquote>

<p><strong>דוד</strong></p>

<blockquote>
<p>לֹא הַיּוֹם.</p>

<p>בֵּית אִמֵּךְ תִּנְוִי?</p>

<p>אֲנִי אַחֲרַיִךְ אֶשְׁלַח. מָחָר עוֹד.</p>

<p>אֶל בֶּן־הַמֶּלֶךְ תֵּלְכִי.</p>
</blockquote>

<p><strong>תמר</strong></p>

<blockquote>
<p>הָיִיתִי פֹה הַיֹּוֹם.</p>
</blockquote>

<p><strong>דוד</strong></p>

<blockquote>
<p>יָדָעְתִּי.</p>
</blockquote>

<p><strong>תמר</strong></p>

<blockquote>
<p>נָשַׁקְתִּי לוֹ –</p>
</blockquote>

<p><strong>דוד</strong></p>

<blockquote>
<p>לְאָחִיךְ – הוּא יָדָע?</p>
</blockquote>

<p><strong>תמר</strong></p>

<blockquote>
<p>הוּא נָם.</p>

<p>לָמָּה זֶה הוֹרִידוּ אֶת הַמָּסָךְ עֲלֵי פִתְחוֹ?</p>

<p>לֹא הָיָה כֹה בַבֹּקֶר!</p>
</blockquote>

<p>(היא ממהרת בהרף־עין אחד אל המסך, מושכת בשתי ידיה ומפרידתו. המלך לא הספיק<a href="#fn:12" id="fnref:12" title="see footnote" class="footnote"><sup>12</sup></a> לעצור בה, למראה אמנון השוכב מתוך ישיבה על יצועו, ואמו הכורעת נִכחוֹ, היא נרתעת לאחוריה)</p>

<p><strong>אמנון</strong> (קפץ מעל יצועו)</p>

<blockquote>
<p>תָּמָר!</p>
</blockquote>

<p><strong>תמר</strong></p>

<blockquote>
<p>גּם הוּא וְגַם הַגְּבִירָה&#8230;</p>
</blockquote>

<p><strong>אמנון</strong></p>

<blockquote>
<p>תָּמָר! תָּמָר!</p>
</blockquote>

<p><strong>דוד</strong></p>

<blockquote>
<p>שׁוּב, שְׁכָב!</p>
</blockquote>

<p><strong>אמנון</strong></p>

<blockquote>
<p>לֹא אֶשְׁכַּב!</p>

<p>לֹא אֶשְׁכַּב עוֹד לְעוֹלָם.</p>

<p>מֵעַתָּה אֶהְיָה עֵר, עַד אַחֲרוֹן יוֹמִי עֵר.</p>

<p>הוֹי, אָבִי!</p>
</blockquote>

<p>(נופל לרגלי אביו וכובש את פניו בקרקע)</p>

<p><strong>אחינעם</strong></p>

<blockquote>
<p>בַּת מַעֲכָה אַתְּ? אֶת מַעֲכָה יָדַעְתִּי.</p>

<p>גַּם אַתְּ – מְאֹד מְאֹד יָפִית.</p>

<p>אֶל בֶּן־הַמֶּלֶךְ בָּאת?</p>
</blockquote>

<p><strong>תמר</strong></p>

<blockquote>
<p>מַדוּעַ כָּכָה נֶעֱצָב בֶּן־הַמֶּלֶךְ?</p>
</blockquote>

<p><strong>אחינעם</strong></p>

<blockquote>
<p>לֹא יַגִּיד זֹאת לְאִמּוֹ,</p>

<p>לַאֲחוֹתוֹ אוּלַי יַגִּיד?</p>

<p>הַמֶּלֶךְ! הֲנִקְרָא לַאֲנָשֶׁיךָ עַל הַגָּג,</p>

<p>אוֹ לְבַדֵּנוּ נֵלֵךְ?</p>
</blockquote>

<p><strong>דוד</strong></p>

<blockquote>
<p>לֹא נֵלֵךְ, אֲחִינֹעַם,</p>

<p>אֲנַחְנוּ פֹה עִם בְנֵנוּ נִשָּׁאֵרָה.</p>
</blockquote>

<p><strong>אמנון</strong></p>

<blockquote>
<p>לְכוּ, לְכוּ! גַם אַתְּ וְגַם הַמֶּלֶךְ! <a href="#fn:13" id="fnref:13" title="see footnote" class="footnote"><sup>13</sup></a></p>

<p>הוֹי קֶשֶׁר! קָשֶׁר!</p>

<p>נִמְצָא קֶשֶׁר בִּירוּשָׁלַיִם!</p>

<p>קָשְׁרוּ עַל הַמֶּלֶךְ.</p>

<p>בְּנֵי עַמוֹן וּבְנֵי מוֹאָב יַחַד בְּרִית כָּרָתוּ,</p>

<p>כְּבָר צָלְחוּ אֶת הַיַּרְדֵן.</p>

<p>הֵם מִקֶּדֶם</p>

<p>וּפְלִשְׁתִּים הֵם מֵאָחוֹר –</p>

<p>פְּלִשְׁתִּים עָלֶיךָ, דָּוִד!</p>
</blockquote>

<p><strong>דוד</strong></p>

<blockquote>
<p>קַח חַרְבְּךָ וָצֵא, הִלָחֲמָה עַל־יָדִי.</p>
</blockquote>

<p><strong>אמנון</strong> (נסוג לאחור)</p>

<blockquote>
<p>אֲנִי מוּג־לֵב, אֲנִי לְנַפְשִׁי אִירָא.</p>

<p>אֲנִי עִם תָּמָר, עִם אֲחוֹתִי פֹה אֶשָׁאֵר.</p>

<p>שְׁנֵינוּ!</p>

<p>אֲנִי בְצֵאתְכֶם – אֶת הַבַּיִת אֶסְגֹּר,</p>

<p>עַל דַּלְתוֹתָיו וְעַל בְּרִיחָיו אֶסְגְּרֶנּוּ.</p>
</blockquote>

<p><strong>דוד</strong></p>

<blockquote>
<p>וְאִם יֶאֱמַץ אוֹיְבִי, אֶל עִיר דָּוִד יִפְרֹץ?</p>
</blockquote>

<p><strong>אמנון</strong></p>

<blockquote>
<p>נֵחָבֵא פֹה.</p>

<p>חֶדֶר בְּחֶדֶר פֹּה נֵחָבֵא.</p>
</blockquote>

<p><strong>דוד</strong></p>

<blockquote>
<p>וְאִם אֶל בֵּיתְךָ יַהֲרֹס,</p>

<p>אֶל דֶּלֶת בֵּיתְךָ יִגַּשׁ,</p>

<p>אֵלֶיךָ וְאֶל תָּמָר –</p>
</blockquote>

<p><strong>אמנון</strong> (שוכח את פחדו, רץ אל עבר הדלת, חובק לתמר)</p>

<blockquote>
<p>אֶל בֵּיתִי לֹא יַחְתֹּרוּ.</p>

<p>יִירָאוּ!</p>
</blockquote>

<p><strong>דוד</strong></p>

<blockquote>
<p>הַרְפֵּה־לָהּ.</p>
</blockquote>

<p><strong>אמנון</strong> (לא יִרֶף ממנה)</p>

<blockquote>
<p>הַמֶּלֶךְ!</p>
</blockquote>

<p><strong>דוד</strong></p>

<blockquote>
<p>הַרְפֵּה לָהּ. הִבְטַחְתִּי לְךָ, כִּי מָחָר –</p>
</blockquote>

<p><strong>אמנון</strong> (ירף ממנה, אך נשאר על מקומו, מתחנן מלפני דוד)</p>

<blockquote>
<p>הַיּוֹם –</p>
</blockquote>

<p><strong>דוד</strong></p>

<blockquote>
<p>לֹא אוּכַל רְאוֹת פָּנֶיךָ, סֹב אֶל אַחֲרָי!</p>
</blockquote>

<p><strong>אמנון</strong> (עובר לאחורי המלך, מחנן קולו)</p>

<blockquote>
<p>הַיּוֹם, הַיּוֹם&#8230; כִּי חוֹלֶה אָנִי,</p>

<p>תִּשָׁאֵר פֹּה, תַּבְרֵנִי –</p>
</blockquote>

<p><strong>תמר</strong></p>

<blockquote>
<p>אֲלַבְּבָה לוֹ לְבִיבוֹת,</p>

<p>כַּלְּבִיבוֹת אֲשֶׁר חָגְלָה לוֹ לִבֵּבָה.</p>
</blockquote>

<p><strong>אמנון</strong></p>

<blockquote>
<p>לְבִיבוֹת! לְבִיבוֹת שְׁתַּיִם!</p>

<p>אַךְ אֵלֶּה אֹהַב.</p>
</blockquote>

<p><strong>דוד</strong></p>

<blockquote>
<p>קַצְתִּי בְכָל אֵלֶּה. מָחָר</p>

<p>תַּעֲשִׂי לוֹ הַבִּרְיָה, תָּמָר.</p>
</blockquote>

<p><strong>אמנון</strong> (צועק)</p>

<blockquote>
<p>הַיּוֹם! הַיּוֹם! הַיּוֹם!</p>

<p>מָה אֶעֱשֶׂה הַלָּיְלָה?</p>
</blockquote>

<p><strong>אחינעם</strong></p>

<blockquote>
<p>שְׁכַב וִישָׁן.</p>
</blockquote>

<p><strong>דוד</strong></p>

<blockquote>
<p>אַל נָא יִישָׁן!</p>

<p>לֵיל שִׁמּוּרִים יִהְיֶה לוֹ הַלָּיְלָה.</p>

<p>לוּ נִתַּן לַיְלָה לִי לַחֲשׁב בּוֹ אֶת דַרְכִּי&#8230;</p>

<p>לוּ נִתַּן לַיְלָה לִי, בְּטֶרֶם אֶחֱטָא –</p>
</blockquote>

<p><strong>אחינעם</strong></p>

<blockquote>
<p>לַיְלָה מַה, כִּי יוֹעִיל?</p>
</blockquote>

<p><strong>דוד</strong></p>

<blockquote>
<p>לוּ נִתַּן לַיְלָה לִי – אֶת נַפְשִׁי</p>

<p>בּוֹ הִצַּלְתִּי.</p>

<p>לֹא נוֹלַד זֶה לִי אָז –</p>
</blockquote>

<p>(מראה על אמנון)</p>

<blockquote>
<p>וְאִמָּהּ</p>
</blockquote>

<p>(מראה על תמר)</p>

<blockquote>
<p>הִיא אַף הִיא לֹא הָיְתָה לִי לְמוֹקֵשׁ,</p>

<p>וְעוֹד, וְעוֹד – שָׁגִיתִי, גַּם שָׁגִיתִי.</p>

<p>לַיְלָה לוּ מִכֶּן רַק הִפְרִידַנִי!</p>

<p>לְכִי אֶל אִמֵּךְ, תָּמָר.</p>

<p>אֲנִי אֶת חָגְלָה אֶשְׁלַח לָךְ הַלָּיְלָה.</p>

<p>אַךְ אַל אֵלַי תָּשׁוּב.</p>
</blockquote>

<p><strong>תמר</strong></p>

<blockquote>
<p>הֶאָח!</p>
</blockquote>

<p><strong>דוד</strong></p>

<blockquote>
<p>הִיא אֶת הַלְּבִיבות לִבְּבָה לַאֲמִינוֹן.</p>

<p>הִיא תוֹרֵךְ דַּעַת.</p>
</blockquote>

<p><strong>תמר</strong></p>

<blockquote>
<p>יָדַעְתִּי, גַּם יָדַעְתִּי:</p>

<p>לוּשׁ וְלַבֵּב אֶת הַבָּצֵק הֵיטֵב,</p>

<p>בַּשֵּׁל אֶת הַלְּבִיבוֹת וּבַמַּשְׂרֵת צֶקֶת.</p>
</blockquote>

<p><strong>דוד</strong></p>

<blockquote>
<p>מָחָר יִהְיֶה הָאוֹת, אֲמִינוֹן.</p>
</blockquote>

<p>(אל תמר)</p>

<blockquote>
<p>מָחָר תַּעֲשִׂי הַבִּרְיָה לוֹ –</p>

<p>וְעַתָּה לֵכִי.</p>
</blockquote>

<p><strong>תמר</strong> (משתחוָה למלך, לגבירה, לבן־המלך ויוצאה)</p>

<p><strong>דוד</strong> (לאחינעם)</p>

<blockquote>
<p>הֲבָאת עִם נַעֲרוֹתַיִךְ?</p>
</blockquote>

<p><strong>אחינעם</strong></p>

<blockquote>
<p>לְבַדִּי בָאתִי.</p>
</blockquote>

<p><strong>דוד</strong></p>

<blockquote>
<p>שְׁקִי לִבְנֵךְ.</p>

<p>שְׁקִי לוֹ לִפְנֵי לֶכְתֵּךְ, אֲחִינֹעַם.</p>
</blockquote>

<p><strong>אחינעם</strong> (נושקת לאמנון, תוהה, מסתכלת זמן־מה לפני לֶכתה בפני המלך)</p>

<p><strong>דוד</strong> (מוריד לאט־לאט את ראשו קצת)</p>

<blockquote>
<p>אַתְּ&#8230; וַאֲבִיגַיִל –</p>

<p>בְּבַיִת אֶחָד אַתֶּן יוֹשְׁבוֹת?</p>

<p>הַיּוֹם בָּעֶרֶב אֹכַל אִתְּכֶן לָחֶם.</p>
</blockquote>

<p><strong>אחינעם</strong> (משתחוָה לו ויוצאת)</p>

<p><strong>דוד</strong> (לאחר דממת רגע)</p>

<blockquote>
<p>נָתַתִּי לַיְלָה לְךָ, אֲמִינוֹן – שָׁמְרֵהוּ.</p>

<p>לֵיל קוֹדֵר זֶה, אַדֶּרֶת כֵּהָה לוֹ,</p>

<p>אֱחֹז נָא בְשׁוּלֶיהָ,</p>

<p>וְאַל נָא יַעֲבֹר עָלֶיךָ חִישׁ.</p>
</blockquote>

<p><strong>אמנון</strong></p>

<blockquote>
<p>חָפַצְתִּי אֲשֶׁר יַעֲבֹר. יָרֵאתִי אוֹתוֹ,</p>

<p>אֶת זֶה הַלַּיְלָה אִירָא,</p>

<p>הוּא יֶאֱרַךְ עַד מְאֹד. יָרֵאתִי,</p>

<p>כִּי הַלֵּיל אָמוּתָה.</p>

<p>אֶשְׁכַּב וְלֹא אָקוּמָה.</p>

<p>צווח הֲשִׁיבֶנָּה, אָבִי!</p>
</blockquote>

<p><strong>דוד</strong></p>

<blockquote>
<p>בַּבֹּקֶר תָּבוֹא.</p>
</blockquote>

<p><strong>אמנון</strong></p>

<blockquote>
<p>מַה בֶּצַע לִי, אִם תָּבוֹא –</p>

<p>וַאֲנִי אֶת שְׁנַת הַמָּוֶת פֹּה אִישָׁנָה.</p>
</blockquote>

<p><strong>דוד</strong></p>

<blockquote>
<p>אַל תִּשְׁכָּב.</p>
</blockquote>

<p><strong>אמנון</strong></p>

<blockquote>
<p>מָה אֶעֱשֶׂה הַלָּיְלָה?</p>
</blockquote>

<p><strong>דוד</strong></p>

<blockquote>
<p>קְרָא אֶל אֲדֹנָי.</p>
</blockquote>

<p><strong>אמנון</strong></p>

<blockquote>
<p>לֹא לָמַדְתִּי קְרֹא אֶל אֲדֹנָי.</p>
</blockquote>

<p><strong>דוד</strong></p>

<blockquote>
<p>לֹא תְפֹשׂ הֶחָרֶב,</p>

<p>וְלֹא קְרֹא אֶל אֲדֹנָי –</p>

<p>לָקַחְתָּ מֶנִּי מְעַט. יָכֹלְתִּי יוֹתֵר תֵּת.</p>
</blockquote>

<p>(תופשו בחמתו בצוארוֹ)</p>

<blockquote>
<p>כֹּה אֹחֵז בְּךָ, בֶּן־זְנוּנִים,</p>

<p>וְכֹה בַקִּיר אַכֶּכָּה!</p>
</blockquote>

<p>(קופא רגע על עָמדוֹ, עוזבו לנפשו)</p>

<blockquote>
<p>לוּלֵא אֱלֹהִים, אֲשֶׁר יָרֵאתִי&#8230;</p>

<p>נָתַתִּי לַיְלָה לָךְ –</p>
</blockquote>

<p><strong>אמנון</strong></p>

<blockquote>
<p>מָה אֶעֱשֶׂה, אָבִי?</p>
</blockquote>

<p><strong>דוד</strong></p>

<blockquote>
<p>קְרָא אֶל אֲדֹנָי, קְרָא כָל הַלָּיְלָה.</p>
</blockquote>

<p>(כורע לארץ, חושף באחת סגור לבו, מטיל ראשו לאחוריו,בהתלהבות מלאה יאוש)</p>

<blockquote>
<p>כֹּה קְרָא לוֹ:</p>

<p>אֵל אֱלֹהִים! אֵל אֱלֹהִים!</p>

<p>אֵל אֱלֹהֵי הָרַחֲמִים!</p>

<p>עֶצֶב נִבְזֶה אָנִי.</p>

<p>כְּאָבִי אֲכוּל חֵטְא וּכְאִמִּי הִיא חִבְּלַתְנִי,</p>

<p>יֶהֱמוּ עָלַי הֲמוֹן רַחֲמֶיךָ, אֵל!</p>
</blockquote>

<p>(מתעורר וקם)</p>

<blockquote>
<p>וְשֶׁבֶת דֹּם? כֹּה שֶׁבֶת דֹּם?</p>

<p>גַּם שֶׁבֶת דֹּם לֹא תוּכַל?!</p>
</blockquote>

<p><strong>אמנון</strong></p>

<blockquote>
<p>אֵשֵׁב דֹּם.</p>
</blockquote>

<p><strong>דוד</strong></p>

<blockquote>
<p>הַלַּיְלָה יִהְיֶה קָר.</p>

<p>שִׂים עָלֶיךָ בֶּגֶד וַעֲלֵה הַגַּגָּה</p>

<p>וְאֶת עֵינֶיךָ שָׂא אֶל כּוֹכְבֵי הַשָּׁמַיִם.</p>
</blockquote>

<p><strong>אמנון</strong></p>

<blockquote>
<p>אֶעֱשֶׂה כִדְבָרֶיךָ.</p>
</blockquote>

<p><strong>דוד</strong></p>

<blockquote>
<p>כָּמוֹנִי, בְּנִי. אֲנִי מִטַּהֵר כֹּה.</p>

<p>מצווה אֶת אֲנָשָׁי!</p>
</blockquote>

<p><strong>אמנון</strong></p>

<blockquote>
<p>חוּשָׁי!</p>
</blockquote>

<p><strong>חושי</strong> (בא)</p>

<p><strong>אמנון</strong></p>

<blockquote>
<p>קְרָא לָהֶם, לַאֲשֶׁר בָּאוּ עִם הַמֶּלֶךְ.</p>
</blockquote>

<p>(חושי נעלם אל עֵבר מעלה הגג)</p>

<p><strong>דוד</strong></p>

<blockquote>
<p>בַּבֹּקֶר תִּשְׁמַע:</p>

<p>יָד עַל דֶּלֶת בֵּיתְךָ, כִּי דוֹפֶקֶת,</p>

<p>זֹאת אֲחוֹתְךָ – פְּתַח לָהּ.</p>
</blockquote>

<p><strong>אמנון</strong> (כורע לאביו)</p>

<p><strong>יונדב</strong> (עם שאר עבדי המלך מופיעים ממעלה הגג)</p>

<p><strong>דוד</strong> (יוצא. בני לוייתו יוצאים אחריו)</p>

<p><strong>יונדב</strong> (האחרון בין עבדי המלך נעצר בצאתו)</p>

<blockquote>
<p>חָלִיתָ, כַּאֲשֶׁר דִּבַּרְתָּ.</p>
</blockquote>

<p><strong>אמנון</strong></p>

<blockquote>
<p>אִישׁ חָכָם אַתָּה מְאֹד.</p>
</blockquote>

<p><strong>יונדב</strong></p>

<blockquote>
<p>מַדּוּעַ לֹא הֵבִיאָה חָגְלָה לָנוּ עוֹד כַּד יַיִן?</p>

<p>נִרְדַּמְנוּ עַל גַּגֶּךָ.</p>
</blockquote>

<p><strong>אמנון</strong></p>

<blockquote>
<p>מִיֵּין הַמֶּלֶךְ תַּשְׁקְךָ הַנַּעֲרָה</p>

<p>מִן הַיּוֹם הַזֶּה וָהָלְאָה.</p>

<p>הַמֶּלֶךְ חָשַׁק בָּהּ.</p>
</blockquote>

<p><strong>יונדב</strong></p>

<blockquote>
<p>אֲהָהּ, וַאֲנִי אָמַרְתִּי:</p>

<p>אֲנִי הַגּוֹאֵל אֶהְיֶה&#8230;</p>
</blockquote>

<p>(משתחוֶה לבן־המלך ויוצא אחרי עבדי המלך)</p>

<p><strong>אמנון</strong></p>

<blockquote>
<p>חוּשַׁי!</p>
</blockquote>

<p><strong>חושי</strong> (עומד בְפתח מעלה הגג. קָרֵב אל אמנון.)</p>

<p><strong>אמנון</strong></p>

<blockquote>
<p>יֵשׁ צֳרִי לְךָ בַּבַּיִת?</p>
</blockquote>

<p>(מפשיל ראשו, ממַשש מתחת לסנטרו)</p>

<blockquote>
<p>יַד הַמֶּלֶךְ עָשְׂתָה זֹאת לִי.</p>

<p>עוֹד מְעַט וַהֲרָגָנִי. רְאֵה:</p>

<p>הֲתִרְאֶה מָה?</p>
</blockquote>

<p><strong>חושי</strong> (קָרֵב אל בן־המלך ומתבונן בו מתחת לסנטרו)</p>

<blockquote>
<p>הִכַּרְתִּיהָ. אֶצְבַּע הַמֶּלֶךְ הִיא.</p>
</blockquote>

<p><strong>אמנון</strong></p>

<blockquote>
<p>רְבֹד יְצוּעִי לִי. חִישׁ קַל!</p>

<p>רַפְּדֶנּוּ בַתַּפּוּחִים.</p>

<p>חָפַצְתִּי, כִּי אִישָׁנָה.</p>
</blockquote>

<p><strong>חושי</strong></p>

<blockquote>
<p>חָגְלָה! חָגְלָה!</p>
</blockquote>

<p><strong>אמנון</strong></p>

<blockquote>
<p>אַל תִּקְרָא לָהּ.</p>

<p>אֶת חָגְלָה כְּבָר שָׁלַחְתִּי.</p>

<p>לַמֶּלֶךְ נְתַתִּיהָ.</p>
</blockquote>

<p><strong>חושי</strong></p>

<blockquote>
<p>לְאָבִיךָ?</p>
</blockquote>

<p>(בחצי קול)</p>

<blockquote>
<p>אֶת הָאֵם וְהַבַּת –</p>

<p>כְּמוֹ בְמֹף, הָעִיר נוֹלַדְתִּי בָהּ.</p>
</blockquote>

<p><strong>אמנון</strong></p>

<blockquote>
<p>הֶחֱלַפְתִּיהָ.</p>

<p>נַתַתִּי לוֹ אֶת חָגְלָה, וְהוּא</p>

<p>אֶת תָּמָר יִשְׁלַח לִי עִם בֹּקֶר.</p>
</blockquote>

<p><strong>חושי</strong> (בתמהון)</p>

<blockquote>
<p>אֶת תָּמָר? אֲחוֹתֶךְ?</p>
</blockquote>

<p><strong>אמנון</strong> (מכהו לחי)</p>

<blockquote>
<p>גַּם אָתָּה!</p>

<p>עַתָּה תְּמַהּ, רֹאשׁ כֶּלֶב.</p>

<p>בֹּא הֵנָּה,</p>

<p>אֱמָר־נָא, מֻפִּי לִי, הֵן מֻפִּי אָתָּה,</p>

<p>אֵיךְ נוֹהֲגִים בְּמֹף?</p>

<p>מְחַכִּים לָהּ לַבְּתוּלָה, כִּי תִפְשׁט אֶת הַשִּׂמְלָה?</p>

<p>אָנֹכִי לֹא אֲחַכֶּה. נָקָם אֶקַּח!</p>

<p>מִזֶּה הַלַּיְלָה עַל כִּי יֶאֱרַךְ כֹּה אִנָּקֵמָה.</p>

<p>אֲנִי שִׂמְלָתָהּ אֶקְרַע מֵעָלֶיהָ!</p>
</blockquote>

<p>(צמרמורת עוברה בו, הוא צונח לארץ)</p>

<blockquote>
<p>שָׂאֵנִי אֶל יְצוּעִי!</p>
</blockquote>

<p><strong>חושי</strong> (שח אליו לארץ.)</p>

<blockquote>
<br />
</blockquote>

<p><strong>המסך</strong></p>

<blockquote>
<br />
</blockquote>

<h2 id="מערכהשלישית">מערכה שלישית</h2>

<p>הנפשות</p>

<p><strong>חוּשָׁי</strong></p>

<p><strong>יוֹנָדָב</strong></p>

<p><strong>זָבָד; הֵימָן; שֶׁבַע</strong> נערי בן־המלך</p>

<p><strong>אַמְנוֹן</strong></p>

<p><strong>חָגְלָה</strong></p>

<p><strong>תָּמָר</strong></p>

<blockquote>
<br />
</blockquote>

<p>בהיכל אמנון. אשמורה מוּקדמת לפנות בוקר.</p>

<blockquote>
<br />
</blockquote>

<p><strong>חושי</strong> (יורד חרש־חרש מעל מעלות הגג וקרֵב על בהונות רגליו אל הדלת ופותחה. משתחוֶה בפתח הדלת לעומד מבחוץ וסר הצדה)</p>

<p><strong>יונדב</strong> (נכנס בזהירות אף הוא, ברמיזה אל המסך הפרוש על התא היצוע)</p>

<blockquote>
<p>שָׁם הוּא?</p>
</blockquote>

<p><strong>חושי</strong></p>

<blockquote>
<p>שָׁם</p>
</blockquote>

<p><strong>יונדב</strong></p>

<blockquote>
<p>הֲיִישָׁן?</p>
</blockquote>

<p><strong>חושי</strong></p>

<blockquote>
<p>הוּא שָׁם – וְאִם יִישַׁן – לֹא אֵדָעָה.</p>
</blockquote>

<p><strong>יונדב</strong></p>

<blockquote>
<p>לֵךְ רְאֵה.</p>
</blockquote>

<p><strong>חושי</strong></p>

<blockquote>
<p>לֹא אַרְהִיב עֹז לָגֶשֶׁת.</p>
</blockquote>

<p><strong>יונדב</strong></p>

<blockquote>
<p>הֲכֹה עָלֶיךָ יִקְצֹף?</p>
</blockquote>

<p><strong>חושי</strong></p>

<blockquote>
<p>לֹא זֹאת&#8230;</p>

<p>הוּא חָפֵץ בִּי הַפַּעַם.</p>

<p>בְּעֵינַיִם פְּקוּחוֹת</p>

<p>אוּלַי יִשְׁכַּב בֶּן־הַמֶּלֶךְ שָׁם,</p>

<p>וְיֶאֱרַב</p>

<p>לִקְצֵה הָאַף הַזֶּה וְעֵינִי זֹאת</p>
</blockquote>

<blockquote>
<p>אֲשֶׁר בִּמְבוֹא הַמָּסָךְ אָבִיא.</p>
</blockquote>

<p>(גוחן אליו בלחש)</p>

<blockquote>
<p>מֵרֹאשׁ אַשְׁמוּרוֹת,</p>

<p>אָנֹכִי עַל מִשְׁמַרְתִּי,</p>

<p>עַל הַגַּג אֶעֱמֹדָה.</p>
</blockquote>

<p><strong>יונדב</strong></p>

<blockquote>
<p>מַה מִּן הַגַּג מִלַּלְתָּ בְּיָדֶיךָ לִי?</p>
</blockquote>

<p><strong>חושי</strong></p>

<blockquote>
<p>אֲשֶׁר לֹא תַּךְ בַּדֶּלֶת –</p>

<p>לֹא לְךָ יְחַכֶּה בֶּן־הַמֶּלֶךְ.</p>
</blockquote>

<p>(אומר לסגור את הדלת)</p>

<p><strong>יונדב</strong></p>

<blockquote>
<p>אַל־נָא תִסְגּוֹר, –</p>

<p>נַעֲרֵי הַמֶּלֶךְ אִתִּי בָאוּ,</p>

<p>קְרָא לָהֶם – וְיָבוֹאוּ.</p>
</blockquote>

<p><strong>חושי</strong></p>

<blockquote>
<p>לֹא לָהֶם יְחַכֶּה בֶּן־הַמֶּלֶךְ.</p>
</blockquote>

<p><strong>יונדב</strong></p>

<blockquote>
<p>בַּחוּרֵי חֶמֶד הֵם.</p>

<p>&#8220;רַק אוֹתָם קַח לִבְנִי&#8221; – צִוַּנִי דָוִד אָמֶשׁ.</p>

<p>לֵךְ, חוּשַׁי, קְרָא לָהֶם, וְיָבוֹאוּ.</p>
</blockquote>

<p><strong>חושי</strong></p>

<blockquote>
<p>נַעֲרֵי הַמֶּלֶךְ –</p>

<p>לָמָּה לוֹ לְבֶן־הַמֶּלֶךְ נְעָרִים?</p>

<p>וְאָנֹכִי הִנְּנִי אִתּוֹ.</p>
</blockquote>

<p><strong>יונדב</strong></p>

<blockquote>
<p>לֹא לְשָׁרְתוֹ שֻׁלְּחוּ אֵלָיו אֵלֶּה,</p>

<p>לְהִתְרוֹעֵעַ לוֹ שֻׁלָּחוּ</p>
</blockquote>

<p>(מתוך צחוק קל ומסוּתָּר)</p>

<blockquote>
<p>אַךְ דַּע לָךְ: אָנֹכִי גַם לְעֶבֶד אַחֵר אֶדְאַג.</p>

<p>זָקַנְתָּ, מְאֹד זָקַנְתָּ, חוּשָׁי!</p>

<p>לֵךְ קְרָא לָהֶם!</p>
</blockquote>

<p><strong>חושי</strong> (יוצא)</p>

<p><strong>יונדב</strong> (תר לו מְקום־ישיבה על יצוע מרבדים)</p>

<p><strong>זבד</strong></p>

<p><strong>הימן</strong></p>

<p><strong>שבע בן בכרי</strong></p>

<p>(באים מן החוץ)</p>

<p><strong>חושי</strong> (בא אחריהם וסוגר את הדלת)</p>

<p><strong>יונדב</strong> (קם)</p>

<blockquote>
<p>בְּרוּכִים תִּהְיוּ וּבָרוּךְ</p>

<p>בּוֹאֲכֶם אֶל הֵיכַל בֶּן־הַמֶּלֶךְ.</p>

<p>בְּמִצְוַת דָּוִד אָבִיו הֵבֵאתִיכֶם הֵנָּה.</p>

<p>הַמֶּלֶךְ חָפֵץ בָּכֶם, בַּחוּרֵי חֶמֶד,</p>

<p>וְאִם גַּם קַחַת אֶת לֵב בְּנוֹ תֵּדָעוּ –</p>

<p>לִבְרָכָה תִהְיוּ בְקֶרֶב כָּל הָאָרֶץ.</p>
</blockquote>

<p><strong>הנערים</strong> (משתחוים מתוך הודיָה ליונדב)</p>

<p><strong>יונדב</strong> (אל חושי)</p>

<blockquote>
<p>הֵם מֵעַתָּה יִהְיוּ עִם בֶּן־הַמֶּלֶךְ.</p>
</blockquote>

<p><strong>חושי</strong></p>

<blockquote>
<p>מַה רָעָה מָצְאוּ בִי?</p>
</blockquote>

<p><strong>יונדב</strong></p>

<blockquote>
<p>אִי אִי&#8230; זָקַנְתָּ, חוּשַׁי!</p>

<p>לוּלֵא בִתְּךָ אֲשֶׁר יִשְׁכַּב אִתָּה בֶן הַמֶּלֶךְ</p>

<p>וּשְׁלָחֲךָ מֵעַל פָּנָיו.</p>
</blockquote>

<p><strong>חושי</strong></p>

<blockquote>
<p>הֵן הוּא אֶת בִּתִּי שָׁלַח!</p>
</blockquote>

<p>(בצער מסותר)</p>

<blockquote>
<p>עִם שְׁאָר פִּילַגְשָׁיו שִׁלְּחָהּ,</p>

<p>וְאוֹתִי פֹה הִנִּיחַ.</p>

<p>אָנֹכִי זְקַן הַבַּיִת וְנֶאֱמַן בֵּיתוֹ אָנִי,</p>

<p>לֹא יְשַׁלְּחֵנִי!</p>
</blockquote>

<p><strong>יונדב</strong></p>

<blockquote>
<p>אֲנִי אֶל בֶּן־הַמֶּלֶךְ אֶת דִּבָּתְךָ אָבִיא,</p>
</blockquote>

<p>(חושי נכנע)</p>

<blockquote>
<p>חֲמָסִי עָלֶיךָ, חוּשָׁי,</p>

<p>גַּם לִי, מַדּוּעַ לֹא דָאַגְתָּ,</p>

<p>מַדּוּעַ לֹא הוֹלַדְתָּ גַּם בַּעֲבוּרִי בַת?</p>
</blockquote>

<p>(שוכב על המרבדים ומנמנם)</p>

<p><strong>חושי</strong></p>

<blockquote>
<p>מִי יִתֵּן וְלֹא הוֹלַדְתִּי גַם אֶת חָגְלָה</p>
</blockquote>

<p>(נאנח)</p>

<p><strong>יונדב</strong> (מצטחק מתוך נוּמה)</p>

<blockquote>
<p>לֹא כַמִּצְרִי, חוּשָׁי,</p>

<p>כְּאַחַד הָעִבְרִים תְּדַבֵּרָה.</p>

<p>רַק עֵין הָעִבְרִי צָרָה בְּבִתּוֹ כִי תִשָּׁגֶל.</p>
</blockquote>

<p><strong>חושי</strong> (אוטם את אזניו)</p>

<blockquote>
<p>אִי אִי&#8230; אֲנִי כְעִבְרִי אָמְנָם,</p>

<p>אַךְ עִבְרִי – יֵשׁ וְהוּא כְּמִצְרִי יְדַבֵּר – אִי&#8230;</p>
</blockquote>

<p>(נע לו ליונדב בראשו, משתחוֶה לנערים)</p>

<blockquote>
<p>אִתִּי תִּהְיוּ פֹה; לֹא רַע,</p>

<p>לֹא רַע הֱיוֹת לְאַמְנוֹן עָבֶד.</p>
</blockquote>

<p><strong>זבד</strong></p>

<blockquote>
<p>נַעֲבוֹד לוֹ, אַךְ לֹא כַּעֲבָדִים,</p>

<p>כְּרֵעִים לוֹ נַעֲבוֹדָה.</p>
</blockquote>

<p><strong>חושי</strong></p>

<blockquote>
<p>רֵעַ&#8230; רֵעַ&#8230; פֹּה לֹא יַפְלוּ,</p>

<p>פֹּה לֹא יוּכַּר רֶעַ עַל פְּנֵי עָבֶד.</p>

<p>הַמֶּלֶךְ שְׁלָחֲכֶם אֶל בְּנוֹ&#8230; יָדַעְתִּי אֶת הַמֶּלֶךְ,</p>

<p>עוֹד טֶרֶם הָיָה מֶלֶךְ עַל יִשְׂרָאֵל.</p>

<p>וְגַם אֶת בְּנוֹ, אֶת אַמְנוֹן בְּכוֹרוֹ –</p>

<p>עַל זְרוֹעִי נְשָׂאתִיהוּ&#8230;</p>

<p>לוּלֵא מִצְרִי אָנִי –</p>

<p>אַךְ זֹאת לָכֶם אִיעָצָה:</p>

<p>אִשָּׁה אַל לְמַעֲנָם תִּקְּחוּ,</p>

<p>וְאַל לְמַעֲנָם בַּת תֵּלֵדוּ.</p>
</blockquote>

<p><strong>זבד</strong></p>

<blockquote>
<p>אִי לָזֹאת – שְׁמַעְתִּיךָ.</p>
</blockquote>

<p><strong>הימן</strong></p>

<blockquote>
<p>אַל תַּאֲמִין לוֹ,</p>

<p>הוּא מִתּוֹךְ שְׁנָת וַחֲלוֹם לְךָ יַבְטִיחַ זֹאת,</p>

<p>הוּא יִקַּח, יִקַּח אִשָּׁה, גַם בָּנוֹת יוֹלִיד שֶׁבַע.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBNWQ1QWc9PSIsImV4cCI6bnVsbCwicHVyIjoiYmxvYl9pZCJ9fQ==--de2f53e442139c34ad11d511749035081012614f/2.jpg" alt="2.jpg" />
<figcaption>2.jpg</figcaption>
</figure>

<p><strong>זבד</strong> (נרתע מרוב פחד)</p>

<blockquote>
<p>שֶׁבַע!</p>
</blockquote>

<p><strong>הימן</strong></p>

<blockquote>
<p>לֹא טוֹב מִצְּלָפְחָד אַתָּה.</p>

<p>שֶׁבַע בָּנוֹת תּוֹלִיד, שֶׁבַע בָּנוֹת</p>

<p>זְקֵנוֹת, בָּלוֹת וּמִפְלָצוֹת.</p>
</blockquote>

<p><strong>חושי</strong></p>

<blockquote>
<p>אִם כָּאֵלֶּה תִוָּלַדְנָה לְךָ – אַשְׁרֶיךָ!</p>

<p>קַח אִשָּׁה, נָעַר&#8230; וְאַל תִּירָא רָע.</p>
</blockquote>

<p><strong>הימן</strong></p>

<blockquote>
<p>הַרְשֵׁנִי־נָא גַם אָנִי קַחַת אִשָּׁה.</p>
</blockquote>

<p><strong>חושי</strong></p>

<blockquote>
<p>לָמָּה זֹאת לְךָ, בְּנִי?</p>
</blockquote>

<p>(מראה על זבד)</p>

<blockquote>
<p>יָשִׂים נָא אָחִיךָ רֵיחַיִם עַל צַוָּארוֹ</p>

<p>וְאַתָּה – טְחוֹן.</p>
</blockquote>

<p><strong>זבד</strong></p>

<blockquote>
<p>גַּם אוֹתְךָ, זָקֵן, בֶּטַח הֱעִירוּךָ</p>

<p>וְהִבְהִילוּךָ בְּרֹאשׁ אַשְׁמוּרוֹת</p>

<p>אֶל בֶּן־הַמֶּלֶךְ הֵנָּה –</p>

<p>כָּמוֹנוּ תַּהְפּוּכוֹת תְּדַבֵּרָה.</p>
</blockquote>

<p><strong>חושי</strong></p>

<blockquote>
<p>לֹא הֶעִירוּנִי, אָנֹכִי לֹא שָׁכַבְתִּי.</p>
</blockquote>

<p><strong>זבד</strong></p>

<blockquote>
<p>וַאֲנִי שָׁכַבְתִּי, שָׁכַבְתִּי וֶהֱקִימוּנִי,</p>

<p>בְּעוֹדֶנִּי חַם, בַּלַּיְלָה.</p>

<p>קַר לִי מְאֹד.</p>
</blockquote>

<p><strong>הימן</strong></p>

<blockquote>
<p>נִשְׁכָּבָה.</p>
</blockquote>

<p><strong>חושי</strong></p>

<blockquote>
<p>נוּחוּ, נוּחוּ, לְאוֹר לֹא יָקוּם אַמְנוֹן!</p>

<p>אֲנִי הַגָּגָה אֶעֱלֶה, כָּאֲשֶׁר צִוָּנִי. נוּחוּ,</p>

<p>כּי לֹא לָכֶם יְצַפֶּה בֶּן־הַמֶּלֶךְ.</p>
</blockquote>

<p>(עולה הגגה)</p>

<p><strong>זבד</strong> (רועד קצת מקוֹר)</p>

<blockquote>
<p>קַר בְּעִיר הַיְּבוּס.</p>
</blockquote>

<p><strong>הימן</strong></p>

<blockquote>
<p>לַאֲשֶׁר מִשְּׁכֶם בָּא, קַר פֹּה.</p>
</blockquote>

<p><strong>זבד</strong></p>

<blockquote>
<p>בִּשְׁכֶם, אִם עַל מִשְׁכָּבוֹ תָעִיר יָשֵׁן,</p>

<p>וְאִם בַּחוּץ תּוֹצִיאוֹ לִפְנֵי עֲלוֹת הַשָּׁחַר –</p>

<p>וְאָמַר: קַר לִי!</p>
</blockquote>

<p><strong>הימן</strong></p>

<blockquote>
<p>ירוּשָׁלַיִם יֵשׁ אֲשֶׁר הַשֶּׁלֶג נוֹפֵל.</p>
</blockquote>

<p><strong>זבד</strong></p>

<blockquote>
<p>שָׁמַעְתִּי זֹאת לֹא אַחַת.</p>
</blockquote>

<p><strong>הימן</strong></p>

<blockquote>
<p>גַּם אֲנִי אֶת שָׁמְעוֹ רַק שָׁמַעְתִּי,</p>

<p>וּרְאוֹת עוֹד לֹא רְאִיתִיו –</p>

<p>הַשֶּׁלֶג קָר.</p>
</blockquote>

<p><strong>זבד</strong></p>

<blockquote>
<p>עֲצֵי הַזַּיִת כִּי יָנֵצוּ – כֵּן הַשֶּׁלֶג.</p>
</blockquote>

<p><strong>הימן</strong></p>

<blockquote>
<p>וַאֲנִי שָׁמַעְתִּי כְּקֶצֶף עַל פְּנֵי מָיִם –</p>

<p>כֵּן הַשָּׁלֶג.</p>
</blockquote>

<p><strong>זבד</strong></p>

<blockquote>
<p>כְּיַיִן הוּא בְנֹאד כַּאֲשֶׁר יִתְבַּעֲבֵּעַ.</p>
</blockquote>

<p><strong>שבע בן בכרי</strong></p>

<blockquote>
<p>אֲנִי בַּיָּד לְקַחְתִּיו.</p>
</blockquote>

<p><strong>הימן</strong></p>

<blockquote>
<p>בְּיָד?!</p>
</blockquote>

<p><strong>זבד</strong></p>

<blockquote>
<p>בַּחֲלוֹם הַלַּיְלָה –</p>
</blockquote>

<p><strong>הימן</strong></p>

<blockquote>
<p>בִּנְפֹל תַּרְדֵּמָה עַל אֲנָשִׁים.</p>
</blockquote>

<p><strong>שבע</strong> (קופא בהרהורו, כמדבר אל נפשו)</p>

<blockquote>
<p>אֲנִי בְּיַד לְקַחְתִּיו –</p>

<p>אֶת אָבֵל תֵּדְעוּ? אֲנִי בְּדָן הָיִיתִי,</p>

<p>בְאָבֵל בֵּית הַמַּעֲכָה.</p>

<p>הימן עַד קְצֵה גְבוּל יִשְׂרָאֵל!</p>

<p>שבע וּמֵעֵבֶר לוֹ.</p>

<p>גַם אֶת צוֹר יָדַעְתִּי וְצִידוֹן וַאֲרָם –</p>

<p>אָהַבְתִּי נְדוֹד.</p>
</blockquote>

<p><strong>הימן</strong></p>

<blockquote>
<p>אִם שָׁם הַשָּׁלֶג?</p>
</blockquote>

<p><strong>שבע</strong></p>

<blockquote>
<p>לֹא שָׁם. אֶת אָבֵל תֵּדְעוּ?</p>

<p>לִי הָיָה אָח בְּאָבֵל – שָׁם נָשָׂא אִשָּׁה.</p>

<p>אֲנִי בְעָבְרִי שָׁמָּה – אֲהֲבְתִּיהָ.</p>

<p>בְּלִבִּי אֲהַבְתִּיהָ, וְאָחִי – הוּא לֹא יָדָע.</p>

<p>וַיְהִי הַיּוֹם וַאֲנִי בַּחַלּוֹן עוֹמֵד</p>

<p>וְנִשְׁקָף אֶל הַחֶרְמוֹן.</p>

<p>וָאֹמַר לוֹ, לְאָחִי: אֶעֱלֶה עַל הַחֶרְמוֹן, אֶל הַשָּׂלֶג,</p>

<p>וְאָשׁוּבָה&#8230;</p>

<p>וַיַעַן אָחִי לִי: בוֹאָה, יַחַד נָעַל&#8230; הפסיק</p>
</blockquote>

<p><strong>הימן</strong></p>

<blockquote>
<p>מַדּוּעַ נֶאֱלַמְתָּ?</p>
</blockquote>

<p><strong>שבע</strong></p>

<blockquote>
<p>יָצָאנוּ אֶל הַחֶרְמוֹן.</p>

<p>אֲנַחְנוּ עִם הָהָר, וְהַיּוֹם – הוּא רַד מְאֹד,</p>

<p>וַנַּעֲמֹד שָׁם, וַנָּלֶן שָׁם הַלַּיְלָה.</p>

<p>אַךְ הֵאִיר בֹּקֶר קַמְנוּ וְעָלִינוּ,</p>

<p>שְׁנֵינוּ, אֲנִי וָהוּא,</p>

<p>עַד הֱיוֹת הַשֶּׁלֶג שָׁם וָמַעְלָה.</p>
</blockquote>

<p><strong>הימן</strong></p>

<blockquote>
<p>הֶעֱפַּלְתֶּם שָׁם עֲלוֹת, עַל רֹאשׁ הָהָר.</p>
</blockquote>

<p><strong>שבע</strong></p>

<blockquote>
<p>שְׁנֵינוּ&#8230; אַךְ לֹא יָרַדְנוּ שְׁנָיִם –</p>
</blockquote>

<p><strong>הימן</strong></p>

<blockquote>
<p>לֹא שְׁנָיִם?</p>
</blockquote>

<p><strong>שבע</strong></p>

<blockquote>
<p>יָרַדְתִּי לְבַדִּי.</p>
</blockquote>

<p><strong>הימן</strong></p>

<blockquote>
<p>אָחִיךָ, אֵיפֹה נִשְׁאַר?</p>
</blockquote>

<p><strong>שבע</strong></p>

<blockquote>
<p>הוּא נִשְׁאַר שָׁם, לְמַעְלָה.</p>
</blockquote>

<p><strong>זבד</strong></p>

<blockquote>
<p>בַּשָּׁלֶג!</p>
</blockquote>

<p><strong>הימן</strong></p>

<blockquote>
<p>וְאַתָּה לְאָבֵל שַׁבְתָּ?</p>
</blockquote>

<p><strong>שבע</strong></p>

<blockquote>
<p>לֹא שַׁבְתִּי עוֹד לְאָבֵל.</p>

<p>יָשַׁבְתִּי בְבַעַל־גָּד יוֹמַיִם,</p>

<p>מִשָּׁם עָבַרְתִּי אֶל הַבָּשָׁן וְאֶל הָרֵי גוֹלָן,</p>

<p>עִם עֲרָבִי שָׁם אָהַלְתִּי</p>

<p>וְאִתּוֹ בִנְקִיק סֶלַע לַנְתִּי.</p>

<p>בְגִלְעָד נַחְתִּי.</p>
</blockquote>

<p><strong>הימן</strong></p>

<blockquote>
<p>רְאֵה אַף רְאֵה, כָּל זֶה עָלֶיךָ בָּא –</p>

<p>וַאֲנַחְנוּ לֹא יָדַעְנוּ.</p>
</blockquote>

<p><strong>זבד</strong></p>

<blockquote>
<p>הַס, הַס, הוּא עוֹד יָשִׂיחַ לָנוּ</p>

<p>בְּאַשְׁמוּרַת בֹּקֶר זֶה –</p>
</blockquote>

<p><strong>שבע</strong></p>

<blockquote>
<p>&#8230;בְגִלְעָד נַחְתִּי.</p>
</blockquote>

<blockquote>
<p>גְדוֹלָה יָבֵשׁ <a href="#fn:14" id="fnref:14" title="see footnote" class="footnote"><sup>14</sup></a> לֵאלֹהִים וְיִשְׂרָאֵל!</p>

<p>הֵן שָׁאוּל מֵת וְהוּא –</p>

<p>כְּחַי עוֹד נִשָּׂא שָׁם עַל כָּל שְׂפָתָיִם.</p>
</blockquote>

<p><strong>הימן</strong></p>

<blockquote>
<p>הַהִגַדְתָּ לָהֶם, כִּי בֶּן־יְמִינִי אָתָּה?</p>
</blockquote>

<p><strong>שבע</strong></p>

<blockquote>
<p>הָכֹה נִבְאַשְׁנוּ כִי נְכַס עַל שְׁמֵנוּ?</p>

<p>בִּיהוּדָה אוּלַי –</p>

<p>אַךְ לֹא בְיָבֵשׁ גִּלְעָד!</p>

<p>בְּיָבֵשׁ צוֹהֲלִים לִקְרַאת כָּל בֶּן־יְמִינִי,</p>

<p>גַם בִּי שָׂמָחוּ.</p>
</blockquote>

<p><strong>הימן</strong></p>

<blockquote>
<p>הַהִגַּדְתָּ להם מֵאַיִן אַתָּה בָא?</p>
</blockquote>

<p><strong>שבע</strong></p>

<blockquote>
<p>כמדבר אל נפשו מִן הַחֶרְמוֹן&#8230;</p>
</blockquote>

<p><strong>הימן</strong></p>

<blockquote>
<p>הַאִם הִכִּירוּ עִקְּבוֹת&#8230; שֶׁלֶג בְּרַגְלֶיךָ?</p>
</blockquote>

<p>(מחייך אל חבריו)</p>

<p><strong>שבע</strong></p>

<blockquote>
<p>הַשֶּׁלֶג נָמֵס&#8230;</p>
</blockquote>

<p>(כמדבר אל נפשו)</p>

<blockquote>
<p>אִם בְּיָד לָקַחְתִּי אֶת הַשָׁלֶג</p>
</blockquote>

<p>(מנָער מעליו המון הרהורים)</p>

<blockquote>
<p>מִיָּבֵשׁ שְׁבִיל יָדַעְתִּי אֶל בְּנֵי עַמוֹן.</p>

<p>בְּרַבַּת־עַמּוֹן לֹא יָכֹלְתִּי שֶׁבֶת,</p>

<p>לֹא נִרְפְּאָה עוֹד עַמּוֹן מִן הַמַכּוֹת</p>

<p>אֲשֶׁר יַכֶּנָהּ יוֹאָב שַׂר הַצָּבָא.</p>

<p>וְכִמְעַט הָיִיתִי בְכָל רָע.</p>

<p>נִצַּלְתִּי בְאֹרַח פֶּלֶא וְנִמְלַטְתִּי</p>

<p>בְּעוֹר<a href="#fn:15" id="fnref:15" title="see footnote" class="footnote"><sup>15</sup></a> שִׁנָּי אֶל שְׂדֵה־מוֹאָב.</p>

<p>מִשָּׁם, בְּדֶרֶךְ סְלוּלָה,</p>

<p>עִם מַלְאֲכֵי מוֹאָב, אֲלֵיהֶם כִּי סְפָחוּנִי,</p>

<p>בָּאתִי אֶל עִיר דָּוִד.</p>
</blockquote>

<p><strong>זבד</strong> (מזמן לזמן מבצבץ צל של ליצנות)</p>

<blockquote>
<p>כְּעִיר הַמִקְלָט הָיָתָה לְךָ יְרוּשָׁלָיִם&#8230;</p>
</blockquote>

<p><strong>הימן</strong></p>

<blockquote>
<p>רְחוֹקָה מִן הַחֶרְמוֹן הִיא&#8230;</p>
</blockquote>

<p><strong>זבד</strong></p>

<blockquote>
<p>וּמִן הָאִשָּׁה אֲשֶׁר יַחְמֹד –</p>

<p>אַךְ בִּי נִשְׁבַּעְתִּי:</p>

<p>אֶל תּוֹעֲפוֹת הַשֶּׁלֶג לֹא עוֹד יָשׁוּב,</p>

<p>אַךְ אֶל אֵשֶׁת אָחִיו עוֹד הוּא שָׁב!</p>
</blockquote>

<p><strong>הימן</strong> (מתבונן אל שבע)</p>

<blockquote>
<p>לֹא יָשׁוּב!</p>
</blockquote>

<p><strong>שבע</strong> (נבוך, תוֹלֶה בו עינַים קופאות)</p>

<blockquote>
<p>לֹא אָשׁוּב עוֹד?</p>
</blockquote>

<p><strong>הימן</strong></p>

<blockquote>
<p>לֹא תָשׁוּב עוֹד אֶל אָבֵל,</p>

<p>זֶה מוּסַר־כִּלְיוֹתֶיךָ לֹא יִתֵּן לְךָ לָשׁוּב.</p>

<p>קַיִן קָם עַל אָחִיו –</p>

<p>וְאַתָּה עַל אָחִיךָ קַמְתָּ!</p>
</blockquote>

<p><strong>שבע</strong> (קם, שולף חרבו ומִתְנַפֵּל על הֵימָן)</p>

<p><strong>זבד</strong> (קופץ ועומד ביניהם)</p>

<blockquote>
<p>אֶל הַנְּדָן! לַנְּדָן!</p>
</blockquote>

<p><strong>יונדב</strong> (מתעורר)</p>

<blockquote>
<p>מָה הָרַעַשׁ, מָה?</p>
</blockquote>

<p><strong>זבד</strong></p>

<blockquote>
<p>לֹא דָבָר,</p>
</blockquote>

<blockquote>
<p>יֵשׁ פֹּה אִתָּנוּ אֶחָד –</p>

<p>וּבָרַח מִן הָאִשָּׁה אֲשֶׁר אָהָב.</p>
</blockquote>

<p><strong>שבע</strong></p>

<blockquote>
<p>&#8230;אֶת הַלַּעַג אֶשָּׂא.</p>
</blockquote>

<p><strong>יונדב</strong></p>

<blockquote>
<p>לֹא נִלְעַג לְךָ אֲנַחְנוּ, בֶּן־הַמֶּלֶךְ</p>

<p>בְּקוּמוֹ – הוּא לָךְ יִלְעַג.</p>
</blockquote>

<p><strong>הימן</strong></p>

<blockquote>
<p>עוֹד מְעַט וְשָׁכַחְתִּי,</p>

<p>כִּי בְהֵיכַל אַמְנוֹן אָנִי.</p>
</blockquote>

<p><strong>זבד</strong></p>

<blockquote>
<p>אֶת בְּנֵי הַמֶּלֶךְ כֻּלָּם – אֵדָע,</p>

<p>אֶת אַמְנוֹן טֶרֶם רָאִיתִי,</p>

<p>יוֹשֵׁב־אֹהֶל הוּא.</p>
</blockquote>

<p><strong>הימן</strong></p>

<blockquote>
<p>אֲנִי רְאִיתִיו פַעֲמָיִם.</p>
</blockquote>

<p><strong>זבד</strong></p>

<blockquote>
<p>אֶת בֶּן־הַמֶּלֶךְ? מַה פָּנָיו?</p>
</blockquote>

<p><strong>הימן</strong></p>

<blockquote>
<p>הִנֵּה הוּא!</p>
</blockquote>

<p><strong>אמנון</strong> (הופיע בזה הרגע בין המָסַכּים המופשלים על־ידיו.)</p>

<p>(הוא חיוור, עוטה מעילו, מראהו כאדם שזה עתה נקרעו עפעפיו מתוך חלום זְוָעוֹת.
אחרי דממת רגע)</p>

<blockquote>
<p>מִי אֵלֶּה?</p>
</blockquote>

<p><strong>יונדב</strong></p>

<blockquote>
<p>מָה אַגִּיד לְךָ?</p>

<p>הֵן לֹא לִשְׁמוֹתָם תִּשְׁאַל וְאָנֹכִי</p>

<p>רַק בִּשְׁמָם יוֹדֵעַ קְרוֹא. אָבִיךָ –</p>
</blockquote>

<p><strong>אמנון</strong></p>

<blockquote>
<p>הַמֶּלֶךְ! הוּא אֶת אֵלֶּה שָׁלַח אֵלַי הֵנָּה.</p>
</blockquote>

<p><strong>יונדב</strong></p>

<blockquote>
<p>כַּאֲשֶׁר בִּקַּשְׁתָּ.</p>
</blockquote>

<p><strong>אמנון</strong></p>

<blockquote>
<p>אָמְנָם כֵּן, בִּקַּשְׁתִּי –</p>

<p>בִּקַּשְׁתִּי מֶנּוּ עוֹד!</p>
</blockquote>

<p><strong>יונדב</strong></p>

<blockquote>
<p>עוֹד הַיּוֹם גָּדוֹל –</p>

<p>אֲנַחְנוּ רַק רִאשׁוֹנִים אָנוּ פֹה.</p>

<p>הֲנוּכַל דַּעַת –</p>

<p>מִי עוֹד אַחֲרֵינוּ בָא?</p>
</blockquote>

<p><strong>אמנון</strong></p>

<blockquote>
<p>הוּא לוֹעֵג לִי, הַמֶּלֶךְ לוֹעֵג לִי.</p>
</blockquote>

<p><strong>יונדב</strong></p>

<blockquote>
<p>הַמֶּלֶךְ אִם לְךָ יִלְעַג,</p>

<p>לֹא יִלְעַג לָךְ אָבִיךָ –</p>
</blockquote>

<p><strong>אמנון</strong></p>

<blockquote>
<p>הוּא שָׁלַח לִי אֶת אֵלֶּה!</p>
</blockquote>

<p><strong>שבע</strong> (לוחש מתוך תרעומות שהוא כובש אל חבריו)</p>

<blockquote>
<p>&quot;אֵלֶּה!, &#8220;אֵלֶּה!&#8221; – (קָרֵב אל אמנון)</p>
</blockquote>

<blockquote>
<p>בִּי אֲדוֹנִי&#8230;</p>
</blockquote>

<p><strong>אמנון</strong></p>

<blockquote>
<p>מָה?</p>
</blockquote>

<p><strong>שבע</strong></p>

<blockquote>
<p>לֹא אֵדַע – הֵמָּה מַה יַּגִידוּ מראה על זבד והימן</p>

<p>אַךְ אֲנִי מְאֹד בָךְ אַפְצִירָה:</p>

<p>שַׁלְּחֵנִי נָא וְאֵלֵכָה.</p>
</blockquote>

<p><strong>אמנון</strong></p>

<blockquote>
<p>עוֹד טֶרֶם אֵדַע לָמָּה בָאתָ?</p>

<p>אַךְ אַחֲרֵי אֲשֶׁר בָּאתָ –</p>

<p>לֹא אֵדַע לָמָּה כֹה חָפַצְתָּ לֶכֶת?</p>
</blockquote>

<p><strong>שבע</strong></p>

<blockquote>
<p>אָדְמוּ פָנָי,</p>

<p>לְלֹא נִשְׁאַלְנוּ אֵלֶיךָ בָּאנוּ –</p>

<p>אֲנִי מִבְנֵי הַיְמִינִי וּלְוִיִּים אֵלֶּה שְׁנָיִם.</p>

<p>שַׁלְּחֵנִי בֶּן־הַמֶּלֶךְ!</p>
</blockquote>

<p><strong>יונדב</strong> (אל אמנון)</p>

<blockquote>
<p>אַל תְּשַׁלְּחֶנוּ – שֶׁבַע הוּא!</p>

<p>הוּא בָרַח מִן הָאִשָּׁה אֲשֶׁר אָהָב,</p>

<p>וְעַתָּה שׁוּב אֵלֶיהָ יֹאמַר –</p>

<p>אַל תְּשַׁלְּחֶנוּ!</p>
</blockquote>

<p><strong>אמנון</strong> (מושכו אליו)</p>

<blockquote>
<p>זֶה הָאַדְמוֹנִי? בּוֹא! אֶתְבּוֹנֵן בְּךָ –</p>
</blockquote>

<blockquote>
<p>הֵם – על הימן וזבד הֵם אִם יַחְפְּצוּ יֵלֵכוּ,</p>

<p>וְאַתָּה – אִתִּי תִּהְיֶה, אֶעֱצָרְךָ אִתִּי,</p>

<p>עַד אִם כָּמוֹנִי תִּדַּל, תִּכְּחַשׁ,</p>

<p>דַּם לְחָיֶיךָ עַד אִם יָנוּס דוחפו מעליו</p>

<p>לֹא יֹאהַב זֶה!</p>
</blockquote>

<p><strong>יונדב</strong></p>

<blockquote>
<p>יֶאֱהָבָה,</p>

<p>נִקְרָא לוֹ לַנַּעַר וְנִשְׁאֲלָה אֶת פִּיהוּ.</p>
</blockquote>

<p><strong>אמנון</strong></p>

<blockquote>
<p>על שבע זֶה?</p>

<p>עִם אֵלֶה הַלְּחָיַיִם.</p>

<p>הוּא אוּלַי יָדַע נַעֲרָה בְחַיָּיו,</p>

<p>אַךְ לֹא אָהָב.</p>
</blockquote>

<p><strong>שבע</strong> (בחימה עצורה)</p>

<blockquote>
<p>חֲדָל!</p>

<p>גַּם מִפִּי אָבִיךָ שְׁמֹעַ זֹאת לֹא אֶחְפֹּץ.</p>
</blockquote>

<p><strong>יונדב</strong> (מתרעם ומחקה אותו)</p>

<blockquote>
<p>&#8220;אביהו&#8221;</p>

<p>מִפִּי &#8220;אָבִיהוּ&#8221;! וּמִי הוּא, מִי &#8220;אָבִיהוּ&#8221;?</p>

<p>אֱמָר־נָא לִי, רֹאשׁ־כֶּלֶב!</p>
</blockquote>

<p><strong>שבע</strong></p>

<blockquote>
<p>דָּוִד הוּא.</p>
</blockquote>

<p><strong>יונדב</strong> (יד לחרב)</p>

<blockquote>
<p>אֲנִי לֹא אַכְּךָ, נָבָל,</p>

<p>בֶּן הַמֶּלֶךְ הוּא יַכֶּכָּה!</p>
</blockquote>

<p><strong>אמנון</strong></p>

<blockquote>
<p>הַנַח לוֹ</p>
</blockquote>

<p>(אל שבע)</p>

<blockquote>
<p>בּוֹא הֵנָּה! עַל יָדִי פֹה עֲמֹד</p>
</blockquote>

<p>(מתבונן בו)</p>

<blockquote>
<p>וְאוּלַי יֹאהַב?&#8230; יֹאהַב – אַךְ לֹא יַחְשׁק.</p>

<p>מַה שֵּׁם הַנַּעֲרָה?</p>
</blockquote>

<p><strong>הימן</strong></p>

<blockquote>
<p>אֵשֶׁת־אִישׁ הִיא.</p>
</blockquote>

<p><strong>אמנון</strong></p>

<blockquote>
<p>מַה־שְּׁמָהּ? מַה־שְּׁמָהּ?</p>

<p>אֲנִי אֶת שְׁמָהּ כִּי אֵדַע וְאֵדַע רֵיחָהּ,</p>

<p>וְאַגִּיד לְךָ אִם יֶאֱהָבֶנָּה גָבֶר.</p>
</blockquote>

<p><strong>שבע</strong> (מוכּה תמהון)</p>

<blockquote>
<p>יִסְכָּה.</p>
</blockquote>

<p><strong>אמנון</strong> (מתוך עינים עצומות)</p>

<blockquote>
<p>יִסְכָּה&#8230; יִסְכָּה&#8230; יִסְכָּה –**</p>
</blockquote>

<p>(תומך ידיו על כתפי שבע ומסתכל בעיניו ומספר לו על &#8220;יסכה&#8221;)</p>

<blockquote>
<p>לֹא גִבְהַת קוֹמָה הִיא – דוֹמֵמָה –</p>

<p>בַּבַּיִת הִיא וְאֵינֶנָה –</p>

<p>כַּתְּרָפִים הִיא אֲשֶׁר בַּבַּיִת אִתָּה שָׁם נִצְפָּנוּ,</p>

<p>וּכְמוֹ הָאֵפוֹד בְבֵית הַכֹּהֵן –</p>

<p>כָּל כְּבוֹדָהּ פְּנִימָה&#8230;</p>

<p>קְרַע שִׂמְלוֹתֶיהָ מֵעָלֶיהָ –</p>

<p>וְשֶׁמֶשׁ יְצִיפֶךָ&#8230; יִסְכָּה!</p>

<p>בַּחַלּוֹן תִּיף, בַּחַלּוֹן כִּי עוֹמֶדֶת יִסְכָּה&#8230;</p>
</blockquote>

<p>(מְקָרֵב את שבע אליו ומרחמו)</p>

<blockquote>
<p>עֵינֶיךָ, הֵן אֲשֶׁר תִּדְמַעְנָה,</p>

<p>תֶאֱהָבֶנָּה, נַעַר&#8230; לֵךְ,</p>

<p>אֶל יִסְכָּה לֵךְ!</p>
</blockquote>

<p><strong>שבע</strong></p>

<blockquote>
<p>רְחוֹקָה הִיא.</p>
</blockquote>

<p><strong>אמנון</strong></p>

<blockquote>
<p>אֶל קַצְוֵי אֶרֶץ לֵךְ, בַּאֲשֶׁר הִיא שָׁם –</p>
</blockquote>

<p><strong>שבע</strong> (כמדבר אל נפשו)</p>

<blockquote>
<p>לֹא אָשׁוּב עוֹד אֶל אָבֵל&#8230;</p>
</blockquote>

<p><strong>הימן</strong></p>

<blockquote>
<p>הוּא אֲשֶׁר אָמָרְתִּי!</p>
</blockquote>

<p><strong>שבע</strong></p>

<blockquote>
<p>אֱמֹר, אֱמֹר לוֹ עוֹד:</p>

<p>אָנֹכִי אָח הָרַגְתִּי בַעֲבוּרָהּ.</p>
</blockquote>

<p><strong>אמנון</strong> (בפנים נוֹהֲרִים)</p>

<blockquote>
<p>הָרַגְתָּ אָח!</p>
</blockquote>

<p><strong>שבע</strong></p>

<blockquote>
<p>לֹא יַד שָׁלַחְתִּי בוֹ וְלֹא</p>

<p>עָשִׂיתִי לוֹ מְאוּמָה,</p>

<p>אָנֹכִי רַק חָפַצְתִּי אֲשֶׁר יָמוּת</p>

<p>וּמֵת! וּמֵת!</p>

<p>הֶעְפַּלְנוּ עַל הַחֶרְמוֹן, בְּתוֹךְ הַשֶּׁלֶג –</p>

<p>וְשָׁם, לְמַעְלָה רֹאשׁ, חָפַצְתִּי</p>

<p>אֲשֶׁר תִּמְעַד רַגְלוֹ – וּמָעָדָה!</p>
</blockquote>

<p><strong>אמנון</strong></p>

<blockquote>
<p>לֹא כֵן, לֹא כֵן,</p>

<p>בְּחַרְבְּךָ אֲשֶׁר בְּיָדֶךָ,</p>

<p>בִּמְטִיל הַבַּרְזֶל וּמֵאָחוֹר לוֹֹ</p>

<p>לוּ הִתְנַפַּלְתָ עָלָיו וְרוֹצַצְתּוֹ רֹאשׁ!</p>

<p>בְאַהֲבָתְךָ כֹּה עֲשׂוֹת תּוּכָלָה:</p>

<p>מֵאָחוֹר לוֹ וְרַצֵּץ רֹאשׁ.</p>

<p>יוֹנָדָב,</p>

<p>אֲנִי הַיּוֹם כֹּה אֶעֱשֶׂה לַמֶּלֶךְ!</p>
</blockquote>

<p><strong>יונדב</strong> (נבעת)</p>

<blockquote>
<p>אַמְנוֹן!</p>
</blockquote>

<p><strong>אמנון</strong> (חובק לשבע)</p>

<blockquote>
<p>מָה אֲרַחֶמְּךָ!</p>

<p>אָנֹכִי כֹה עַל לוּחַ לִבִּי אֲשִׂימֶךָּ.</p>
</blockquote>

<p>(להימן וזבד)</p>

<blockquote>
<p>גם אַתֵּמָּה – אֲהַבְתִּיכֶם, נְעָרַי,</p>

<p>אַךְ תְּנוּ לִי יָד!</p>

<p>כָּל אֶחָד תֵּן לִי יַד וּשְׂנָא,</p>

<p>כָּל אֶחָד שְׂנָא לְאָבִי –</p>

<p>כָּמוֹנִי שְׂנָא לוֹ!</p>
</blockquote>

<p><strong>שבע</strong></p>

<blockquote>
<p>יְחִי אֲדוֹנִי אַמְנוֹן.</p>
</blockquote>

<p><strong>יונדב</strong></p>

<blockquote>
<p>מכה את שבע לֶחי</p>

<p>בֶּן־בְּלִיַעַל אַתָּה,</p>

<p>וְאָנֹכִי לֹא יָדָעְתִּי.</p>
</blockquote>

<p><strong>הימן</strong></p>

<blockquote>
<p>הֲנַכֶּה גַם אֲנַחְנוּ?</p>
</blockquote>

<p><strong>אמנון</strong></p>

<blockquote>
<p>וְאָנֹכִי אֶשַּׁק לוֹ – הוּא אֶת הַמֶּלֶךְ יִשְׂנָא.</p>
</blockquote>

<p><strong>חושי</strong> (ירד מעל מעלות הגג)</p>

<blockquote>
<p>תָּמָר!</p>
</blockquote>

<p><strong>אמנון</strong> (קופא על עמדו)</p>

<p><strong>יונדב</strong> (סוחב את שבע מעל יד אמנון)</p>

<blockquote>
<p>רֵעַ אַמְנוֹן אָנִי, אַךְ אִתִּי קְרָא,</p>

<p>קְרָא, נָבָל: יְחִי הַמֶּלֶךְ דָּוִד!</p>
</blockquote>

<p><strong>הימן וזבד</strong></p>

<blockquote>
<p>יְחִי הַמֶּלֶךְ!</p>
</blockquote>

<p><strong>אמנון</strong> (אל חושי)</p>

<blockquote>
<p>אֶת הַדֶּלֶת – פְּתַח הַדָּלֶת!</p>
</blockquote>

<p><strong>חושי</strong> (ממהר, פותח את הדלת לרוָחָה)</p>

<p><strong>אמנון</strong> (ממהר איזה צעדים למול הפתח, מַפנה ראשו הצדה)</p>

<blockquote>
<p>חוּשָׁי!</p>
</blockquote>

<p><strong>חושי</strong> (קָרב אליו באמצע החדר)</p>

<p><strong>אמנון</strong></p>

<blockquote>
<p>מָה אָמַרְתָּ, חוּשָׁי?</p>
</blockquote>

<p><strong>חושי</strong></p>

<blockquote>
<p>תָּמָר – הִיא הוֹלֶכֶת –</p>
</blockquote>

<p><strong>אמנון</strong></p>

<blockquote>
<p>אַל תַּרִים קוֹל, לְחַשׁ, לְחַשׁ:</p>
</blockquote>

<p>(לוחש)</p>

<blockquote>
<p>&#8220;הִנֵּה הִיא הוֹלֶכֶת, תָּמָר&#8221;&#8230;</p>
</blockquote>

<p><strong>חושי</strong> (לוחש)</p>

<blockquote>
<p>תָּמָר&#8230;</p>
</blockquote>

<p><strong>אמנון</strong></p>

<blockquote>
<p>וְעַתָּה לֵךְ, עַל בְּהוֹנוֹתֶיךָ לֵךְ,</p>
</blockquote>

<blockquote>
<p>בַּלָּט בַּלָּט –</p>
</blockquote>

<p>(מראה לו על תא משכבו)</p>

<blockquote>
<p>פְּרֹשׂ הַמָּסָךְ וּבוֹא שָׁם פְּנִימָה,</p>

<p>אֶל אַמְנוֹן בּוֹאָה,</p>

<p>הוּא עַל מִשְׁכָּבוֹ שָׁם יִשְׁכָּבָה,</p>

<p>שְׁחֵה עָלָיו וּלְחַשׁ לוֹ: תָמָר, הִנֵה הִיא!</p>
</blockquote>

<p><strong>חושי</strong> (אינו זע)</p>

<p><strong>אמנון</strong></p>

<blockquote>
<p>לֵךְ, הֲעִירֶנוּ.</p>
</blockquote>

<p><strong>חושי</strong></p>

<blockquote>
<p>בֶּן־הַמֶּלֶךְ קָם. אִתָּנוּ הוּא, בֶחָדֶר.</p>
</blockquote>

<p><strong>אמנון</strong></p>

<blockquote>
<p>אֲנִי גַם שָׁם, גַּם שָׁם, עַל הַיָּצוּעַ&#8230;</p>
</blockquote>

<blockquote>
<p>סְגוֹר הַדֶּלֶת!</p>
</blockquote>

<p><strong>חושי</strong> (מתבונן אליו בתמהון, אינו זָז)</p>

<p><strong>אמנון</strong></p>

<blockquote>
<p>לֵךְ חִישׁ וּסְגוֹר!</p>
</blockquote>

<p><strong>חושי</strong> (ממהר וסוגר את הדלת)</p>

<p><strong>אמנון</strong></p>

<blockquote>
<p>מַסְגֵּר שִׂים!</p>
</blockquote>

<p><strong>חושי</strong> (שָׂם מסגר על הדלת)</p>

<p><strong>אמנון</strong></p>

<blockquote>
<p>לֵךְ שוּב.</p>
</blockquote>

<p><strong>חושי</strong> (שב מאצל הדלת)</p>

<p><strong>אמנון</strong> (כאילו משתיק את כל העומדים עליו בחדר)</p>

<blockquote>
<p>הַס&#8230;</p>
</blockquote>

<p>(קול דפיקה בדלת)</p>

<blockquote>
<p>הַס&#8230; הַס&#8230; אַךְ זֹאת,</p>

<p>אַךְ זֹאת חָפַצְתִּי,</p>

<p>חָפַצְתִּי אֲשֶׁר תִּדְפֹּק עַל הַדָּלֶת.</p>
</blockquote>

<p>(קול דפיקה)</p>

<blockquote>
<p>הַס&#8230; הַס&#8230;</p>

<p>חָפַצְתִּי אֲשֶׁר תַּעֲמֹד וְתִדְפֹּק עוֹד בַּדֶלֶת,</p>

<p>אֲשֶׁר תְּחַכֶּה עוֹד אֲחוֹרֵי פֶּתַח בֵּיתִי,</p>

<p>לאט־לאט עַד אֲשֶׁר לָהּ אֶפְתָּחָה.</p>
</blockquote>

<p>(הוא רובץ כנמר על יצוע־מרבדים נמוך; קול דפיקה)</p>

<blockquote>
<p>פְּתַח!</p>
</blockquote>

<p><strong>חושי</strong> (רץ אל הדלת ופותחה)</p>

<p><strong>תמר</strong> (מופיעה בלוויית חגלה)</p>

<p><strong>יונדב</strong> (וכל הנערים משתחוים לתמר)</p>

<p><strong>אמנון</strong> (מתבונן בה זמן־מה מֵרבצו, מֵסֵב פתאם מבטו ממנה, בצהלה)</p>

<blockquote>
<p>חָגְלָה!</p>
</blockquote>

<p><strong>חגלה</strong></p>

<blockquote>
<p>הִנֵּנִי.</p>
</blockquote>

<p>(ניתקת מתמר, ממהרת וכורעת לפני אמנון,
כובשת פניה בארץ)</p>

<p><strong>אמנון</strong> (מחליק לה בידו על שערותיה, עיניו מזָרות זיקים וסובבות אל אחרי תמר)</p>

<p><strong>חגלה</strong> (לוחשת)</p>

<blockquote>
<p>רַחֲמֵנִי, הָהּ, רַחְמֵנִי.</p>
</blockquote>

<p><strong>אמנון</strong></p>

<blockquote>
<p>אַתְּ אִתִּי תִהְיִי, חָגְלָה,</p>

<p>כַּאֲשֶׁר הָיִית עַד כֹּה.</p>
</blockquote>

<p><strong>תמר</strong> (נבוכה קצת על עָמדה, על פיה מרחף צחוק)</p>

<blockquote>
<p>הֲיָדַעְתָּ כִּי אֶת חָגְלָה לְךָ אָבִיאָה,</p>

<p>אֵת פִּילַגְשֶׁךָ?</p>
</blockquote>

<p><strong>אמנון</strong></p>

<blockquote>
<p>לֹא יָדַעְתִּי – וְלָכֵן כֹּה אֶשְׂמָחָה.</p>

<p>קוּמִי, חָגְלָה!</p>
</blockquote>

<p><strong>תמר</strong></p>

<blockquote>
<p>יוֹנָדב פֹּה!</p>

<p>רֵעַ אַמְנוֹן מִנִּי אָז,</p>

<p>וְאֵלֶּה – מִי הֵם?</p>
</blockquote>

<p><strong>אמנון</strong></p>

<blockquote>
<p>נְעָרָי.</p>
</blockquote>

<p><strong>תמר</strong></p>

<blockquote>
<p>זֶה לְאָחִי, לַאֲבִישָׁלוֹם דּוֹמֶה.</p>
</blockquote>

<p>(מעבירה את כף ידה על תלתלי שבע)</p>

<blockquote>
<p>מָצָאת חֵן בְּעֵינַי –</p>
</blockquote>

<p><strong>אמנון</strong></p>

<blockquote>
<p>שְׁקִי לוֹ!</p>

<p>מַה מִּמֵּךְ יַהֲלֹךְ אִם יֶאֱהַב אַחֶרֶת? <a href="#fn:16" id="fnref:16" title="see footnote" class="footnote"><sup>16</sup></a></p>
</blockquote>

<p><strong>תמר</strong></p>

<blockquote>
<p>אֶשְׁקָה לוֹ וָלָךְ –</p>

<p>גַּם אַתָּה הוּא אֲשֶׁר אַחֶרֶת תֹּאהַב.</p>
</blockquote>

<p><strong>אמנון</strong> (מתרומם באחת ממקומו)</p>

<blockquote>
<p>תָּמָר!</p>
</blockquote>

<p><strong>תמר</strong> (אל הֵימָן)</p>

<blockquote>
<p>גַּם הוּא יְפֵה עֵינַיִם, וְזֶה?</p>

<p>בַּחֲצַר הַמֶּלֶךְ, נִדְמֶה לִי, רְאִיתִיךָ,</p>

<p>אֶת שְׁלָשְׁתְּכֶם גַּם יַחַד.</p>

<p>אל שבע מַה שְּׁמֶךָ?</p>
</blockquote>

<p><strong>שבע</strong></p>

<blockquote>
<p>שֶׁבַע.</p>
</blockquote>

<p><strong>תמר</strong> (מתבוננת אל שבע בדברה)</p>

<blockquote>
<p>אֲנִי לאָחִי, לַאֲבִישָׁלוֹם</p>

<p>אַסַּפֵּרָה:</p>

<p>רָאִיתִי נַעַר בְּבֵית אֲמִינוֹן, שֶׁבַע שְׁמוֹ,</p>

<p>הוּא בְקוֹמָה יִדְמֶה לָךְ,</p>

<p>וְתַלְתַּלִּים לוֹ צָמָחוּ.</p>
</blockquote>

<p><strong>אמנון</strong></p>

<blockquote>
<p>תָּמָר!</p>
</blockquote>

<p><strong>תמר</strong> (מחרישה, מתבוננת בו באמנון, לאט לאט)</p>

<blockquote>
<p>בֶּן־הַמֶּלֶךְ –</p>
</blockquote>

<p><strong>אמנון</strong> (מתוך כלות נפש וחום)</p>

<blockquote>
<p>בָּאת! – סְגוֹר הַדֶּלֶת, חוּשָׁי!</p>
</blockquote>

<p><strong>חושי</strong> (סוגר את הדלת)</p>

<p><strong>אמנון</strong> (כבראשונה, בכליון־לב)</p>

<blockquote>
<p>בָּאת –</p>
</blockquote>

<p><strong>תמר</strong></p>

<blockquote>
<p>בָּאתִי כִּי צֻוֵּיתִי,</p>
</blockquote>

<blockquote>
<p>הַמֶּלֶךְ – הוּא שְׁלָחַנִי.</p>
</blockquote>

<p><strong>אמנון</strong></p>

<blockquote>
<p>בָּאת! בָּאת! גַּם תְּמוֹל, גַּם שִׁלְשׁוֹם אֵלַי בָּאת,</p>

<p>עוֹד טֶרֶם הָיָה דְבַר הַמֶּלֶךְ לָךְ –</p>

<p>חָגְלָה!</p>
</blockquote>

<p><strong>חגלה</strong> (קמה)</p>

<p><strong>אמנון</strong></p>

<blockquote>
<p>הַאִם לֹא הָיְתָה פֹה?</p>

<p>אִם לֹא פַעֲמָיִם?</p>
</blockquote>

<p><strong>חגלה</strong></p>

<blockquote>
<p>הָיָתָה.</p>
</blockquote>

<p><strong>אמנון</strong></p>

<blockquote>
<p>הֲנָשְׁקָה, נָשְׁקָה לִי בְּעֵת אֲשֶׁר יָשַׁנְתִּי?</p>
</blockquote>

<p><strong>חגלה</strong></p>

<blockquote>
<p>נָשָׁקָה.</p>
</blockquote>

<p><strong>תמר</strong></p>

<blockquote>
<p>גַם הַיּוֹם לָךְ אֶשַּׁק בִהְיוֹת לִי צַר עָלֶיךָ&#8230;</p>
</blockquote>

<p><strong>אמנון</strong></p>

<blockquote>
<p>חָגְלָה!</p>
</blockquote>

<p><strong>חגלה</strong></p>

<blockquote>
<p>אַל תַּאֲמִינָה:</p>

<p>אַהֲבָתָהּ הִיא, אוֹהֶבֶת הִיא כָּמוֹנִי.</p>
</blockquote>

<p><strong>אמנון</strong> (מחבק את חָגלה, מלטפה מתוך רחמים בראשה)</p>

<blockquote>
<p>כָּמוֹךְ! כָּמוֹךְ!</p>

<p>רַק אִתִּי תִּהְיִי, חָגְלָה!</p>

<p>אֲנִי לָךְ בַּיִת אֶבְנֶה, בּוֹ אָנוּחַ.</p>

<p>חוּשָׁי! לָמָּה יֵבְךְ אָבִיךְ?</p>
</blockquote>

<p>(חושי עומד מן הצד וראשו נופל נופל)</p>

<blockquote>
<p>אִמְרִי לוֹ – וְיֶחְדָל.</p>

<p>אֲנִי עָלַיִךְ אֵבְךְּ, אֲנִי</p>

<p>מִבֵּיתִי שִׁלַּחְתִּיךְ&#8230; יוֹנָדָב!</p>
</blockquote>

<p><strong>יונדב</strong></p>

<blockquote>
<p>שׁוֹמֵעַ אָנִי.</p>
</blockquote>

<p><strong>אמנון</strong></p>

<blockquote>
<p>הֵן גַּם אַתָּה, לָטַשְׁתָּ תְּמוֹל עָלֶיהָ עַיִן,</p>

<p>הִרְחַבְתָּ נְחִירֶיךָ,</p>

<p>הֲרִיחוֹתָ רֵיחַ הַפִּילָגֶשׁ.</p>

<p>תְּמוֹל! תְּמוֹל! הִשְׁתַּחֲוֵה לָהּ וָקֹדָּה –</p>

<p>אִשְׁתִּי הִיא!</p>

<p>גַם אֶת עָרְפָּה וְאֶת נַעֲרוֹתַי כֻּלָּן</p>

<p>אֲשֶׁר אָסַפְתָּ וַתִּכְלָאֵן אִתָּךְ –</p>

<p>אֲנִי לוֹקֵחַ מִיָדֶךָ –</p>

<p>הָשִׁיבָה לִי אֶת נָשָׁי!</p>

<p>אֲרַחֲמֵן וַאֲחוֹנְנֵן, אֶתְפַּלְּלָה לָהֶן.</p>

<p>כִּרְעֹד כּוֹכָבִים בִשְׁמֵי עָל –</p>

<p>כֵּן רָעֲדוּ גַם הֵנָה עַל מִשְׁכָּבִי,</p>

<p>וְכִנְפֹל רְסִיסֵי טַל לִפְנֵי עֲלוֹת הַשֶּׁמֶשׁ –</p>

<p>כֵּן דִּמְעָתָן דֹּם נָזָלָה –</p>

<p>אוֹתָנָה מֵעַל פָּנַי, כִּי שִׁלַּחְתִּי&#8230;</p>
</blockquote>

<p>(כורע אין־אונים לארץ, מתיפּחַ)</p>

<blockquote>
<p>יוֹנָדָב!</p>
</blockquote>

<p><strong>יונדב</strong></p>

<blockquote>
<p>הוֹי, מַה־לָּךְ, בֶּן־הַמֶּלֶךְ,</p>

<p>מַה־לָּךְ, מַה־לָּךְ?</p>
</blockquote>

<p><strong>אמנון</strong></p>

<blockquote>
<p>צַר לִי עָל הָאִשָּׁה.</p>

<p>הַלַּיְלָה קוּם, יוֹנָדָב,</p>

<p>וּבוֹא אֶל בֵּית נָשֶׁיךָ –</p>

<p>לֹא אֶל הַגְּבִירָה, אֶל פִּילַגְשֶׁיךָ בּוֹא,</p>

<p>בִּהְיוֹת הַלֵּיל, עַל יְצוּעֵיהֶן כִּי תִשְׁכַּבְנָה</p>

<p>לְמַעֲצֵבָה.</p>

<p>בּוֹא בַּלָט וְאֹזֶן הַט וּשְׁמַע וּתְמָהּ:</p>

<p>לָמָּה כֹה תִבְכֶּינָה?</p>

<p>הַגִּידָה לִי, יוֹנָדָב,</p>

<p>לָמָּה כֹה תִבְכֶּינָה הַפִּילַגְשִׁים?</p>
</blockquote>

<p><strong>שבע</strong> (נלהָב)</p>

<blockquote>
<p>בֶּן־הַמֶּלֶךְ!</p>
</blockquote>

<p><strong>אמנון</strong></p>

<blockquote>
<p>מַה־לָּךְ?</p>
</blockquote>

<p><strong>שבע</strong></p>

<blockquote>
<p>עֶבֶד אֶהְיֶה לָךְ!</p>
</blockquote>

<blockquote>
<p>שַׁלְּחֵנִי, בֶּן־הַמֶּלֶךְ, אֲנִי לְיָבֵשׁ,</p>

<p>בְּהַר אֶפְרַיִם וּבְכָל נַפְתָּלִי אֶעֱבֹר</p>

<p>וְאֶקְרָא שָׁם בִּשְׁמֶךָ.</p>
</blockquote>

<p><strong>אמנון</strong></p>

<blockquote>
<p>מֶה עָשִׂיתִי לָךְ?</p>
</blockquote>

<p><strong>שבע</strong></p>

<blockquote>
<p>רַחוּם אָתָּה – עֶבֶד אֶהְיֶה לָךְ.</p>
</blockquote>

<p><strong>אמנון</strong></p>

<blockquote>
<p>רַחוּם אָנִי&#8230;</p>
</blockquote>

<p>(צחוק מר עובר על דל שפתיו)</p>

<blockquote>
<p>מִי אוֹמֵר לִי כִּי רַחוּם אָנִי?</p>

<p>אל תמר – הַאַתְּ זֹאת, אָתְּ?</p>

<p>אל שבע אֲנִי לֹא אֶמְלֹךְ,</p>

<p>מָכַרְתִּי אֶת הַמְּלוּכָה&#8230;</p>
</blockquote>

<p>(אל תמר)</p>

<blockquote>
<p>לְאָחִיךְ, לַאֲבִישָׁלוֹם מְכַרְתִּיהָ&#8230;</p>
</blockquote>

<p><strong>תמר</strong></p>

<blockquote>
<p>לְאָחִי? מַה הַמְּחִיר אֲשֶׁר לָךְ יִתֵּנָה?</p>
</blockquote>

<p><strong>אמנון</strong> אוֹתָךְ.</p>

<blockquote>
<p>אֶת תָּמָר, אֶת אֲחוֹתוֹ יִתֵּן לִי,</p>

<p>עוֹד הַיּוֹם לִי תִּשָּׁגֵלִי.</p>
</blockquote>

<p><strong>תמר</strong></p>

<blockquote>
<p>אַמְנוֹן!</p>
</blockquote>

<p><strong>אמנון</strong></p>

<blockquote>
<p>כֹּה הִתְנֵינוּ.</p>
</blockquote>

<p><strong>תמר</strong></p>

<blockquote>
<p>לֹא אָחִי הוּא, הַמֶּלֶךְ –</p>

<p>הוּא מְכָרָנִי!</p>

<p>לֹא חָפֵץ בְּךָ הַמֶּלֶךְ,</p>

<p>אַךְ גַּם אֲנִי בָּךְ לֹא אֶחְפֹּצָה –</p>

<p>שְׂנֵאתִיךָ!</p>
</blockquote>

<p><strong>חגלה</strong></p>

<blockquote>
<p>אַל תַּאֲמִין לָהּ, הַלַּיְלָה</p>

<p>בְּבֵית אִמָּהּ, בְבֵית מַעֲכָה לַנְתִּי –</p>
</blockquote>

<p><strong>אמנון</strong></p>

<blockquote>
<p>חובקה אִתָּה?</p>
</blockquote>

<p><strong>חגלה</strong></p>

<blockquote>
<p>הִקְצִיעָה מַעֲכָה מִטָּה לִי לְבָד,</p>

<p>אַךְ הִיא, הִיא בָאָה אֵלַי חֶרֶשׁ,</p>

<p>שָׁכְבָה עִמִּי וַתִּשְׂרְפֵנִי בַהֲבֵל פִּיהָ</p>

<p>וּבְלַחַשׁ שִׂפְוֹתֶיהָ <a href="#fn:17" id="fnref:17" title="see footnote" class="footnote"><sup>17</sup></a> – שִׁנֶּיהָ,</p>

<p>בְּדַבְּרָה בָךְ – שִׁנֶּיהָ בִי תָּקָעָה.</p>
</blockquote>

<p><strong>תמר</strong> (חוטפת מעל שוֹק אַחַד הַנְערים את השֶלַח ומתנפלת על חגלה)</p>

<p><strong>יונדב</strong> (עוצר בעדה)</p>

<blockquote>
<p>הַגְּבִירָה!</p>
</blockquote>

<p><strong>תמר</strong> (השלח נופל מידה לארץ, נשענת על זרוע יונדב)</p>

<p><strong>אמנון</strong></p>

<blockquote>
<p>רֶצַח!</p>

<p>אֶת חָגְלָה, אֶת עֲקֶרֶת בֵּיתִי</p>

<p>לִרְצוֹחַ פֹּה אָמָרָה.</p>
</blockquote>

<blockquote>
<p><strong>תמר</strong></p>
</blockquote>

<blockquote>
<p>לֹא חָגְלָה הִיא,</p>

<p>רַק אוֹתְךָ חָפַצְתִּי הֲרֹג!</p>

<p>פְּתַח הַדֶּלֶת!</p>
</blockquote>

<p><strong>אמנון</strong> (בשחוק קל אל חושי)</p>

<blockquote>
<p>פְּתַח לָהּ, פְתַח לָהּ&#8230; שׁוּב!</p>

<p>הֲתַלְתִּי, חוּשַׁי, בָּךְ, אַל לָהּ תִפְתָּחָה.</p>

<p>אל תמר יָקֹשְתִּי לָךְ, צִפּוֹרִי&#8230;</p>

<p>אל חגלה אַתְּ הָבִי לִי אֶת יָדֵךְ, כָּכָה, כֹה תִּמְכִינִי</p>

<p>וְכֹה נֵשֵׁבָה. וְאַתְּ – אל תמר</p>
</blockquote>

<p><strong>תמר</strong></p>

<blockquote>
<p>לָמָּה אֲנִי לָךְ?</p>
</blockquote>

<p><strong>אמנון</strong> (במבט נוהה וכָלֶה אליה; לאט־לאט)</p>

<blockquote>
<p>לְבִיבוֹת – לְבִיבוֹת לִי עֲשִׂי.</p>
</blockquote>

<p><strong>חגלה</strong> (קמה)</p>

<p><strong>אמנון</strong> (מושיבה על מקומה)</p>

<blockquote>
<p>הִיא לִי תַעַשׂ,</p>

<p>גַּם לִי גַם לָךְ, לָאָדוֹן וְלַגְּבִירָה –</p>

<p>גְּבִירָה תִהְיִי לִי!</p>
</blockquote>

<p><strong>תמר</strong> (נכנעת, מתוך צחוק קל ונעצב)</p>

<blockquote>
<p>וְאָנֹכִי מִי?</p>
</blockquote>

<p><strong>אמנון</strong></p>

<blockquote>
<p>אַתְּ הַפִּילֶגֶשׁ.</p>
</blockquote>

<p><strong>תמר</strong></p>

<blockquote>
<p>רַחוּם אַתָּה וְחָס עַל פִּילַגְשֶׁיךָ –</p>

<p>עַל כֵּן עָלַי תָחוּסָה.</p>
</blockquote>

<p><strong>אמנון</strong></p>

<blockquote>
<p>לְאַחַר שָׁכְבִי אִתָּךְ –</p>
</blockquote>

<p><strong>תמר</strong></p>

<blockquote>
<p>אַמְנוֹן!</p>
</blockquote>

<p><strong>אמנון</strong> (מתחנן)</p>

<blockquote>
<p>עֲשִׂי לְבִיבוֹת לָנוּ,</p>

<p>אֲשֶׁר תִּטְעַמְנָה, אֲשֶׁר תִּמְתַּקְנָה לָנוּ.</p>
</blockquote>

<p><strong>תמר</strong> (רוחה הַקַל שב אליה, צוהלת)</p>

<blockquote>
<p>הִנְּנִי וְעָשִׂיתִי</p>

<p>הַקֶּמַח אֵי?</p>
</blockquote>

<p><strong>אמנון</strong> (אל חגלה).</p>

<blockquote>
<p>הַגִּידִי, אֵי הַקֶּמַח?</p>
</blockquote>

<blockquote>
<p>בְּיַרְכְּתָיִם שָׁם. <a href="#fn:18" id="fnref:18" title="see footnote" class="footnote"><sup>18</sup></a></p>

<p>שָׁם גַּם הָאֵשׁ, הַמַּשְׂרֵת וְהַשָּׁמֶן,</p>

<p>גַּם חֲגוֹרָתִי שָׁם.</p>
</blockquote>

<p><strong>תמר</strong> (לובשת את החגורה)</p>

<blockquote>
<p>הַנְּעָרִים יַעַזְרוּ לִי –</p>

<p>שֶׁבַע! שֶׁבַע שְׁמֶךָ? אַתָּה שִׂים הָאֵשׁ,</p>

<p>שִׂימֶנָה עַל הָאָח אל הימן וזבד</p>

<p>וְאַתֶּם – הַמַּשְׂרֵת קְחוּ וּצְקוּ הַשָּׁמֶן,</p>

<p>אֲנִי אָלוּשָׁה.</p>
</blockquote>

<p>(שופכת את הקמח אל קערה)</p>

<p><strong>שבע</strong> (מכה אבן באבן ומַצִּית אש)</p>

<p><strong>הימן וזבד</strong> (שוֹפתים את המַשרת על האח ויוצקים שמן לתוכה)</p>

<p><strong>תמר</strong> (עומדת ביניהם, מוהלת את הקמח בנוזלים, ולָשה)</p>

<p><strong>אמנון</strong> (ממקומו, מרחוק)</p>

<blockquote>
<p>אֵלַי, אֵלַי, יוֹנָדָב!</p>
</blockquote>

<p>(תופש בזרוע חגלה ומעבירה לשמאלו)</p>

<p><strong>יונדב</strong> (ניגש אליו לימינו)</p>

<p><strong>אמנון</strong></p>

<blockquote>
<p>רָאִיתָ בְּרַק עֵינֶיהָ?</p>

<p>מַדּוּעַ לֹא נָתַתָּ לָה לִתְקוֹעַ בִּי הַשֶּׁלַח?</p>
</blockquote>

<p><strong>יונדב</strong></p>

<blockquote>
<p>אֶל חָגְלָה הִתְנַכֵּלָה.</p>
</blockquote>

<p><strong>אמנון</strong></p>

<blockquote>
<p>לִי! לִי! לִי!</p>

<p>כַּף קְטַנָּה וַעֲנוּגָה,</p>

<p>כַף־יָד חִוֶּרֶת תָּפְשָׂה שֶלַח,</p>

<p>הוּרָמָה עָל: בַּתְּקִינִי!</p>

<p>וְיֵז וְיֵז הַדָּם&#8230;</p>

<p>לָמָּה לָה לֹא תַתָּ לְבַתְּקֵנִי?</p>
</blockquote>

<p><strong>יונדב</strong></p>

<blockquote>
<p>אֱלֹהִים יוֹדוּנִי וְהַמֶּלֶךְ.</p>
</blockquote>

<p><strong>אמנון</strong></p>

<blockquote>
<p>יוֹדוּךָ הֵם, לֹא אָנִי.</p>
</blockquote>

<blockquote>
<p>יוֹנָדָב!</p>
</blockquote>

<p><strong>יונדב</strong></p>

<blockquote>
<p>שׁוֹמֵעַ אָנִי.</p>
</blockquote>

<p><strong>אמנון</strong></p>

<blockquote>
<p>רְאֵה, רְאֵה: יָדֶיהָ שָׁם תִּטֹּפְנָה,</p>

<p>רַעַל לוּ תִטֹּפְנָה כַפּוֹתֶיהָ אֶל הַלְּבִיבוֹת –</p>

<p>אֲנִי אֶל פִּי אֲגִיחֵן&#8230;</p>

<p>חָפַצְתִּי אֲשֶׁר תְּמִיתֵנִי.</p>
</blockquote>

<p><strong>יונדב</strong></p>

<blockquote>
<p>הוֹי, בֶּן־הַמֶּלֶךְ&#8230;</p>
</blockquote>

<p><strong>אמנון</strong></p>

<blockquote>
<p>יוֹנָדָב!</p>
</blockquote>

<p><strong>יונדב</strong></p>

<blockquote>
<p>שׁוֹמֵעַ אָנִי.</p>
</blockquote>

<p><strong>אמנון</strong></p>

<blockquote>
<p>זְרוֹעַ כֵּהָה לָךְ –</p>

<p>עֲבוֹתִים קַח וְאָסְרֵנִי!</p>

<p>אוֹ צַו – וְיָבִיאוּ הֵנָּה הַמַּסָּכֶת,</p>

<p>אֲרֹג מַחֲלַפְתִּי עִמָּהּ. כָכָה -</p>
</blockquote>

<p>(מפשיל ראשו לאחוריו)</p>

<p><strong>יונדב</strong> (אוחֲזו בזרועו ותומכו ביד השניה מאחוריו)</p>

<blockquote>
<p>לָמָּה?</p>
</blockquote>

<p><strong>אמנון</strong></p>

<blockquote>
<p>אָנֹכִי חָפֵץ בָּהּ&#8230;</p>

<p>לַהֲרוֹס אֵלֶיהָ אֲנִי חָפֵץ –</p>

<p>נואש וּמַעֲצוֹר אָיִן!</p>

<p>וַאֲנִי חָפַצְתִּי אֲשֶׁר יִהְיֶה מַעֲצוֹר&#8230;</p>

<p>כְּשִׁמְשׁוֹן הַסִּיעַ אֶת הַיָּתֵד חָפַצְתִּי,</p>

<p>הָאֶרֶג וְאֶת הַמַּסָּכֶת, וְלַהֲרוֹס אֵלֶיהָ!</p>

<p>בְּמִלְחָמָה חָפַצְתִּי אוֹתָה קַחַת.</p>

<p>זְכֹר אֲשֶׁר לְךָ אַגִּידָה:</p>

<p>יַד אָבִי הִיא! זֶה אוֹיְבִי –</p>

<p>הוּא אֲשֶׁר אֶל לֶב הַנַּעֲרָה דִבֶּר:</p>

<p>דּוֹם וְהִכָּנֵעַ!</p>

<p>הַבִּיטָה: אֵיךְ הִיא שַׁחָה עֲלֵי בְצֵקָהּ –</p>

<p>יוֹנַת אֵלֶם!</p>
</blockquote>

<p><strong>תמר</strong> (מוציאה ידיה מן הקערה ומרימתן בצחוק למעלה.</p>

<p>קני בצק דבקו באצבעותיה)</p>

<p>(אל הנוכחים)</p>

<blockquote>
<p>כָּל הֶחָפֵץ – בּוֹא וַאֲכַלְכֶּלְךָ!</p>
</blockquote>

<p><strong>אמנון</strong> (קם)</p>

<p><strong>תמר</strong> (בת־צחוק עוברת ברגע זה מעל פניה. קופאת רגע)</p>

<blockquote>
<p>לֹא אַתָּה, רַק לֹא אָתָּה.</p>
</blockquote>

<p>(ניעורה שוב מתוך צחוק, שולחת ידיה אל הנערים
העוזרים על־ידה)</p>

<p><strong>הנערים</strong> (נסים בצחוק כל אחד לעֵבר אחר)</p>

<p><strong>תמר</strong> (רודפת אחריהם הנה והנה, שבה למקומה)</p>

<blockquote>
<p>אֲנִי לֹא אֶרְחַץ כַּפַּי,</p>

<p>אָנֹכִי אֶל בֵּית אִמִּי כֹה אָשׁוּבָה –</p>

<p>לֹא תַאֲמִין לִי אִמִּי אִם לָהּ אֹמַר:</p>

<p>יָדַי לְבִיבוֹת לִבְּבוּ</p>
</blockquote>

<p>(לשה את הבצק ושרה): <a href="#fn:19" id="fnref:19" title="see footnote" class="footnote"><sup>19</sup></a></p>

<blockquote>
<p>עָמְדָה נַעֲרָה עַל סַף</p>

<p>אָהֳלָהּ הֶעָזוּב –</p>

<p>הֲשָׁמַעַתְּ, חָגְלָה, &#8220;עַל הַלְּבִיבוֹת שִׁיר&#8221;?</p>
</blockquote>

<p><strong>חגלה</strong> (קמה בקידה)</p>

<blockquote>
<p>לֹא שְׁמַעְתִּיהוּ.</p>
</blockquote>

<p><strong>תמר</strong></p>

<blockquote>
<p>אַתְּ, חָגְלָה,</p>

<p>רַק לַבֵּב אֶת הַלְּבִיבוֹת לִמַּדְתִּנִי,</p>

<p>אַךְ הַשִׁיר לַלְבִיבוֹת – לִי הוּא:</p>
</blockquote>

<blockquote>
<p>עָמְדָה נַעֲרָה עַל סַף</p>

<p>אָהֳלָהּ הֶעָזוּב,</p>

<p>עָבַר עֶלֶם – וּכְמוֹ עָף</p>

<p>וּמִנִּי שֶׁמֶשׁ שָׁזוּף.</p>
</blockquote>

<blockquote>
<p>דָּמוֹ חָתוּם וּכְמוֹ יַז&#8230;</p>

<p>דָמוֹ – כְּפִיר בַּכֶּלֶא!</p>

<p>אַךְ מִן הַסֶּלַע רַד הָעַז,</p>

<p>וּלְבָבוֹ בוֹ כַּסֶּלַע&#8230;</p>
</blockquote>

<blockquote>
<p>אָמְרָה לוֹ: – הוֹ סוּר אֵלַי,</p>

<p>לָמָּה תִרְדֹּף רוּחַ?</p>

<p>תָּקוּעַ אָהֳלִי בַּגַּיְא</p>

<p>וְרֵיחִי כַתַפּוּחַ.</p>
</blockquote>

<blockquote>
<p>&#8230;אַךְ הָעֶלֶם הוּא כְזָר</p>

<p>אֵלֶיהָ יִשָּׂא עַיִן:</p>

<p>&quot;יָרַדְתִּי מֵעַל הָהָר</p>

<p>מְצוֹא בַּמוֹרָד מַעְיָן.&quot;</p>
</blockquote>

<blockquote>
<p>– מַעְיַן סֵתֶר אֶחָד פֹּה,</p>

<p>יָדוּעַ לִי לְבַדִּי&#8230;</p>

<p>אֶל אָהֳלִי בָּעֵמֶק בּוֹא,</p>

<p>וּמֵימָיו שְׁתֵה מִכַּדִּי&#8230;</p>
</blockquote>

<blockquote>
<p>אַךְ הָעֶלֶם הוּא כְזָר,</p>

<p>יַעֲמוֹד בְּלִי נוֹעַ –</p>

<p>&quot;רָעֵב אֵרֵד מִן הָהָר,</p>

<p>תַּם אֲנִי לִגְוֹעַ.</p>
</blockquote>

<blockquote>
<p>אָנֹכִי עַל הָהָר הַלָּז</p>

<p>צָמֵאתִי, גַם רָעַבְתִּי&#8230;&quot;</p>

<p>– בּוֹא אֵלַי – לוֹ תִצְחַק אָז,</p>

<p>– לְבִיבוֹת לְךָ לִבַּבְתִּי&#8230;</p>
</blockquote>

<blockquote>
<p>לְבִיבוֹת לִי&#8230; לֹא דִבְּרָה עוֹד,</p>

<p>כִּי חָג וּפָג הַסֶּלַע&#8230;</p>

<p>הָעֶלֶם הוּא אַךְ שָׁמַע זֹאת</p>

<p>וַיָבוֹא הָאֹהֶלָה.</p>
</blockquote>

<blockquote>
<p>וּבְבוֹאוֹ – הַס! לְפֶה שִׂים יָד,</p>

<p>אֲגַל לְךָ רַק אַחַת:</p>

<p>הַמַיִם נִשְׁאֲרוּ בַכַּד,</p>
</blockquote>

<blockquote>
<p>וְהַלְּבִיבוֹת בַּצַלַּחַת&#8230;<a href="#fn:20" id="fnref:20" title="see footnote" class="footnote"><sup>20</sup></a></p>
</blockquote>

<p>(יונדב, חגלה והנערים צוחקים)</p>

<p><strong>אמנון</strong></p>

<blockquote>
<p>רִמָּנִי אָבִי! לֹא אֶת זֹאת</p>

<p>אֲשֶׁר בִּקַּשְׁתִּי מֶנּוּ אֵלַי שָׁלַח –</p>

<p>אַחֶרֶת! אַחֶרֶת הִיא! יוֹנָדָב,</p>

<p>הֲתִמְצָא חֵן בְּעֵינֶיךָ?</p>

<p>שְׁכַב אִתָּה אָתָּה!</p>
</blockquote>

<p><strong>הנערים</strong> (מורידים נבוכים את ראשיהם, חגלה סופקת חרש כף)</p>

<p><strong>יונדב</strong></p>

<blockquote>
<p>לֹא שָׁמַעְתִּי מְאוּם.</p>
</blockquote>

<p>(נופל לפני תמר ארצה)</p>

<p><strong>תמר</strong> (קופאת על מקומה עם הבָצק בכפות ידיה הפרושות באויר)</p>

<p><strong>אמנון</strong> (קם, אומר לתפושׁ ביונדב הכורע, סר מעליו וצוֹוֵח)</p>

<blockquote>
<p>הוֹצִיאוּ כָּל אִישׁ מֵעָלָי!</p>
</blockquote>

<p><strong>חגלה</strong> (קמה, הנערים צפופים זה לזה, נדהמים, רוצים ללכת ואינם יודעים אָנָה)</p>

<p><strong>יונדב</strong> (מתרומם מעל הארץ)</p>

<blockquote>
<p>בֶּן־הַמֶּלֶךְ!</p>
</blockquote>

<p><strong>אמנון</strong></p>

<blockquote>
<p>פָּצִיתָ פֶּה – קָפְצֶנּוּ!</p>

<p>הֵן תַּחְשֹׁק, נָבָל, בָּהּ? יָרֵאת רַק!</p>

<p>צֵא, צֵא!</p>
</blockquote>

<p><strong>יונדב</strong></p>

<blockquote>
<p>אָמְנָם כֵּן, יָרֵאתִי.</p>

<p>פְּתַח דְּלָתֶיךָ לִי, חָפַצְתִּי צֵאת.</p>
</blockquote>

<p><strong>אמנון</strong></p>

<blockquote>
<p>לֹא דֶרֶךְ פֹּה&#8230; יְדַעְתִּיךָ –</p>

<p>חָפַצְתָ צֵאת הַחוּצָה, לְהַבְהִיל</p>

<p>אֶת הַמֶּלֶךְ אוֹ אֶת אָחִיה הֵנָּה,</p>

<p>אֶת בְּתוּלֶיהָ כִי יַצִּילוּ.</p>

<p>יָרֵאתָ, כֵן יָרֵאתָ – פֹּה תֵצֵאוּ</p>
</blockquote>

<p>(מראה לחדרי ביתו פנימה)</p>

<p><strong>תמר</strong> (ניעורה לרגע)</p>

<blockquote>
<p>אמנון!</p>
</blockquote>

<p><strong>אמנון</strong></p>

<blockquote>
<p>צְאוּ!</p>
</blockquote>

<p><strong>תמר</strong> (אל אמנון)</p>

<blockquote>
<p>גַּם אַתָּה תִירָא, לֹֹא תַעַשׂ לִי מְאוּמָה!</p>
</blockquote>

<p><strong>אמנון</strong></p>

<blockquote>
<p>צְאוּ, צְאוּ!</p>
</blockquote>

<p>(יונדב, חגלה והנערים יוצאים לחדרים הסמוכים)</p>

<p><strong>אמנון</strong> (מתבונן זמן־מה אל תמר. לאחר רגע, מתוך סערה כבושה פנימה ובמנוחה שלמראית־עין)</p>

<blockquote>
<p>רַחֲצִי אֶת יָדָיִךְ.</p>
</blockquote>

<p><strong>תמר</strong> (הולכת דומם אל כד המים, רוחצת ידיה, מנגבתן, מסירה את החגורה)</p>

<p><strong>אמנון</strong></p>

<blockquote>
<p>אֵלַי!</p>
</blockquote>

<p><strong>תמר</strong> (קרֵבה אליו)</p>

<p><strong>אמנון</strong></p>

<blockquote>
<p>הָסִירי פְאֵר הרֹאשׁ!</p>
</blockquote>

<p><strong>תמר</strong>(מסירתו מעל ראשה)</p>

<p><strong>אמנון</strong></p>

<blockquote>
<p>יְכַס אֶת שַׂעֲרוֹתָיִךְ –</p>

<p>נַעֲרִי אוֹתָנָה וְתָפְרַעְנָה.</p>
</blockquote>

<p><strong>תמר</strong> (מנערת קווצותיה, שערותיה נפרעות מאליהן)</p>

<p><strong>אמנון</strong> (תופשה במחלפותיה וסוחבה אליו)</p>

<blockquote>
<p>אֲנִי כֹּה אֹחַז בָּךְ וְכֹה אֶסְחָבֵךְ.</p>

<p>עַל פְּנֵי חֲדָרָי. חָדֵל ממנה</p>
</blockquote>

<p><strong>תמר</strong> (מתבוננת בו רגע מחרישה)</p>

<blockquote>
<p>תֶּאֱהָבֵנִי, אַמְנוֹן.</p>
</blockquote>

<p><strong>אמנון</strong></p>

<blockquote>
<p>אָמֶשׁ, אָמֶשׁ!</p>

<p>מַדּוּעַ לֹא נִשְׁאַרְתְּ פֹּה אִתִּי אָמֶשׁ?</p>

<p>וַאֲנִי עוֹד אֲהַבְתִּיךְ!</p>
</blockquote>

<p><strong>תמר</strong></p>

<blockquote>
<p>תֶּאֱהָבֵנִי עוֹד.</p>
</blockquote>

<p><strong>אמנון</strong></p>

<blockquote>
<p>חָדַלְתִּי,</p>

<p>הַלַּיְלָה נֶהְפַּךְ לְבָבִי בִּי.</p>
</blockquote>

<p><strong>תמר</strong></p>

<blockquote>
<p>תֶּאֱהָבֵנִי עוֹד –</p>

<p>הִתְעַלַּלְתָּ בִּי&#8230;</p>
</blockquote>

<p><strong>אמנון</strong></p>

<blockquote>
<p>אִם זֶה הָאוֹת?</p>
</blockquote>

<p><strong>תמר</strong></p>

<blockquote>
<p>כֹה תֶאֱהָבָה&#8230;</p>
</blockquote>

<blockquote>
<p>יָדַעְתִּי אֶת אֲשֶׁר עָשִׂיתָ לְחָגְלָה.</p>
</blockquote>

<p><strong>אמנון</strong></p>

<blockquote>
<p>מְאַסְתִּיהָ.</p>
</blockquote>

<p><strong>תמר</strong></p>

<blockquote>
<p>זֹאת יָגֹרְתִּי –</p>
</blockquote>

<blockquote>
<p>גַם אֲנִי עָלֶיךָ עוֹד אֶמָאֵס&#8230; כֹּה</p>

<p>תֶּאֱהָבָה&#8230;</p>
</blockquote>

<p><strong>אמנון</strong></p>

<blockquote>
<p>רָחַקְתְּ מִמֶּנִּי.</p>
</blockquote>

<blockquote>
<p>בְּזֶה הַלַּיְלָה כֹּה רָחַקְתְּ מִמֶּנִּי.</p>
</blockquote>

<p>(בהתעוררות פתאומית)</p>

<blockquote>
<p>תָּמָר!</p>

<p>הִשָּׁמְרִי לָךְ מִפְּנֵי הַמֶּלֶךְ,</p>

<p>הוּא בַעַל אוֹב וְנַחֵשׁ יְנֵחֵשׁ.</p>

<p>הוּא נָתַן לַיְלָה לִי –</p>

<p>אֲשֶׁר כְּחַיִץ קָם בֵּינֵינוּ וְהִפְרִידָנוּ,</p>

<p>לֵיל אֲשֶׁר רָחַקְתְּ מִמֶנִּי.</p>
</blockquote>

<p>(ממהר אל הדלת, פותחה לרווחה)</p>

<blockquote>
<p>לְכִי־לָךְ!</p>
</blockquote>

<p><strong>תמר</strong></p>

<blockquote>
<p>תְּשַׁלּחֵנִי, אוֹי לִי!</p>
</blockquote>

<p><strong>אמנון</strong></p>

<blockquote>
<p>לֵכִי!</p>
</blockquote>

<p><strong>תמר</strong></p>

<blockquote>
<p>סְגֹר, הוֹי סְגֹר הַדֶּלֶת, אַמְנוֹן!</p>

<p>אִם שָׁוְא פֹּה הִתְעַלַּלְתָּ בִּי לְעֵינֵי כֹּל?</p>

<p>קְרָא לָהֶם וְיָשׁוּבוּ,</p>

<p>יָשׁוּבוּ הֵנָה – וְאַתָּה</p>

<p>לְעֵינֵי נְעָרֶיךָ וְהַפִּילֶגֶשׁ – הַךְ,</p>

<p>הַכֵּנִי לֶחִי וְהַשְׂבִּיעֵנִי רֹק –</p>

<p>אַךְ אֱהָבֵנִי!</p>
</blockquote>

<p><strong>אמנון</strong></p>

<blockquote>
<p>פָּתַחְתִּי לָךְ הַדֶּלֶת –</p>
</blockquote>

<p><strong>תמר</strong></p>

<blockquote>
<p>לֹא אֵלֵכָה.</p>

<p>עוֹד לֹא הֶעֱבַרְתָּ יַד עַל רֹאשׁ לִי,</p>

<p>לֹא נָשַׁקְתָּ לִי –</p>
</blockquote>

<p><strong>אמנון</strong> (מתבונן בה)</p>

<blockquote>
<p><strong>לָמָּה בָאת?</strong></p>
</blockquote>

<p><strong>תמר</strong></p>

<blockquote>
<p>רְאוֹת הָאִישׁ אֲשֶׁר כֹּה יֶאֱהָבֵנִי.</p>

<p>הַאֻמְנָם כֹּה יֶאֱהָבֵנִי?</p>

<p>לָכֵן בָאתִי!</p>
</blockquote>

<p><strong>אמנון</strong></p>

<blockquote>
<p>בָּאת, עָשִׂית אֶת דְּבַר הַמֶּלֶךְ.</p>
</blockquote>

<p><strong>תמר</strong></p>

<blockquote>
<p>לֹא הִמְרִיצַנִי.</p>

<p>חָפַצְתִּי הֲלֹךְ וְהָלָכְתִּי.</p>
</blockquote>

<p><strong>אמנון</strong></p>

<blockquote>
<p>צְאִי, צְאִי!</p>

<p>בְשֵׁם אֱלֹהִים אֲשֶׁר מְנָעַנִי</p>

<p>מֵעֲשׂוֹת לָךְ זֶה הָרַע –</p>

<p>צְאִי מִזֶּה!</p>
</blockquote>

<p>(הוא סוגר את הדלת, ממהר אליה נרגש)</p>

<blockquote>
<p>רְאִי: כֹּה דַל אֲנִי,</p>

<p>אֹדֶם דָּמִי נָס וְאֵינֶנוּ –</p>

<p>אַךְ לָבִיא אֲנִי לָךְ, בַּת מַעֲכָה,</p>

<p>כֹּה אָקוּמָה, וְכֹה עָלַיִךְ אֶשְׁאַג – לָמָּה בָאת?</p>
</blockquote>

<p><strong>תמר</strong></p>

<blockquote>
<p>חָפָצְתִּי.</p>
</blockquote>

<p><strong>אמנון</strong></p>

<blockquote>
<p>חָפַצְתְּ! אֲשֶׁר אֶתְעַלֵּל בָּךְ, חָפָצְתְּ!</p>
</blockquote>

<p><strong>תמר</strong></p>

<blockquote>
<p>וּרְאוֹת אַהֲבָתֶךְ.</p>

<p>הָאַהֲבָה אֲשֶׁר בַּלַּיְלָה לִי פִילַגְשְׁךָ לָחָשָׁה.</p>
</blockquote>

<p><strong>אמנון</strong></p>

<blockquote>
<p>יָדַעַתְּ אֵיךְ אֶאֱהָבָה!</p>
</blockquote>

<p><strong>תמר</strong></p>

<blockquote>
<p>יָדַעְתִּי וּבְכָל זֹאת בָּאתִי&#8230;</p>

<p>נָעֲמָה, כֹּה נָעֲמָה אַהֲבָתְךָ לִי, בַּלַּיְלָה</p>

<p>עַל מִשְׁכָּבִי לְנֶגְדִי שִׁוִּיתִיהָ,</p>

<p>רָאִיתִי מַכְאוֹבֶיךָ, וְהוֹדֵיתִי בַעֲדָם לָךְ,</p>

<p>מְאֹד לָךְ הוֹדֵיתִי.</p>
</blockquote>

<p><strong>אמנון</strong></p>

<blockquote>
<p>הֲכֹה אָמַרְתְּ לְחָגְלָה?</p>
</blockquote>

<p><strong>תמר</strong></p>

<blockquote>
<p>לָהּ שִׁקַרְתִּי.</p>

<p>אָמַרְתִּי לָהּ כִּי אֹהַב –</p>

<p>וְאָנֹכִי רַק הוֹדֵיתִי לָךְ אֲזַי נואשת</p>

<p>אֲזַי! אֲזַי! אַךְ עַתָּה –</p>

<p>לְבֹשֶׁת מַעֲכָה אִמִּי – אֲהַבְתִּיךָ!</p>
</blockquote>

<p><strong>אמנון</strong></p>

<blockquote>
<p>קר עוֹד זֹאת חָסַרְתִּי –</p>

<p>בְהִתְגַּלּוּת לֵב אֵלַי כִּי תְדַבֵּרִי!</p>
</blockquote>

<p><strong>תמר</strong> (נרגשת, אוחזתו בזרועותיו ומורידתן מעל אזניו שהוא אוטם)</p>

<blockquote>
<p>כֵּן, בְּמוֹ־פִי, בְּפִי לְךָ הִגַּדְתִּי:</p>

<p>אֲהַבְתִּיךָ, אַמְנוֹן!</p>

<p>עֵינַיִם נוֹהוֹת לָךְ,</p>

<p>שׁוֹאֲפוֹת, וּכְפִיּוֹת הֵן עָלַי פְעוּרוֹת</p>

<p>לִבְלוֹעַ וּטְרֹף טֶרֶף. אַמְנוֹן! אַמְנוֹן!</p>

<p>נָתַתָּ בִּי עֵינֶיךָ –</p>

<p>כְּאֶבֶן הַשּׁוֹאֶבֶת כֵּן תִּדְבַּקְנָה בִּי, בַּשֵּׁגָל –</p>

<p>אֲהַבְתִיךָ!</p>

<p>אֲנִי בַת־כֶּלֶב אָנִי,</p>

<p>בַּת־כֶּלֶב שֶׁהֵרִיחָה רֵיחַ בְעָלֶיהָ,</p>

<p>וְהוּא יָדֹעַ לֹא יְדָעָהּ –</p>

<p>עַד אֲשֶׁר עָלֶיהָ עוֹרֵר שׁוֹט.</p>
</blockquote>

<p>(נופלת ומתרפסת לרגליו)</p>

<blockquote>
<p>אֲהַבְתִּיךָ!</p>
</blockquote>

<p><strong>אמנון</strong> (גוחן ומרימה בזרועותיה)</p>

<blockquote>
<p>קומִי!</p>
</blockquote>

<p><strong>תמר</strong></p>

<blockquote>
<p>לֹא כֹה עָלַי הַבִּיטָה, הַךְ אוֹ שְׁקָה –</p>

<p>רַק אַל תַּחְמוֹלָה.</p>
</blockquote>

<p><strong>אמנון</strong></p>

<blockquote>
<p>הַאִם אֲנִי חָמַלְתִּי?</p>
</blockquote>

<p><strong>תמר</strong></p>

<blockquote>
<p>חָמַלְתָּ,</p>

<p>אָמַרְתָּ לְשַׁלְּחֵנִי בְּטֶרֶם תִּשַּׁק לִי,</p>

<p>בְּטֶרֶם עָלַי תִּכְרַע – שְׁקָה לִי! עורגת</p>
</blockquote>

<p><strong>אמנון</strong> (נושק לה)</p>

<p><strong>תמר</strong></p>

<blockquote>
<p>שְׁקָה עוֹד!</p>
</blockquote>

<p><strong>אמנון</strong> (כובש פניו בין שדיה)</p>

<p><strong>תמר</strong> (הפשילה ראשה לאחוריה)</p>

<blockquote>
<p>שְׁקָה עוֹד, שְׁקָה עוֹד, מְצֵה,</p>

<p>מְצֵה הַדָּם מִקֶּרֶב –</p>

<p>עַד אִם כָּמוֹךָ אֶחֶוְרָה גַם אֲנִי.</p>
</blockquote>

<p><strong>אמנון</strong></p>

<blockquote>
<p>כָּמוֹנִי.</p>
</blockquote>

<p><strong>תמר</strong></p>

<blockquote>
<p>שְׁנֵינוּ, אֲנִי וָאָתָּה –</p>

<p>הָאָח וְהָאָחוֹת,</p>

<p>חִוְּרֵי־לֶחִי וְרַחֲבֵי־הָעֵינַיִם&#8230;</p>
</blockquote>

<p><strong>אמנון</strong></p>

<blockquote>
<p>אֲנִי וָאָתְּ, וָאָתְּ –</p>
</blockquote>

<p><strong>תמר</strong></p>

<blockquote>
<p>הַשְּׁנַיִם, אֲשֶׁר כֹּה יֶאֱהָבוּ.</p>
</blockquote>

<p>(דוחה אותו קצת, כשהיא אוחזתו בידיה ומתבוננת בו)</p>

<p><strong>אמנון</strong></p>

<blockquote>
<p>בּוֹאִי –</p>
</blockquote>

<p><strong>תמר</strong></p>

<blockquote>
<p>לְאָן? לְאָן?&#8230; בְּלַחַשׁ לִי אֱמֹר, לְאָן?</p>

<p>לְחֹש, כִּלְחֹש הַבַּעַל עִם חֲצוֹת אֶל אֵשֶׁת־חֵיק – לְאָן?</p>
</blockquote>

<p><strong>אמנון</strong></p>

<blockquote>
<p>בּוֹאִי, שִׁכְבִי עִמִּי, אֲחוֹתִי –</p>
</blockquote>

<p><strong>תמר</strong></p>

<blockquote>
<p>זֹאת לֹא זֹאת!</p>

<p>חָפַצְתִּי שְׁמוֹעַ זֹאת וְאִם יָגֹרְתִּי.</p>

<p>אַל אָחִי, אַל –</p>
</blockquote>

<p><strong>אמנון</strong></p>

<blockquote>
<p>בּוֹאִי –</p>
</blockquote>

<p><strong>תמר</strong></p>

<blockquote>
<p>אַל, אַל&#8230; הַלַּיְלָה</p>

<p>כִּי בַלָּט גִשַּׁשְׁתִּי אֶל מִטַּת הַפִּילֶגֶשׁ,</p>

<p>חִבַּקְתִּיהָ וְהִשְׁתוֹמַמְתִּי לָךְ:</p>

<p>מַדּוּעַ כֹּה יֶאֱהָבֵנִי אַמְנוֹן?</p>

<p>וְלֹא רָאַנִי עוֹד, וְטֶרֶם יְדָעָנִי&#8230;</p>

<p>לוחשת הוּא אַךְ אֵלַי יִקְרָב! יִדְבַּק בִּי,</p>

<p>וְרֵיחַ בְּשָׂרִי עִם לַיְלָה כִּי יָרִיחַ –</p>

<p>וַתִּצְחַק חָגְלָה.</p>
</blockquote>

<p>(בפחד פתאֹם)</p>

<blockquote>
<p>לָמָּה צָחֲקָה חָגְלָה?</p>
</blockquote>

<p><strong>אמנון</strong> בּוֹאִי, בּוֹאִי –</p>

<p><strong>תמר</strong> מתוך פחדים לָמָּה צָחֲקָה חָגְלָה?</p>

<p><strong>אמנון</strong> בּוֹאִי־נָא אֲחוֹתִי –</p>

<p><strong>תמר</strong></p>

<blockquote>
<p>יָרֵאתִי&#8230;</p>

<p>בַּקְּשֵׁנִי עוֹד – חָפַצְתִּי שְׁמוֹעַ עוֹד וִירֹא, וִירֹא.</p>

<p>קְרָאַנִי פַחַד אַמְנוֹן, פַּחַד זָר כֹּה זָר,</p>

<p>לֹא יְדַעְתִּיהוּ עוֹד עַד כֹּה – בַּקְּשֵׁנִי עוֹד –</p>
</blockquote>

<p><strong>אמנון</strong></p>

<blockquote>
<p>בּוֹאִי!</p>
</blockquote>

<p><strong>תמר</strong> (פורצת, הפחד הוברר לה)</p>

<blockquote>
<p>אוֹיָה לִי! גַם אֲנִי עָלֶיךָ עוֹד אֶמָאֵס,</p>

<p>אַחֲרֵי כֵן&#8230;</p>
</blockquote>

<p>(בהתעוררות)</p>

<blockquote>
<p>פְּתַח לִי וְאֵצֵאָה!</p>
</blockquote>

<p>(מתבוננת אליו)</p>

<blockquote>
<p>זִיק אַהֲבָה אֵלַי כָל עוֹד לֹא כָּבָה בָךְ&#8230;</p>
</blockquote>

<p><strong>אמנון</strong></p>

<blockquote>
<p>לֹא, לֹא כָבָה.</p>
</blockquote>

<p><strong>תמר</strong></p>

<blockquote>
<p>עַל כֵּן גָּרְשֵׁנִי,</p>

<p>גָרְשֵׁנִי עַתָּה וְאַל נָא תְגָרְשֵׁנִי אַחֲרֵי כֵן&#8230;</p>
</blockquote>

<p>(כאל חלום רחוק)</p>

<blockquote>
<p>הוֹי, מִי יִתְּנֵנִי עַתָּה מֵעֵבֶר זֹאת הַדֶּלֶת!</p>
</blockquote>

<p><strong>אמנון</strong> ממהר אל המסך ומפשילו לרווחה משנֵי עבריו</p>

<blockquote>
<p>נִחַמְתְּ כִּי בָאת אֵלַי. נִחַמְתְּ! נִחַמְתְּ!</p>
</blockquote>

<p><strong>תמר</strong></p>

<blockquote>
<p>לֹא נִחָמְתִּי.</p>

<p>רֵיקָם בָּאתִי אֵלֶיךָ, אָחִי,</p>

<p>לֹא אֲהַבְתִּיךָ בְּבוֹאִי –</p>

<p>וּמְלֵאָה הִנְּנִי הוֹלֶכֶת מֵעִמֶּךָ –</p>

<p>כִּי אֲהַבְתִּיךָ. שַׁלְּחֵנִי, בֶּן־הַמֶּלֶךְ.</p>
</blockquote>

<p><strong>אמנון</strong> (בפתח התא)</p>

<blockquote>
<p>הֵנָּה, הֵנָּה, עָשִׂית הַבִּרְיָה לִי –</p>
</blockquote>

<p><strong>תמר</strong> (תוהה, במבט לא ברור, לעבר האח)</p>

<blockquote>
<p>הַלְּבִיבוֹת – לְבִיבוֹת לְךָ עָשִׂיתִי –</p>
</blockquote>

<p><strong>אמנון</strong></p>

<blockquote>
<p>עָשִׂיתְ, עָשִׂיתְ, עָשִׂיתְ!</p>
</blockquote>

<p><strong>תמר</strong></p>

<blockquote>
<p>אֲנִי הַבָּצֵק לַשְׁתִּי.</p>
</blockquote>

<p><strong>אמנון</strong></p>

<blockquote>
<p>גַּם לַשְׁתְּ וְגַם לִבַּבְתְּ!</p>

<p>אֵל אֶצְבְּעוֹת יָדַיִךְ, הֵן לִבֵּבוּ –</p>
</blockquote>

<p><strong>תמר</strong> (נוטלת את המַשרֵת ומושיטתן לו)</p>

<blockquote>
<p>הִנֵּה הֵן הַלְּבִיבוֹת –</p>
</blockquote>

<p><strong>אמנון</strong></p>

<blockquote>
<p>לֹא, לֹא, רַק פֹּה עַל הַיָּצוּע הַבְרִיאִינִי –</p>
</blockquote>

<p>(מעל יצועו)</p>

<blockquote>
<p>הֲטֶרֶם תֵּדְעִי כִי חָלִיתִי,</p>

<p>חָלִיתִי, הָהּ, חָלִיתִי.</p>
</blockquote>

<p><strong>תמר</strong> (הולכת כמו מתוך חלום, ניגשת עם המַשרֵת אל יצועו,
מתבוננת נבוכה אל הַבִּריָה, תמהה)</p>

<blockquote>
<p>שְׁתַּיִם לְךָ עָשִׂיתִי – מַדּוּעַ יֵשׁ פֹּה שָׁלֹש?</p>
</blockquote>

<p><strong>אמנון</strong> (מתרגז ונבוך כאחד)</p>

<blockquote>
<p>שָׁלֹש! שָׁלֹש! שׁלֹש לֹא חָפָצְתִּי,</p>

<p>חָפַצְתִּי שְׁתַּיִם.</p>
</blockquote>

<p><strong>תמר</strong></p>

<blockquote>
<p>הַשֶּׁמֶשׁ טֶרֶם עָלָה בְּלַבְּבִי אוֹתָנָה,</p>

<p>וְעַתָּה כֹה יָאִיר –</p>
</blockquote>

<p>(בקול פחדים)</p>

<blockquote>
<p>לְעֵין הַשֶּׁמֶשׁ, לְעֵין הַשֶּׁמֶשׁ, אַמְנוֹן!</p>
</blockquote>

<p><strong>אמנון</strong> (ממהר אל המסך)</p>

<blockquote>
<p>אֶת אוֹר הַיּוֹם עָלַיִךְ כֹּה אַקְדִירָה –</p>
</blockquote>

<p>(מושך בשני עברי המסך, ראשו עדַיין במבוא המסך)</p>

<blockquote>
<p>נָשַׁפְתִּי בוֹ בַשֶּׁמֶשׁ וְאֵינֶנּוּ.</p>
</blockquote>

<p>(נעלם אחורי המסך, נֶפץ כלי־חרס נשמע אחורי המסך)</p>

<p><strong>תמר</strong> (מתפרצת מבֵינות המסַכים אל תוך החדר)</p>

<blockquote>
<p>רַק פֹּה, רַק פֹּה! הוֹי, שֶׁמֶשׁ אוֹר, הוֹשִׁיעָה!</p>
</blockquote>

<p><strong>אמנון</strong> (אחריה, הקצף יז מפיו, ידיו שלוחות אליה לתָפשה)</p>

<blockquote>
<p>רַק שָׁם, עַל הַיָּצוּעַ!</p>

<p>כֹּה זָמַמְתִּי כָל הַלַּיְלָה לָךְ עֲשׂוֹת</p>
</blockquote>

<p>(אוחז בה)</p>

<blockquote>
<p>בָּרַחַתְּ מֶנִּי!</p>
</blockquote>

<p><strong>תמר</strong></p>

<blockquote>
<p>חֲמֻדּוֹת אַתָּה לִי – עַל כֵּן אֲנִי בוֹרַחַת.</p>

<p>אֶת נְעָרֶיךָ קְרָא –</p>

<p>הֵמָּה, הֵמָּה&#8230; יִכְרְעוּ הֵם עָלַי וְלֹא אָתָּה,</p>

<p>חִמַּדְתִּיךָ, אָחִי.</p>
</blockquote>

<p><strong>אמנון</strong> לָהֶם! לָהֶם! לָהֶם רַגְלַיִךְ תְּפַשְּׂקִי.</p>

<p>(מושכה בשערותיה)</p>

<p><strong>תמר</strong> (דוחפתו מעליה)</p>

<blockquote>
<p>לָהֶם! אֲנִי פִילֶגֶשׁ אֶהְיֶה לָהֶם,</p>

<p>לְכָל אִישׁ וָאִישׁ אִם זָר לִי יֶהִי.</p>

<p>אַךְ אַל נָא יִהְיֶה זֶה הָאִישׁ אֲשֶׁר אָהָבְתִּי.</p>
</blockquote>

<p><strong>אמנון</strong> (מתבונן אל חָפני ידיו)</p>

<blockquote>
<p>שַׂעֲרוֹתַיִךְ הֵן – זֶה מְעַט, זֶה מְעָט –</p>
</blockquote>

<p>(נמשך אליה)</p>

<blockquote>
<p>חָפַצְתִּי כֹּל.</p>
</blockquote>

<p><strong>תמר</strong> (נסוגה לאחוריה)</p>

<blockquote>
<p>אָנֹכִי אִם בַּשְּׁבִי אֶפֹּלָה – וְאִם שׁוֹבִי יַחְשֹׁק בִּי, כָּמוֹךָ אָתָּה,</p>

<p>וְאִם יִמְכְּרֵנִי שׁוֹבִי –</p>

<p>אָנֹכִי מָה? אַחֲרִישָׁה.</p>

<p>הַפִּילֶגֶשׁ מַה כִּי תָרִים קוֹל?</p>
</blockquote>

<p><strong>אמנון</strong> (נזכר בדבר רחוק)</p>

<blockquote>
<p>&#8220;לָמָה כֹה תִבְכֶּינָה הַפִּילַגְשִׁים?&#8221;</p>
</blockquote>

<p><strong>תמר</strong></p>

<blockquote>
<p>לֹא הֵן, לֹא הֵן!</p>

<p>לֹא תִבְכֶּינָה, כִי לֹא תֶאֱהַבְנָה</p>
</blockquote>

<p>(נופלת על צוארו)</p>

<blockquote>
<p>אֲנִי עָלֶיךָ אֵבְךְּ,</p>

<p>לַיְלָה לָיְלָה חֶרֶשׁ תֵּבְךְּ עָלֶיךָ תָּמָר.</p>
</blockquote>

<p><strong>אמנון</strong> (כהֵד מרחוק)</p>

<blockquote>
<p>לָמָּה תִבְכִּי?</p>
</blockquote>

<p><strong>תמר</strong></p>

<blockquote>
<p>שְׁאַל אֶת הַפִּילֶגֶשׁ הָאוֹהֶבֶת –</p>

<p>אֲנִי בִּבְכִי אָמֵרָה.</p>
</blockquote>

<p><strong>אמנון</strong></p>

<blockquote>
<p>לָמָּה זֶה בִּבְכִי תָמֵרִי?</p>
</blockquote>

<p><strong>תמר</strong></p>

<blockquote>
<p>אֲנִי בְאָהֳבִי –</p>
</blockquote>

<blockquote>
<p>הֱיוֹת חָפַצְתִּי גְּבֶרֶת בְּבֵית אַמְנוֹן.</p>
</blockquote>

<p><strong>אמנון</strong></p>

<p>לֹא אֶהֱיֶה מֶלֶךְ.</p>

<p><strong>תמר</strong> (מושכת בו ועוצרתו אִתה)</p>

<blockquote>
<p>אַל נָא תִּהְיֶה מֶלֶךְ,</p>

<p>הוֹי אַמְנוֹן, אַמְנוֹן!</p>
</blockquote>

<p><strong>אמנון</strong> (כובש את פניו בחֵיקה)</p>

<p><strong>תמר</strong></p>

<p>אַל־נָא תִמְלוֹךְ.</p>

<p>(מסלסלתו)</p>

<blockquote>
<p>אֲנִי לֹא מְלֹךְ חָפָצְתִּי,</p>

<p>הֱיוֹת רַק אֵשֶׁת נְעוּרֶיךָ – זֹאת חָפָצְתִּי!</p>

<p>דַבֶּר־נָא אֶל הַמֶּלֶךְ, לֹא</p>

<p>יִמְנָעֵנִי הֵן מִמֶּךָּ –</p>

<p>יְבָרְכֵנוּ –</p>

<p>אֲנַחְנוּ נִבְנֶה לָנוּ בַיִת בְיִשְׂרָאֵל,</p>

<p>בָּעֵמֶק נְקִימֵהוּ אוֹ בָהָר.</p>

<p>לֹא תִהְיֶה מֶלֶךְ, אֲנִי לָךְ אֶקְרָא: מֶלֶךְ!</p>

<p>וְאִם כְּמֶלֶךְ קְצוֹף תְּבַקְּשָׁה וְעֶבֶד אָיִן –</p>

<p>עָלַי עָלַי קִלְלָתֶךָ.</p>

<p>אֵין רַע, אֵין רַע. כִּי יֶהֱמוּ רַחֲמֶיךָ –</p>

<p>וְעֶבֶד אָיִן אֲשֶׁר תְּרַחֲמֶנוּ, עָלַי, עָלָי</p>

<p>אָז יֶהֱמוּ רַחֲמֶיךָ.</p>
</blockquote>

<p><strong>אמנון</strong></p>

<p>(מרים את ראשו, מתבונן בה כמתוך שינה)</p>

<blockquote>
<p>לֹא שָׁמָעְתִּי. מָה?</p>
</blockquote>

<p><strong>תמר</strong></p>

<blockquote>
<p>הִתְחַנַּנְתִּי לָךְ.</p>
</blockquote>

<p><strong>אמנון</strong></p>

<blockquote>
<p>רֵיחַ הוּא אֲשֶׁר כֹּה עֲבָרַנִי.</p>

<p>שָׁדַיִךְ הֵם אוֹ תַּמְרוּקַיִךְ?</p>
</blockquote>

<p>(שולב זרועותיו סביב גיזרתה)</p>

<blockquote>
<p>כֹּה אֲחַזְתִּיךְ וְלֹא אֶרֶף –</p>
</blockquote>

<p><strong>תמר</strong> (מתאמצת להינתק ממנו, אך לשוא)</p>

<blockquote>
<p>אַל, אָחִי, אַל תְּעַנֵּנִי.</p>

<p>נואשת אָן אוֹלִיךְ אַחֲרֵי־כֵן</p>

<p>אֶת אַהֲבָתִי וְאֶת חֶרְפָּתִי יָחַד?</p>
</blockquote>

<p><strong>אמנון</strong></p>

<blockquote>
<p>כֹּה אֲחַזְתִּיךְ וַהֲרִימוֹתִיךְ אֶל עָל,</p>
</blockquote>

<blockquote>
<p>אֶל עָל!</p>
</blockquote>

<p>(מרימהּ)</p>

<p>**תמר</p>

<blockquote>
<p>וְתַשְׁלִיכֵנִי!</p>
</blockquote>

<p><strong>אמנון</strong></p>

<blockquote>
<p>שָׁם, שָׁם! אֵין שָׁמָּה אִישׁ</p>

<p>וְאַלְפֵי פֶּה יִקְרְאוּנִי שָׁמָּה!</p>
</blockquote>

<p>(נושאה על זרועותיו)</p>

<p><strong>תמר</strong> (סופקת כף, מורטת שערותיה על זרועותיו ונעלמת אתו אל אחורי המסך)</p>

<p><strong>חגלה</strong> (מתפרצת נרגשה מן החדר הסמוך)</p>

<p><strong>חושי</strong> (בא אחריה, חָרֵד כולו, מזהיר בה)</p>

<blockquote>
<p>חָגְלָה! חָגְלָה!</p>
</blockquote>

<p><strong>חגלה</strong></p>

<blockquote>
<p>קְרָא לָהֶם וְיָבוֹאוּ!</p>
</blockquote>

<p>(סופקת כף)</p>

<p><strong>חושי</strong></p>

<blockquote>
<p>דּוֹמִי. לָמָּה כַף תִּסְפֹּקִי?</p>
</blockquote>

<p><strong>חגלה</strong></p>

<blockquote>
<p>קְרָא לָהֶם, פְּתַח בְּרִיחַ וּדְלָתָיִם,</p>

<p>יָבוֹאוּ, יָרִימוּ קוֹל פֹּה יַחַד.</p>
</blockquote>

<p><strong>חושי</strong></p>

<blockquote>
<p>דּוֹמִי, בַת, מַה־לָּךְ כִּי צָעָקְתְּ?</p>
</blockquote>

<p><strong>חגלה</strong></p>

<blockquote>
<p>הוּא יַהַרְגֶנָּה!</p>
</blockquote>

<p><strong>חושי</strong></p>

<blockquote>
<p>לֹא יַהַרְגֶנָּה. וְאִם אוֹתָךְ הָרָג?</p>
</blockquote>

<p><strong>חגלה</strong></p>

<blockquote>
<p>אֲנִי בַּת עֶבֶד אָנִי, חוּשַׁי עָבֶד!</p>
</blockquote>

<p><strong>חושי</strong></p>

<blockquote>
<p>בַּת־עֶבֶד כְבַת־מֶלֶך – הֶבְדֵל אָיִן.</p>

<p>מָסַךְ הַתָּא הַזֶה כֹּה הוּרַד גַּם עָלָיִךְ.</p>

<p>וְאָנֹכִי פֹּה עָמַדְתִּי וְלֹא צָעַקְתִּי.</p>

<p>הֶבְדֵל אָיִן –</p>

<p>הִיא אוּלַי לוֹ יוֹלֶדֶת? וְיוּכַל הֱיוֹת</p>

<p>אֲשֶׁר לֹא תֵלֵד לוֹ כָמוֹךְ.</p>
</blockquote>

<p><strong>חגלה</strong></p>

<blockquote>
<p>הֶרֶף!</p>

<p>אֲנִי בַּת־עֶבֶד אָנִי, חוּשַׁי עֶבֶד.</p>

<p>וְאִי לְזֹאת יְלָדַתְנִי אִמִּי.</p>

<p>מִיַּד אֶל יַד נִתֶּנֶת, מִגֶּבֶר אֱלֵי גָבֶר.</p>

<p>תְּמוֹל בֶּן הַמֶּלֶךְ, וְהַיֹוֹם, הַיֹוֹם – אֲבוֹי!</p>

<p>מִי מִלֵּל לִי – יוֹנָדָב&#8230;</p>

<p>אֶת אֲשֶׁר שָׂנֵאתִי בָא לִי!</p>
</blockquote>

<p><strong>חושי</strong></p>

<blockquote>
<p>חָגְלָה!</p>
</blockquote>

<p>(מושכה אליו ומערים לה באזניה)</p>

<blockquote>
<p>יָדַעְתִּי אֶת יוֹנָדָב כִּי תִשְׂנְאִיהוּ,</p>

<p>דַבְּרִי נָא אֶל בֶּן־הַמֶּלֶךְ</p>

<p>וְיִתֵּן לָךְ את נַעֲרוֹ יְפֵה־הֶעָיִן.</p>

<p>הֲרָאִית אֶת שֶׁבַע?</p>
</blockquote>

<p><strong>חגלה</strong></p>

<blockquote>
<p>מַה־לִּי וָלוֹ?</p>
</blockquote>

<p><strong>חושי</strong></p>

<blockquote>
<p>שֶׁבַע, שֶׁבַע הוּא&#8230; כָמוֹנִי</p>

<p>שָׂנֵא הוּא אֶת דָּוִד.</p>

<p>אַךְ אֲבוֹי –</p>

<p>לֵב הַנַּעַר הוּא בְאָבֵל בֵּית־הַמַּעֲכָה.</p>
</blockquote>

<p><strong>חגלה</strong></p>

<blockquote>
<p>יֵלֵךְ לוֹ – לְאָבֵל בֵּית־הַמַּעֲכָה.</p>
</blockquote>

<p><strong>חושי</strong> (נעצב)</p>

<blockquote>
<p>שָם יֵלֵךְ&#8230;</p>
</blockquote>

<p>(נאנח)</p>

<blockquote>
<p>אֶת זֶה הָעֶלֶם לָךְ חָפַצְתִּי תֵּת.</p>
</blockquote>

<p><strong>חגלה</strong> (מתפנקת לפני העבד, אביה, מתוך צחוק מר)</p>

<blockquote>
<p>וַאֲנִי לֹא אֶחְפֹּץ בּוֹ!</p>

<p>אֶת בֶּן־הַמֶּלֶךְ, אָבִי,</p>

<p>אֶת בֶּן־הַמֶּלֶךְ תְּנָה לִי,</p>

<p>כִּי בוֹ בָחָרְתִּי.</p>
</blockquote>

<p><strong>חושי</strong></p>

<blockquote>
<p>שֶׁבַע טוֹב מִמֶּנּוּ.</p>
</blockquote>

<p><strong>חגלה</strong></p>

<blockquote>
<p>אֲנִי פִילֶגֶשׁ, וְאִם נִדַּחַת,</p>

<p>אֶהְיֶה לְאַמְנוֹן,</p>

<p>וְלֹא עֲקֶרֶת בַּיִת בְּבֵית שֶׁבַע –</p>

<p>אַמְנוֹן אֲכָלַנִי.</p>
</blockquote>

<p><strong>חושי</strong></p>

<blockquote>
<p>כַּאֲשֶׁר אֶת אִמֵּךְ אָכַל דָּוִד.</p>
</blockquote>

<p><strong>חגלה</strong> (בידה אל המסך)</p>

<blockquote>
<p>הוּא כָאֵל אֲשֶׁר יַקְרִיבוּ לוֹ.</p>

<p>אָנֹכִי עוֹלָה לוֹ הִקְרַבְתִּי עַל מִזְבֵּחַ.</p>
</blockquote>

<p><strong>חושי</strong></p>

<blockquote>
<p>וְלָמָּה כֹה תִּשְׁתּוֹחֲחִי עָלֶיהָ?</p>
</blockquote>

<p>(רומז בידו אל המסך)</p>

<p><strong>חגלה</strong></p>

<blockquote>
<p>הִיא שָׁם! הִיא שָׁם!&#8230; הָרַכָּה</p>

<p>וְהַמְעֻנָּגָה&#8230;</p>

<p>הֲנִשְׁמְעָה עוֹד כָּזֹאת – אֶת בַּת הַמֶּלֶךְ!</p>

<p>הָבוּ אֵשׁ! בָּאֵשׁ מִי</p>

<p>יְשַׁלֵּחַ עַתָּה אֶת בֵּית אַמְנוֹן.</p>
</blockquote>

<p><strong>חושי</strong></p>

<blockquote>
<p>הָאֵשׁ בּוֹעֶרֶת – אַל נְכַבֶּנָּה.</p>
</blockquote>

<p><strong>חגלה</strong></p>

<blockquote>
<p>הוּא יַהַרְגֶנָּה!</p>
</blockquote>

<p><strong>חושי</strong></p>

<blockquote>
<p>דּוֹמִי!</p>
</blockquote>

<p><strong>אמנון</strong> (בו ברגע מַפשלת ידו מבפנים את חצי המסך מעבר ימין. פניו אינם נראים, רק אחוריו, רק קדקדו מאחוריו כשהוא מופשל כאדם הנבעת ממראה עיניו הַחֲלוֹם! מחזיר פניו, מבטו נתקל בחושי)</p>

<blockquote>
<p>הַחֲלוֹם! הַחֲלוֹם! חֲלוֹם הַמָּוֶת שֶׁחָלַמְתִּי –</p>

<p>הִיא מֵתָה שָׁם!</p>
</blockquote>

<p><strong>חגלה</strong> (סופקת כף בפינת האולם, מתיַפַּחת חרש)</p>

<p><strong>אמנון</strong></p>

<blockquote>
<p>לֵךְ גַע בָּהּ, גַע בָּהּ!</p>
</blockquote>

<p><strong>חושי</strong> (אומר ללכת)</p>

<p><strong>אמנון</strong> (עוצר בעדו)</p>

<blockquote>
<p>עֲמֹד!</p>

<p>אַתּ, חָגְלָה, בָּרִאשׁוֹנָה לְכִי וְכַסִּי מַעֲרוּמֶיהָ.</p>
</blockquote>

<p><strong>חגלה</strong> (באה אל תָא יצועו)</p>

<p><strong>אמנון</strong> (אל חושי, נרגש)</p>

<blockquote>
<p>הֵן הוּא הַחֲלוֹם אֲשֶׁר חָלָמְתִּי –</p>

<p>&quot;אֲחוֹתִי קָרָה הָיְתָה,</p>

<p>אָחַזְתִּי בָּהּ, חָפַצְתִּי לַהֲנִיעָהּ –</p>

<p>הִיא הָיְתָה קָרָה!&quot;</p>
</blockquote>

<p><strong>חגלה</strong> (חוזרת חיורַת־פנים, ברדתה מעל המעלה היחידה היא חגה. קרסוליה מועדות והיא חושבת לנפול.)</p>

<p><strong>חושי</strong> (תומך בה בעוד זמן)</p>

<p><strong>אמנון</strong></p>

<blockquote>
<p>מַה תָּמָר? תָּמָר מָה?</p>

<p>הַגִּידִי לִי מַה תָּמָר?</p>
</blockquote>

<p><strong>חגלה</strong> (נשענת ברפיונה על שכם אביה)</p>

<blockquote>
<p>הִיא צוֹחָקֶת.</p>
</blockquote>

<p><strong>אמנון</strong> צוֹחָקֶת!</p>

<p>(מפשיל את המסך כולו והנה תמר יושבת על יצועו.)</p>

<p>(מרחוק כיָרא לגשת אליה )</p>

<blockquote>
<p>קוּמִי וְלֵכִי, לֵכִי, לֵכִי!</p>
</blockquote>

<p><strong>חגלה</strong> (ידיה על ראשה, נסה לחדר הסמוך)</p>

<p><strong>חושי</strong> (נגרר אחריה)</p>

<p><strong>תמר</strong> (קמה מעל המיטה, יורדת ובאה אל תוך החדר)</p>

<p><strong>אמנון</strong> (סר הצדה)</p>

<p><strong>תמר</strong></p>

<blockquote>
<p>מִי עָמָד שָׁם עָלַי זֶה עָתָּה?</p>

<p>מִי כִּסָּנִי?</p>
</blockquote>

<p><strong>אמנון</strong></p>

<blockquote>
<p>חָגְלָה.</p>
</blockquote>

<p><strong>תמר</strong> (מכסָה פניה)</p>

<blockquote>
<p>הִיא, הִיא&#8230; צָרָתִי&#8230;</p>

<p>אָמַרְתִּי: אַתָּה הוּא! אֲנִי לְךָ צָחָקְתִּי.</p>
</blockquote>

<p><strong>אמנון</strong></p>

<blockquote>
<p>צָחַקְתְּ, צָחַקְתְּ! מֵתָה וְצוֹחָקֶת.</p>
</blockquote>

<p><strong>תמר</strong></p>

<blockquote>
<p>אַמְנוֹן!</p>
</blockquote>

<p>(רצה אליו)</p>

<blockquote>
<p>אִם אָח לִי אַמְנוֹן?</p>

<p>לֹא אָח, לֹא אָח, רַק בַּעַל!</p>

<p>אוֹ שְׁנַיִם אַתָּה לִי: אָח וּבַעַל יַחַד.</p>

<p>עַל כֵּן חָזַקְתָּ מֶנִּי, כְּבַשְׁתַּנִי וַאֲכַלְתַּנִי,</p>

<p>אֲכַלְתַּנִי, אַמְנוֹן!</p>
</blockquote>

<p><strong>אמנון</strong></p>

<blockquote>
<p>אָכַלְתִּי וַהֲקֵאוֹתִי,</p>

<p>מִזֶּבַח מֵת אָכָלתִּי.</p>
</blockquote>

<p><strong>תמר</strong> (ידיה על ראשה)</p>

<blockquote>
<p>הַס!</p>
</blockquote>

<p>(רצה ופורשת את המסך על־פני פתח התא)</p>

<blockquote>
<p>לֹא נָפַל דָּבָר עוֹד, לֹא הָיָה עוֹד מְאוּמָה.</p>
</blockquote>

<p>(נבוכה)</p>

<blockquote>
<p>בּוֹאָה, בוֹאָה, שִׁכְבָה עִמָּדִי, אָחִי!</p>

<p>עַל כָּתֵף נְשָׂאתַנִי,</p>

<p>לָמָּה זֶה עַל כָּתֵף נְשָׂאתַנִי?</p>

<p>מֶה עָשִׂיתָ לִי?</p>
</blockquote>

<p>(רוצה לזכור רחוקות)</p>

<blockquote>
<p>שָׁכַחְתִּי! שָׁכַחְתִּי! שָׁכָחְתִּי!</p>

<p>אָמַרְתִּי: עָגֹב תַּעֲגֹב עָלָי,</p>

<p>לְמִשְׁכָּב דּוֹדִים עַל כַּפַּיִם תִשָּׂאֵנִי –</p>

<p>וְלֹא עָשִׂיתָ לִי מְאוּמָה.</p>
</blockquote>

<p><strong>אמנון</strong></p>

<blockquote>
<p>הֲקֵאוֹתִיךָ! <a href="#fn:21" id="fnref:21" title="see footnote" class="footnote"><sup>21</sup></a></p>

<p>אֶל אַחֲרַי פֹה עֲמֹדִי,</p>

<p>וְאֶפְקַח הָעֵינַיִם לִרְאוֹת אוֹר –</p>
</blockquote>

<p>(סר, מַפנה אליה עָרפו, פניו כלפי הצוֹהַר)</p>

<blockquote>
<p>מְעַט הָאוֹר אֲשֶׁר הַשֶּׁמֶשׁ לִי שׁוֹלַח,</p>

<p>יְנַסֶּה שְׂחוֹק וְלֹא יוּכַל.</p>

<p>עַל פְּנֵי מַרְבַדַּי אֲשֶׁר קָדָרוּ –</p>

<p>כֹה אָהָבְתִּי.</p>
</blockquote>

<p><strong>תמר</strong></p>

<blockquote>
<p>אַמְנוֹן!</p>
</blockquote>

<p><strong>אמנון</strong> (אוטם רגע את אוזניו)</p>

<blockquote>
<p>גַּם לֹא הַקּוֹל!</p>

<p>גַּם אֶת הַקּוֹל לֹא אוּכַל שְׁמוֹעַ –</p>

<p>שְׂבַעְתִּיךְ!</p>
</blockquote>

<p>(אוטם אוזניו רגע, הופך אליה פתאום את פניו)</p>

<blockquote>
<p>לָמָּה רִמִּיתִנִּי?!</p>

<p>אֵל הָעֵינַיִם – לֹא הֵן אֲשֶׁר עָרַגְתִּי –</p>

<p>רַק זֹאת הַתַּעֲלוּמָה,</p>

<p>אֲשֶׁר מִתַּחַת קְרוּם עֵינַיךְ לִי הֵצִיצָה,</p>

<p>הִיא, הִיא אֲשֶׁר בְּנִיד וּבְנִיעַ עַפְעַפַּיִךְ,</p>

<p>בְּצֵל שַׂעֲרוֹתַיִךְ וּבְזִיז שָׁדַיִךְ כֹּה רְטֵּטָה –</p>

<p>הִיא הַתַּעֲלוּמָה הוֹלִיכַתְנִי שׁוֹלָל!</p>

<p>הָיָה בָךְ דְּבַר־מָה אֲשֶׁר בָּךְ אַיִן. בהתעוררות</p>

<p>אַתְּ מַעְיַן סֵתֶר עָמֹק מִנִי יַם הָיִית –</p>

<p>אָנֹכִי בָךְ חָתַרְתִּי עַד הַיְסוֹד,</p>

<p>אָנֹכִי עַל יְצוּעִי חֲקַרְתִּיךְ,</p>

<p>שִׁבַּרְתִּי כָּל דְּלָתַיִךְ, אַתּ הַמְבֻקָּעָה! צועק</p>

<p>אַתְּ נוֹדֶפֶת!</p>
</blockquote>

<p><strong>תמר</strong></p>

<blockquote>
<p>אֵל אֱלֹהִים!</p>
</blockquote>

<p>(מכסה בבָשתה את פניה במחלפותיה
ומנערתן מעל פניה פתאום נוֹדֶפֶת – כאשמה וכמפייסת אותו)</p>

<blockquote>
<p>הַס, אַמְנוֹן, הַס,</p>

<p>יְהִי נָא זֶה סוֹד כָּמוּס,</p>

<p>אַל נָא בַּחוּץ תוֹצִיאוֹ וְאַל</p>

<p>יִוָּדַע דָּבָר זֶה לְאִישׁ,</p>
</blockquote>

<p>(נדכאה מאוד)</p>

<blockquote>
<p>גַּם לֹא לְמַעֲכָה אִמִּי יְלָדַתְנִי –</p>

<p>מִתְבּוֹשֶׁשֶׁת אָנִי&#8230;</p>
</blockquote>

<p><strong>אמנון</strong></p>

<blockquote>
<p>סוּרִי!</p>
</blockquote>

<p><strong>תמר</strong></p>

<blockquote>
<p>אוֹיָה לִי, אָנֹכִי לֹא יָדַעְתִּי&#8230;</p>

<p>מַדּוּעַ לִי לֹא אָמְרָה חָגְלָה?</p>

<p>מַדּוּעַ זֶה לֹא גִלְּתָה אֶת אָזְנֶיךָ?</p>

<p>הֵן הִיא יָדָעָה!</p>

<p>הֵן הִיא כָּמוֹךָ אִמְּצַתְנִי אֱלֵי לֵב</p>

<p>וְכָמוֹךָ דּוֹם עָלַי כָרָעָה.</p>

<p>לֵילוֹת שְׁנַיִם&#8230;</p>

<p>הֵן כָּל אֲשֶׁר בַּלַּיְלָה סִפְּרָה עִמִּי עַל אֲמִינוֹן</p>

<p>כֹּה נֶאֱמָנוּ, כֹּה נֶאֱמָנוּ.</p>

<p>שָׁמַיִם, אָמְרָה לִי, יִגָּלוּ נִכְחִי –</p>

<p>וַאֲנִי בְשָׁכְבִי תַחְתֶּיךָ,</p>

<p>נָשָׂאתִי אָמְנָם עֵינַי הַשָּׁמַיְמָה,</p>

<p>וְאֶל כּוֹכָבֶיךָ, אֲשֶׁר בָּם הָקְבָּעוּ.</p>

<p>מתרגשת שֶׁקֶר, שֶׁקֶר!</p>

<p>רַק תּוֹאֲנָה עָלַי תְבַקֵּשָׁה,</p>

<p>לובשת גיאוּת כַּתַּפּוּחַ כֵּן נָתַתִּי רֵיחִי עַל יְצוּעָךְ –</p>

<p>בֶּן־בְּלִיַּעַל אָתָּה!</p>
</blockquote>

<p><strong>אמנון</strong></p>

<blockquote>
<p>חוּשָׁי!</p>
</blockquote>

<p><strong>תמר</strong></p>

<blockquote>
<p>לָמָּה לְךָ הָעֶבֶד?</p>
</blockquote>

<p><strong>אמנון</strong></p>

<blockquote>
<p>הוּא אֶת הַדֶּלֶת יִפְתַּח לָךְ הַחוּצָה.</p>
</blockquote>

<p><strong>תמר</strong></p>

<blockquote>
<p>תְּשַׁלְּחֵנִי!</p>
</blockquote>

<p><strong>אמנון</strong></p>

<blockquote>
<p>צְאִי! צְאִי!</p>
</blockquote>

<blockquote>
<p>לֹא זֵכֶר יִהְיֶה לָךְ פֹּה!</p>

<p>כָּל אֶבֶן פֹּה אֲשֶׁר הִצַגְתְּ עָלֶיהָ כַּף רַגְלַיִךְ –</p>

<p>אֶעֱקוֹרָה.</p>

<p>אֶת הַיָּצוּעַ עִם הַשֵּׁשׁ וְהַבַּד וְהַמֶּשִׁי,</p>

<p>אֲשֶׁר עָלִית, בָּאֵשׁ אַשְׁלִיכָה –</p>

<p>הִתְבּוֹסַסְתְּ שָׁם בְּדָמַיִךְ – בָּאֵשׁ! בָּאֵשׁ!</p>

<p>שְׂנֵאתִיךְ מֵאָז,</p>

<p>אַךְ לֹא צָדַקְתִּי כִּי שָׂנֵאתִי לָךְ עַד עָתָּה</p>

<p>וַעַתָּה אֶצְדָּק.</p>

<p>הָאִשָּׁה כִּי יְדָעָהּ גֶבֶר</p>

<p>הוּא אַחֲרֵי כֵן בְּצֶדֶק יִשְׂנְאֶנָּה.</p>

<p>חָפַצְתִּי לִצְדַּק,</p>

<p>חָפַצְתִּי אֲשֶׁר אוּכַל שְׂנֹא בְצֶדֶק לָךְ</p>

<p>וְהֵבֵאתִיךְ אֵלַי&#8230;</p>
</blockquote>

<p><strong>תמר</strong></p>

<blockquote>
<p>כֵּן הָרוֹצֵחַ קָם עַל אִישׁ, יַכֵּהוּ נֶפֶשׁ</p>

<p>לְמַעַן יִצְדָּק.</p>
</blockquote>

<p><strong>אמנון</strong></p>

<blockquote>
<p>אִם צָמֵא הוּא מְאֹד לְדַם אָחִיהוּ – יִצְדָּק.</p>
</blockquote>

<p><strong>תמר</strong></p>

<blockquote>
<p>רוֹצֵחַ בְּאָחִיהוּ וְאַתָּה – בִּי?</p>
</blockquote>

<blockquote>
<p>חָפַצְתָּ לִצְדַּק בִּי?!</p>
</blockquote>

<p><strong>אמנון</strong></p>

<blockquote>
<p>בָּךְ!</p>

<p>שִׁלַּמְתִּי בַעֲדֵךְ.</p>

<p>כָּל נַעֲרוֹתַי יַחַד אֲשֶׁר פֹּה הָיוּ לְפָנַיִךְ.</p>

<p>לֹא עָלוּ לִי בַּמְּחִיר אֲשֶׁר נָתַתִּי בָּךְ. צְאִי לָךְ!</p>
</blockquote>

<p><strong>תמר</strong></p>

<blockquote>
<p>לְאָן? אִם אֶל הַמֶּלֶךְ?</p>

<p>אֶל אֲבִישָׁלוֹם אָחִי – אֲשֶׁר מְכָרוּנִי?</p>

<p>הֵן הֵם מְכָרוּנִי!</p>

<p>מִי כָּמוֹךָ, אַמְנוֹן, בֶּן־בְּלִיַּעַל –</p>

<p>אַךְ טוֹב מִשְׁנֵיהֶם אָתָּה.</p>

<p>הֵם יִלְעֲגוּ לְךָ הַשְּׁנַיִם: בִּלְעָדֵיהֶם,</p>

<p>לִבְלִי מְחִיר יָכֹלְתִּי בוֹא אֵלֶיךָ.</p>
</blockquote>

<p><strong>אמנון</strong></p>

<blockquote>
<p>חָפַצְתִּי אוֹתָךְ קְנוֹת.</p>

<p>אֶת אֲשֶׁר קָנִיתִי שַׁלֵחַ אוּכַל מֵעַל פָּנָי,</p>

<p>לֵכִי!</p>
</blockquote>

<p><strong>תמר</strong></p>

<blockquote>
<p>אַל תְּשַׁלְּחֵנִי!</p>

<p>הֲרֵעוֹתָ, אָמְנוֹן, כִּי קְנִיתָנִי,</p>

<p>אַךְ גְּדוֹלָה הָרָעָה אֲשֶׁר עָשִׂיתָ עִמִּי:</p>

<p>לְשַׁלְּחֵנִי.</p>

<p>אֲבוֹי, לֹא אוּכַל לֶכֶת,</p>

<p>מֵעֵבֶר זֹאת הַדֶּלֶת הָעֳמַד קִיר,</p>

<p>קִיר הַיּוֹם. יוֹם שֶׁמֶשׁ גְּלוּי עֵינַיִם וּכְבַד אוֹר,</p>

<p>הוּא בַּעֲדִי סָךְ – אַל תְּשַׁלְּחֵנִי.</p>
</blockquote>

<p><strong>אמנון</strong></p>

<blockquote>
<p>לֵכִי!</p>
</blockquote>

<p>(מתיאש)</p>

<blockquote>
<p>בְּאָהֳבִי – מַדּוּעַ כֹּה יָדַעַתְּ אֶת מַכְאוֹבָי?</p>

<p>וַאֲנִי בְשָׂנְאִי אֶכְאַב יוֹתֵר.</p>

<p>בְּאָהֳבִי – לִי רֹאשׁ הֵנִיעוּ, חָמְלוּ עָלַי, חָמֵלוּ,</p>

<p>מַדּוּעַ לֹא יָשִׂימוּ עַתָּה לֶב לִי?</p>

<p>כמתיפח רַחֲמוּנִי אַנְשֵׁי חֶסֶד, כִּי שָׂנֵאתִי.</p>
</blockquote>

<p><strong>תמר</strong></p>

<blockquote>
<p>אַלְלַי לִי!</p>
</blockquote>

<p><strong>אמנון</strong></p>

<blockquote>
<p>בּוֹכִיָּה אַתְּ? בְּכִי, בְּכִי! וְלָמָּה</p>

<p>זֶה לֹא תִכְרְעִי וְעַל נַפְשֵׁךְ לֹא תְבַקֵּשִׁי?</p>

<p>בַת־מָוֶת אָתְּ!</p>

<p>אֵשֶׁת־אִישׁ אִם זָנְתָה תַחַת בַּעֲלָה</p>

<p>לֹא תֶאֱשָׁם לוֹ, אַךְ תֶּאֱשַׁם, תֶּאֱשַׁם לוֹ</p>

<p>הוּא אִם שְׂנָאָה.</p>

<p>אֲנִי מִשִׂנְאָה, בִי נִמְרֶצֶת,</p>

<p>בָּךְ אָאִיצָה – הִמָּלֵטִי!</p>

<p>חוּשַׁי! חוּשָׁי!</p>
</blockquote>

<p><strong>תמר</strong></p>

<blockquote>
<p>אַלְלַי לִי!</p>
</blockquote>

<p><strong>חושי</strong> (בא)</p>

<p><strong>אמנון</strong></p>

<blockquote>
<p>שַׁלְּחָה־נָא אֶת זֹאת מֵעָלַי!</p>
</blockquote>

<p>(עולה הגגה)</p>

<p><strong>תמר</strong> (רצה אחריו איזה צעדים כרוֹצה להשיגו ועומדת. מתבוננת אל העבד, בת־צחוק לא ברורה נמתחת על פניה הנדהמים.)</p>

<blockquote>
<p>חוּשַׁי, חִישׁ אֶל חוּשַׁי, חוּשִׁי!</p>
</blockquote>

<p><strong>חושי</strong> (נאנח חרש, מוריד ראש)</p>

<p><strong>תמר</strong></p>

<blockquote>
<p>בּוֹא הֵנָה, חוּשַׁי</p>
</blockquote>

<p>(מושיטה לו לוּלָאָה מכתונת־הפסים שלה)</p>

<blockquote>
<p>קַח, חוּשַׁי, קָח,</p>

<p>וּמְחֵה נָא לִי הָרֹק אֲשֶׁר בְּפָנָי.</p>
</blockquote>

<p><strong>חושי</strong></p>

<blockquote>
<p>דִּמְעָה הִיא עַל לֶחִי.</p>
</blockquote>

<p><strong>תמר</strong></p>

<blockquote>
<p>זֶה רֹק! זֶה רֹק!</p>

<p>זֶה רֻקּוֹ דָבַק בִּי וְאֵינֶנּוּ סָר</p>
</blockquote>

<p>(מושיטה ידה אל עבר המסך)</p>

<p>(בקול חשאי)</p>

<blockquote>
<p>אִם לֹא תִירָאָה?</p>
</blockquote>

<p><strong>חושי</strong></p>

<blockquote>
<p>מָה?</p>
</blockquote>

<p><strong>תמר</strong></p>

<blockquote>
<p>לְהָצִיץ שָׁם&#8230;</p>
</blockquote>

<p><strong>חושי</strong></p>

<blockquote>
<p>אֵין שָׁם אִישׁ.</p>
</blockquote>

<p><strong>תמר</strong></p>

<blockquote>
<p>אֵין אִישׁ, אֵין אִישׁ וְגֶשֶׁת שָׁם תִּירָאָה –</p>
</blockquote>

<blockquote>
<p>הַס&#8230; אִם לֹא תִּשְׁמָעָה?</p>

<p>קוֹלִי הוּא, אֲנִי בוֹכִיָּה שָׁם –</p>
</blockquote>

<p>(היא ממהרת בצעדים
קלים אל המסך, חוצָה קצת את חצאיו ומציצה לתוך התא, תוחבת לשם את ראשה,
וכאילו נמשכת בשערות ראשה פנימה כמו ביד)</p>

<p><strong>חושי</strong> (פותח את הדלת הפונה החוצה)</p>

<p><strong>אמנון</strong> (נראה בפתח, ממעלה הגג)</p>

<blockquote>
<p>יָצָאָה?</p>
</blockquote>

<p><strong>חושי</strong> (מראה על המסך הִיא שָׁם.)</p>

<p><strong>אמנון</strong> (שב על עקביו)</p>

<p><strong>תמר</strong> (יוצאת מבעד למסך, כותונתה קרועה, חרסי כלי הלביבות בידיה. שרה לאט־לאט בבת־צחוק נבוכה)</p>

<blockquote>
<p>הַמַּיִם נִשְׁאֲרוּ בַּכַּד,</p>

<p>וְהַלְּבִיבוֹת בַּצַלַּחַת.</p>
</blockquote>

<p><strong>אמנון</strong> (מופיע שוב בפתח)</p>

<blockquote>
<p>אֶת אָחִיהָ, מֵעַל הַגַּג רָאִיתִי בָא, –</p>

<p>הַחוּצָה! אֶל אַבְשָׁלוֹם!</p>

<p>וּנְעֹל הַדֶּלֶת אַחֲרֶיהָ.</p>
</blockquote>

<p><strong>תמר</strong> (חרסי הכלי נופלים מידיה לארץ ונשברים לרסיסים. היא
מסתכלת בו רגע, הופכת פניה לצאת, צועדת זקופת־קומה. אחרי איזה צעדים היא
חגה ונופלת לארץ)</p>

<p><strong>חושי</strong> (ממהר אליה, מקימה מן הארץ וסר ממנה הצדה)</p>

<p><strong>תמר</strong> (מזדקפת שוב, במלוא קומתה ויוצאת. לאחר שיצאה פורץ פתאום קול זעקתה הממושך)</p>

<blockquote>
<p>אַלְלַי לִי –</p>
</blockquote>

<p><strong>אמנון</strong>
(עומד כנציב־שַיש בתוך החדר, ראשו מוּרד קצת וכאילו הוא מקשיב לקול זעקתה הבא מרחוק. דממה ממושכה.)</p>

<blockquote>
<p>סְגוֹר הַדָּלֶת!</p>
</blockquote>

<p><strong>חושי</strong> (סוגר את הדלת על מַסגר ובריח)</p>

<p><strong>אמנון</strong></p>

<blockquote>
<p>אֲטוֹם הַחַלּוֹן –</p>

<p>שְׁלֹשִׁים יוֹם רְאוֹת לֹא אוֹבֶה אוֹר.</p>
</blockquote>

<p><strong>חושי</strong> (עולה ומכסה את צוהר החלון. חושך מכסה כּוֹל).</p>

<blockquote>
<br />
</blockquote>

<p><strong>המסך יורד לאט</strong></p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>נוסח א' – <strong>הַשַּׁחַר עָלָה.</strong> <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>נוסח א' –</p>

<p>יונדב <strong>הוּא יְרַחֲמֶךָּ.</strong></p>

<p>אמנון <strong>לֹא יְרַחֲמֵנִי אָבִי, לֵב קָשֶׁה  לוֹ.</strong></p>

<p>יונדב <strong>קָשֶׁה הוּא לְשׂוֹנְאָיו.</strong></p>

<p>אמנון <strong>יַקְשֶׁה גַם מִבְּנוֹ –</strong> <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p><strong>לֹא נָשָׁקְתִּי –</strong> כשׂרה אמנו בשעתה שאמרה: לֹא  צחקתי! <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p><strong>לֹא אֶת הַבְּכוֹר לְךָ יָלְדָה הַמְבֹרָכָה –</strong>
כלומר: לא אני אחינועם המבורכה, כי אם בת&#8211;שבע שילדה את
בן&#8211;הזקונים. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p><strong>הָאִשָּׁה נִשְׁכְּחָה, רַק הַשִׁיר –</strong> רק את  השיר עוד זוכרים. <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p><strong>זֶה הָרָמָתִי עִם הַפַּךְ – </strong>מתכוון לשמואל הנביא  מרמתיים&#8211;צופים שמשחוֹ למלך. <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p><strong>מְבֻנַי, מְבֻנַי –</strong> א יאָ, יאָ, איך דערמאָן זי  טאקי&#8230; והרי הוא עובר לענין אחר. <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>נוסח א' –</p>

<p>אמנון נופל ומשתטח ארצה <strong>פֹּה! פֹּה! פֹּה!</strong></p>

<p>דוד מתוך גועל&#8211;נפש</p>

<p>אמנון קופץ ממקומו <strong>תִּשְׁלַח?!</strong></p>

<p>דוד <strong>לֹא אִירָא רָע.</strong> <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p><strong>שָׂא, שָׂא הַמָּשָׁל&#8230; הִנְנִי וְיָשַׁבְתִּי  –</strong> ווארט אביסעלע, אָט איך וועל זיך בעקוועם נאָר אוועקזעצען. <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p><strong>לְבִיאוֹת אֹהַב –</strong> מיסטערעז, &#8220;הַהֵלֶךְ&#8221;, ווי  רש&quot;י זאָגט: דער יצר הרע, א רוח אין זיין טאטען אריין! <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p><strong>מהסס –</strong> ווי א שלאק האָט מיך געטראָפען! <a href="#fnref:11" title="return to body" class="reversefootnote">&#160;&#8617;</a></p>
</li>

<li id="fn:12">
<p>במקור המודפס: הפסיק – הערת פב&quot;י. <a href="#fnref:12" title="return to body" class="reversefootnote">&#160;&#8617;</a></p>
</li>

<li id="fn:13">
<p><strong>לְכוּ! לְכוּ! גַם אַתְּ וְגַם הַמֶּלֶךְ –</strong> הוא  רוצה להיפטר מן המלך בתמימות של משתולל. <a href="#fnref:13" title="return to body" class="reversefootnote">&#160;&#8617;</a></p>
</li>

<li id="fn:14">
<p>עיר בגלעד; שופטים כ&quot;א, 9. (המבלה&quot;ד). <a href="#fnref:14" title="return to body" class="reversefootnote">&#160;&#8617;</a></p>
</li>

<li id="fn:15">
<p>במקור המודפס: בעוד – הערת פב&quot;י. <a href="#fnref:15" title="return to body" class="reversefootnote">&#160;&#8617;</a></p>
</li>

<li id="fn:16">
<p><strong>מַה מִּמֵּךְ יַהֲלֹךְ אִם יֶאֱהַב אַחֶרֶת –</strong>  את אשת אחיו שאהב שֶבע. <a href="#fnref:16" title="return to body" class="reversefootnote">&#160;&#8617;</a></p>
</li>

<li id="fn:17">
<p>כך במקור המודפס – הערת פב&quot;י. <a href="#fnref:17" title="return to body" class="reversefootnote">&#160;&#8617;</a></p>
</li>

<li id="fn:18">
<p>כך במקור המודפס. נראה שאלה דבריה של חגלה – הערת  פב&quot;י. <a href="#fnref:18" title="return to body" class="reversefootnote">&#160;&#8617;</a></p>
</li>

<li id="fn:19">
<p>לשה את הבצק ושרה – א זינגען איז אויך כשר. מ&#8216;קען
יוצא זיין מיט א לייכטען רעטשעטאטיוו, ס&#8217;איז נאָך בעסער ווי
זינגען. <a href="#fnref:19" title="return to body" class="reversefootnote">&#160;&#8617;</a></p>
</li>

<li id="fn:20">
<p><strong>וְהַלְבִיבוֹת בַּצַלַחַת –</strong> ער האָט פארגעסען  אין עסען און אין טרינקען! <a href="#fnref:20" title="return to body" class="reversefootnote">&#160;&#8617;</a></p>
</li>

<li id="fn:21">
<p>כך במקור המודפס – הערת פב&quot;י. <a href="#fnref:21" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48191">https://benyehuda.org/read/48191</a></div></body></html>