<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בֵּלְשַׁאצַּר</title>
	<meta name="author" content="היינריך היינה / יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>הִגִּיעָה חֲצוֹת הַלָּיְלָה — הָס;</p>

<p>עִיר בָּבֶל צוֹלְלָה בִשְׁנָת.</p>

<br />
</blockquote>

<blockquote>
<p>רַק בְּאַרְמוֹן מַלְכָּהּ, מַעְלָה שָׁם —</p>

<p>שָׁם אוֹר, שָׁם שׁוֹקְקָה כְבוּדַת עָם.</p>

<br />
</blockquote>

<blockquote>
<p>בְּאוּלַם הַמֶּלֶךְ, בְּמַעֲלֵה הַגָּג,</p>

<p>קָרָא בֵלְשַׁאצַּר לִסְעֻדַּת חָג.</p>

<br />
</blockquote>

<blockquote>
<p>עֲבָדָיו בְּשׁוּרוֹת כָּבוֹד וָהוֹד</p>

<p>יוֹשְׁבִים וְשׁוֹתִים אֶת יֵינָם־יְקוֹד.</p>

<br />
</blockquote>

<blockquote>
<p>צְלִיל כּוֹסוֹת וּצְחוֹק הָעֲבָדִים הָעָז —</p>

<p>הַמֶּלֶךְ הָעִקֵּשׁ עַל אֵלֶּה כֹה שָׂשׂ.</p>

<br />
</blockquote>

<blockquote>
<p>לְחָיֵי הַמֶּלֶךְ תִּבְעַרְנָה כַדָּם,</p>

<p>גָּבַהּ לְבָבוֹ בַיַּיִן וָרָם.</p>

<br />
</blockquote>

<blockquote>
<p>וּכְעִוֵּר יַתְעֵהוּ עֹז נַפְשׁוֹ אֲזָי;</p>

<p>בִּקְלָלָה עַל פִּיו יִשָּׂא שֵׁם אֲדֹנָי.</p>

<br />
</blockquote>

<blockquote>
<p>בְּגָאוֹן אָז יָקוּם וּבְקִלְלוֹת שְׁאוֹל,</p>

<p>עֲדַת הָעֲבָדִים לוֹ תַעֲנֶה בְקוֹל.</p>

<br />
</blockquote>

<blockquote>
<p>הַמֶּלֶךְ קָרַץ, דֹּם נָתַן צָו;</p>

<p>הַמְשָׁרֵת יָצָא וּמַהֵר שָׁב.</p>

<br />
</blockquote>

<blockquote>
<p>עַל רֹאשׁוֹ נָשָׂא כְלֵי־זָהָב תֵּל —</p>

<p>כְּלֵי־קֹדֶשׁ הוּצְאוּ מִמִּקְדַּשׁ אֵל.</p>

<br />
</blockquote>

<blockquote>
<p>יָד יִשְׁלַח הַמֶּלֶךְ, יַד־רִשְׁעָה זֹאת,</p>

<p>אֶל כּוֹס־הַקֹּדֶשׁ וְהֵרִים הַכּוֹס.</p>

<br />
</blockquote>

<blockquote>
<p>וְחִישׁ הֵרִיק אוֹתָהּ עַד־תֹּם אֶל פִּיו.</p>

<p>וְעַל פִּיו הַקֶּצֶף וּכְקוֹרֵא לָרִיב,</p>

<br />
</blockquote>

<p>כֵּן יִקְרָא: &quot;בּוּזִי לָךְ, אֵל, וּצְחוֹק־פִּי, —</p>

<blockquote>
<p>אָנֹכִי מֶלֶךְ בָּבֶל אֲנִי!&quot;</p>

<br />
</blockquote>

<blockquote>
<p>וְאוּלָם אַךְ נָדַם זֶה דְבָרוֹ זָר —</p>

<p>צַר נַעֲשֶׂה לַמֶּלֶךְ, בְּחֻבּוֹ כֹה צָר.</p>

<br />
</blockquote>

<blockquote>
<p>חָדַל גַּם גַּלְגַּל הַצְּחוֹק הָעָז;</p>

<p>בְּכָל הָאוּלָם הָשְׁלַךְ הָס.</p>

<br />
</blockquote>

<blockquote>
<p>וּרְאֵה! גַּם־רְאֵה! לְאַט־לְאָט,</p>

<p>עַל־פְּנֵי הַקִּיר הוֹפִיעָה יָד.</p>

<br />
</blockquote>

<blockquote>
<p>וְחָרְתָה עָלָיו כַּחֲרֹת יַד אִישׁ</p>

<p>בְּאוֹתִיּוֹת אֵשׁ, וְנֶעֶלְמָה חִישׁ.</p>

<br />
</blockquote>

<blockquote>
<p>הַמֶּלֶךְ יָשַׁב עַל הַכֵּס</p>

<p>בְּפִיק בִּרְכַּיִם וּכְמוֹ מֵת.</p>

<br />
</blockquote>

<blockquote>
<p>כָּל קְהַל עֲבָדָיו סְבִיבוֹ חָל,</p>

<p>הֵם יוֹשְׁבִים דֹּם בְּלֹא הֶגֶה קָל.</p>

<br />
</blockquote>

<blockquote>
<p>הַמְכַשְּׁפִים בָּאוּ, אַךְ אֵין יֵשׁ</p>

<p>אַף־אֶחָד וְיִפְתֹּר כְּתָב־הָאֵשׁ.</p>

<br />
</blockquote>

<blockquote>
<p>אַךְ עוֹד בַּלַּיְלָה הַהוּא מֵת בִּידֵי</p>

<p>עֲבָדָיו בֵּלְשַׁאצַּר הַמֶּלֶךְ הַגֵּא.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50258">https://benyehuda.org/read/50258</a></div></body></html>