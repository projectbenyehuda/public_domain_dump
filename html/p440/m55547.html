<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[לַשָּׂטָן אֶקְרָא וְהוּא בָא]</title>
	<meta name="author" content="היינריך היינה / יצחק קצנלסון"/>
</head>
<body>

<blockquote>
<p>לַשָּׂטָן אֶקְרָא וְהוּא בָא,</p>

<p>בְּתִמְהוֹן־לֵב אֶסְתַּכֵּל בּוֹ;</p>

<p>לֹא יִצְלַע, תָּאֳרוֹ אֵינוֹ רָע,</p>

<p>אִישׁ נֶחְמָד הוּא וְחָבִיב כֹּה.</p>

<p>אָדָם הוּא בְמֵיטַב שְׁנוֹתָיו</p>

<p>מְנֻסֶּה וּמְנֻמָּס וְאֵין כְּמוֹתוֹ</p>

<p>פַּלְמַטָר נָבוֹן שֶׁעֵינָיו בָּרֹאשׁ,</p>

<p>עַל דַּת וּמְלוּכָה יוּכַל דְּרשׁ;</p>

<p>הוּא חִוֵּר קְצַת וְאֵין כָּל פֶּלֶא –</p>

<p>סַנְסְקְרִיט וְהֶגֶל מְעַט אוֹתוֹ הֶלְאוּ;</p>

<p>פוֹקֵי הוּא מְשׁוֹרְרוֹ הֶחָבִיב גַּם עַתָּה,</p>

<p>אַךְ עֲסֹק בְּבִקֹּרֶת נַפְשׁוֹ מֵאֵנָה,</p>

<p>אֶת מְלֶאכֶת הַקֹּדֶשׁ הִנִּיחַ לַזְּקֵנָה,</p>

<p>לַסַּבְתָּא הַזְּקֵנָה וְהַטּוֹבָה הֵקַטָּה.</p>

<p>הִלְּלַנִי עַל בָּחֳרִי בְתוֹרַת־מִשְׁפָּטִים,</p>

<p>גַּם הוּא מָצָא עִנְיָן בָּהּ יָמִים לֹא מְעַטִּים.</p>

<p>וְעוֹד אָמַר: מַה מְּאֹד לוֹ יְקָרָה הִיא</p>

<p>חֶבְרָתִי, וּבְאָמְרוֹ כֵּן יִקֹּד לִי.</p>

<p>וְשָׁאַל אִם לֹא הִתְרָאִינוּ יוֹם חַד</p>

<p>בְּבֵית צִיר הִשְׁפַּנְיָה לִפְנֵי אֵיזֹה שָׁנִים?</p>

<p>וְאַחֲרֵי הִתְבּוֹנְנִי בְּפָנָיו מְעַט</p>

<p>הִכַּרְתִּי בָהֶם פְּנֵי מוֹדָעִי מִלְּפָנִים.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/55547">https://benyehuda.org/read/55547</a></div></body></html>