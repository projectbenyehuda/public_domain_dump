<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אָבִי</title>
	<meta name="author" content="יצחק קצנלסון"/>
</head>
<body>

<h2 id="א">א</h2>

<blockquote>
<p>הוּא אָהַב אֶת עַמּוֹ, לֹא יֹאהַב כֹּה יֶלֶד אֶת אִמּוֹ,</p>

<p>לֹא צַדִּיק אֶת אֱלֹהָיו וְלֹא אֱלֹהִים אֶת הָאָבוֹת;</p>

<p>לֹא יֹאהֲבוּ כָמוֹהוּ עֲשָׂרָה אֲנָשִׁים בַּעֲשֶׂרֶת לְבָבוֹת,</p>

<p>גַּם לֹא יְהוֹנָתָן אֶת דָּוִד בְּהִפָּרְדוֹ מֵעִמּוֹ&#8230;</p>

<br />
</blockquote>

<blockquote>
<p>כִּי יָשִׁיר עַל עַמּוֹ וְהָיוּ אָז עֵינָיו מְקוֹר מַיִם וְלֶהָבוֹת,</p>

<p>הִמְשִׁילוֹ לְאִיּוֹב שֶׁהֻפְקַר לַשָּׂטָן, לְחֶרְפָּה יְשִׂימוֹ;</p>

<p>בְּאָהֳבוֹ יְלַחֵךְ מֵעַל בְּשַׂר יְהוּדִי הַשְּׁחִין אֲשֶׁר טִמְּאוֹ,</p>

<p>יִקְרָא לוֹ רַכּוֹת: כִּבְשָׂתִי! הַכִּבְשָׂה בֵּין זְאֵבֵי עֲרָבוֹת.</p>

<br />
</blockquote>

<blockquote>
<p>לְאִמִּי הַיָּפָה, לְהענדע, קָרָא בְשִׁירָיו שׁוּלַמִּית,</p>

<p>לָהּ עָרַךְ מִכְתָּבִים בְּדֶרֶךְ הַשִּׁיר, וְהָיָה בָם עַד כְּדֵי לְהָמִית</p>

<p>הָאֵם וְהַיְלָדִים גַּם יָחַד&#8230; יֵשׁ אָבוֹא אֶל אָבִי בְטַעֲנָה,</p>

<br />
</blockquote>

<blockquote>
<p>שֶׁגָּדוֹל הָיִיתִי בֵין אַחַי, – אוּלַי לִי אָבִי יְבָרֵר,</p>

<p>מָה רָעָה מָצָא בְאִמִּי, שֶׁאֶת חַיֶּיהָ יְמָרֵר?</p>

<p>דַּוְקָא לָהּ יָשִׁיר נוֹרָאוֹת עַל שְׁחִיטוֹת בְּעָרֵי אוּקְרַיְנָה&#8230;</p>

<br />
</blockquote>

<h2 id="ב">ב</h2>

<blockquote>
<p>מָתַי לָמַד תְּנַ&quot;ךְ עַל־פֶּה? תַּרְגּוּם אוּנְקְלוּס וְתַרְגּוּמוֹ שֶׁל לוּתֶּר?</p>

<p>וְשַׁ&quot;ס וּפוֹסְקִים, וְכָל מִדְרָשׁ, אֶת שֶׁכְּסְפִּיר וְאֶת הֵינֶה?</p>

<p>מָתַי קָרָא אֶת גּוֹגוֹל? אֶת טוּקִידִידֶס וְאֶת פְּלוּטַרְךְ?</p>

<p>מָתַי גָּרַס הַזֹּהַר הַקָּדוֹשׁ? מָתַי נָתַן לְעֵינָיו שֵׁנָה?</p>

<br />
</blockquote>

<blockquote>
<p>בְּהִיר־עַיִן וּגְבַהּ הַמֵּצַח – מֶלֶךְ בִּיקָר לֹא־מְעֻטָּר,</p>

<p>לֹא הָיָה לוֹ חִתּוּךְ הַדִּבּוּר, אַךְ כֵּנָה מִלָּתוֹ וּנְקִיָּה;</p>

<p>זֶה עַתָּה נִפְתַּח בֵּית־כִּלְאוֹ, זֶה עַתָּה הַחֶבֶל הֻתַּר,</p>

<p>זֶה עַתָּה נֶחֱלַץ. נַפְשׁוֹ – סוֹעֲרָה נֶפֶשׁ, הוֹמִיָּה.</p>

<br />
</blockquote>

<blockquote>
<p>לֹא רְאִינוּהוּ בַבַּיִת, אַךְ פִּתְאֹם וַיִּנְהֹם – וַנֵּדָע:</p>

<p>הוּא נוֹהֵם עַל סֵפֶר־הַסְּפָרִים וְעָשָׂה עָלֵינוּ הָרשֶׁם:</p>

<p>לֹא יִקַּח מִדִּבְרֵי־נְבִיאִים, רַק יוֹסִיף לָהֶם מִשֶּׁלוֹ שָׁם;</p>

<br />
</blockquote>

<blockquote>
<p>הִשְׁכִּים יוֹם־יוֹם לְבֵית־מִדְרָשׁ, נִצְטָרֵף יוֹם־יוֹם שָׁם לָעֵדָה,</p>
</blockquote>

<blockquote>
<p>נִתְחַיְּבָה הָעֵדָה בְעֹל תּוֹרָה, וְהוּא, הַאִם פֻּטָּר?</p>

<p>יֵשׁ חֶדֶר בְּחֶדֶר יֵחָבֵא, שִׁיר <strong>יָשִׁיר</strong> בְּשַׁבָּת&#8230; שִׁיר מֻתָּר.</p>

<br />
</blockquote>

<h2 id="ג">ג</h2>

<blockquote>
<p>יְרֵאתִיךָ&#8230; מֵעוֹלָם לֹא נִסִּיתִי עַל צַוָּארֶיךָ נְפֹל</p>

<p>כְּנָפְלִי מִדֵּי פַעַם עַל צַוְּארֵי אִמִּי. יְרֵאתִיךָ, אָבִי,</p>

<p>הֲלָךְ־נַפְשְׁךָ, הוּא רָבַץ קוֹדֵר, דַּךְ עַל קַרְקַע לְבָבִי,</p>

<p>כַּעוֹפֶרֶת בְּתוֹךְ הַמַּיִם וּכְאֶבֶן אֲשֶׁר שָׁקְעָה בְתוֹךְ הַחוֹל.</p>

<br />
</blockquote>

<blockquote>
<p>רְאִיתִיךָ בְּלֵילוֹת אִבִּי, בְּשִׁמְמוֹן לֵילוֹת, בְּהֵרָדֵם כֹּל</p>

<p>הֵצַצְתִּי בְךָ מִדְּמֶשֶׂק עַרְשִׂי כְאָדָם מֵצִיץ בְּהֵחָבֵא,</p>

<p>הֵצַצְתִּי וְנִזַּקְתִּי&#8230; אֲכַלְתִּיךָ אָז בִּרְעָבִי</p>

<p>עַל רוּחֲךָ הַכֵּהָה, עַל יִסּוּרֶיךָ וּמְצָרֶיךָ שְׁאוֹל.</p>

<br />
</blockquote>

<blockquote>
<p>בְּלֵילֹות אִבִּי, לֹא יָדַעְתִּי עוֹד כָּרָאוּי קְרֹא –</p>

<p>קָרָאתִי אֶת &#8220;עוֹלְלוֹת אֶפְרַיִם&#8221;, נִשְׂגָב שִׁיר! וָאִירָא</p>

<p>אַחֲרֵי כֵן לְהַבִּיט אֶל פָּנֶיךָ יָמִים וְשָׁנִים;</p>

<br />
</blockquote>

<blockquote>
<p>זֶה שִׁירְךָ, שִׁיר לְלֹא רַחֲמִים, נוֹרָא הוֹד וְנוֹרָא נוֹי,</p>

<p>לֹא נָתַן לִי לִקְרֹב אֵלֶיךָ, אָבִי&#8230; יֵשׁ בִּי יִרְאָה</p>

<p>לִמְשׁוֹרְרִים כָּמוֹךָ, וְאִם אָבִי אַתָּה, עִצַּבְתָּנִי.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/52007">https://benyehuda.org/read/52007</a></div></body></html>