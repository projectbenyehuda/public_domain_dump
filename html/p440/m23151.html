<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בַּחֲלוֹמִי עֵדֶן, בִּדְמִי הַלֵּיל</title>
	<meta name="author" content="היינריך היינה / יצחק קצנלסון"/>
</head>
<body>

<blockquote>
<p>בַּחֲלוֹמִי עֵדֶן, בִּדְמִי הַלֵּיל</p>

<p>כֻּלָּהּ קְסָמִים, רָז וָצֵל</p>

<p>וּבְלַחַשׁ־נַחַשׁ בָּאָה אָט</p>

<p>חֶמְדַּת לִבִּי לְחֶדְרִי הַקָּט.</p>

<br />
</blockquote>

<blockquote>
<p>אֶתְבּוֹנֵן דֹּם בִּדְמוּת־הַחֵן,</p>

<p>הִיא צוֹחֲקָה לִי, כְּאוֹמְרָה: &#8220;הֵן!&#8221;</p>

<p>הִיא צוֹחֲקָה לִי וְלִבִּי יַךְ,</p>

<p>וְשֶׁטֶף מִלַּי בְּעֹז יְפַךְ:</p>

<br />
</blockquote>

<blockquote>
<p>&quot;קְחִי נָא, קְחִי, אֶת הַכֹּל קְחִי,</p>

<p>קְחִי אֶת כֹּל הַיָּקָר לִי!</p>

<p>רַק דּוֹדֵךְ אֶהְיֶה נָא, בַּת־רֹם,</p>

<p>מֵחֲצוֹת הַלֵּיל עַד יֵאוֹר יוֹם&quot;.</p>

<br />
</blockquote>

<blockquote>
<p>אָז תַּבִּיט בִּי מִמְּקוֹר הַלֵּב,</p>

<p>בְּאַהֲבָה וּבְחֵן וּכְאֵב,</p>

<p>וּבְחֵן וּכְאֵב לִי תַגִּיד: &quot;תְּנָה</p>

<p>לִי חֶלְקְךָ לַיּוֹם הַבָּא&quot;.</p>

<br />
</blockquote>

<blockquote>
<p>דָּמִי אֵשׁ, חֹם בְּשָׂרִי רָךְ –</p>

<p>בְּחֵפֶץ־לֵב נְתַתִּים לָךְ,</p>

<p>לָךְ, חֶמְדָּתִי, מַלְאַךְ־תֹּם,</p>

<p>אַךְ לֹא אֶת חֶלְקִי בִּשְׁמֵי־רֹם.</p>

<br />
</blockquote>

<blockquote>
<p>אַךְ בְּהוֹצִיא פִי רַק זֶה הַנִּיב –</p>

<p>כֵּן תַּעַל, תִּפְרַח וְכֵן תִּיף,</p>

<p>כֵּן תֹּאמַר לִי וְתַעַן: &quot;תְּנָה</p>

<p>לִי חֶלְקְךָ לַיּוֹם הַבָּא&quot;.</p>

<br />
</blockquote>

<blockquote>
<p>אֶל אָזְנַי תַּחְדֹּר, חֲדֹר וּצְלֹל,</p>

<p>אִמְרָתָהּ אֵשׁ וּבְאַלְפֵי קוֹל,</p>

<p>וְאֶל תְּהוֹם נַפְשִׁי בְחֶזְקַת־יָד –</p>

<p>הָהּ לִבִּי, לִבִּי מֵת כִּמְעָט.</p>

<br />
</blockquote>

<blockquote>
<p>זֶה הָיָה קְהַל מַלְאֲכֵי־חֵן,</p>

<p>עוֹטֵי־פָז וְלִבְנַת־שֵׁן,</p>

<p>אַךְ לְעֻמָּתָם בְּסַעֲרַת יְלֵל</p>

<p>פָּרְצוּ לֵצִים וְשֵׁדֵי לֵיל.</p>

<br />
</blockquote>

<blockquote>
<p>הֵם נֶאֶבְקוּ דֹם עִם כְּרוּבֵי־תֹם,</p>

<p>גַּם יָכְלוּ, הָהּ! לִכְרוּבֵי־תֹם</p>

<p>וְגֵרְשׁוּם. פִּתְאֹם הָשְׁלַךְ הָס,</p>

<p>גַּם הֲמוֹן הַשֵּׁדִים נָס.</p>

<br />
</blockquote>

<blockquote>
<p>אַךְ אֲנִי – אֵשׁ תִּבְעַר בִּי,</p>

<p>חֶמְדַּת לִבִּי אִתִּי הִיא.</p>

<p>תִּתְרַפֵּק עַל לֵב כְּאַיֶּלֶת־הָר,</p>

<p>מִתְרַפְּקָה וְגַם בּוֹכָה מָר.</p>

<br />
</blockquote>

<blockquote>
<p>הִיא תֵבְךְּ; יָדַעְתִּי מִשּׁוּם מָה,</p>

<p>בְּפִיהָ שׁוֹשָׁן אֶשַּׁק לָהּ –</p>

<p>&quot;עֵינַיִךְ מִנְעִי נָא מִבְּכִי,</p>

<p>וְהִשָּׁמְעִי לִי, הִשָּׁמְעִי לִי!</p>

<br />
</blockquote>

<blockquote>
<p>הִשָּׁמְעִי לִי, הִשָּׁמְעִי לִי –&quot;</p>

<p>וּפִתְאֹם יִקְפָּא דָמִי בִי;</p>

<p>וְאֶרֶץ תִּרְעַד וּמוֹסְדֵי־כֹל,</p>

<p>אֶת פִּיהָ פָּתְחָה תְהֹם כִּשְׁאֹל.</p>

<br />
</blockquote>

<blockquote>
<p>מִפִּי הַתְּהֹם הִתְפָּרְצוּ בְנֵי</p>

<p>הַלַּיְלָה כֻלָּם&#8230; חָוְרוּ פְנֵי</p>

<p>חֶמְדָּתִי וְנֶעֶלְמָה מִיַּד</p>

<p>מֵחֵיקִי וְנִשְׁאַרְתִּי לְבַד.</p>

<br />
</blockquote>

<blockquote>
<p>בְּמַעְגַּל־קְסָמִים וּבְלִי קֵץ</p>

<p>יָחוּלוּ סְבִיבִי אַלְפֵי לֵץ,</p>

<p>נִדְחָקִים, אוֹחֲזִים בִּי בִצְחוֹק</p>

<p>פָּרוּעַ כֹּה וְלִבְלִי חֹק.</p>

<br />
</blockquote>

<blockquote>
<p>הַמַּעְגָּל הוֹלֵךְ הָלֹךְ וָצָר,</p>

<p>חָג וּמְזַמְזֵם, חָג וְשָׁר:</p>

<p>&quot;אֶת נַפְשְׁךָ הוֹאַלְתָּ מְכֹר –</p>

<p>וְלָנוּ אַתָּה עַד אַחֲרוֹן דּוֹר&quot;.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/23151">https://benyehuda.org/read/23151</a></div></body></html>