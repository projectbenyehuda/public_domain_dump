<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶתְמוֹלִים</title>
	<meta name="author" content="יצחק קצנלסון"/>
</head>
<body>

<blockquote>
<p>יוֹמִי דּוֹעֵךְ לְעֵינַי, יוֹמִי גוֹסֵס,</p>

<p>    טָבוּחַ תָּלוּי שִׁמְשׁוֹ בִּפְאַת יָם;</p>

<p>רַעֲמַת קַרְנָיו פְּרוּעָה, דָּמוֹ שׁוֹתֵת.</p>

<p>    רְסִיסֵי זֹהַר צוֹלְלִים בַּדָּם&#8230;</p>

<br />
</blockquote>

<blockquote>
<p>חֶבְלֵי גְסִיסָה. עוֹד מְעַט וּבָא הַמָּוֶת,</p>

<p>    וּפָרַשׂ עָלָיו כָּנָף שְׁחוֹרָה וִיכַסֶּנוּ;</p>

<p>וּמָחָה עִקְּבוֹת קֶרֶן־זָהָב וְלַהֶבֶת,</p>

<p>    גַּם טִפַּת דָּם אַחֲרוֹנָה לֹא תִשָּׁאֵר מֶנּוּ&#8230;</p>

<br />
</blockquote>

<blockquote>
<p>וּמָחָר? אֵדַע — יַהַר חֵיק הַמִּזְרָח,</p>

<p>    וְתִינוֹק חָדָשׁ יוּלַד שָׁם עִם שַׁחַר;</p>

<p>לְעֵינַי תְּהִי לֵידָתוֹ, לְעֵינַי יִזְרָח —</p>

<p>    וּלְעֵינַי יִגְוַע צָעִיר — מָחָר, מָחָר&#8230;</p>

<br />
</blockquote>

<blockquote>
<p>יוֹם עַל קֶבֶר יוֹם! חַמָּה עַל פְּנֵי חַמָּה —</p>

<p>    וּמְחִיצוֹת לַיְלָה בֵּין הַיָּמִים;</p>

<p>אַלְפֵי שְׁמָשׁוֹת כָּבוּ לְעֵינַי, לְעֵינַי תָמּוּ —</p>

<p>    וְאַלְפֵי לֵילֵי אֶמֶשׁ כִּסּוּם לְעוֹלָמִים&#8230;</p>
</blockquote>

<br />

<p><strong>*</strong></p>

<br />

<blockquote>
<p>וּרְאֵה רְאֵה מַה גְּדוֹלָה הִיא הַדְּאָגָה!</p>

<p>וְשֵׁם אֵין לָהּ, וְכִנּוּי אֵין, וְאֵין הַשָׂגָה.</p>

<br />
</blockquote>

<blockquote>
<p>הָיָה אֶתְמוֹל יוֹם — וְהוּא כְבָר חָלָף!</p>

<p>אָן יוֹמִי — שִׁמְשִׁי גַז? אִלְּמִים לֵיל וּצְלָלָיו&#8230;</p>

<br />
</blockquote>

<blockquote>
<p>וְצַר־הַיּוֹם הַחוֹלֵף לֹא יַחֲזוֹר עוֹד, לֹא יָשׁוּב, —</p>

<p>וְיָמַי סְפוּרִים לִי, כָּל יוֹם וָיוֹם לִי חָשׁוּב,</p>

<br />
</blockquote>

<blockquote>
<p>אֶתְמוֹל הָיָה יוֹם, וְאָנָה בָא, וְאֵי הוּא?</p>

<p>בְּכָל גְּבוּלוֹת לַיְלָה אֵלֵךְ אֲבַקְּשֵׁהוּ —</p>

<br />
</blockquote>

<blockquote>
<p>אֶפְשַׁר שֶׁהַמַּעֲרָב יַאֲזִין אֶל קוֹלִי,</p>

<p>וְהֵקִיא לִי מִלּוֹעוֹ אֶת אֶתְמוֹלִי?</p>

<br />
</blockquote>

<blockquote>
<p>תִּקְוַת שָׁוְא! שַׁחַר בִּפְאַת יָם לֹא נֵעוֹר,</p>

<p>לְעוֹלָם רַד הַיּוֹם וְשׁוּב לֹא יֵאוֹר&#8230;</p>

<br />
</blockquote>

<blockquote>
<p>וְהֵן מֵרֹאשׁ יָדַעְתִּי כִּי יִהְיֶה כָכָה!</p>

<p>וְלָמָּה זֶה קִדַּמְתִּיו בְּלֵב עֵר, בִּבְרָכָה?</p>

<br />
</blockquote>

<blockquote>
<p>לָמָּה לֹא עָצַמְתָּ עֵינַי מִבְּלִי רְאוֹתוֹ —</p>

<p>גַּם בְּהִוָּלֵד יוֹמִי גַּם בִּכְלוֹתוֹ?&#8230;</p>

<br />
</blockquote>

<blockquote>
<p>הַס הָרַעְיוֹן הַס:&#8230; מְבוּכוֹת אֲחָזוּנִי —</p>

<p>אֶתְמוֹלִי לֹא עוֹד אֶרְאֶה וְלֹא יִרְאוּנִי&#8230;</p>

<br />
</blockquote>

<blockquote>
<p>גַּם יוֹם זֶה עוֹבֵר, לֹא אַכִּיר עוֹד אוֹתוֹתָיו —</p>

<p><strong>אֶתְמוֹל חָדָשׁ</strong> עַל אֶתְמוֹלַי נוֹסַף!&#8230;</p>

<br />
</blockquote>

<blockquote>
<p>וְלֹא סָכַר אֵל אֶת תְּהוֹם הַזְּמָן, לֹא סָכָר!</p>

<p>עוֹד רֶגַע — רְגָעִים עוֹד, וּבָא <strong>הַמָּחָר</strong> —</p>

<br />
</blockquote>

<blockquote>
<p>הַאוּכַל עֲצֹם עֵינַי לִקְרַאת פְּנֵי מָחֳרָתִי,</p>

<p>אִם אֶתְמוֹלוֹ כְבָר מִתְרַקֵּם בְּלִבָּתִי?&#8230;</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/33068">https://benyehuda.org/read/33068</a></div></body></html>