<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מַשָּׂא</title>
	<meta name="author" content="יצחק קצנלסון"/>
</head>
<body>

<p>ויחר לשמואל ויזעק אל ה' כל הלילה.</p>

<p>(שמואל א' ט&quot;ו)</p>

<blockquote>
<br />
</blockquote>

<blockquote>
<p>תְּהוֹמוֹת, פְּתוּחֵי לוֹעַ וַאֲיֻמֵּי תְהוֹמוֹת&#8230;</p>

<p>הֻכּוּ עֵינֵי בְנֵי הָאָדָם בַּסַּנְוֵרִים,</p>

<p>וְלִבּוֹתֵיהֶם הֻכּוּ בְשַׁלְוַת מְשֻׁגָּעִים.</p>

<p>הוֹלְכִים הֵם וְצוֹעֲדִים עַל אֶרֶץ רַבָּה,</p>

<p>וְאֵין הֵם פּוֹחֲדִים וְאֵין הֵם יוֹדְעִים דָּבָר,</p>

<p>קָשָׁה קַרְקַע הָאֲדָמָה תַחַת רַגְלָם,</p>

<p>דַּרְכֵי מֶלֶךְ סָלְלוּ עַל הַר וּמִישׁוֹר,</p>

<p>וְצַעֲדָם נָכוֹן וְקַרְסֻלֵּיהֶם לֹא יִמְעָדוּ,</p>

<p>לֹא יֶחֱרַד אִישׁוֹן עֵינָם, לֹא סָמַר שְׂעָרָם,</p>

<p>וְקֹר לֹא יַעֲבֹר בְּחוּט שֶׂדְרָתָם –</p>

<br />
</blockquote>

<blockquote>
<p>תְּהוֹמוֹת, פְּתוּחֵי לוֹעַ וְאֲיֻמֵּי תְהוֹמוֹת,</p>

<p><strong>וְהֵם</strong> – הֵם נוֹשְׁאִים אֶת עֵינֵיהֶם הַשָּׁמַיְמָה,</p>

<p>מִתְגַּלִּים וּמִתְחַמְּמִים בִּנְגֹהוֹת שִׁמְשָׁם,</p>

<p>רוֹחֲצִים הֲגִיגָם קַל בְּיַמֵּי תְכֵלֶת,</p>

<p>מְטַפְּחִים חֲלוֹמוֹתָם בְּגַלֵּי עָבֵי־כֶסֶף,</p>

<p>וּמוֹשְׁכִים חוּטֵי בְרָכָה עִם הַגְּשָׁמִים&#8230;</p>

<p>בַּלַּיְלָה הֵמָּה יוֹצְאִים עַל יַד אָהֳלָם,</p>

<p>מִתְמַכְּרִים בְּבִטָּחוֹן לְכָל רוּחַ קַלָּה,</p>

<p>טוֹעֲנִים שַׁ&#8217;י תִּקְווֹת עַל דַּל כְּנָפָהּ,</p>

<p>וּמְפַזְּרִים אֱמוּנָתָם לַכּוֹכָבִים.</p>

<br />
</blockquote>

<blockquote>
<p>תְּהוֹמוֹת, פְּתוּחֵי לוֹעַ וֲאֲיֻמֵּי תְהוֹמוֹת –</p>

<p>פָּקַח אֲדֹנָי אֶת עֵינַי לְעֵת זִקְנָה,</p>

<p>וְעֵינַי כָּהוּ כְבָר וּמוֹחִי כָבֵד,</p>

<p>וְיָדַי רָפוּ־רָפוּ וְרוֹתְתוֹת עַצְמוֹתָי,</p>

<p>וּכְאוֹב מֵאֶרֶץ תִּשַּׁח כְּבַר אִמְרָתִי.</p>

<p>דְּבַר אֲדֹנָי אֵלָי יְגֻנַּב לֹא לַבְּקָרִים,</p>

<p>אֶת קוֹלוֹ אֶשְׁמַע כְּבָר מִן הָעֲרָפֶל&#8230;</p>

<p>וַיְהִי בַלַּיְלָה – וַאֲנִי יוֹשֵׁב בְּתוֹךְ אָהֳלִי,</p>

<p>וּמוֹצֶה דִמְעָה קְלוּשָׁה וְאַחֲרוֹנָה,</p>

<p>הוֹגֶה צַעַר, חָשׁ לַעֲתִידוֹת <strong>נָגִיד</strong>,</p>

<p>מְבַכֶּה בִדְמִי לַיִל גּוֹרַל מֶלֶךְ –</p>

<p>וּפִתְאֹם – וַאֲנִי שׁוֹמֵעַ: שְׁמוּאֵל!</p>

<p>קוֹל צָלוּל קוֹרֵא לִי: הוֹי, שְׁמוּאֵל! שְׁמוּאֵל!</p>

<br />
</blockquote>

<blockquote>
<p>עֵינַי נִקְרְעוּ, לוֹט נָפַל מֵעַפְעַפָּי,</p>

<p>מֵחָדָשׁ הִבְהִיק מוֹחִי לְקוֹל דְּבַר אֲדֹנָי.</p>

<p>צָלְלוּ שְׁתֵּי אָזְנַי לְקוֹל שַׁדַּי שֵׁנִית,</p>

<p>וְשֵׁנִית הִתְחִיל זֶרֶם דָּמִי שׁוֹקֵק,</p>

<p>כִּלְפָנִים בִּימֵי עֵלִי, בְּהֵיכַל אֱלֹהִים,</p>

<p>וְשָׁם הָאָרוֹן, הַנֵּר עוֹד טֶרֶם יִכְבֶּה,</p>

<p>אָנֹכִי עַל מִשְׁכָּבִי אֶשְׁמַע: שְׁמוּאֵל! – –</p>

<br />
</blockquote>

<blockquote>
<p>הַאֻמְנָם נִעֵר אֱלֹהִים מִשִּׁכְמִי</p>

<p>אֲבַק שָׁנִים רַבּוֹת וַחֲלִיפוֹת יָמִים?</p>

<p>וּנְעוּרִים, רְווּיֵי חָזוֹן וּשְׂבֵעֵי נְבוּאָה,</p>

<p>אֵלַי עוֹלִים, עוֹלִים מִן הַנְּשִׁיָּה,</p>

<p>וּמַכִּים, מַכִּים שֵׁנִית עַל לְבָבִי?</p>

<p>הַאֻמְנָם יָרְדָה עָלַי רוּחַ אֵל חֲדָשָׁה,</p>

<p>וְשִׁפְעַת כֹּחַ חָדָשׁ תְּעוֹדְדֵנִי?</p>

<p>הַאֻמְנָם אָשׁוּב אֶהְיֶה נֵר לְעַמִּי?</p>

<p>מֵחָדָשׁ אָשׁוּב אֶשְׁפֹּט אֶת יִשְׂרָאֵל,</p>

<p>לְמוֹצָא פִי יְצַפּוּ וּלְהֶגֶה שְׂפָתָי,</p>

<p>אֲנִי מְבָרֵךְ וּמַעֲלֶה לְרָצוֹן אֶת קָרְבָּנָם,</p>

<p>אֲנִי לָהֶם קוֹבֵעַ חַג וּמוֹעֵד,</p>

<p>נוֹטֵעַ שָׁלוֹם בָּם וֶאֱמֶת וְאוֹר חַיִּים,</p>

<p>וּמְלַוָּם לַמִּלְחָמָה עַל אוֹיְבֵיהֶם?</p>

<br />
</blockquote>

<blockquote>
<p>תְּהוֹמוֹת, פְּתוּחֵי לוֹעַ וַאֲיֻמֵּי תְהוֹמוֹת –</p>

<p>לֹא נִקְרְעוּ עַפְעַפַּי לִרְאוֹת טוֹב,</p>

<p>לֹא שָׁבָה אֵלַי רוּחִי לַחֲזוֹת נֹעַם,</p>

<p>חִדֵּשׁ אֶת כּוֹחוֹתַי אֱלֹהִים – –</p>

<p>וְהִרְאַנִי כִלְיוֹן רִבֲבוֹת גּוֹי.</p>

<p>עַל־פִּי אֲבַדּוֹן חַיִּים הִצִּיגַנִי.</p>

<p>רְאֵה! לִי קָרָא אֲדֹנָי: זֹאת אַחֲרִית כֹּל&#8230;</p>

<p>אֵל קִבְרוֹת אָדָם רָב עוֹד לֹא נוֹלָדוּ,</p>

<p>וְאֵלֶּה קִרְעֵי נִסִּים רָמִים, רְקוּבֵי דְגָלִים,</p>

<p>עֲדֶן לֹא אָרְגָה אוֹתָם יָד –</p>

<p>שׁוּר: גְּלִידֵי שַׁיִשׁ, שִׁבְרֵי צוּר וָאָבֶן –</p>

<p>שְׂרִידֵי הַמַּצֵּבוֹת הֵם אֲשֶׁר עוֹד תּוּקַמְנָה</p>

<p>לִגְאוֹנֵי רוּחַ, לְעַזֵי עוֹלָם וְלִגְדוֹלֵי מְלָכִים.</p>

<p>נִתְבַּקְעוּ הַמַּצֵּבוֹת עַל מֵתֵיהֶם,</p>

<p>שָׁקְעוּ וְנִתְמַזְמְזוּ עַל הָעֲצָמוֹת.</p>

<p>כְּתָבְתָּן נִמְחֲקָה וְנִמְחוּ הָאוֹתִיּוֹת,</p>

<p>כְּתֹבֶת אַנְשֵׁי שֵׁם, כַּבִּירֵי מַעַשׂ וְרַבֵּי הַעֲלִילָה,</p>

<p>וְזִכְרָם נִמְחָה אִתָּה עַל אֲדָמוֹת.</p>

<br />
</blockquote>

<blockquote>
<p>רְאֵה! הַרְחֵב אֶת מַבַּטְךָ וְאֶת עֵינְךָ הַעֲמֵק,</p>

<p>רַק אַל תֹּאחַז אוֹתְךָ הַפַּלָּצוּת</p>

<p>לְמַרְאֵה תִלֵּי אֵפֶר אֵלֶּה בִתְהוֹמוֹתָי.</p>

<p>הֵם כְּבוֹד אֲרָצוֹת, כְּבוֹד אֲרָצוֹת גְּדוֹלוֹת,</p>

<p>אֲשֶׁר תִּפְרַחְנָה עוֹד עַל פְּנֵי אַדְמָתִי.</p>

<p>תִּפְאֶרֶת עַמִּים גְּדוֹלִים וְאַדִּירִים,</p>

<p>וִיקָר וּגְדוּלָה אֲשֶׁר לֹא שָׁעָרְתָּ.</p>

<p>הֵם יֵדְעוּ רַק אֶת תְּרוּעַת הַנִּצָּחוֹן,</p>

<p>נֶאְדְּרֵי כֹחַ, צְמֵאֵי־אוֹן וּרְעֵבֵי חַיִּים –</p>

<p>יַחֲנִיפוּ לוֹ לַשֶּׁמֶשׁ בְּשִׁירֵיהֶם.</p>

<p>וְהוֹרִיד עַל רָאשֵׁיהֶם מְטַר אוֹרוֹתָיו,</p>

<p>וְרָחַץ אֶת עֲפַר אַרְצוֹתָם בְּחֹם נְגֹהוֹת,</p>

<p>וְשָׁפְרוּ יֵינוֹתֵיהֶם וְיִמְתָּקוּ,</p>

<p>וּבְכָתְלֵי אַרְמְנוֹתָם יַעֲלוּ הַפְּרָחִים.</p>

<p>אֶת כְּרוּבַי יִמְשְׁכוּ מִשָּׁמַי אָרְצָה,</p>

<p>אֶת כִּסֵּא כְבוֹדִי יַעַזְבוּ וְיֵרֵדוּ.</p>

<p>וְהֵם – הֵם יִתְפְּשׂוּ אֶת כְּרוּבַי חַיִּים</p>

<p>וִיאַבְּנוּם חַיִּים בְּשֵׁישָׁם וּבְגָזִיתָם,</p>

<p>יְשַׁקְּעוּם בְּגוּשׁ חָמְרָם וַעֲלֵי בַד יְרַקְּמוּם.</p>

<p>רְאֵה – אַךְ אַל־נָא תֹאחַז אוֹתְךָ הַפַּלָּצוּת</p>

<p>לְמַרְאֵה תִלֵּי אֵפֶר בְּגֵיא צַלְמָוֶת.</p>

<br />
</blockquote>

<blockquote>
<p>תְּהוֹמוֹת, פְּתוּחֵי לוֹעַ וֲאֲיֻמֵּי תְהוֹמוֹת –</p>

<p>וַאֲנִי יָשַׁבְתִּי בְתוֹךְ אָהֳלִי עִם לַיְלָה,</p>

<p>וְעַל דְּבַר <strong>נָגִיד</strong> אֶחָד שָׁם שׂוֹחַחְתִּי,</p>

<p>שָׁפַכְתִּי נַפְשִׁי לִמְנָת מֶלֶךְ אֶחָד –</p>

<br />
</blockquote>

<blockquote>
<p>יֹאבַד&#8230; אֲנִי כְאֶבֶן אַחֲרִישׁ, אֶדֹּם&#8230;</p>

<p>כִּי שְׂבִיל אֶחָד וּמְנָת אַחַת לְכֻלָּנוּ,</p>

<p>זֶה גוֹרַל כָּל הַחַיִּים עַל אֲדָמוֹת&#8230;</p>

<p>עַל שִׁמֲמוֹת בֵּית <strong>עֵלִי</strong> גָדַל שְׁמוּאֵל,</p>

<p>עַל <strong>מַשּׁוּאוֹתַי</strong> קָם וּמָלַךְ שָׁאוּל,</p>

<p>וְמֵחֻרְבָּנוֹ יַעֲלֶה, יִבָּנֶה, יִזְרַח כּוֹכַב –</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/51998">https://benyehuda.org/read/51998</a></div></body></html>