<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לֵיל שִׁמּוּרִים</title>
	<meta name="author" content="יצחק קצנלסון"/>
</head>
<body>

<h2 id="א.">א.</h2>

<blockquote>
<p>יָשַׁב חֶבֶר רוֹעִים וְשָׁר</p>

<p>בָּהָר, סְבִיב יְרוּשָׁלֵם,</p>

<p>עִם לַיְלָה צָלְלָה בָהָר</p>

<p>הַשִּׁירָה וַתֵּאָלֶם.</p>

<br />
</blockquote>

<blockquote>
<p>הָעֵדֶר בָּא אֶל גִּדְרוֹת צֹאן,</p>

<p>וְאֵשׁ הָאָח דְָּעָכָה,</p>

<p>כָּאֵשׁ כֵּן שָׁקְעָה שִׁירַת אוֹן,</p>

<p>אַךְ שָׁקְעָה – וְנִשְׁכָּחָה&#8230;</p>

<br />
</blockquote>

<blockquote>
<p>בִּנְקִיקֵי צוּרִים מִכָּל צַד</p>

<p>בִּצְבְּצוּ נִסְתָּרִים</p>

<p>וּמַחֲרִישִׁים אָהֳלֵי בַד,</p>

<p>מִשְׁכְּנוֹת <strong>יְשָׁרִים.</strong></p>

<br />
</blockquote>

<blockquote>
<p>הַיָּרֵחַ שָׁט בָּרוֹם</p>

<p>תָּלוּי עַל בְּלִימָה,</p>

<p>יַז עַל סֻכּוֹת אוֹר וַחֲלוֹם,</p>

<p>וְעַל יְשֵׁנִים פְּנִימָה.</p>

<br />
</blockquote>

<blockquote>
<p>חֲלוֹם וְאוֹר כֶּסֶף! אַךְ לַשָּׁוְא</p>

<p>הֵם טֹוִים, שׁוֹזְרִים רֶשֶׁת, –</p>

<p>הַחֲלוֹם יְפַךְ, הַכֶּסֶף זָב,</p>

<p>לַנָּם לֹא יוּכְלוּ גֶשֶׁת.</p>

<br />
</blockquote>

<blockquote>
<p>הָאֹהָלִים פְּרָזִים הֵם</p>

<p>וּבְטוּחִים כְּמִבְצָרִים,</p>

<p>הַחֲשֵׁכָה בָם כְּמוֹ אֵם,</p>

<p>שׁוֹמֶרֶת עַל הַנְּעָרִים.</p>

<br />
</blockquote>

<blockquote>
<p>הָעוֹלָם הוּא לְחוּד, וּלְחוּד</p>

<p>אֹהֶל־רוֹעִים דּוֹמֵם,</p>

<p>לֹא יִשְׁלַח שָׁם יָרֵחַ חוּט</p>

<p>מִכַּסְפּוֹ וַחֲלוֹמוֹ&#8230;</p>

<br />
</blockquote>

<blockquote>
<p>הָרוֹעֶה נָם וּבְנוּמוֹ לֹא</p>

<p>יְזַעֲזֵהוּ דָבָר,</p>

<p>עִם הַחֲלוֹם, יָרֵחַ, בּוֹא</p>

<p>וְשַׂמַּח מֵת בַּקָּבֶר&#8230;</p>

<br />
</blockquote>

<blockquote>
<p>עֲמֵלִים יַחַלְמוּ מִתּוֹךְ</p>

<p>פֶּרֶךְ עֲבוֹדָתָם,</p>

<p>וּמִתּוֹךְ עַז שִׁירָם־רֹךְ –</p>

<p>לֹא יַחַלְמוּ בִשְׁנָתָם!</p>

<br />
</blockquote>

<blockquote>
<p>מִי שֶׁרָעָה צֹאן בַּיּוֹם</p>

<p>וְעִם עֶרֶב שָׁר – זֶה יֵלֶא,</p>

<p>לֹא יֵדַע זֶה בִּשְׁנָת חֲלוֹם,</p>

<p>וְיִישַׁן שְׁנַת עֲמֵלִים.</p>

<br />
</blockquote>

<h2 id="ב.">ב.</h2>

<blockquote>
<p>הַיָּרֵחַ בָּא בָעָב –</p>

<p>נִצְפּוּ אֹהָלִים;</p>

<p>נִנְעֲרוּ כְמוֹ עַל פִּי צַו</p>

<p>וּמִכָּל צַד – הַצְּלָלִים.</p>

<br />
</blockquote>

<blockquote>
<p>נָחוּ, זָחֲלוּ בַלָּאט,</p>

<p>דּוֹמְמִים וּזְהִירִים,</p>

<p>נִרְאִים נֶעֶלְמוּ כִמְעַט קָט,</p>

<p>נַעֲשׂוּ בִלְתִּי נִרְאִים.</p>

<br />
</blockquote>

<blockquote>
<p>הִנֵּה הָאָח! אַךְ זֶה לֹא כְבָר</p>

<p>לָהּ הָיוּ פְנֵי מְדוּרָה,</p>

<p>וַחֲבוּרָה שָׁרָה שָׁם, הֵד הַר</p>

<p>לָהּ עָנָה לַחֲבוּרָה.</p>

<br />
</blockquote>

<blockquote>
<p>עַתָּה נָדַם שָׁם הַכֹּל,</p>

<p>רַק אֶחָד מִן הָרוֹעִים</p>

<p>יוֹשֵב עוֹד עַל גִּבְעַת חוֹל</p>

<p>בְּלֵב וּבְפָנִים נוֹהִים&#8230;</p>

<br />
</blockquote>

<blockquote>
<p>פִּתְאֹם קָם וְעָמַד דֹּם</p>

<p>כַּצֵּל אֲשֶׁר עֲטָפוֹ;</p>

<p>בַּסְּפִינָה עָלָה זֶה הַיּוֹם –</p>

<p>שֶׁבָּא מֵאַרְצוֹת צָפוֹן.</p>

<br />
</blockquote>

<blockquote>
<p>לֵיל־שִׁמּוּרִים לֵיל זֶה לוֹ,</p>

<p>רִאשׁוֹן לֵיל בָּאָרֶץ –</p>

<p>הֲיַחֲלֹף וְלֹא יָמוּת בּוֹ?</p>

<p>לוּ יָדַע עַתָּה דָרֶךְ –</p>

<br />
</blockquote>

<blockquote>
<p>הַדֶּרֶךְ לְעֵין־דוֹר&#8230; &quot;עוֹד שָׁם</p>

<p>בְּעַרְבַת שֶׁלֶג צְחוֹרָה,</p>

<p>בִּדְרָכִים אֵתַע, שְׁבִילִי בָם</p>

<p>חָפַצְתִּי מְצֹא עֵין־דּוֹרָה.</p>

<br />
</blockquote>

<blockquote>
<p>הַדֶּרֶךְ לְעֵין־דּוֹר&#8230; עֵין דּוֹר!</p>

<p>גָּדוֹל מְאֹד מַכְאוֹבִי,</p>

<p>אַתְּ בַּעֲלַת אוֹב, בְּלֵיל זֶה שְׁחוֹר</p>

<p>קָסֳמִי נָא בָאוֹב לִי!&quot;</p>

<br />
</blockquote>

<blockquote>
<p>אַךְ יָצָא דָבָר זֶה מִפִּיו –</p>

<p>וּסְעָרָה הִתְחוֹלָלָה,</p>

<p>בָּה בְּלִיל נֶאָצוֹת נִשְׁמַע וְרִיב,</p>

<p>וּצְוָחָה בָהּ וּקְלָלָה.</p>

<br />
</blockquote>

<blockquote>
<p>לְפֶתַע פִּתְאֹם נָדַם כֹּל,</p>

<p>נִגְלָה שׁוּב הַסַּהַר;</p>

<p>זְקֵנָה בָלָה, בַּת־שְׁאוֹל</p>

<p>עָמְדָה לִפְנֵי הַנָּעַר.</p>

<br />
</blockquote>

<h2 id="ג.">ג.</h2>

<blockquote>
<p>מִי קְרָאַנִי? בְּפִנַּת גַּג</p>

<p>נַמְתִּי – שַׂק עַל גַּבֵּי שַׂק,</p>

<p>שְׁנָת מְתוּקָה עַד מְאֹד –</p>

<p>לוּ יָכֹלְתִּי לִישֹׁן עוֹד!</p>

<br />
</blockquote>

<blockquote>
<p>מִי קְרָאַנִי, תָּם אוֹ זֵד?</p>

<p>קוֹל שָׁמַעְתִּי, קוֹל אוֹ הֵד?</p>

<br />
</blockquote>

<blockquote>
<p>יָשַׁנְתִּי! כַּמָּה? בּוֹא וּשְׁאַל:</p>

<p>אֶלֶף דּוֹר אוֹ רֶגַע קַל?</p>

<br />
</blockquote>

<blockquote>
<p>רֶגַע קַל יֵשׁ עוֹבֵר אָט,</p>

<p>וְאֶלֶף דּוֹר כְּרֶגַע קָט.</p>

<br />
</blockquote>

<blockquote>
<p>מִי קְרָאַנִי, שֵׁד אוֹ אִישׁ?</p>

<p>בָּאתִי עַל כְּנַף רוּחַ חִישׁ,</p>

<br />
</blockquote>

<blockquote>
<p>לֹא הִסְפַּקְתִּי קַחַת כֹּל,</p>

<p>שָׁכַחְתִּי רֶגֶל וְיַד שְׂמֹאל;</p>

<br />
</blockquote>

<blockquote>
<p>עַיִן אַחַת, עֵין יְקוֹד,</p>

<p>לֹא הִסְפַּקְתִּי פְקֹחַ עוֹד.</p>

<br />
</blockquote>

<blockquote>
<p>אָכַלְתִּי גְרִיס, שָׁתִיתִי רְסִיס,</p>

<p>וְעַל זְנַב עַכְבָּר וַחֲזִיז</p>

<br />
</blockquote>

<blockquote>
<p>עַפְתִּי, בָּאתִי – לְשֵׁם מָה?</p>

<p>מִי קְרָאַנִי? קְרָא לִי, קְרָא!</p>

<br />
</blockquote>

<blockquote>
<p>מִי מֵעֵינַי קָרַע אֵד?</p>

<p>מִי וָמִי הוּא, אִישׁ אוֹ שֵׁד?</p>

<br />
</blockquote>

<blockquote>
<p>מִי בַלֵּיל, בְּזֶה הַתּוֹר</p>

<p>בָּא, מִתְגַנֵּב אֶל עֵין־דּוֹר?</p>

<br />
</blockquote>

<blockquote>
<p>סוֹד מִנְשִׁיָּה מִי בָא גְנֹב?</p>

<p>גְּנֹב מֵאֵשֶׁת בַּעֲלַת־אוֹב&#8230;</p>

<br />
</blockquote>

<blockquote>
<p>מִי עַל פִּתְחִי יַךְ? עֲנוּ,</p>

<p>אַם זֶה רָשׁ אוֹ מֶלֶךְ הוּא?</p>

<br />
</blockquote>

<blockquote>
<p>רָשׁ אוֹ מֶלֶךְ, סָס אוֹ עָשׁ?</p>

<p>אוֹ יַחַד אֶחָד: מֶלֶךְ רָשׁ?</p>

<br />
</blockquote>

<h2 id="ד.">ד.</h2>

<blockquote>
<p>מֶלֶךְ רָשׁ&#8230; לֹא דִבְּרָה עוֹד,</p>

<p>צֵל גָּח, גָּח וֶהֱצִיפָהּ,</p>

<p>כִּסָּהּ מַעֲטֵה דְמִי וָסוֹד –</p>

<p>הַנַּעַר עָמַד נִפְעָם.</p>

<br />
</blockquote>

<blockquote>
<p>הוּא יָכֹל צַוֹּת לָהּ וּדְרשׁ</p>

<p>לַמֵּת מִקֶּבֶר יַעַל,</p>

<p>זְכוּת מֶלֶךְ רָשׁ&#8230; אַךְ הוֹרִיד רֹאשׁ,</p>

<p>לֹא דָבָר מֶנָּה שָׁאַל.</p>

<br />
</blockquote>

<blockquote>
<p>הִיא חִכְּתָה, חִכְּתָה לוֹ מְעַט</p>

<p>וְאַחַר כַּךְ פִּהֵקָה,</p>

<p>אַךְ פִּהֲקָה – רְאֵה, חָתוּל קָט</p>

<p>מִתְחַמֵּם בּוֹ בְחֵיקָהּ.</p>

<br />
</blockquote>

<blockquote>
<p>הִיא תְפַהֵק עוֹד וּבְפַהֲקָהּ כֹּה</p>

<p>כֵּן תִּבְרָא יֵשׁ מֵאַיִן:</p>

<p>מֵתִים עוֹלִים סָבִיב לוֹ –</p>

<p>הַנַּעַר סָגַר עָיִן.</p>

<br />
</blockquote>

<blockquote>
<p>הַמֵּתִים עוֹבְרִים דֹּם בַּסָּךְ</p>

<p>עִם רָז לוֹ רֵיחַ קָבֶר;</p>

<p>&#8220;שְׁאַל הַמֶּלֶךְ, וְנַגִּיד לָךְ&#8230;&#8221;</p>

<p>אַךְ הוּא לֹא יִשְׁאַל דָּבָר.</p>

<br />
</blockquote>

<blockquote>
<p>&#8220;שְׁאַל וְנַגִּיד לָךְ הַכֹּל&#8230;&#8221;</p>

<p>הוּא עָמַד בֵּין הַצְּלָלִים,</p>

<p>עָמַד דֹּם בֵּין עוֹלֵי שְׁאוֹל,</p>

<p>אַךְ דָּבָר לֹא יִשְׁאָלֵם.</p>

<br />
</blockquote>

<blockquote>
<p>עוֹד קְהַל הַמֵּתִים טֶרֶם מָשׁ,</p>

<p>עוֹד הוּא מַמְתִּין דּוּמָם –</p>

<p>לַשָּׁוְא! לֹא מֶלֶךְ הוּא רַק <strong>רָשׁ</strong>,</p>

<p>לֹא יִשְׁאַל אוֹתָם מְאוּמָה.</p>

<br />
</blockquote>

<blockquote>
<p>לֹא מֶלֶךְ הוּא רַק רָשׁ, וְאִם</p>

<p>יִצְעַק לוֹ <strong>לַמָּוֶת –</strong></p>

<p>יְקַו לְעֶזְרַת אֱלֹהִים</p>

<p>בְּנַפְשׁוֹ הַכּוֹאָבֶת.</p>

<br />
</blockquote>

<blockquote>
<p>הַלַּיְלָה אָרַךְ עוֹד זְמָן רַב,</p>

<p>הָהּ, לֵיל שִׁמּוּרִים אָרֹךְ!</p>

<p>הַמֵּתִים עוֹמְדִים עוֹד – לַשָּׁוְא!</p>

<p>שׁוּר, כּוֹכָב שַׁחַר דָּרָךְ!</p>

<br />
</blockquote>

<blockquote>
<p>עִם בֹּקֶר קָמוּ רוֹעֵי צֹאן</p>

<p>אֶל צֹאנָם וְאָל בְּקָרָם,</p>

<p>וּמְצָאוּהוּ מָלֵא אוֹן</p>

<p>וְעוֹר פָּנָיו קָרָן.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/52006">https://benyehuda.org/read/52006</a></div></body></html>