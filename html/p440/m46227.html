<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קָרַחַת</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>אֵת אֲשֶׁר יָגֹרְתִּי בָאָה לִי ­– קָרַחַת!</p>

<p>קָרַחַת חֲלַקְלַקָּה וּמְגֹהָצָה.</p>

<p>אוֹיָה לִי, כְּאִלּוּ שַׂעֲרָה אַף לֹא אַחַת</p>

<p>פֹּה עוֹד לֹא צָצָה&#8230;</p>

<p>צְחִיחַ סֶלַע! שָׂדֶה רֵיק וְנֻטָּשׁ!</p>

<p>וְהַלָּה ­–, הַלָּה ­– בְּתוֹךְ הָרְאִי הַמְּלֻטָּשׁ ­–</p>

<p>הוּא עוֹד מְשַׁקֵּר לִי בְעַיִן עַרְמוּמִית,</p>

<p>נִסְגֶּרֶת מֵאֵלֶיהָ וְנִפְקַחַת</p>

<p>מִתּוֹךְ תְּנוּמוֹת,</p>

<p>וּמַמְתִּיק לִי רְמָזָיו בִּשְׁמִינִית שֶׁל אֲנָחָה:</p>

<p>מַה שַׁיָּךְ, אָח, קָרַחַת,</p>

<p>קָרַחַת כַּהֲלָכָה!</p>
</blockquote>

<br />

<blockquote>
<p>אֵת אֲשֶׁר יָגֹרתִּי בָאָה לִי ­– קָרַחַת!</p>

<p>הוֹי, שֵׁד מִשַּׁחַת,</p>

<p>קַח אֶת הָרְאִי מִנֶּגֶד עֵינַי!</p>

<p>וָלֹא ­– אֲנַפֵּץ רֹאשִׁי אֶל הָרְאִי,</p>

<p>רָאשִׁים קֵרְחִים שְׁנַיִם אַךְ בִּמְחִי,</p>

<p>קָדְקֹד חָלָק אֶחָד אֶל הַשֵּׁנִי,</p>

<p>מִפְלֶצֶת אֶל מִפְלֶצֶת,</p>

<p>קָרַחַת נוֹצְצָה אֶל חֲבֶרְתָּהּ הַנּוֹצֶצֶת ­–</p>

<p>קַח אֶת הָרְאִי!</p>
</blockquote>

<br />

<blockquote>
<p>מִי מִלֵּל לִי!</p>

<p>אָנֹכִי שֶׁאָהַבְתִּי לְהִתְלוֹצֵץ,</p>

<p>בְּרָחֲצִי בַיָּם ­–</p>

<p>צָחַקְתִּי לְגֻלְגָּלוֹת, אֲשֶׁר צָפוּ אִתִּי שָׁם, ­–</p>

<p>גֻּלְגָּלוֹת כְּמוֹ הַקֶּצֶף עַל פְּנֵי הַשִּׁבֹּלֶת;</p>

<p>וַאֲנִי מִתַּמֵּם בְּלֵב רָע וְשׁוֹאֵל אֵת</p>

<p>כָּל אַחַת וְכָל אַחַת בְּעָבְרָהּ: שֵׁת?</p>

<p>שֵׁת אוֹ גֻלְגֹּלֶת?</p>
</blockquote>

<br />

<blockquote>
<p>וּבְבָתֵּי הַחִזָּיוֹן כִּי יָשַׁבְתִּי,</p>

<p>וְנִשְׁקַפְתִּי</p>

<p>מִמְּרוֹמֵי הַגַּלֶּרִיָה</p>

<p>עַל הַנֵּי אִינְשֵׁי שֶׁמִּתַּחַת –</p>

<p>מַה־מְּאֹד חָפַצְתִּי פְעֹר אֶת פִּי עַל כָּל קָרַחַת,</p>

<p>וִירֹק עַל כָּל הָעֵירוֹם שֶׁמִּלְמַטָּה וְהָעֶרְיָה.</p>
</blockquote>

<br />

<blockquote>
<p>מִי מִלֵּל לִי!</p>

<p>הָרוֹתְחִים שֶׁשָּׁפַכְתִּי עַל אֲחֵרִים ­–</p>

<p>בָּם נְדוּנוֹתִי,</p>

<p>קְחוּ אֶל חֶבְרַתְכֶם אוֹתִי, קֵרְחִים כְּשֵׁרִים,</p>

<p>קְחוּ גַם אוֹתִי.</p>

<p>וְאַל נָא, אַל&#8230; לְשֶׁבַע מַחְלְפוֹתַי אַל תִּשְׁאָלוּ,</p>

<p>כְּעָשָׁן כָּלוּ&#8230;</p>

<p>תַּלְתַּלַי כָּבְדוּ מְאֹד ­– אַיָּם? אַיָּם?</p>

<p>נִשְּׂאוּ עִם כָּל רוּחַ וְעִם כָּל מַיִם.</p>

<p>נָקִי מִכָּל נְכָסַי, כְּמוֹכֶם נָקִי,</p>

<p>אִתְּכֶם לָאָרֶץ אֵשֵׁב בְּשִׁמְמוֹן עֲרָבִים,</p>

<p>וְאִתְּכֶם אֶת דַּלּוּת רֹאשִׁי וְעֵינַי אֶשָּׂא לַשְּׁחָקִים,</p>

<p>לִשְׁחָקִים קֵרְחִים, שָׁמַיִם לְלֹא כוֹכָבִים.</p>
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/46227">https://benyehuda.org/read/46227</a></div></body></html>