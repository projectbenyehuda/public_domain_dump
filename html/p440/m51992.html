<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִתּוֹךְ הַמְתָּנָה</title>
	<meta name="author" content="יצחק קצנלסון"/>
</head>
<body>

<h2 id="א.">א.</h2>

<blockquote>
<p>בִּגְדִי צֶמֶר, מְעִילִי מוֹךְ,</p>

<p>מִגְבַּעְתִּי עוֹרוֹת תְּחָשִׁים;</p>

<p>הָבָה אַכֶּה יָד בְּיָד, –</p>

<p>וַדַּאי תָּבוֹא עוֹד מְעַט</p>

<p>הַיָּפָה שֶׁבַּנָּשִׁים.</p>

<br />
</blockquote>

<blockquote>
<p>פִּתְקָה שָׁלְחָה לִי הַיּוֹם</p>

<p>הַיָּפָה שֶׁבַּבָּנוֹת:</p>

<p>&quot;מַלְכִּי, עִם חֲשֵׁכָה צֵא,</p>

<p>צֵא, הַמֶּלֶךְ, וְחַכֵּה</p>

<p>בִּשְׂדֵרַת הָאִילָנוֹת&#8230;</p>

<br />
</blockquote>

<blockquote>
<p>הַשָּׂטָן לְבֵיתֵנוּ בָא –</p>

<p>וְהֵטִיל בּוֹ עִרְבּוּבְיָה:</p>

<p>אִמִּי אָהֲבָה אִישׁ זָר,</p>

<p>אָבִי שָׁתָה מִלֵּב מָר,</p>

<p>וּמְשַׂחֵק כְּבָר בְּקוּבְיָה&#8230;</p>

<br />
</blockquote>

<blockquote>
<p>אִם יֵצֵא אָבִי גַם בְּלֵיל זֶה,</p>

<p>וְאִמִּי – גַּם הִיא תֵצֵא –</p>

<p>זוּ לִמְאַהֲבָהּ עַד <strong>חֲצוֹת</strong>,</p>

<p>זֶה לַקְּלָפִים וְלַכּוֹס –</p>

<p>לְאָשְׁרֵנוּ אָז אֵין קֵצֶה!</p>

<br />
</blockquote>

<blockquote>
<p>אֶת מִגְבַּעְתִּי עַל הָרֹאשׁ,</p>

<p>וְעַל כְּתֵפִי סוּדָר,</p>

<p>אָטוּשׁ, אָחוּשׁ לִמְקוֹם שָׁם</p>

<p>מַמְתִּין מַלְכִּי לִי הָרָם,</p>

<p>הַגֵּאֶה וְהַמְּהֻדָּר.</p>

<br />
</blockquote>

<blockquote>
<p>אִם יֶאֱרַךְ לְךָ הַזְּמָן –</p>

<p>אַל תְּקַלְּלֵנִי,</p>

<p>כִּי שֶׁלְּךָ אֲנִי עַד מוּת –</p>

<p>לְכַף זְכוּת, לְכַף זְכוּת</p>

<p>תָּמִיד תְּדִינֵנִי.</p>

<br />
</blockquote>

<blockquote>
<p>אִם יֶאֱרַךְ לְךָ הַזְּמָן –</p>

<p>סְלַח לְבַת־אֲהָבִים;</p>

<p>קְפֹץ מְעַט וּמְעַט רְקַד,</p>

<p>מְנֵה כָל אִילָן וְכָל בַּד,</p>

<p>סְפֹר אֶת הַכּוֹכָבִים.</p>

<br />
</blockquote>

<blockquote>
<p>שְׁחֵה וְלוּשׁ בְּשֶׁלֶג רַךְ,</p>

<p>וַעֲשֵׂה לְךָ כַּדּוּרִים;</p>

<p>אֶל אַחַד הַפַּנָּסִים גְּשָׁה,</p>

<p>וּקְרָא פִתְקָתִי, קְרָא וּקְרָא&#8230;</p>

<p>עַל־פֶּה לְמַד הַטּוּרִים;</p>

<br />
</blockquote>

<blockquote>
<p>וְאִם לֹא אָבֹוא כְלָל, אָז דַּע:</p>

<p>הִשְׁלִימָה אֵם עִם אַבָּא!</p>

<p>וְלֹֹא יֵצְאוּ עוֹד, גַּם הוּא, גַּם הִיא,</p>

<p>וְאוֹי לְךָ וְאוֹי גַּם לִי –</p>

<p>יֵשׁ תִּקְוָה רַק <strong>לְהַבָּא</strong>&#8230;</p>

<br />
</blockquote>

<blockquote>
<p>הִמְתַּנְתָּ לִי הַיּוֹם לַשָּׁוְא,</p>

<p>אָז מָחָר בּוֹא הֵיטִיבָה:</p>

<p>מֻבְטָחַנִי, שֶׁזְּמָן רָב</p>

<p>לֹא תַשְׁלִים אִמָּא עִם הָאָב;</p>

<p>טְעָמִים לָזֶה שִׁבְעָה&#8230;</p>

<br />
</blockquote>

<blockquote>
<p>טְעָמִים אֵלֶּה קְרֹא בְשֵׁם</p>

<p>לֹא אוּכַל וְאִם אֵדָע&#8230;</p>

<p>לְךָ הִיא אַחַת אֵיזֶה הֵם,</p>

<p>הָעִקָּר: צָדְקוּ הָאָב וְהָאֵם,</p>

<p>צָדְקוּ אַלע בּיֵידע.</p>

<br />
</blockquote>

<blockquote>
<p>הִמְתַּנְתָּ לִי הַיּוֹם לַשָּׁוְא –</p>

<p>מָחָר – בֶּטַח אָבוֹא;</p>

<p>הוֹ, מַלְכִּי, מַלְכִּי יִשַּׁק לִי,</p>

<p>אֶת פִּיהוּ יַגִּישׁ אֱלֵי פִי</p>

<p>וּלְבָבִי אֶל לְבָבוֹ&quot;.</p>

<br />
</blockquote>

<h2 id="ב.">ב.</h2>

<blockquote>
<p>בִּגְדִי צֶמֶר, מְעִילִי מוֹךְ,</p>

<p>מִגְבַּעְתִּי עוֹרוֹת תְּחָשִׁים;</p>

<p>הָבָה אַכֶּה יָד בְּיָד,</p>

<p>וַדַּאי תָּבוֹא עוֹד מְעָט –</p>

<p>הַיָּפָה שֶׁבַּנָּשִׁים.</p>

<br />
</blockquote>

<blockquote>
<p>מַה לִּי חֹרֶף! מַה לִּי קֹר!</p>

<p>מַה לִּי לֵילוֹת צִנָּה!</p>

<p>אִילָן זֶה – גַּם גֵּא, גַּם צַח –</p>

<p>גַּם אָנֹכִי אֶעֱמֹד כַּךְ,</p>

<p>אֶעֱמֹד וְאַמְתִּינָה.</p>

<br />
</blockquote>

<blockquote>
<p>שֶׁמָא תָבוֹא בְרֶגַע זֶה –</p>

<p>אָז לֹא תַכִּירֵנִי:</p>

<p>מַלְכָּהּ נֶהְפַּךְ <strong>לְעֵץ</strong>&#8230;</p>

<p>וּבְהַכִּירָהּ תִּקְרָא: לֵץ!</p>

<p>אֲנִי לָהּ: בָּבַת־עֵינִי!</p>

<br />
</blockquote>

<blockquote>
<p>הוֹי, מַה יֶּאֱרַךְ לִי הַזְּמָן!</p>

<p>וְעֵינִי כָלָה־כָלָה;</p>

<p>לוּ עֲשִׂירִית הָיָה חָשׁ</p>

<p>אִילָן זֶה – וְהָיָה מָשׁ</p>

<p>מִמְּקוֹמוֹ וְהָלַךְ הָלְאָה!</p>

<br />
</blockquote>

<blockquote>
<p>וְאֶת מִכְתָּבָהּ קָרָאתִי כְבָר</p>

<p>מֵאָה וְאַחַת פָּעַם,</p>

<p>כְּבָר הוּא שָׁגוּר עֲלֵי פִי –</p>

<p>דְּבָרִים יָפִים כָּתְבָה לִי,</p>

<p>בְּרָב־חָכְמָה וּבְרָב־טָעַם!</p>

<br />
</blockquote>

<blockquote>
<p>הָאִילָנוֹת כַּמָּה הֵם?</p>

<p>שְׁתֵּי־מֵאוֹת וְאַרְבָּעָה!</p>

<p>מָנִיתִי אוֹתָם מִכָּל צַד,</p>

<p>וְחִשַּׁבְתִּים חַד אֶל חַד</p>

<p>בְּמֶשֶׁךְ כָּל הַשָּׁעָה.</p>

<br />
</blockquote>

<blockquote>
<p>כֻּלָּם עוֹמְדִים זְקוּפִים, דֹם,</p>

<p>וּבַדֵּיהֶם דַּקִּים&#8230;</p>

<p>הָאִילָנוֹת, אַף גַּם הֵם</p>

<p>מַמְתִּינִים כַּאן לְבַת <strong>הָאֵם</strong>,</p>

<p>קוֹפְאִים כַּאן וּמְחַכִּים&#8230;</p>

<br />
</blockquote>

<blockquote>
<p>וְהַכּוֹכָבִים כַּמָּה הֵם?</p>

<p>מִי יִסְפֹּר הַכּוֹכָבִים!</p>

<p>וְעוֹד לֹא נִבְרָא אוֹתוֹ פֶה –</p>

<p>דּוֹמִים אֵלֶּה זֶה לָזֶה,</p>

<p>כֻּלָּם קְטַנִים וְנָאוִים!&#8230;</p>

<br />
</blockquote>

<blockquote>
<p>וְאוּלָם לָהּ – לָהּ אַגִּיד כָּךְ:</p>

<p>הֵם אֶלֶף־רִבּוֹא בְמִסְפָּר!</p>

<p>וְאִם לֹא תַאֲמִין לִי זוּ,</p>

<p>אֹמַר: כַּךְ חֶשְׁבּוֹנִי הוּא!</p>

<p>רְצוֹנָהּ – תֵּלֵךְ וְתִסְפֹּר&#8230;</p>

<br />
</blockquote>

<blockquote>
<p>אַךְ לָמָּה זֶה לֹא תָבוֹא עוֹד</p>

<p>וְסַבְלָנוּתִי פָקְעָה.</p>

<p>אִם עַכְשָׁו בָּאָה הִיא, זְמָן־מָה</p>

<p>לֹא אֹמַר לָהּ מִטּוֹב עַד רָע,</p>

<p>לֹא אֲחַבְּקָהּ וְלֹא אֶשָּׁקָהּ&#8230;</p>

<br />
</blockquote>

<blockquote>
<p>אוֹשִׁיט רַק אֶת יָדִי לָהּ,</p>

<p>וּבְשָׂפָה מְאֹד רָפָה</p>

<p>אֹמַר: &#8220;שָׁלוֹם!&#8221; לְעֻמַּת זֹאת</p>

<p>אֶקֹּד בְּחֵן וְאֶתֵּן אוֹת</p>

<p>לְנַעֲרָה שֶׁחָלָפָה&#8230;</p>

<br />
</blockquote>

<blockquote>
<p>הוֹי, מַה־יֶּאֱרַךְ לִי הַזְּמָן –</p>

<p>לֹא בָגְדָה הָאֵם בְּבַעְלָהּ!</p>

<p>וַאֲנִי חִכִּיתִי אַךְ לַשָּׁוְא,</p>

<p><strong>שָׁלוֹם</strong> עָשׂוּ אֵם וָאָב –</p>

<p>וְחָשַׁךְ לִי הַלָּיְלָה&#8230;</p>

<br />
</blockquote>

<h2 id="ג.">ג.</h2>

<blockquote>
<p>וְלוּ פִי שִׁבְעָה יֵרְדְּ הַקֹּר,</p>

<p>וַאֲנִי הֵן כַּךְ אָהָבְתִּי:</p>

<p>הֲלֹךְ לְבַדִּי&#8230; חַם לִי, חַם!</p>

<p>כְּבָר אֵינִי מַמְתִּין לָהּ וְגַם</p>

<p>לֹא לָהּ, לֹא לָהּ מַחֲשַׁבְתִּי&#8230;</p>

<br />
</blockquote>

<blockquote>
<p>אֲנִי, הַמֶּלֶךְ, מְהַלֵךְ כַּאן</p>

<p>מֵאָז הַלֵּיל וְעַד עָתָּה;</p>

<p>אֲנִי הַמֶּלֶךְ, רָם וָגֵא,</p>

<p>שֶׁכָּתְבָה לוֹ הַמַּלְכָּה: צֵא –</p>

<p>וְהַמַּלְכָּה בוֹ מְשַׁטָּה&#8230;</p>

<br />
</blockquote>

<blockquote>
<p>אֲנִי הַמֶּלֶךְ ־ ־ וְכִתְרִי אֵי?</p>

<p>וְאֵי, וְאֵי שַׁרְבִיטִי?</p>

<p>וְאַיָּם שָׂרַי? וְאֵי הָעָם?</p>

<p>כָּל צְבָאִי בַאֲשֶׁר הוּא שָׁם,</p>

<p>וְיוֹעֲצַי אֲשֶׁר אִתִּי?</p>

<br />
</blockquote>

<blockquote>
<p>מַה־לַּעֲשׂוֹת לָהּ, לְמַלְכָּה זוֹ?</p>

<p>הַכְּדַי שֶׁאֶעֶזְבֶנָּה?</p>

<p>וּלְרֹאשׁ רְעוּתָהּ אֵיטִיב תֵּת</p>

<p>כֶּתֶר מַלְכוּת וְעַל כֵּס</p>

<p>הַמְּלוּכָה אוֹשִׁיבֶנָּה.</p>

<br />
</blockquote>

<blockquote>
<p>חֲבָל, חֲבָל שֶׁמִּבְּעוֹד יוֹם</p>

<p>לֹא תַרְתִּי לִי <strong>אַחֶרֶת</strong>&#8230;</p>

<p>עַכְשָׁו שֶׁלֶג זֶה – לְמַאי? –</p>

<p>הַנּוֹפֵל פִּתִּים קַר וְחַי,</p>

<p>וְהַלִּבְנָה הַמְעַוֶּרֶת?</p>

<br />
</blockquote>

<blockquote>
<p>הוּא נוֹפֵל, נוֹפֵל – בִּשְׁבִיל מִי?</p>

<p>שֶׁמָא לֹא בִשְׁבִילִי?</p>

<p>פִּתִּים קַלּוֹת מִבְּלִי סוֹף,</p>

<p>רַכּוֹת, צְחוֹרוֹת כְּנוֹצוֹת עוֹף,</p>

<p>דְּבֵקוֹת אֶל מְעִילִי.</p>

<br />
</blockquote>

<blockquote>
<p>פִּתֵּי שֶׁלֶג, רֵדְנָה עוֹד,</p>

<p>נְפֹלְנָה מְהֵרָה, מְהֵרָה;</p>

<p>הִלְבִּינוּ כָל אִילָנַי כְּבָר,</p>

<p>וּרְפִידַת שֶׁלֶג, וְאוֹר, וִיקָר</p>

<p>עַל־פְּנֵי כָל הַשְּׂדֵרָה.</p>

<br />
</blockquote>

<blockquote>
<p>שְׂדֵרַת־עֵצִים נָאָה זוּ –</p>

<p>הַאִם אֲנִי לֹא מַלְכָּהּ?</p>

<p>וְאַף־עַל־פִּי שֶׁבָּגְדוּ בִי –</p>

<p>בָּגְדוּ&#8230; מִי זֶה בָגַד, מִי?&#8230;</p>

<p>מָה עַל דַעְתִּי סַלְקָא?</p>

<br />
</blockquote>

<blockquote>
<p>הֵן <strong>אִמָּהּ</strong> אָהֲבָה אִישׁ זָר!</p>

<p>כְּלוּם אֶפְשָׁר שֶׁגַּם <strong>בִּתָּהּ</strong>?</p>

<p>מִי זֹאת הַנֶחְבֵּאת בְּצֵל עֵץ זֶה,</p>

<p>וּמְעַוָּה פָנִים לִי וָפֶה,</p>

<p>וְלָשׁוֹן לִי מוֹשִׁיטָה?&#8230;</p>

<br />
</blockquote>

<blockquote>
<p>כַּךְ! וַדַּאי מָצָא בְעֵינָהּ חֵן</p>

<p>אֶחָד מֵעֲבָדַי&#8230;</p>

<p>כַּךְ הוּא! וְאוּלָם – הִנֵּה הִיא!</p>

<p>הִיא הוֹלְכָה, הַס, הַס לִבִּי בִי&#8230;</p>

<p>אַל תִּתְכַּוֵּצְנָה יָדַי!&#8230;</p>

<br />
</blockquote>

<blockquote>
<p>רַק אֵשׁ עֵינֶיהָ אֶבְחַן, וְדַי –</p>

<p>בְּמַבָּטִי אֶחָד צָמֵא&#8230;</p>

<p>וְאִם אֶת <strong>עַבְדִּי</strong> אֶמְצָא שָׁם,</p>

<p>שֶׁלֶג זֶה – הוּא יִרְוֶה דָם,</p>

<p>דָּם חַם וְרַע וְטָמֵא&#8230;</p>

<br />
</blockquote>

<blockquote>
<p>הָהּ, אֵשׁ עֵינֶיהָ! בְּזוּ הָאֵשׁ</p>

<p>הֲרֵינִי בָקִי, בָּקִי&#8230;</p>

<p>אֵין רַע אִם גַּם אֲלַכְלֵךְ יָד,</p>

<p>אֲשַׁפְשְׁפֶנָּה בְשֶׁלֶג מְעָט –</p>

<p>וּמִדָּמָהּ אֲנִי נָקִי!&#8230;</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/51992">https://benyehuda.org/read/51992</a></div></body></html>