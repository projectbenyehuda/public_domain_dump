<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִמִּלְחֶמֶת הָאוֹר עִם הַחֹשֶׁךְ</title>
	<meta name="author" content="יצחק קצנלסון"/>
</head>
<body>

<blockquote>
<p>שְׁבִיב אוֹר!</p>

<p>שְׁבִיב אוֹר הוּא שֶׁבָּקַע,</p>

<p>צְפִירָה!</p>

<p>לֹא אִירָא&#8230;</p>

<p>חָה־חָה&#8230; כֹּה אֶצְחָקָה.</p>

<br />
</blockquote>

<blockquote>
<p>בְּעֵינַי הַתָּפְתֶּה וּקְלָלָה בְפִי,</p>

<p>הַחשֶׁךְ הוּא רֵעִי וּשְׁחוֹר חָבֵר לִי:</p>

<br />
</blockquote>

<blockquote>
<p>הַשָּׂטָן הוּא אָחִי, בֶּן־גִּילִי כָל שֵׁד,</p>

<p>לְשׁוֹן אֶפְעֶה כָל לַחַשׁ, סוֹד קוֹסֵם כָּל הֵד;</p>

<br />
</blockquote>

<blockquote>
<p>וָאֶשַּׁק לַלִּילִית, וּבְתֵת רְפָאִים קוֹל –</p>

<p>אֶת בְּנוֹת גַּלֵּי מַיִם אֵצֵא בְמָחוֹל.</p>

<br />
</blockquote>

<blockquote>
<p>לֹא אִירָא,</p>

<p>וּבְכָל זֹאת – שְׁקָע!</p>

<p>לֹא אוּכַל נְשׂא אֶת הַנֹּגַהּ</p>

<p>בּוֹקֵעַ וְרוֹגַע,</p>

<p>שְׁקָע!</p>

<p>אֲנִי שׂוֹנְאוֹ שֶׁל אוֹר!</p>

<br />
</blockquote>

<blockquote>
<p>אָהַבְתִּי בְהַבְרִיק הַבָּרָק</p>

<p>הַמְעַוֵּר, הַמְסַמֵּא&#8230;</p>

<p>שְׁקָע!</p>

<p>פֶּן אֶקְרָא לָרַעַם, וְרָעַם וּפָרַק</p>

<p>אֶת כֹּל –</p>

<p>צְלֹל!</p>

<br />
</blockquote>

<blockquote>
<p>כָּל שְׂעִירֵי הַשַּׁחַת, כָּל רוּחוֹת הַלַּיְלָה,</p>

<p>כָּל טָמֵא וּמְטַמֵּא –</p>

<p>הִתְלַקְּטוּ,</p>

<p>הִתְאַגְּדוּ –</p>

<p>רְאוּ, שָׁם בַּמִּזְרָח, מִלְמַעְלָה</p>

<p>שְׁבִיב אוֹר!</p>

<p>נִשְׁפוּ נֶגְדּוֹ, כַּסּוּהוּ בִשְׁחוֹר!</p>

<p>בְּכָל עֹז נָא הָפִיחוּ,</p>

<p>מִכָּל צַד אוֹתוֹ סֹבּוּ, מִכָּל עֵבֶר הַקִּיפוּ,</p>

<p>יַם־חֹשֶׁךְ הַצְלִיפוּ,</p>

<p>הָצִיפוּ!</p>

<p>אֶת הָאוֹר, שְׁבִיב הָאוֹר הַבּוֹקֵעַ נָא כַבּוּ!</p>

<p>אֶת הָאוֹר נָא הַדִּיחוּ –</p>

<br />
</blockquote>

<blockquote>
<p>הָאָח, כֻּלְּכֶם, כֻּלְּכֶם עִמָּדִי,</p>

<p>כֻּלְּכֶם עוֹמְדִים עַל יָדִי,</p>

<p>קִיר חוֹמָה וָעֹפֶל –</p>

<p>כֹּחוֹת שְׁחוֹרִים מָה רַבּוּ!</p>

<p>מַהֵר, מַהֵר הָרִיקוּ יַם־אֹפֶל&#8230;</p>

<br />
</blockquote>

<blockquote>
<p>הֵם מְכַבִּים בֶּעֱזוּז, בְּאוֹן רָב –</p>

<p>וְלַשָּׁוְא!</p>

<p>הֵם מִתְאַזְּרִים, מִתְאַמְּצִים לְכַבּוֹת,</p>

<p>וְאֵין הֵם יְכוֹלִים,</p>

<p>בַּהֲפִיחָם – יוֹסִיפוּ לְלַבּוֹת</p>

<p>אֶת הָאוֹר&#8230; אֶת הָאוֹר&#8230;</p>

<br />
</blockquote>

<blockquote>
<p>אוֹיָה, אוֹיָה, הֵם עוֹלִים,</p>

<p>הָאוֹרִים –</p>

<p>אֲנִי נָמוֹג&#8230;</p>

<p>בִּי יוֹרִים –</p>

<p>מִי יוֹר־בִּי, מִי יוֹר?</p>

<p>חֲבֵרַי, בְּנֵי בְרִיתִי, בְּנֵי אָמֶשׁ,</p>

<p>אֵיכֶם?</p>

<p>תֵּלְכוּ הָלֹךְ וְחָמֹק&#8230;</p>

<p>הִנְנִי אֲלֵיכֶם –</p>

<br />
</blockquote>

<blockquote>
<p>אוֹר, אוֹר, שִׁפְעוֹת אוֹר,</p>

<p>אֲנִי נֶחְנָק בְּתוֹךְ אוֹר&#8230;</p>

<p>לֹא אוּכַל עוֹד שֵׂאת,</p>

<p><strong>הַשָּׁמֶשׁ –</strong></p>

<p>אֲנִי מֵת!</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/51833">https://benyehuda.org/read/51833</a></div></body></html>