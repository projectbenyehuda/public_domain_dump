<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שִׁמָּמוֹן</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>עוֹלֶה עָנָן כָּבֵד עַל פְּנֵי הָרָקִיעַ,</p>

<p>מַרְאֵה הָעוֹפֶרֶת לוֹ וּמַרְאֵה תַנִּין</p>

<p>וּמְשַׁנֶּה הוּא לִרְגָעִים אֶת מַרְאֵהוּ:</p>

<p>מַרְחִיב זְנָבוֹ, מְשַׁרְבֵּב כְּרֵסוֹ וּמוֹתֵחַ רֹאשׁוֹ</p>

<p>לְרֹחַב כָּל הָאֹפֶק —</p>

<br />
</blockquote>

<blockquote>
<p>וְאוּלָם</p>

<p>סִימָנֵי תַנִּין עוֹד נִשְׁאָרִים בּוֹ — הוֹי תַנִּין!</p>

<p>פּוֹשֵׁט הוּא צוּרָתוֹ וְאַחֶרֶת אֵינוֹ לוֹבֵשׁ,</p>

<p>כָּל־כִּפַּת הַשָּׁמַיִם כְּבוּשָׁה כְבָר לְפָנָיו,</p>

<p>כָּל שְׁבִילֵי הָרָקִיעַ —</p>

<p>תַנִּין! תַנִּין!</p>

<br />
</blockquote>

<blockquote>
<p>הוּא שַׁח, הוּא שַׁח לָאָרֶץ —</p>

<p>עוֹד מְעַט וְיִרְבַּץ בְּכָל־כֹּבֶד גּוּפוֹ</p>

<p>עַל־גַּבֵּי הָאֲדָמָה,</p>

<p>וּבְרִבְצוֹ — הַכֹּל נֶחְנָק תַּחְתָּיו,</p>

<p>כָּל בְּלִיטָה שֶׁעָלֶיהָ תִּשְׁקַע,</p>

<p>כָּל חַי יְמֹעַךְ;</p>

<p>וְצַעֲקַת אָדָם וְשַׁאֲגַת אֲרִי,</p>

<p>גְּעִיַּת פָּרָה וְנַהֲמַת חֲזִיר,</p>

<p>יְגֻדְּעוּ פַּעַם אֶחָת.</p>

<br />
</blockquote>

<blockquote>
<p>וְאוּלָם —</p>

<p>נֵס לָהּ נַעֲשָׂה, לָאֲדָמָה.</p>

<p>הַשְּׁחָקִים הַמְּסֻרְבָּלִים וְהַקּוֹדְרִים</p>

<p>קָפְאוּ פֶּתַע —</p>

<p>עָמְדוּ תְּלוּיִם עַל הָהָר</p>

<p>נוֹגְעִים וְאֵינָם נוֹגְעִים בַּעֲפָרוֹ.</p>

<br />
</blockquote>

<blockquote>
<p>אַךְ כָּל הַיְקוּם כָּפַף כְּבָר אֶת רֹאשׁוֹ,</p>

<p>וּמַמְתִּין, מַמְתִּין מִתּוֹךְ שְׁתִיקָה;</p>

<p>הִנֵּה הִיא הַחֲרָדָה הָאִלֶּמֶת,</p>

<p>הִנֵּה הִיא הַנְּבוּאָה מִבְּלִי־מִלִּים,</p>

<p>לוֹחֲשָׁה הִיא בְּלִי קוֹל,</p>

<p>בְּלִי דְבָרִים הִיא דוֹבֶבֶת:</p>

<p>עוֹד מְעַט, עוֹד מְעַט,</p>

<p>וְנָפְלָה בָּעוֹלָם <strong>חֲדָשָׁה!</strong></p>

<p><strong>חֲדָשָׁה</strong> —</p>

<p>מַחֲרִידָה אוֹ אֵינָה מַחֲרִידָה —?</p>

<p>וְאוּלַי גַּם נוֹחָה?</p>

<p>אֲיוּמָה — אוֹ בִּלְתִּי אֲיוּמָה?</p>

<p>וְאוּלַי גַּם טוֹבָה וַחֲשָׁאִית?</p>

<br />
</blockquote>

<blockquote>
<p>כְּלוּם אֵין עוֹד לָדַעַת,</p>

<p>כָּל הַיְקוּם כָּפַף רֹאשׁוֹ וּמְחַכֶּה</p>

<p>לְכָל־מַה שֶׁיִּתְרַחֵשׁ —</p>

<br />
</blockquote>

<p>— — — —</p>

<blockquote>
<br />
</blockquote>

<blockquote>
<p>יְחִידִי עַל גַּבְנוֹן חוֹל קָטָן</p>

<p>בַּשָּׂדֶה</p>

<p>עוֹמֵד וּמַמְתִּין גַּם אָנִי.</p>

<p>וְעֵינַי הָרוֹאוֹת: הַיַּעַר —</p>

<p>הוּא עוֹמֵד לֹא־הַרְחֵק,</p>

<p>מִתְכַּנֵּס אֶל־עַצְמוֹ,</p>

<p>וְעוֹטֶה לְעֵינַי טַלִּיתוֹ</p>

<p>שֶׁל אֹפֶל דַּק, קָלִיל וְשָׁקוּף.</p>

<p>וּמִתּוֹךְ אֲפֵלָתָהּ הַדַּקָּה</p>

<p>מְצִיצָה בִי עֵין הַשִּׁמָּמוֹן&#8230;</p>

<p>בָּא הוּא, וְנִדְחַק מֵעֹמֶק הַיַּעַר,</p>

<p>עוֹד רֶגַע וְקָרַע טַלִּיתוֹ הַדַּקָּה</p>

<p>וְיָצָא —</p>

<p>כְּבָר נִרְאִים לִי פָנָיו,</p>

<p>פְּנֵי הַשִּׁמָּמוֹן מְבַצְבְּצִים, בּוֹלְטִים —</p>

<p>וְקַר הוּא וְאִלֵּם</p>

<p>אַךְ חַי הוּא!</p>

<p>מַרְאֵה וְתֹאַר לוֹ אַיִן,</p>

<p>וְיֵשׁ לוֹ רַק צֶבַע —</p>

<p>וְהוּא שְׁחַרְחָר.</p>

<br />
</blockquote>

<blockquote>
<p>נִקְרַע צְעִיף הָאֲפֵלָה —</p>

<p>וְהַשִּׁמָּמוֹן הִגִּיחַ לְפֶתַע,</p>

<p>בֶּן־חוֹרִין וְגָלוּי מִיַּעְרוֹ.</p>

<p>וּלְעֵינַי הוּא הוֹלֵךְ וְגָדֵל,</p>

<p>הוֹלֵךְ וְרָחָב בָּאֲוִיר</p>

<p>בּוֹלֵעַ, בּוֹלֵעַ גַּם אוֹתוֹ&#8230;</p>

<p>עוֹד רֶגַע יַגִּיעַ גַּם עָדַי:</p>

<p>עַיִן בְּעַיִן כְּבָר אֶרְאֶה</p>

<p>אֶת פְּנֵי הַשִּׁמָּמוֹן הַגָּדוֹל</p>

<p>הַמְּמַלֵּא אֶת חֲלַל כָּל־הָעוֹלָם!</p>

<p>הוּא כְּבָר אֲפָפַנִּי מִכָּל צַד,</p>

<p>כְּבַר הִנְנִי טוֹבֵעַ בְּתוֹכוֹ,</p>

<p>עַל רֹאשִׁי הוּא מְרַחֵף מִמַּעַל,</p>

<p>מִתְלַכֵּד, מִסְתַּבֵּךְ בִּשְׂעָרִי,</p>

<p>מְלַפֵּף וּמְגַפֵּף אֶת־גּוּפִי,</p>

<p>וְנִתְלֶה בְּפָנַי וְצַוָּארִי,</p>

<p>נוֹשְׁמוֹ אָנֹכִי בִנְחִירָי,</p>

<p>וְסוֹפְגוֹ לְתוֹךְ הָעֵינַיִם&#8230;</p>

<p>וּבְפָרְשִׂי אֶת־כַּפַּי בָּאֲוִיר —</p>

<p>וְיָמֵשׁ הַשִּׁמָּמוֹן בְּיָדִי;</p>

<p>וְהוּא נִמְסָךְ, נוֹבֵעַ אֶל קִרְבִּי,</p>

<p>גַּלִּים גַּלִּים.</p>

<br />
</blockquote>

<blockquote>
<p>וְהוֹלְכִים מִשְׁתַּכְּחִים מִלִּבִּי</p>

<p>אשֶׁר הַחַיִּים וְשֵׁאתָם;</p>

<p>וְהוֹלְכִים וּנְמֹגִים בְּקִרְבִּי,</p>

<p>זִכְרוֹן הַגִּיל וְהָעֹצֶב;</p>

<p>וַחֲדֵלִים הִתְרוֹצֵץ בְּלִבִּי</p>

<p>הַחַיִּים הַהוֹמִים וְחִשְׁקָם;</p>

<p>וּפַס גַּם הַמֹּרֶךְ מִלִּבִּי,</p>

<p>וְיִרְאַת עֲתִידִי הֶאָפֵל&#8230;</p>

<p>כֻּלִּי בְלָעַנִּי שִׁמָּמוֹן,</p>

<p>וְנָסַךְ אֶל נַפְשִׁי <strong>קִפָּאוֹן</strong>&#8230;</p>

<br />
</blockquote>

<blockquote>
<p>וְאָחוּז בִּזְרוֹעוֹת שִׁמָּמוֹן,</p>

<p>וְהוּא בִזְרוֹעוֹתַי —</p>

<p>דֹּם עוֹמֵד אָנֹכִי עַל גַּבְנוּן הַחוֹל,</p>

<p>נְצִיב שִׁמָּמוֹן בְּתוֹךְ הַשִּׁמָּמוֹן.</p>

<br />
</blockquote>

<blockquote>
<p>פֶּתַע — וְהַשְּׁחָקִים מִזְדַּעְזְעִים,</p>

<p>וּבְרַק אֵשׁ בּוֹקֵעַ וְשׁוֹסֵף</p>

<p>לִשְׁנַיִם אֶת יַם הַשִּׁמָּמוֹן;</p>

<p>בִּצְחֹק אֵלִים אַדִּירִים</p>

<p>מִתְגַּלְגְּלִים הָרְעָמִים</p>

<p>וּמְחַנְּקִים אֶת יַם הַשִּׁמָּמוֹן בְּכֹחַ</p>

<p>מְפוֹצְצִים אוֹתוֹ רְסִיסִים, רְסִיסִים.</p>

<p>וְשׁוּב אֹפֶל —</p>

<p>אֹפֶל מִשְׁנֶה וּשְׁחוֹר שִׁבְעָתַיִם,</p>

<p>שְׁחוֹר דּוֹבֵב;</p>

<p>כְּאִלּוּ אֵל יָרַד עֲטוּף טַלִּית שְׁחוֹרָה,</p>

<p>וְרוֹחֲשִׁים שׁוּלֶיהָ;</p>

<p>וּכְאִלּוּ עוֹד רֶגַע וְהִפְשִׁיט טַלִּיתוֹ</p>

<p>וְנִגְלֶה לֶעָיִן —</p>

<br />
</blockquote>

<blockquote>
<p>הַיְקוּם שׁוֹתֵק וּמְחַכֶּה — —</p>
</blockquote>

<blockquote>
<p>— — — —</p>
</blockquote>

<blockquote>
<p>הִנֵּה הִכּוּ הַנְּטָפִים!</p>

<p>מַלְאֲכֵי הַחַבָּלָה הַקְּטַנִּים</p>

<p>הַנְּטָפִים!</p>

<p>מַבּוּל נְטָפִים נִשְׁפָּכִים בְּשָׁאוֹן —</p>

<p>וְגִזְרֵי שִׁמָּמוֹן מְרַחֲפִים בָּאֲוִיר,</p>

<p>נֶחְנָקִים, נִמְעָכִים בֵּין טִפּוֹת הַמַּיִם,</p>

<p>בֵּין נִטְפֵי הַמַּיִם הַפְּזִיזִים.</p>
</blockquote>

<blockquote>
<p>— — — — —</p>
</blockquote>

<blockquote>
<p>וּלְאַט לְאַט שָׁבִים רְגָשַׁי הַקּוֹדְמִים</p>

<p>אֶל לִבִּי;</p>

<p>יַחַד עִם טִפְטוּף הַגְּשָׁמִים —</p>

<p>מִתְדַּפְּקִים עַל לִבִּי:</p>

<p>הַצַּעַר הַנּוֹשָׁן, וְתִקְוֹת וּקְסָמִים,</p>

<p>גַּעְגּוּעִים, וּסְפֵקוֹת וּדְמָעוֹת —</p>

<p>רַק קְצַת עוֹדוֹ מָסוּר הַלֵּב לַשִּׁמָּמוֹן,</p>

<p>רַק קְצַת עוֹדִי קוֹפֵא&#8230;</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/47944">https://benyehuda.org/read/47944</a></div></body></html>