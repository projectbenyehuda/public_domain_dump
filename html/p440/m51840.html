<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נוֹפֵל וּגְלוּי עֵינָיִם</title>
	<meta name="author" content="יצחק קצנלסון"/>
</head>
<body>

<blockquote>
<p>נָבִיא? מִי פֹה נָבִיא?</p>

<p>אִמְרוּ לִי: אֲנִי הוּא!</p>

<p>שַׁאֲלוּ סוֹד הַחַיִּים –</p>

<p>אָנֹכִי יְדַעְתִּיהוּ!</p>

<br />
</blockquote>

<blockquote>
<p>חִידַת־עוֹלָם שַׁאֲלוּ –</p>

<p>אֲנִי, אֲנִי אַגִּידָהּ;</p>

<p>כָּל רָז לָכֶם אֲגַלֶּה,</p>

<p>וּפִתְרוֹן לְכָל חִידָה.</p>

<br />
</blockquote>

<blockquote>
<p>מַדּוּעַ יֵבְךְּ הָרוּחַ?</p>

<p>מַה־יֶּהֱמֶה גַל הַנָּהָר?</p>

<p>כּוֹכָבִים לָמָּה נוֹפְלִים?</p>

<p>וְלָמָּה חִוֵּר סָהַר?</p>

<br />
</blockquote>

<blockquote>
<p>מַדּוּעַ רָחֲקוּ שְׁחָקִים</p>

<p>מִכָּל בָּאֵי חָלֶד?</p>

<p>וְיֶלֶד־יֶלֶד, לָמָּה</p>

<p>מִתּוֹךְ בְּכִי יִוָּלֵד?</p>

<br />
</blockquote>

<blockquote>
<p>לָמָּה <strong>אֹהַב</strong>, וְלָמָּה</p>

<p><strong>אֶכְאַב</strong> כֹּה בְּאָהֳבִי?</p>

<p>וְלָמָּה אָמוּת? שַׁאֲלוּ –</p>

<p>וְהִגִּיד לָכֶם הַנָּבִיא!</p>

<br />
</blockquote>

<blockquote>
<p>הַגֵּד יַגִּיד הַנָּבִיא –</p>

<p>אַךְ הַצֵּל אֵינוֹ יָכוֹל;</p>

<p>קְלָלָה הִיא, וְהַקְּלָלָה</p>

<p>גַּם עַל רֹאשִׁי תָחוּל&#8230;</p>

<br />
</blockquote>

<blockquote>
<p>גַּם עָלַי תְּנוֹפֵף</p>

<p>יָד נַעֲלָמָה חֶרֶב;</p>

<p>וְאִם לַעֲצֹר בָּהּ יָדַעְתִּי,</p>

<p>לֹא אֶקְרָא לַמַּלְאָךְ: הֶרֶף!</p>

<br />
</blockquote>

<blockquote>
<p>כּוֹס אַחַת לְכֻלָּנוּ –</p>

<p>אִתְּכֶם שְׁאוֹל אֵרֵדָה,</p>

<p>וְאִם נָבִיא אֲנִי! יָכֹלְתִּי</p>

<p>לְהִבָּדֵל מִתּוֹךְ הָעֵדָה.</p>

<br />
</blockquote>

<blockquote>
<p>לְהִבָּדֵל לְחַיֵּי עוֹלָם</p>

<p>אוּכַל, אִם אַךְ אֶתְאַוֶּה;</p>

<p>אֲנִי חוֹלֵשׁ עַל יֵשׁ וְעַל אָיִן,</p>

<p>עַל חַיִּים וּמָוֶת אֲצַוֶּה.</p>

<br />
</blockquote>

<blockquote>
<p>הֵן לְחִשְׁקִי עָלָה שָׁמֶשׁ,</p>

<p>וַיִּקְרַן גַּם לְחִשְׁקִי;</p>

<p>וְאַךְ אֶפַּח בּוֹ – וְיִכְבֶּה,</p>

<p>אֲצַו עָלָיו – וְיִשְׁקַע&#8230;</p>

<br />
</blockquote>

<blockquote>
<p>אוֹ אוֹרִיד רֹאשִׁי אָרְצָה,</p>

<p>וְאֶל אַדְמָתִי אָצִיץ,</p>

<p>אֲצַוֶּה אֶת הַשָּׂדֶה –</p>

<p>וּבְרוֹשׁ מִמֶּנּוּ יָצִיץ!</p>

<br />
</blockquote>

<blockquote>
<p>הַבְּרוֹשׁ כְּבָר פָּרַשׂ צִלּוֹ –</p>

<p>חֲסוּ־נָא בְצֵל בְּרוֹשִׁי! –</p>

<p>אֲהָהּ, כִּי חָשְׁכוּ עֵינַי,</p>

<p>הוֹי רֹאשִׁי! רֹאשִׁי! רֹאשִׁי!</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/51840">https://benyehuda.org/read/51840</a></div></body></html>