<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֵצֶל מֶנְדֶּלִי בְאוֹדֶסָּה</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>עִיר כָּלָה לָהּ כָּל לֵב, לָהּ כָּל עֵינַיִם כָּלוּ,</p>

<p>עִיר עַל שְׂפַת יָם יוֹשָׁבֶת —</p>

<p>עִיר־נָמֵל גְּדוֹלָה, לֹא לֵאלֹהִים,</p>

<p>לֹא לִדְבַר פִּיו,</p>

<p>לֹא עִיר, לֹא עִיר, רַק שָׁבֶת!</p>

<p>אַחֲרֵי הַהֶבֶל יֵלְכוּ רֹב בָּאֶיהָ וְיֶהְבָּלוּ,</p>

<p>גַּעֲרַת יָם וּגְעִיַּת בְּעִיר וּמְתִים,</p>

<p>אֵל רִבּוֹא אֶלֶף הַבִּרְיוֹנִים —</p>

<p>מִתְנַצְּחוֹת בָּהּ בַּהֲמוֹן קוֹלוֹת לֹא יֶחְדָּלוּ,</p>

<p>לֹא יֶחְדַּל רִיב.</p>

<br />
</blockquote>

<blockquote>
<p>עִיר קִרְקְסָאוֹת וּמוּקְיוֹנִים;</p>

<p>מוּקְיוֹנִים נְפוּחֵי צוּרָה וְרַחֲבֵי מַדִּים —</p>

<p>זֶה עַתָּה קָפְצוּ מִתּוֹךְ כַּד הֶחָלָב,</p>

<p>וּמִשַּׂק הַקֶּמַח.</p>

<p>זֶה פָנָיו וְשֵׁתוֹ — הַיְנוּ הָךְ: מַחֲמַדִּים!</p>

<br />
</blockquote>

<blockquote>
<p>זֶה אֵין לוֹ רֹאשׁ, רַק הַמִּצְנֶפֶת אֲשֶׁר עָלָיו</p>

<p>וּשְׁמוֹ הַמְּפֹרָשׁ עַל הַמִּצְחָה: לָמֶךְ!</p>

<br />
</blockquote>

<blockquote>
<p>עִיר קִרְקְסָאוֹת וּבָתֵּי תֵאַטְרָאוֹת</p>

<p>וַהֲמוֹן הָעוֹשִׂים בַּנִּפְלָאוֹת;</p>

<p>זֶה שֶׁהִזְדַּקֵּף — תּוֹךְ כְּדֵי עֲמִידָה הוּא מִצְטַמְצֵם,</p>

<p>בְּנֵי אָדָם — קְפִיצִּים,</p>

<p>מִתְנַשְּׁקִים וְאֵין אַהֲבָה, לִבּוֹתֵיהֶם בָּם מִתְחַמְּצִים</p>

<p>וְאֵין חֵמָה, וּבְאֵין חֵמָה הֵמָּה נִצִּים,</p>

<p>לֹא שֵׁד, לֹא מַלְאָךְ!</p>

<p>זֶה שׁוֹתֵק וְלֹא מִתּוֹךְ כְּאֵב וָצַעַר,</p>

<p>זֶה פָּנָיו סִיד — וְלֹא אֱלֹהִים, גַּם הַשָּׂטָן בּוֹ לֹא גָעַר,</p>

<p>לֹא יִשְׁמַע קוֹל, כָּל קוֹל בַּגַּן מִתְהַלֵּךְ&#8230;</p>

<p>זֶה שֶׁלֹּא לְצֹרֶךְ מִלִּים יַכְבִּיר —</p>

<br />
</blockquote>

<blockquote>
<p>כֵּן! אֵלֶּה שֶׁגָּדְלוּ לְפֶתַע, לְפֶתַע־פִּתְאֹם קָטֹנוּ&#8230;</p>

<p>אֲחִיזַת עֵינַיִם זוּ לָמָּה? אֶת מִי יוֹנוּ,</p>

<p>הַר בָּהֶם, כִּי יַמְלִיט עַכְבָּר,</p>

<p>וְעַכְבָּר הַר כִּי יַמְלִיט?</p>

<p>וְלָמָּה זֶה הָאֶחָד, שָׁם בִּבְנֵי הָאָדָם,</p>

<p>הָעוֹמְדִים עַל קָדְקֳדָם,</p>

<br />
</blockquote>

<blockquote>
<br />
</blockquote>

<blockquote>
<p>מְדַקְלֵם אֶת הַמּוֹנוֹלוֹג שֶׁל הַמְלֵט:</p>

<p>לִהְיוֹת אוֹ לַחֲדֹל?</p>

<br />
</blockquote>

<blockquote>
<p>עִיר קִרְקְסָאוֹת וּבָתֵּי תֵאַטְרָאוֹת,</p>

<p>וְעֵרֶב־רַב מְשַׂחֲקִים,</p>

<p>וְאֵין לְהַבְדִּיל בֵּינָם וּבֵין <strong>הָרוֹאִים</strong>,</p>

<p>לֹא יֻכְּרוּ מַתְעִים עַל־פְּנֵי תוֹעִים</p>

<p>וְהַמִּתְפַּלְּאִים עַל עוֹשֵׂי הַנִּפְלָאוֹת</p>

<p>וּמַעֲשֵׂי הַתֶּבֶל —</p>

<p>אֵלֶּה וְאֵלֶּה כְאִלּוּ הוֹלְכִים עֲלֵי חֶבֶל&#8230;</p>

<br />
</blockquote>

<blockquote>
<p>עֵרֶב־רַב מְשַׂחֲקִים!</p>

<p>וְנָשִׁים קַלּוֹת־קַלּוֹת, עֵרֶב־רַב</p>

<p>מִן הַקֻּבּוֹת יוֹצְאוֹת, טוֹפְפוֹת בְּרֹאשׁ הוֹמִיּוֹת,</p>

<p>עוֹלֶה הֵד טִפּוּפָן כְּמִכְּלִי רֵיק —</p>

<p>לֹא נָשִׁים טוֹפְפוֹת, זֶה טוֹפֵף חֵיק!</p>

<p>חֵיק אֶחָד גָּדוֹל, חֵיק נָכְרִיּוֹת,</p>

<p>עִם חִנּוֹ שֶׁקֶר, עִם יָפְיוֹ הֶבֶל</p>

<p>וְעִם חִיּוּכוֹ־שָׁוְא.</p>

<p>פֶּתִי אִם רוֹאֵהוּ וְאִם כּוֹבְשֵׁהוּ אֵינוֹ מַחְכִּים&#8230;</p>

<p>עִיר כָּלָּה לָהּ כָּל לֵב, לָהּ כָּל עֵינַיִם כָּלוּ —</p>

<br />
</blockquote>

<blockquote>
<p>עִיר אוּרֶיהָ מַתְעִים, אוּרִים קוֹרְאִים: קְרָב!</p>

<p>וּבְגִשְׁתְּךָ — הֵם מִתְרַחֲקִים,</p>

<p>נְסוֹגִים אָחוֹר וּמִמְּךָ וָהָלְאָה.</p>

<br />
</blockquote>

<blockquote>
<p>עִיר מְלֵאָה תְשׁוּאוֹת, רְוַת שִׁכָּרוֹן</p>

<p>וְרוּחַ עִוְעִים,</p>

<p>וּבְבַת אַחַת קוֹרְאִים רִבֲבוֹת גָּרוֹן:</p>

<p>קָדֵשׁ! קָדֵשׁ! קָדֵשׁ!</p>

<p>אֵלֶּה מִתּוֹךְ יֵינָם וּמִתּוֹךְ מְחוֹלָם,</p>

<p>סוֹפְרִים בְּקֻלְמוֹסָם וְצַיָּרִים בְּמִכְחוֹלָם —</p>

<p>יַחַד כֻּלָּם נוֹשְׂאִים קוֹלָם:</p>

<p>קָדֵשׁ!</p>

<p>אֵלֶּה שׁוֹאֲלִים וְאֵלֶּה לְעֻמָתָּם מְשִׁיבִים:</p>

<p>קָדֵשׁ?</p>

<p>דָּשִׁים בְּיָשָׁן זֶה כִּבְחָדָשׁ,</p>

<p>דָּשִׁים, דָּשִׁים בְּנִדּוּשׁ,</p>

<p>וּבִלְשׁוֹנוֹת שִׁבְעִים,</p>

<p>רַק לֹא בִלְשׁוֹנִי, לֹא עִבְרִית וְלֹא יִידִישׁ.</p>

<br />
</blockquote>

<blockquote>
<p>אָז אָבוֹא אֶל שָׁלוֹם יַעֲקֹב אַבְּרַמּוֹבִיץ,</p>

<p>הוּא מֶנְדֶּלִי, הוּא, הוּא הַ&#8220;סָּבָא&#8221;,</p>

<br />
</blockquote>

<blockquote>
<br />
</blockquote>

<blockquote>
<p>עַל שֻׁלְחָן כְּתָבָיו כָּאֲרִי עַל טַרְפּוֹ רָבַץ —</p>

<p>אֲנִי כֹה אֶקֹּד לוֹ וְכֹה לוֹ אֹמַר: צַפְרָא טָבָא!</p>

<br />
</blockquote>

<blockquote>
<p>הוּא הֵשִׁיב לִי שָׁלוֹם וְעַל יָדוֹ הוֹשִׁיבַנִי,</p>

<p>שְׁאֵלַנִי עַל הָעִיר הַזֹּאת, בָּה יִנְוֶה,</p>

<p>וְעַל הָאָדָם וְהַבְּהֵמָה בָהּ הָרַבָּה שְׁאֵלַנִי,</p>

<p>אֲנִי עָנִיתִי לוֹ בִקְצָרָה: נִינְוֵה&#8230;</p>

<br />
</blockquote>

<blockquote>
<p>נִינְוֵה, הָעִיר הַגְּדוֹלָה, — עָנִיתִי — <strong>וְיוֹנָה</strong> אָיִן,</p>
</blockquote>

<blockquote>
<p>אֲשֶׁר עָלֶיהָ יִקְרָא: אַתְּ נֶהְפָּכֶת!</p>

<p>הַ&#8220;סָּבָא&#8221; הֶחֱרִישׁ רֶגַע, אָז יַעֲרִים לִי בְמַחֲצִית עַיִן,</p>

<p>וְכֹה לִי יֹאמַר: יֶשְׁנוֹ, אַךְ לֹא יַחְפֹּץ לֶכֶת&#8230;</p>

<br />
</blockquote>

<blockquote>
<p>וַאדֹנָי? שָׁאַלְתִּי, — אֲדֹנָי אִם הוּא שׁוֹלֵחַ,</p>
</blockquote>

<blockquote>
<p>אֵין מְסָרְבִין לוֹ&#8230;— כֵּן מְסָרְבִין! — יַעַן — יָם אוֹדֶסָּה,</p>
</blockquote>

<blockquote>
<p>יֹאמַר אֱלֹהִים — לֹא יָם יָפוֹ הוּא, הַסּוֹעֵר וְרוֹתֵחַ,</p>

<p>מָה אֶעֱשֶׂה לוֹ לְיוֹנָה? בְּסָרְבוֹ מַה לּוֹ אֶעֱשֶׂה?</p>

<br />
</blockquote>

<blockquote>
<p>אִם אֶמְשְׁכוֹ וְאַפִּילוֹ תוֹךְ הַיָּם — אֵין דְּאָגָה,</p>

<p>שֶׁבָּקִי הוּא בַיָּם וּבְנוֹעַ גַּלָּיו בָּקִי,</p>

<p>וְגַם הַדָּגָה לֹא תַחְפֹּץ בְּלֹעַ אוֹתוֹ, גַּם הַדָּגָה —</p>

<p>קָשֶׁה לְעִכּוּל הוּא, וְאִם תִּבְלַע — סוֹפָה לְהָקִיא&#8230;</p>

<br />
</blockquote>

<blockquote>
<p>אֲדֹנָי, — עָמַדְתִּי עַל דַּעְתִּי, — הוּא אִם בָּחַר</p>

<p>בְּאֶחָד מֵעֲבָדָיו וְלַדֶּרֶךְ אוֹתוֹ שָׁלָח —</p>

<p>לְבַשֵּׂר רַע וְאוֹתִיּוֹת קְרֹא לְאָחוֹר,</p>

<p>לֹא יֶחְדַּל מֶנּוּ חָדֹל;</p>

<p>יִרְדְּפוֹ עַד חָרְמָה&#8230;</p>

<p>אָז יִשַּׁח, יַעַן לִי בְעָרְמָה:</p>

<p>יָדַעְתִּי &#8220;יוֹנָה&#8221; אֶחָד עַל גְּדוֹת הַיָּם הַשָּׁחוֹר,</p>

<p>אֲשֶׁר לֹא הָלָךְ,</p>

<p>וּפִיֵּס אֱלֹהָיו בְּמַעֲשֶׂה יוֹתֵר גָּדוֹל:</p>

<p>אֶת אֶחָיו הִכָּה, אֶת בְּנֵי עַמּוֹ&#8230;</p>

<br />
</blockquote>

<blockquote>
<p>לָמָּה יְכַתֵּת רַגְלָיו, יַרְחִיק נְדֹד</p>

<p>עִם שֵׁבֶט אַפּוֹ וְעִם מַטֵּה זַעְמוֹ</p>

<p>אֶל <strong>אַשּׁוּרִים</strong>?</p>

<p>הוּא אֶת שׁוֹטוֹ עוֹרֵר, שׁוֹט יִסּוּרִים,</p>

<p>עַל יְהוּדָיו&#8230;</p>

<br />
</blockquote>

<blockquote>
<p>הַךְ, מֶנְדֶּלִי, אוֹתָנוּ! — אָז אֶקְרָא, אֶקְרַע לוֹט —</p>

<p>הַךְ, יוֹנָה שֶׁבְּאוֹדֶסָּה, הַךְ אֶת <strong>קַבְּצִיאֵל</strong> עוֹד,</p>

<p>וְאֶת קַבְּצִיאֵל, אֶת קַבְּצִיאֵל הַחֲזֵר לְמוּטָב!</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48537">https://benyehuda.org/read/48537</a></div></body></html>