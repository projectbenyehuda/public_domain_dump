<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תּוֹרוֹת</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>בָּרִאשׁוֹנָה –</p>

<p>כְּשֶׁנִפְקְחוּ רִאשׁוֹנָה שְׁנֵי עַפְעַפַּי,</p>

<p>וּמַבָּטִי, מַבַּט נֶשֶׁר צָעִיר,</p>

<p>הִמְרִיא לְמֶרְחַקִּים,</p>

<p>וְהִתְעַכֵּב רֶגַע קַל וְלִטֵּף כַּנְפֵי יוֹנָה,</p>

<p>וְנֶאֱחַז בִּסְבַךְ שֶׁל אִילָן, בְּעָלָיו הַיְרַקְרַקִּים,</p>

<p>בִּזְמִירָיו,</p>

<p>וּבְצִלְצוּלֵי שִׁירָיו –</p>

<p>עַל כָּל שׁוֹשָן שָׁהָה;</p>

<p>וְעוֹד טֶרֶם נִתְקַל מַבַּט עֵינַי בָּרָקִיעַ ­ –</p>

<p>הִתְלַכְּדוּ בִתְמִימוּת יֶלֶד כַּפַּי,</p>

<p>וּמָחֲאוּ, מָחֲאוּ אָז בִּתְמִימוּת יֶלֶד,</p>

<p>וּבְרָכָה כְבָר הִתְעַתְּדָה לָצֵאת מִבֵּין שְׂפָתַי,</p>

<p>וְאֶת מִי לְבָרֵךְ לֹא יָדַעְתִּי עוֹד –</p>

<p>יוֹם אָבִיב בָהִיר</p>

<p>צָלַח עַל הֶחָלֶד –</p>

<p>זֶה הָיָה מָתַי?</p>

<br />
</blockquote>

<p><strong>*</strong></p>

<blockquote>
<p>חֲלוֹם הָאָרֶץ נִגְלָה לִי וַיִתְפְּשֵׂנִי,</p>

<p>נִלְכַּדְתִּי בְרֶשֶׁת אוֹרִים עַל פְּנֵי הָאֲדָמָה;</p>

<p>וְאֶל <strong>הַשְׁחָקִים</strong> לֹא נָשָׂאתִי עֵינִי –</p>

<p>הַחַמָּה – הִיא הִשְׁקִיפָה אֵלַי <strong>מָטָּה,</strong></p>
</blockquote>

<blockquote>
<p><strong>הַכּוֹכָבִים</strong> – <strong>יָרְדוּ</strong> אֵלַי מִשְׁמֵי רָמָה,</p>
</blockquote>

<blockquote>
<p>וּכְרוּבִים רִחֲפוּ סְבִיבִי&#8230; וְשָׁמְעָה אָזְנִי מַשָּׁק</p>

<p>שֶׁל כַּנְפֵיהֶם קַלּוֹת&#8230; אֶחָד אוֹתִי נָשַׁק,</p>

<p>וְאֶחָד מִן הַכְּרוּבִים הִסְתַּתֵּר <strong>בִּמְעָרָתִי</strong>,</p>

<p>אֲשֶׁר חָפַרְתִּי לִי בַחוֹל לִזְבוּבֵי-קַיִץ,</p>

<p>לְפַרְפָּרִים מְרוּטֵי כָנָף וְלִרְמָשַׂי,</p>

<p>וּבִשְׁלוּלִיתִי נֶחְבָּא עִם כָּל שָׁרֶץ&#8230;</p>

<p>לֹא הָיָה אָז הָרֶוַח בֵּין הַשְׁחָקִים וְהָאָרֶץ,</p>

<p>לֹא הוּקַם עוֹד הַחַיִץ.</p>

<p>וּגְדוֹלָה חֶרְדַּת לִבִּי אָז וּגְדוֹלָה שִׂמְחָתִי –</p>

<p>זֶה הָיָה מָתַי?</p>

<p>וְאֶת הָאֱלֹהִים רָאִיתִי עַל פְּנֵי הָאֲדָמָה,</p>

<p>כִּנְטוֹת הַיּוֹם, בְּמֶרְחַב שַׂדַּי,</p>

<p>שָׁם נִרְאָה לִי אֵל שַׁדַּי,</p>

<p>בֵּין הַקָּמָה,</p>

<p>כְּשֶׁהוּא דוֹלֵק אַחֲרֵי פַּרְפַּר כְּרָמִים:</p>

<p>הֶאָח! <strong>אֵין הַבּוֹרֵא</strong> יָכֹל לִתְפֹּשׂ אֶת יְצוּרוֹ;</p>

<p>הַמֹּחַ רוֹדֵף, רוֹדֵף אַחֲרֵי בֶן-סְעִפּוֹ,</p>

<p>שֶׁנִקְרַע מֶנּוֹ וְטָס בַּאֲוִיר עוֹלָם חָפְשִׁי&#8230;</p>

<p>הַלֵּב לֹא יָכֹל לִתְפֹּשׂ אֶת הִרְהוּרוֹ,</p>

<p>הִרְהוּר קַל שֶׁנִּתַּק מִתּוֹךְ חַדְרֵי לִבּוֹ –</p>

<p>וְעָף בַּאֲוִיר עוֹלָם חָפְשִׁי&#8230;</p>

<p>רַךְ וְקָלִיל זְבוּב-הַקַּיִץ, וְהוּא נִמְלָט וּמִתְרַחֵק,</p>

<p>וַאדֹנָי עוֹד דּוֹלֵק אַחֲרָיו, וַאדֹנָי מְצַחֵק&#8230;</p>

<p>אַךְ הִנֵּה, נִפְגַּע פַּרְפָּר זֶה, בְּצִפֹּרֶת קַלָּה,</p>

<p>וְנָשַׁק לָהּ וְהִתְחִיל לִבּוֹ לָהּ מְגַלֶּה,</p>

<p>עַל פְּנֵי הַקָּמָה – כִּי יָשְׁרָה הַצִּפֹּרֶת,</p>

<p>קַלַּת הַכְּנָפַיִם, הַצְּחַרְחֹרֶת,</p>

<p>בְּעֵינֵי בֶן הַפַּרְפָּר, וַיִקָּחֶנָּה לוֹ לְעֵזֶר –</p>

<p>וְעָמְדָה לוֹ עָרְמָתוֹ לֵאלֹהִים!&#8230;</p>

<p>בְּעוֹד שֶׁהֵמָּה מְלַחֲשִׁים אַהֲבָה,</p>

<p>חֲטָפָם אֲדֹנָי וְשָׂמָם עֲלֵי רֹאשׁוֹ,</p>

<p>וַיִּהְיוּ <strong>הֶחָתָן וְהַכַּלָֹה</strong>,</p>

<p>נֵזֶר,</p>

<p>נֵזֶר עַל תַֹלְתַּלֵּי אֱלֹהִים.</p>

<p>וְהָעוֹלָם בֵּית הַמִּקְדָּשׁ, וַאֲנִי בְתוֹךְ הַמִּקְדָּשׁ,</p>

<p>וְעֵינַי רוֹאוֹת, רוֹאוֹת אֶת כֹּהֲנוֹ, אֶת קְדוֹשׁוֹ,</p>

<p>וּבְרָכָה כְמוֹ הִתְעַתְּדָה לָצֵאת מִבֵּין שְׂפָתַי –</p>

<p>זֶה הָיָה מָתַי?</p>

<br />
</blockquote>

<blockquote>
<p><strong>*</strong></p>

<br />
</blockquote>

<blockquote>
<p>בְבֹקֶר בָּהִיר אֶחָד קָרַב אֵלַי רַבִּי,</p>

<p>אָחַז בִּקְצֵה יָדוֹ בְסַנְטְרִי הֶחָלַק,</p>

<p>וּבַיָּד הַשְׁנִיָּה טָפַח לִי עַל גַּבִּי –</p>

<p>וְאָנֹכִי טֶרֶם אֵדַע אִם מֵחֲמַת חִבָּה</p>

<p>רַבִּי עוֹשֶׂה כָּכָה. רַק לִבִּי, הוּא לִי נִבָּא:</p>

<p>יַמִּים שֶׁל <strong>מִשְׁפָּטִים</strong> וְגַם סִדְרַת בָּלָק&#8230;</p>

<p>הוֹי, מַה נִבָּא לִבִּי לִי, זֶה לִבִּי!</p>

<br />
</blockquote>

<blockquote>
<p>וְקָרַב אֵלַי רַבִּי וְאָמַר אֵלַי כָּכָה:</p>

<ul>
<li>הֲתֵדַע כִּי יֵשׁ &#8220;מוֹדֶה&#8221; עַל הָאָרֶץ, כִּי יֵש  &#8220;בְּרָכָה&#8221;?</li>
</ul>

<p>הֲתֵדַע בְּנִי, – כַּךְ סָח לִי, סָח לִי רַבִּי, –</p>

<p>מִי בָרָא ז­ֹהַר זֶה וְתֵבֵל רַבָּה?</p>

<p>יֵשׁ בַּשְׁחָקִים אֵל צָנוּעַ, אֵל מִסְתַֹּתֵּר,</p>

<p>הוּא, הוּא בְרָאָם&#8230; רַבּוֹת עָמְלוּ אִישִׁים,</p>

<p>רַבּוֹת חִטְּטוּ וְחָתְרוּ עַד שֶׁנּוֹדַע,</p>

<p>כִּי בַשְׁחָקִים <strong>יָגוּר</strong>&#8230; – שָא, תַּכְשִׁיטִי,</p>

<p>אֶת כַּפֶּיךָ וְעֵינֶיךָ לַשָׁמַיִם –</p>

<p>יַחַד אִתִּי,</p>

<p>כַּף אֶל כַּף! גַּם הָעֵינָיִם –</p>

<p>כַּךְ תַּכְשִׁיטִי;</p>

<p>עַכְשָׁו נֹאמַר <strong>בְּרָכָה</strong>, נֹאמַר <strong>מוֹדֶה</strong> –</p>

<p>מִתְפַּרְנֵס אֵל זֶה טָמִיר מִתִּשְׁבָּחוֹת,</p>

<p>אֱמֹר בְּנִי, מוֹדֶה, כָּל הַתְּהִלוֹת לו שַׁיָּכוֹת;</p>

<p>וְעַל הַזְכוּת הַזֹאת אֵין הוּא מְוַתֵּר&#8230;</p>

<br />

<p><strong>*</strong></p>

<br />

<p>וְאֶת <strong>הַצַּדִּיק</strong> אוֹהֵב שַׁדַּי יוֹתֵר –</p>

<p>מִן הַבֹּקֶר לוֹ הִתְפַּלֵל עַד הָעֶרֶב;</p>

<p>בַּלַּיְלָה רָאָה חֲלוֹם: הִתְנוֹפְפָה עָלָיו חֶרֶב&#8230;</p>

<p>וְעִם הַשַׁחַר קָם וְלֹא רָץ לְבֵית הַ<strong>פּוֹתֵר</strong>!</p>

<br />

<p>וַחֲבִיבִים עַל אֵל שַׁדַּי גַּם כָּל בָּנָיו,</p>

<p>בַּעֲלֵי הַתְּשׁוּבָה,</p>

<p>עֲלֵיהֶם נָפַל רֶגַע פַּחַד חֲלוֹמָם,</p>

<p>הִתְנַעֲרוּ נִפְעָמִים מִתוֹךְ שְׁנָתָם טְרוּפָה,</p>

<p>וְרָצוּ לְבֵית הַפּוֹתֵר עִם הָנֵץ יוֹמָם,</p>

<p>וּבְעָמְדָם עַל מִפְתָּנוֹ – הִתְנֶחָמוּ,</p>

<p>וּבְטֶרֶם פִּתְרוֹן חֲלוֹמוֹתָם שָׁמְעוּ –</p>

<p>נִגְּשׁוּ אֶל הַפּוֹתֵר וְיָרְקוּ לוֹ בְפָנָיו&#8230;</p>

<br />

<p>וְיֵשׁ תִּקְוָה מֵאֵל שַׁדַּי גַּם לַחֲנֵפִים –</p>

<p>אַף-עַל-פִּי שְׁקּוֹלוֹתֵיהֶם צוֹרְמִים</p>

<p>קְצָת אֶת אָזְנָיו שֶׁל הַקָּדוֹשׁ-בָּרוּךְ-הוּא,</p>

<p>אַף-עַל-פִּי שֶׁתְּפִילּוֹתֵיהֶם עוֹלוֹת</p>

<p>מִלֵּבָב בִּלְתִּי נָקִי, מִנְּשָׁמָה בִלְתִּי זַכָּה –</p>

<p>אֵין בְּכַךְ כְּלוּם&#8230;</p>

<p>שֶׁלִּפְנֵי כִסֵּא שַׁדַּי נַחֲלֵי מַיִם זוֹרְמִים,</p>

<p>וּכְרוּבֵי רוּם</p>

<p>עוֹמְדִים בְּתוֹךְ הַמַּיִם עֲלֵי כֵפִים,</p>

<p>וּבוֹדְקִים אֶת הַצְּלִילִים וְאֶת הַקּוֹלוֹת;</p>

<p>וְכָל תְּפִלָּה פְגוּמָה וּמְלֻכְלֶכֶת</p>

<p>רוֹחֲצָה יַד הַכְּרוּבִים וּמְשַׁכְשֶׁכֶת,</p>

<p>עַד שֶׁנָּגְהָהּ חוֹזֵר לָהּ – וְזָרְחָה&#8230;</p>

<p>וְאָז – מַגִּישִׁים אוֹתָה לְרִבּוֹן הָעוֹלָמִים,</p>

<p>וְהוּא – אִם גַּם מַכִּיר הוּא עָלֶיהָ כְּתָמִים,</p>

<p>אִם גַּם צְלִילֵי קוֹלָהּ מְעַט צוֹרְמִים</p>

<p>אֶת אָזְנָיו – אַךְ מְקַבְּלָה הוּא בְגִילָה,</p>

<p>וּבוֹלֵעַ כְּבִכּוּרָה אֶת הַתְּפִלָּה&#8230;</p>

<br />

<p>וּרְאֵה נָא בְּנִי, נָתַתִּי לְפָנֶיךָ כַמָּה דְרָכִים –</p>

<p>כֻּלָּם עוֹלִים וְנִמְשָֹכִים,</p>

<p>יָשָׁר אֶל הַקָּדוֹשׁ-בָּרוּךְ-הוּא,</p>

<p>הֶחָבוּי שָׁם בִּשְׁחָקָיו –</p>

<p>בְּחַר לְךָ אֶחָד מִכָּל אֵלֶּה&#8230;</p>

<p>גַּם סִדּוּר לְךָ יִנָּתֵן, סִדּוּר-תְפִלּוֹת מּלֵא וְגָדוּשׁ,</p>

<p>וְגָדוֹל הוּא, וְאָרֹךְ הוּא,</p>

<p>סִדּוּר לְדוֹר דּוֹרִים,</p>

<p>סִדּוּר הַשֹּׁוֶה לְכָל נֶפֶש וּלְכָל לֵב!</p>

<p>כָּל הָרוֹצֶה יָבוֹא וְיִתְפַּלֵּל, יָדוּשׁ בוֹ גַם יָדוּשׁ,</p>

<p>עַד יִתְעַוֶּה פִיךָ מִנִּי כְאֵב,</p>

<p>שֶׁרַבִּים בּוֹ מִזְמוֹרִים,</p>

<p>כָּל מִזְמוֹר וְכָל מִזְמוֹר לְדַפָּיו וְלַחֲלָקָיו</p>

<p>וְאַתָּה אַל נָא תֵלֶא –</p>

<br />

<br />

<p><strong>*</strong></p>

<br />
</blockquote>

<blockquote>
<p>אָז בָּא הַקֵּץ לַחֲלוֹם <strong>הָאָרֶץ</strong> שֶׁחָלַמְתִּי,</p>

<p>קִבַּלְתִּי תוֹרַת רַבִּי הַחֲדָשָה</p>

<p>לְמוֹרָשָה –</p>

<p>עוֹדֶנִּי זוֹכֵר: תְּפִילָתִי הָרִאשׁוֹנָה</p>

<p>יָצְאָה מִשִּׂפְתוֹתַי לְקוּיָה וּמְשֻבָּשָׁה,</p>

<p>וּשְׁנָתִי נָדְדָה מֶנִּי; בַּחֲצִי הַלַּיְלָה</p>

<p>קַמְתִּי</p>

<p>וָאֶקְרַב אֶל חֲלוֹנִי,</p>

<p>וָאֶשָּׂא עֵינַי אֶל הַשְׁחָקִים –</p>

<p>כּוֹכָבִים קְטַנִּים רָמְזוּ לִי בְעֵינֵי בְרָקִים:</p>

<p>תְּפִלָּתְךָ, יֶלֶד תָּמִים, כְּבָר נִתְקַבְּלָה בִשְׁמֵי מַעְלָה&#8230;</p>

<br />
</blockquote>

<blockquote>
<p>אָז בָּא הַקֵּץ לַחֲלוֹם הָאָרֶץ שֶׁחָלַמְתִּי,</p>

<p>וְלֹא קָסְמוּ לִי עוֹד פִּרְחֵי הָאֲדָמָה,</p>

<p>שֶׁצָּצוּ וְרֻדִּים וְלַבְנוּנִים בֵּין עֲשָׂבִים,</p>

<p>חֲבוּיִים בְּצֵל שִׂיחִים, רַכִּים וְנָאוִים;</p>

<br />
</blockquote>

<blockquote>
<p>וּכְשֶׁנִרְמַס תַּחַת רַגְלַי אֶחָד מִן הַפְּרָחִים,</p>

<p>בִּצְדִיָּה וּבְלִי צְדִיָה, בְּלֶכְתִּי עַל אֵם דְּרָכִים –</p>

<p>לֹא דָוָה לִבִּי בִי, לֹא בָכְתָה בִי הַנְּשָׁמָה.</p>

<br />
</blockquote>

<blockquote>
<p>לֹא לִבְּבַנִי עוֹד נִיר נָאֶה וְאִילָן רַב-עֲנָפִים,</p>

<p>וּזְמִירָיו לֹא צָדוּניִ וִירַקְרַק חֵן שֶׁל טְרָפִים;</p>

<p>וְלֹא פָּתַחְתִּי עוֹד חַלוֹנִי לְכָל יוֹנָה יָפָה,</p>

<p>שֶׁהִתְלַבְּטָה עַל אֶשְׁנַבִּי בְּחַרְטֻמָּה וּבִכְנָפָהּ:</p>

<br />
</blockquote>

<blockquote>
<p>וּכְרוּבִים עוֹד לֹא רִחֲפוּ סְבִיבִי, נָדַמּוּ, נָשַׁמּוּ,</p>

<p>תַּמּוּ כָל הַכְּרוּבִים, מֵעַל פְּנֵי הָאָרֶץ תַּמּוּ&#8230;</p>

<br />
</blockquote>

<blockquote>
<p>וַאדֹנָי לֹא נִרְאָה לִי עוֹד בֵּין הַקָּמָה –</p>

<p>פָּסַק חֲלוֹם הָאָרֶץ, אָבְלָה, נָבְלָה הָאֲדָמָה!&#8230;</p>

<br />
</blockquote>

<blockquote>
<br />
</blockquote>

<blockquote>
<p><strong>*</strong></p>

<br />
</blockquote>

<blockquote>
<p>וְהִנְנִי חוֹלֵם חֲלוֹם הַשְׁחָקִים, חֲלוֹם <strong>מְרוֹמִים</strong> –</p>

<p>כָּל הַחֲלוֹמוֹת יָפִים, אִם גַּם אֵינָם דּוֹמִים&#8230;</p>

<p>אַל תִּרְאוּנִי, שֶׁפָּרַשְׁתִּי לְקֶרֶן זָוִית –</p>

<p>אֵין צֹרֶךְ לִי בְמֶרְחָב:</p>

<p>תְּנוּ חָבִית לִי וְאֶחֱלֹם בְּתוֹךְ חָבִית!</p>

<p>רַק יִהְיֶה נָא סִדּוּרִי</p>

<p>אִתִּי בְחָבִיתִי, אִתִּי בְתוֹךְ חוּרִי&#8230;</p>

<br />
</blockquote>

<blockquote>
<p><strong>*</strong></p>

<br />
</blockquote>

<blockquote>
<p>שׁוּר, אָחִי, שׁוּר:</p>

<p>הִנֵּה הוּא הַכּוֹכָב, שְׁבִיב דִּי-נוּר,</p>

<p>הַנּוֹפֵל מִשְׁמֵי מָעְלָה</p>

<p>אֶל חֵיק הַלָּיְלָה&#8230;</p>

<ul>
<li><p>אָדָם, מַה מִּלַּיְלָה? אָדָם מַה-מִּלֵיל?</p></li>
<li><p>כּוֹכָב, מַה מִּשְּׁחָקִים, מַה-מִּשְּׁלוֹם  אֵל?</p></li>
<li><p>אַל תַּזְכֶּר-לִי אֶת שָׁמַי, מְתוּקִים פֹּה  הָרְגָבִים&#8230;</p></li>
</ul>

<p>לֹא אָשׁוּב עוֹד אֶל אַחַי, לֹא אָשׁוּב אֶל הַכּוֹכָבִים,</p>

<p>גַּם אַתָּה אֶת סִדּוּרְךָ עַל פִּי צְלוֹחִית צוֹר,</p>

<p>שָׂא עֵינֶיךָ לֵאלֹהִים וְכֹה לוֹ, כֹּה אֱמֹר:</p>

<p>הִשָׁאֵר, בְּרָב טוּבְךָ, בְּשָׁמֶיךָ גַּם לְהַבָּא,</p>

<p>אֲנַחְנוּ <strong>נאֹבַד</strong> גַּם בִּלְעָדֶיךָ, פֹה עַל אֶרֶץ רַבָּה;</p>

<p>לֹא נִהְיֶה כְּאֶרְאֶלִּים הָעֲיֵפִים וְהַנִּלְאִים</p>

<p>מִשַּׁבֵּחַ אֶת הַבּוֹרֵא, מֵאֱמֹר לוֹ תְהִלִּים:</p>

<p>בִּזָוִיּוֹת שִׂפְתוֹתֵיהֶם כְּבָר הַקֶּצֶף נִרְאָה –</p>

<p>וַעֲדַיִן הֵמָּה עוֹמְדִים עָלָיו וְאוֹמְרִים שִׁירָה:</p>

<br />
</blockquote>

<blockquote>
<p>כְּבָר לִבָּם כָּלָה בָם, וּפְנֵיהֶם – פְּנֵי אֲבֵלִים,</p>

<p>וְקוֹלוֹת תְּפִלוֹתֵיהֵם אֵינָם חֲדֵלִים!</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50345">https://benyehuda.org/read/50345</a></div></body></html>