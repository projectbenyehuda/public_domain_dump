<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עַל הַר נְבוֹ</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<h2 id="א.">א.</h2>

<blockquote>
<p>אַרְבָּעִים שָׁנָה נָשָׂא בְעֹל,</p>

<p>כִּתַּת רַגְלָיו בְּמִדְבַּר חוֹל,</p>

<p>הָלַךְ בְּרֹאשׁ הָעָם הָרָב,</p>

<p>הָיָה לוֹ לְאָב.</p>

<br />
</blockquote>

<blockquote>
<p>הִתְעַנָּה יַחַד עִם הָעָם,</p>

<p>אַךְ תַּם הַדֶּרֶךְ, הִנֵּה תָם!</p>

<p>הַדֶּרֶךְ הָיְתָה קָשָׁה מְאֹד,</p>

<p>אַךְ לֹא תֶאֱרַךְ עוֹד.</p>

<br />
</blockquote>

<blockquote>
<p>זֶה הַר נְבוֹ&#8230;פֹּה, פֹּה עֲמֹד!</p>

<p>עַד פֹּה תָבוֹא, לֹא תוֹסִיף עוֹד,</p>

<p>עַל שִׂיא הָהָר הָרָם עֲלֵה</p>

<p>וְאֶת הָאָרֶץ <strong>רְאֵה</strong>&#8230;</p>

<br />
</blockquote>

<blockquote>
<p>עֲלֵה עַל רֹאשׁ הָהָר, מִשָּׁם</p>

<p>מֶבָּטְךָ שְׁלַח לִפְאַת הַיָּם,</p>

<br />
</blockquote>

<blockquote>
<p>וְאַל יִתְפּוֹצֵץ בְּךָ הַלֵּב</p>

<p>מֵעֹצֶר מְרִי וּכְאֵב.</p>

<br />
</blockquote>

<blockquote>
<p>עֲלֵה וּרְאֵה, רַק רְאוֹת, רַק רְאוֹת</p>

<p>אַתָּה יָכוֹל אֶרֶץ זֹאת,</p>

<p>הָאָרֶץ כֹּה נִכְסַפְתָּ לָהּ —</p>

<p>וְשָׁמָּה אֵינְךָ בָּא.</p>

<br />
</blockquote>

<h2 id="ב.">ב.</h2>

<blockquote>
<p>בְּעַרְבוֹת מוֹאָב, לְרַגְלֵי נְבוֹ —</p>

<p>כְּאַרְיֵה יִרְבַּץ כָּל הַגּוֹי,</p>

<p>וּמשֶׁה יַעֲלֶה, יַעֲמֹד עָל,</p>

<p>פְּנֵי אֲדֹנָי יְחַל&#8230;</p>

<br />
</blockquote>

<blockquote>
<p>מֵאָז הַבֹּקֶר עַד כְּלוֹת יוֹם,</p>

<p>עַל רֹאשׁ הַפִּסְגָּה יַעֲמֹד דֹּם.</p>

<p>אֶרֶץ אָבוֹת — הִנֵּה הִיא!</p>

<p>הוֹי, אֶרֶץ, אֶרֶץ צְבִי&#8230;</p>

<br />
</blockquote>

<blockquote>
<p>הַשֶּׁמֶשׁ צוֹלֵל בְּאֵשׁ וָדָם,</p>

<p>הֵן זֶה הַגִּלְעָד, וְשָׁם, וְשָׁם —</p>

<p>שָׁם הַר אֶפְרַיִם וּמְנַשֶׁה יְהִי&#8230;</p>

<p>הוֹי, אֶרֶץ, אֶרֶץ צְבִי!</p>

<br />
</blockquote>

<blockquote>
<p>נְבוֹ הָהָר הוּא כֻלּוֹ יְקוֹד,</p>

<p>וּמשֶׁה יַעֲמֹד, יַעֲמֹד עוֹד,</p>

<p>וְלוֹהֲטוֹת שְׁתֵּי עֵינָיו זִיו —</p>

<p>וּמִלָּה אֵין בְּפִיו&#8230;</p>

<br />
</blockquote>

<blockquote>
<p>וְשָׁם? יְהוּדָה יֵשֵׁב שָׁם,</p>

<p>הוּא וְיֶתֶר שִׁבְטֵי עָם&#8230;</p>

<p>רַק אֲנִי אֶשָּׁאֵר פֹּה,</p>

<p>לֹא אוּכַל שָׁמָּה בוֹא.</p>

<br />
</blockquote>

<h2 id="ג.">ג.</h2>

<blockquote>
<p>דִּמְמַת עֶרֶב, דְּמִי וָהָס,</p>

<p>מֵאֵי־מִזֶּה בָא עוֹף וְטָס</p>

<p>מֵעַל רֹאשׁ משֶׁה בַחֲלַל רוֹם</p>

<p>אֶל אֶרֶץ הַחֲלוֹם&#8230;</p>

<br />
</blockquote>

<blockquote>
<p>הוֹי, אֶרֶץ אָבוֹת, יְפַת־נוֹף!</p>

<p>לוּ אוּכַל וּכְמוֹ זֶה הָעוֹף</p>

<p>כֹּה אֵרוֹם, אֵדֶא גַם אֲנִי</p>

<p>אֶל אַרְצִי, אֶרֶץ צְבִי.</p>

<br />
</blockquote>

<blockquote>
<p>אַתְּ תְּלוּלַת הַר, אַתְּ רַחֲבַת גַּיְא,</p>

<p>כַּכֶּלֶב לוּ יָכֹלְתִּי, חַי</p>

<br />
</blockquote>

<blockquote>
<br />
</blockquote>

<blockquote>
<p>הִתְפַּלֵּשׁ בַּעֲפָרְךָ חָם</p>

<p>וּנְבֹחַ בְּקוֹל רָם.</p>

<br />
</blockquote>

<blockquote>
<p>לוּ כָרֶמֶשׂ אוּכַל זְחֹל</p>

<p>בְּחוֹלוֹתַיִךְ קֹדֶשׁ־חוֹל,</p>

<p>כַּתּוֹלָע לוּ אֵרָמֵס חִישׁ</p>

<p>תַּחַת רַגְלֵי אִישׁ.</p>

<br />
</blockquote>

<blockquote>
<p>הוֹי, אֶרֶץ אָבוֹת! לְרַגְלֵי נְבוֹ</p>

<p>כְּאַרְיֵה יִרְבַּץ כָּל הַגּוֹי,</p>

<p>וְהַשֶּׁמֶשׁ רַד וְרַד הַלֵּיל —</p>

<p>וּמשֶׁה נִבְלַע בְּצֵל.</p>

<br />
</blockquote>

<h2 id="ד.">ד.</h2>

<blockquote>
<p>לְרַגְלֵי נְבוֹ שָׁם יִרְבַּץ לְאֹם</p>

<p>אֲחוּז תַּרְדֵּמָה, תְּפוּשׂ חֲלוֹם,</p>

<p>וּבַחֲלוֹמוֹ — הִנֵּה הִיא,</p>

<p>זֹאת אַרְצוֹ, אֶרֶץ צְבִי —</p>

<br />
</blockquote>

<blockquote>
<p>נְבִיאוֹ לְפָנָיו יַהֲלֹךְ — הָס&#8230;</p>

<p>הִבְהִיק שְׁבִיב עַל נְבוֹ וְנָס,</p>

<p>הִצְהִיל רֶגַע בְּחֵיק הַלֵּיל,</p>

<p>וְנִבְלַע, נִבְלַע בְּצֵל.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48540">https://benyehuda.org/read/48540</a></div></body></html>