<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אַהֲבָה</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>יָצָא עֶלֶם אֶת הָעִיר</p>

<p>עִם תַּרְמִיל וְעִם מַקֵּל;</p>

<p>אִם לִקְרָאתְךָ יָבוֹא, אָח,</p>

<p>אַל נָא בוֹ תִּסְתַּכֵּל.</p>

<br />
</blockquote>

<blockquote>
<p>יָצָא אֶת הַסִּמְטָא כְבָר,</p>

<p>עָבַר אֶת הַמִּשְׁעוֹל;</p>

<p>אִם יִפְגָּשְׁךָ, אָח בַּשְּׁבִיל ־</p>

<p>אַל לְדַרְכּוֹ תִּשְׁאַל.</p>

<br />
</blockquote>

<blockquote>
<p>אִם תִּרְאֵהוּ הוֹלֵךְ שַׁח,</p>

<p>וְאִם קַל הַצְּרוֹר הוּא עָמוּס ־</p>

<p>אַל־נָא תַּחֲקֹר מָה בַּצְּרוֹר,</p>

<p>סוֹד זֶה אִתּוֹ כָמוּס&#8230;</p>

<br />
</blockquote>

<blockquote>
<p>שֶׁמָא יַעֲמֵֹד יַרְכִּין רֹאשׁ</p>

<p>לְמַקְּלוֹ זֶה הַדּוֹמֵם,</p>

<p>יִלְחַשׁ עַל גֻּלָּתוֹ, יֵבְךְ ־</p>

<p>בִּין וְאַל תִּשְׁתּוֹמֵם&#8230;</p>

<br />
</blockquote>

<blockquote>
<p>הָלַךְ, יָצָא אֶת הָעִיר,</p>

<p>תָּעָה דֹם בַּשָּׂדֶה;</p>

<p>עוֹד תַּרְמִילוֹ תָלוּי בּוֹ,</p>

<p>מַקְלוֹ עוֹד בְּיָדוֹ.</p>

<br />
</blockquote>

<blockquote>
<p>עִם עֶרֶב בָּא אֶל שְׂפַת הַיְאוֹר,</p>

<p>עָמַד עַל הַמַּיִם –</p>

<p>יוֹם הַמָּחֳרָת לָמָּה לוֹ?</p>

<p>לָמָּה לוֹ הַחַיִּים?</p>

<br />
</blockquote>

<blockquote>
<p>עָמַד כָּל הַלַּיְלָה דֹם,</p>

<p>פֶּתַע־פִּתְאוֹם נֶעֱלַם;</p>

<p>רַק הַתַּרְמִיל נִשְׁאַר שָׁם</p>

<p>וּמַקְּלוֹ שֶׁל הָעֶלֶם.</p>

<br />
</blockquote>

<blockquote>
<p>נָח הַתַּרְמִיל שׁם וְאֵין</p>

<p>נִתְקָל בּוֹ עַד בֹּקֶר,</p>

<p>עִם הַמַּקֵּל בְּגַל הַחוֹל</p>

<p>נָעוּץ וְאֵין עוֹקֵר.</p>

<br />
</blockquote>

<blockquote>
<p>אַךְ הַבֹּקֶר ־ בֹּקֶר אוֹר,</p>

<p>אַךְ רִפְרְפָה נְהָרָה – –</p>

<p>יָצְאָה עַלְמָה אֶל הַיְאוֹר,</p>

<p>לִרְחֹץ בּוֹ אֶת בְּשָׂרָהּ.</p>

<br />
</blockquote>

<blockquote>
<p>מָצְאָה תַּרְמִיל, פָּתְחָה ־ הוֹי,</p>

<p>אִגְרוֹתַי! – קָרְאָה תְמֵהָה,</p>

<p>וְעַל הַמַּקֵּל – שְׁמָהּ, זֶה שְׁמָהּ!</p>

<p>חָרוּת בְּיָד כֵּהָה.</p>

<br />
</blockquote>

<blockquote>
<p>הִיא עָקְרָה אוֹתוֹ מִן הַחוֹל,</p>

<p>וַתַּשְׁלֵךְ תּוֹךְ הַגַּלִּים,</p>

<p>וִילַחֲכוּ אֶת שְׁמָהּ, אֶת שְׁמָהּ ־</p>

<p>הוֹי, זֵדוֹנִים, קַלִּים!</p>

<br />
</blockquote>

<blockquote>
<p>וְאֶת הַתַּרְמִיל נָשְׂאָה דֹם,</p>

<p>וְשָׁבָה אֱלֵי קֶרֶת:</p>

<p>אוֹהֵב חָדָשׁ לָהּ, יוֹם־יוֹם</p>

<p>תִּשְׁלַח לוֹ אִגֶּרֶת.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50287">https://benyehuda.org/read/50287</a></div></body></html>