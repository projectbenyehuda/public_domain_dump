<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִשִּׁירֵי הָאַהֲבָה לְרִצְפָּה בַת אַיָּה</title>
	<meta name="author" content="יצחק קצנלסון"/>
</head>
<body>

<p>מימים ימימה תלכנה בנות ישראל לתנות <strong>לבת יפתח</strong> הגלעדי,</p>

<p>(שופטים י&quot;א, מ')</p>

<blockquote>
<br />
</blockquote>

<blockquote>
<p>עָזַבְתִּי עִם בְּנוֹת עַמִּי</p>

<p>הַגַּיְא וְאֹהֶל סְתָרִים –</p>

<p>עוֹנַת בַּת יִפְתָּח בָּאָה,</p>

<p>הַיָּמִים הָאַרְבָּעָה,</p>

<p>וָאַעַל עַל הֶהָרִים.</p>

<br />
</blockquote>

<blockquote>
<p>עָלִיתִי עַל הֶהָרִים</p>

<p>לְתַנּוֹת לַאֲחוֹתִי&#8230;</p>

<p>וְרוּחַ רֵיק וְחָנֵף,</p>

<p>בֶּן־הָרִים קַל, דַּל כָּנָף,</p>

<p>עַל דַּרְכִּי מָצָא אוֹתִי.</p>

<br />
</blockquote>

<blockquote>
<p>רֵעוֹתַי עֲזָבוּנִי</p>

<p>לְנַפְשִׁי פֹה בַמּוֹרָד,</p>

<p>לְרַגְלֵי צִיץ צָנוּעַ,</p>

<p>עַל יַד הַמַּבּוּעַ,</p>

<p>וְהִנֵּה רוּחַ יוֹרֵד –</p>

<br />
</blockquote>

<blockquote>
<p>הוּא מְצָאַנִי כְפוּפָה</p>

<p>עַל סֶגֶל רַךְ, תְּכוּל־עַיִן,</p>

<p>אָז יִשֹׁב בָּהּ בַּשִּׂמְלָה –</p>

<p>וַחֲלַל סְתָרַי נִמְלָא</p>

<p>רוּחַ – וְהוּא כְאַיִן&#8230;</p>

<br />
</blockquote>

<blockquote>
<p>הוּא מְצָאַנִי, אוֹי לִי,</p>

<p>כְּפוּפָה עַל הַפֶּרַח&#8230;</p>

<p>קַמְתִּי מְבֻיָּשָׁה –</p>

<p>סְבָבַנִי אָז הָרָשָׁע,</p>

<p>וְיָרַט לִי הַדֶּרֶךְ.</p>

<br />
</blockquote>

<blockquote>
<p>בְּרִבֲבוֹת פֶּה בִי יִדְבַּק,</p>

<p>וּבִמְבוֹא אָזְנִי יִלְאָט&#8230;</p>

<p>סוּר! הוֹי שׁוּר, שָׁם לַהֲקוֹת</p>

<p>רְעוֹתַי לִי מְחַכּוֹת,</p>

<p>בְּמוֹרַד הַר הַגִּלְעָד!</p>

<br />
</blockquote>

<blockquote>
<p>&#8220;שָׁגִית!&#8221; יִצְחַק הָרוּחַ,</p>

<p>&quot;כַּמִּקְרֶה אֲשֶׁר קָרֵךְ</p>

<p>קָרָה גַם אוֹתָנָה –</p>

<p>הוֹי, מִי מִסְפָּר מָנָה</p>

<p>לָרוּחוֹת עֲלֵי דָרֶךְ?&#8230;&quot;</p>

<br />
</blockquote>

<blockquote>
<p>&quot;צְחַק, צְחַק! לָרוּחַ אֶקְרָא –</p>

<p>וַאֲנִי לֹא כֵן עִמָּדִי,</p>

<p>נַפְשִׁי בִי עוֹד בּוֹכָה,</p>

<p>בַּת יִפְתָּח, הִיא כָמוֹךָ,</p>

<p>עוֹמְדָה פֹה עַל יָדִי&#8230;</p>

<br />
</blockquote>

<blockquote>
<p>כָּמוֹךָ אַתָּה פֹה הִיא,</p>

<p>בֶּהָרִים, וְכֹל תִּצְפֶּה&#8230;</p>

<p>אַל תִּבְכִּי לִי, שָׁאָלָה,</p>

<p>אַל תִּבְכִּי לְגוֹרָלִי,</p>

<p>בְּכִי לְגוֹרָלֵךְ, רִצְפָּה&#8230;</p>

<br />
</blockquote>

<blockquote>
<p>אָז אֶשַׁח עַל הַפֶּרַח,</p>

<p>וְאַזִּיל בַּגָּבִיעַ</p>

<p>דִּמְעָתִי הַמִּסְכֵּנָה</p>

<p>לְגוֹרַל שְׁנֵינוּ, שְׁנֵינוּ –</p>

<p>וַתָּבוֹא וַתַּפְרִיעַ&#8230;&quot;</p>

<br />
</blockquote>

<blockquote>
<p>אָז יִרְהַב: &quot;מְחִי דִמְעָה!</p>

<p>וָלֹא – בִנְשִׁיקָה פְלִיאָה</p>

<p>אֶמְחֶנָּה בְרִיס עֵינָהּ&#8230;</p>

<p>עוֹד מְעַט וְאֵינָהּ,</p>

<p>גַּם הִיא וְגַם הַשְּׁנִיָּה&#8230;&quot;</p>

<br />
</blockquote>

<blockquote>
<p>שׁוּב יִרְהַב, יַרְחִיב שִׂמְלָה,</p>

<p>וְאֶל תַּחְתֶּיהָ נֶעְלָם,</p>

<p>כֹּה דָבֵק בִּי, אַךְ דָבָק,</p>

<p>וָאַךְ בּוֹ – הוּא כְאָבָק</p>

<p>לָאָרֶץ נָח וְנֶאְלָם.</p>

<br />
</blockquote>

<blockquote>
<p>אָז יָקוּם חִישׁ, בַּחֲלָקוֹת</p>

<p>יָשֶׁת־לִי: &quot;אַתְּ יָפָה,</p>

<p>גַּם יָפָה וְגַם פְּתַיָּה,</p>

<p>פְּתַיָּה אַתְּ, בַּת אַיָּה?&quot;</p>

<p>וְעַל לִבִּי נָח וְקָפָא&#8230;</p>

<br />
</blockquote>

<blockquote>
<p>&quot;אָמַרְתָּ לִי: אַתְּ פְּתַיָּה,</p>

<p>וְעַל לִבִּי לָמָּה תִבְטָח?&quot;</p>

<p>אָז קָם מֵעַל לְבָבִי –</p>

<p>וְקָרָא: &quot;לָמָּה, נָאוָה,</p>

<p>כֹּה תִּבְכִּי לְבַת יִפְתָּח?&quot;</p>

<br />
</blockquote>

<blockquote>
<p>&quot;אֵיךְ לֹא אֵבְךְּ לָהּ, פּוֹחֵז,</p>

<p>לָהּ לִבִּי לֹא יְשַׁוָּע?</p>

<p>הִיא אוֹבְדָה פֹה בֶהָרִים,</p>

<p>נְמַקָּה בַמִּסְתָּרִים</p>

<p>וְלֹא תֵדַע אַהֲבָה&#8230;&quot;</p>

<br />
</blockquote>

<blockquote>
<p>אָז סָח לִי, סָח הַפּוֹחֵז –</p>

<p>וּבְרֶטֶט הֶאֱזַנְתִּי:</p>

<p>&quot;הִיא יוֹדְעָה אַהֲבָה, יוֹדְעָה,</p>

<p>אֲנִי, אֲנִי הוּא דוֹדָהּ,</p>

<p>בֵּין שָׁדֶיהָ לַנְתִּי!&#8230;</p>

<br />
</blockquote>

<blockquote>
<p>כֵּן, גִּבּוֹר חַיִל יִפְתָּח,</p>

<p>אַךְ תַּם הוּא, הוּא בָטוּחַ:</p>

<p>הֶהָרִים הֵם כַּמָּוֶת</p>

<p>לְבִתּוֹ הָאוֹהֶבֶת –</p>

<p>הוּא שָׁכַח אֶת הָרוּחַ&#8230;</p>

<br />
</blockquote>

<blockquote>
<p>אֲנִי, בְּרִדְתָּהּ הֵנָּה</p>

<p>עַל הֶהָרִים, אֵצֵא</p>

<p>לִקְרָאתָהּ, בִּלְתִּי נִרְאֶה</p>

<p>אֲיַשְׁנָהּ וַאֲעִירָהּ</p>

<p>בִּנְשִׁיקוֹת לְאֵין קֵצֶה.</p>

<br />
</blockquote>

<blockquote>
<p>אֲנִי בְמָחוֹל יוֹצֵא,</p>

<p>וּבְשִׁירִים שָׁר לִכְבוֹדָהּ,</p>

<p>זֹאת יָדִי נוֹגְעָה קָרָה</p>

<p>רֹךְ בְּשָׂרָהּ וּמְשִׁי שְׂעָרָהּ,</p>

<p>אֲנִי, אֲנִי הוּא דוֹדָהּ&#8230;&quot;</p>

<br />
</blockquote>

<blockquote>
<p>&#8220;דוֹדָהּ אַתָּה!&#8221; אֶקְרָא,</p>

<p>בְּקִנְאָה אָקוּם עָלָיו,</p>

<p>וְאַכֶּה אֶת הֶחָנֵף</p>

<p>בְּדַל כְּנָפָיו וְעַל פָּנָיו, –</p>

<p>הוּא טָס וְנָס וְחָלָף.</p>

<br />
</blockquote>

<blockquote>
<p>אַךְ חָלַף – וְנִשְׁאַרְתִּי</p>

<p>מְאֹד, מְאֹד עֲגוּמָה.</p>

<p>רֵעוֹתָי! חִישׁ דָּלַקְתִּי</p>

<p>אַחֲרֵיהֶן וְהִדְבַּקְתִּין,</p>

<p>וְלֹא אַגִּיד לָהֶן מְאוּמָה&#8230;</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/51825">https://benyehuda.org/read/51825</a></div></body></html>