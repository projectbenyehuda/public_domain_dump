<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בֹּקֶר־עָבוֹת</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>בֶּאֱשׁוּן הַלַּיְלָה – וַאֲנִי בַּמִטָּה אִישָׁן,</p>

<p>וַאֶפְקַח עֵינַי לְתֻמִּי</p>

<p>מִתּוֹךְ נוּמִי,</p>

<p>וְדוּמָם, דּוּמָם כֹּה אַבִּיטָה –</p>

<p>וּבְהַבִּיטִי כֹּה בֶאֱשׁוּן הַלֵּיל, רָאִיתִי:</p>

<p>וְהִנֵּה אִישׁ – עַל כִּסְּאִי,</p>

<p>עַל יַד הַמִּטָּה</p>

<p>יוֹשֵׁב, וְלִמְרַאֲשׁוֹתַי נִשְׁעָן,</p>

<p>בֶּאֱשׁוּן הַלַּיְלָה.</p>

<br />
</blockquote>

<blockquote>
<p>וְאָנֹכִי לֹא נִבְהַלְתִּי, וְאִם יָדַעְתִּי</p>

<p>מִי הוּא וְלָמָּה יוֹפַע –</p>

<p>שָׁכַבְתִּי קוֹפֵא</p>

<p>כָּעֲצֵלִים עַל עַרְשוֹתָם לִפְנֵי קוּמָם.</p>

<p>לֹא רָחֲבוּ עֵינַי מַשְּׁהוּ, לֹא נֶאֱנַחְתִּי,</p>

<p>רַק נַחְתִּי, נַחְתִּי</p>

<p>וְהִבַּטְתִּי עָלָיו דּוּמָם,</p>

<p>הִבַּטְתִּי וְלֹא נַעְתִּי וְלֹא זַעְתִּי;</p>

<p>הָיִיתִי עָיֵף.</p>

<br />
</blockquote>

<blockquote>
<p>וְאָנֹכִי, אִם עָיַפְתִּי מִן <strong>הַחַיִּים</strong> –</p>

<p>אַךְ שְׁכַחְתִּים בְּזֶה הָרֶגַע, שְׁכַחְתִּים פִּתְאֹם,</p>

<p>וּכְאִלּוּ עוֹד לֹא רְאִיתִים&#8230;</p>

<p>וְכִלְיוֹן־נֶפֶשׁ בִּי יִוָלֵד פֶּרֶא</p>

<p>לְבֹקֶר אֶחָד עוֹד, לִזְרִיחָה אַחַת</p>

<p>עַל אֶרֶץ זוּ מִתַּחַת,</p>

<p>רַק פַּעַם אֶרְאֶה</p>

<p>אֶת הַשֶּׁמֶשׁ עוֹלֶה בַשָׁמַיִם,</p>

<p>בִּשְׁמֵי־הַתְּכֵלֶת!</p>

<br />
</blockquote>

<blockquote>
<p>וָאַגִּיד לוֹ בְשָפָה מְעַט נִמְלָצָה:</p>

<p>פְּתִיל־חַיַּי אוּלַי אֶפְשָׁר לוֹ שֶׁיָּכְרָת</p>

<p>בְּיוֹם הַמָּחֳרָת?</p>

<p>רַק פַּעַם עוֹד חָפַצְתִּי לִרְאוֹת</p>

<p>אֶת הַשֶּׁמֶשׁ עוֹלָה גֵאָה וְנִלְהֲבָה,</p>

<p>וְאָנֹכִי שׁוֹתֶה זְהָבָהּ</p>

<p>מֵעַל הַקִּירוֹת.</p>

<p>הוּא נַעֲנָה לִי, וְקָם וְיָצָא</p>

<p>בְּבַת־צְחוֹק קַלָּה.</p>

<br />
</blockquote>

<blockquote>
<p>נִרְדַּמְתִּי שׁוּב, אַךְ מָתַי לֹא אֶזְכֹּרָה,</p>

<p>בְּכִי תִּינוֹק וְיִלְלַת חֲתוּלִים</p>

<p>עָלוּ בְלּוּלִים</p>

<p>בְּאָזְנַי מֵאֵי־מִזֶּה עֵת רַבָּה,</p>

<p>סוֹף־סוֹף נִרְדַּמְתִּי שׁוּב, וּבַהֲקִיצִי</p>

<p>לְיוֹם שֶׁלִּפְנֵי קִצִּי ־</p>

<p>וְהַשֶּׁמֶשׁ, הִתְפַּלַּלְתִּי לָהּ, מִתְחַבְּאָה!</p>

<p>הוֹי, בֹּקֶר אַחֲרוֹן לְלֹא־אוֹרָה,</p>

<p>בֹּקֶר עָבוֹת!</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50302">https://benyehuda.org/read/50302</a></div></body></html>