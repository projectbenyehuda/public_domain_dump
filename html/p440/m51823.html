<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שַׁבָּת</title>
	<meta name="author" content="יצחק קצנלסון"/>
</head>
<body>

<blockquote>
</blockquote>

<h2 id="א.">א.</h2>

<blockquote>
<p>לְכָה, דוֹדִי, לִקְרַאת כַּלָּה!</p>

<p>אַבָּא שָׁב מִבֵּית הַתְּפִלָּה,</p>

<p>וּכְבָר קִדֵּשׁ עַל הַיַּיִן,</p>

<p>בִּצַּע דּוּמָם עַל הַחַלָּה.</p>

<p>אָכַל דָּגִים, צְנוֹן לֹא חָסֵר,</p>

<p>בָּצָל כָּתוּת בְּתוֹךְ כָּבֵד,</p>

<p>דּוּד עִם טְשׁוֹלֵנְט וְעִם בָּשָׂר,</p>

<p>עִם בַּת הַשְּׁמָנִים – הַפַּשְׁטִידָה,</p>

<p>עַל צִמּוּקֶיהָ בְּתוֹךְ שׁוּמָן,</p>

<p>בְּלוּלִים עִם מִזְמוֹרֵי דָוִד&#8230;</p>

<p>רֵיחָם עוֹד לֹא פָג עֲדַיִן,</p>

<p>אָמְנָם, לֹא רַק רֵיחָם גְרִידָא&#8230;</p>

<br />
</blockquote>

<blockquote>
<p>אַבָּא בֵרַךְ כְּבָר הַמְּזֻמָּן,</p>

<p>וְגַם עָבַר עַל הַסֶּדְרָה,</p>

<p>וּכְבָר חָלַץ אֶת נְעָלָיו.</p>

<p>אַבָּא יָשֵׁן שְׁנָת עֲרֵבָה;</p>

<p>נַחֲרָה בָּאָה כְּבָר מֵחֶדְרוֹ,</p>

<p>שֵׁבֶט־מוּסָר עֲלֵי פָנָיו&#8230;</p>

<p>עָלֶה נָפַל מִתּוֹךְ עָלָיו,</p>

<p>נָפַל אַרְצָה עַל מְסָאנָיו&#8230;</p>

<br />
</blockquote>

<blockquote>
<p>וְכַלָּתְךָ נָאָה, זַכָּה –</p>

<p>עָטְתָה עֶדְיָהּ, הִתְקַשָּׁטָה&#8230;</p>

<p>הִיא לְאָן הוֹלֶכֶת עָתָּה?</p>

<p>אֵיפֹה תַמְתִּין לְךָ וּתְחַכֶּה</p>

<p>עִם כָּל הוֹדָהּ, כְּבוֹדָהּ, מְאֹדָהּ?</p>

<p>אֶל הַשְּׂדֵרוֹת לְכָה, דּוֹדִי.</p>

<br />
</blockquote>

<h2 id="ב.">ב.</h2>

<blockquote>
<p>לְכָה, דּוֹדִי, לִקְרַאת כַּלָּה!</p>

<p>לֹא בַשּׁוּק עַל יַד הַחֲנֻיּוֹת,</p>

<p>שָׁם לֹא תִמְצָא אֶת הַנַּעֲלָה;</p>

<p>לֹא בְחוּצוֹת הָעֲיָרָה –</p>

<p>שָׁם לֹא תִמְצָא אֶת הַיְקָרָה;</p>

<p>לֹא בְבֵית הַסָּב וְהֵסָבָה,</p>

<p>שָׁם לֹא תִמְצָא אֶת הַנָּאוָה&#8230;</p>

<br />
</blockquote>

<blockquote>
<p>רֵיק הַשּׁוּק וְאִם לֹא רֵיק הוּא,</p>

<p>לֹא נִגְרְעָה חֲנוּת בְּחֵיקוֹ.</p>

<br />
</blockquote>

<blockquote>
<p>הֵן עוֹמְדוֹת שָׁמָּה שׁוּרוֹת־שׁוּרוֹת</p>

<p>הַחֲנֻיּוֹת&#8230; כֻּלָן סְגוּרוֹת.</p>

<br />
</blockquote>

<blockquote>
<p>סְגוּרוֹת וּמְסֻגָּרוֹת כֻּלָּן –</p>

<p>אֵין אִישׁ נִכְנָס בְּתוֹךְ גְּבוּלָן.</p>

<br />
</blockquote>

<blockquote>
<p>כֶּלֶב עָזוּב וְשׁוֹטֶה מַשְׁמַע,</p>

<p>יוֹשֵׁב שָׁם בַּשֶּׁמֶשׁ מַשְׁמִים,</p>

<br />
</blockquote>

<blockquote>
<p>זְנָבוֹ לוּלֵא לוֹ מֵאָחוֹר</p>

<p>וְהִשְׁתַּעְשַׁע בּוֹ הַבָּחוּר.</p>

<br />
</blockquote>

<blockquote>
<p>פִּתְאֹם קָם וְסָר הַצִּדָּה,</p>

<p>גּוֹי בָּא שִׁכּוֹר וְהֶחֱרִידוֹ.</p>

<br />
</blockquote>

<blockquote>
<p>מַה שֶׁנִּבְצַר מִן הַכֶּלֶב</p>

<p>עָשָׂה גוֹי זֶה&#8230; הִדְלִיף דֶּלֶף</p>

<br />
</blockquote>

<blockquote>
<p>מְעֻפָּשׁ, בִּלְתִּי זַךְ, בְּגִשְׁתּוֹ</p>

<p>אֶל הַחֲנֻיּוֹת, כְּלוֹמַר&#8230; הִשְׁתִּין.</p>

<br />
</blockquote>

<blockquote>
<p>לֹא טִמֵּא בְּמֵימָיו, חֲדַל הָאִישִׁים,</p>

<p>אֶת הַשּׁוּק שֶׁבָּטְלוּ בְשִׁשִּׁים&#8230;</p>

<br />
</blockquote>

<blockquote>
<p>שׁוּב הִשְׂתָּרְרָה שָׁם דְּמָמָה –</p>

<p>שְׁכִינַת שַׁבָּת שׁוֹרָה שָׁמָּה&#8230;</p>

<br />
</blockquote>

<h2 id="ג.">ג.</h2>

<blockquote>
<p>בֵּית הַסָּבָה מָלֵא שְׁכֵנוֹת,</p>

<p>אֵל מְמַלְמְלוֹת, אֵל יְשֵׁנוֹת,</p>

<br />
</blockquote>

<blockquote>
<p>בָּאוּ שָׁמָּה לְשׂוֹחֵחַ,</p>

<p>לְשׂוֹחֵחַ, לְהֵאָנֵחַ</p>

<br />
</blockquote>

<blockquote>
<p>עַל אֲשֶׁר יֵשׁ וַאֲשֶׁר אָיִן,</p>

<p>לִפְשׂק שָׂפָה וְלַעֲצֹם עָיִן.</p>

<br />
</blockquote>

<blockquote>
<p>וְהַסָּב, הוּא קָם מִשְּׁנָתוֹ,</p>

<p>יוֹשֵׁב הוּא עַל פְּנֵי גְמָרָתוֹ&#8230;</p>

<br />
</blockquote>

<blockquote>
<p>גְּדוֹלָה, עָבָה הַגִּמָּרָא?</p>

<p>קָשׁוֹת, קָשׁוֹת הַהֲלָכוֹת!</p>

<p>עַל הַדַּפִּים כִּתְמֵי כָתֶם,</p>

<p>רֵיחוֹת טַבַּק, זֵעַת מְצָחוֹת&#8230;</p>

<br />
</blockquote>

<blockquote>
<p>וְהַסָּב הוּא יוֹשֵׁב בּוֹדֵד,</p>

<p>מְקַמֵּט מִצְחוֹ וּמִתְנוֹדֵד.</p>

<br />
</blockquote>

<blockquote>
<p>יַרְמוּלְקָתוֹ מְגֹאָלָה,</p>

<p>אַךְ קַו אוֹר עָלֶיהָ עָלָה</p>

<br />
</blockquote>

<blockquote>
<p>וּמֵפֵז אֶת הַיָּשָׁן־נוֹשָׁן –</p>

<p>אֵין זֹאת יַרְמוּלְקָה רַק שׁוֹשָׁן!</p>

<br />
</blockquote>

<blockquote>
<p>יִמְזֹג תֵּה מִקַּנְקַן חֶרֶס,</p>

<p>תֵּה מִכֶּרֶס אֱלֵי כֶרֶס.</p>

<br />
</blockquote>

<h2 id="ד.">ד.</h2>

<blockquote>
<p>לְכָה, דוֹדִי, לִקְרַאת כַּלָּה!</p>

<p>עַל הַכְּבִישׁ, שָׁם בֵּין הַשְּׂדֵרוֹת</p>

<p>הִיא יוֹשֶׁבֶת תַּחַת אַלָּה.</p>

<p>עַל הַכְּבִישׁ, שָׁם בֵּין הַשְּׂדֵרוֹת –</p>

<p>בְּנוֹת יִשְׂרָאֵל שָׁם מְטַיְּלוֹת,</p>

<p>בָּנוֹת צְנוּעוֹת, בָּנוֹת כְּשֵׁרוֹת,</p>

<p>כְּמוֹ רְחֵלוֹת וּכְמוֹ אַיְלוֹת</p>

<p>שָׂדֶה, כְּמוֹ שׁוֹשַׁנִּים וְרֻדּוֹת –</p>

<p>בְּנוֹת יִשְׂרָאֵל הַחֲמוּדוֹת!</p>

<br />
</blockquote>

<blockquote>
<p>רוּחַ תִּשֹּׁב, שֶׁמֶשׁ יָהֵל –</p>

<p>כַּמָּה יָפוֹת בְּנוֹת יִשְׂרָאֵל!</p>

<p>בְּבִגְדֵי שַׁבָּת, בְּשִׂמְלָה צְחוֹרָה,</p>

<p>בְּחֵן תִּתְנוֹסֵס כָּל שְׁחַרְחוֹרָה</p>

<p>וְכָל נָאוָה כַּשּׁוּלַמִּית;</p>

<p>קְוֻצַּת רֹאשָׁה בְּמִקְצָת פְּרוּעָה,</p>

<p>בַּת יִשְׂרָאֵל כְּשֵׁרָה, צְנוּעָה,</p>

<p>לֹא תַעַשׂ שְׂעָרָהּ בְּיוֹם הַשַּׁבָּת!</p>

<p>אֶת הַלּוּלָאָה וְהַמִּטְפַּחַת</p>

<p>עַל צַוָּארָהּ קָשְׁרָה בְנַחַת –</p>

<p>לֹא תִשָּׂא מַשָּׂא בְיוֹם הַשַּׁבָּת!</p>

<br />
</blockquote>

<blockquote>
<p>רַק בְּעֵינָהּ וּבְתוֹךְ לִבָּהּ</p>

<p>נוֹשֵׂאת יָם הִיא, יָם שֶׁל חִבָּה,</p>

<br />
</blockquote>

<blockquote>
<p>הַר שֶׁל אַהֲבָה, הַר שְׂרֵפָה,</p>

<p>מַשָּׂא, מַשָּׂא לַעֲיֵפָה&#8230;</p>

<br />
</blockquote>

<blockquote>
<p>רָבְצָה תַחַת עֹל מַשָּׂאָהּ,</p>

<p>בַּת יִשְׂרָאֵל תַּמָּה, נָאָה;</p>

<br />
</blockquote>

<blockquote>
<p>רָבְצָה, יָשְׁבָה תַחַת אַלָּה –</p>

<p>לְכָה, דּוֹדִי, לִקְרַאת כַּלָּה!</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/51823">https://benyehuda.org/read/51823</a></div></body></html>