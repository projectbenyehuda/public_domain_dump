<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בִּתְנוּמָתֵךְ</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>פַּעַם אַחַת רָאִיתִי אוֹתָךְ בִּתְנוּמָתֵךְ.</p>

<p>עִם הַעֲרֵב יוֹם, זְכוּרַנִי, אֵלַיִךְ פַּעַם סַרְתִּי,</p>

<p>עָמַדְתִּי בַפְּרוֹזְדוֹר מְעַט, פָּשַׁטְתִּי אַדַּרְתִּי,</p>

<p>פָּתַחְתִּי דֶלֶת חַדְרֵךְ וָאֶעֶמֹד בַּפָּתַח —</p>

<br />
</blockquote>

<blockquote>
<p>אַתְּ נַמְתְּ, עָמַדְתִּי וְהִתְבּוֹנַנְתִּי בָךְ מִסִּפֵּךְ,</p>

<p>הִתְבּוֹנַנְתִּי עַד כְּלוֹת עֵינַי בָּךְ וּכְנַפְשִׁי שָׂבְעִי,</p>

<p>וּלְבָבִי נָע וְזָע, וּלְבָבִי — כְּאִלּוּ מֵת לְבָבִי,</p>

<p>אַתְּ נַמְתְּ, זֶה רֹאשֵׁךְ מֻרְכָּן וְיָדַיִךְ עֲלֵי לִבֵּךְ;</p>

<br />
</blockquote>

<blockquote>
<p>מִטְפַּחַת־צַמְרֵךְ זוּ הַפּוֹחֲזָה וְהַנְּלוֹזָה,</p>

<p>הַתְּלוּיָה לָהּ בְּנֵס עַל כְּתֵפֵךְ תָּמִיד —</p>

<p>כֹּה צְנוּעָה הָיְתָה וְעָטְפָה חָזֵךְ חָמֶד,</p>

<p>שִׂמְלָתֵךְ אָרְכָה כֹה, קְצֵה נַעֲלֵךְ הֵצִיץ הוֹזֶה.</p>

<br />
</blockquote>

<blockquote>
<p>רַק קְצֵה הַנַּעַל, נַעֲלֵךְ, רַק חֻדָּה —</p>

<p>שׁוּם חֲנִית, שׁוּם כִּידוֹן וְשׁוּם חֶרֶב</p>

<br />
</blockquote>

<blockquote>
<p>לֹא יֵיטִיבוּ דְקֹר וּפְצֹעַ לֵב בַּקֶּרֶב,</p>

<p>וּמָחֹה פֶה כְזֹאת הַנַּעַל הַחֲמוּדָה!</p>

<br />
</blockquote>

<blockquote>
<p>עָמַדְתִּי וְהִתְבּוֹנַנְתִּי: עֵינַיִךְ סְגוּרוֹת הָיוּ,</p>

<p>עַל שְׁמוּרוֹתֵיהֶן סְגוּרוֹת, וּפָנַיִךְ — אֵלִי!</p>

<p>לֹא רָאִיתִי עוֹד מֵעוֹלָם אֶת פָּנַיִךְ אֵלֶּה —</p>

<p>וֶאֱמֶת זוּ עֲלֵיהֶם וַאֲשֶׁר כֹּה יִשְׁלָיוּ.</p>

<br />
</blockquote>

<blockquote>
<p>אֱמֶת מִבִּפְנִים, מֵעֹמֶק נֶפֶשׁ, הָיְתָה שְׁפוּכָה</p>

<p>עַל פָּנַיִךְ, עַל הַגְּלוּיִים וְהַשְּׁקֵטִים —</p>

<p>שִׁקְטִי, בֶּאֱמֶת זוּ תַבְרִיחִי אַלְפֵי שֵׁדִים,</p>

<p>בְּזֹאת הָאֱמֶת, עָלַיִךְ שׁוֹרָה, וּבְזֹאת הַמְּנוּחָה.</p>

<br />
</blockquote>

<blockquote>
<p>וְאִם כִּי מִכֹּל יָקַרְתְּ לִי, וְאִם כִּי בְלִי לְבוּשׁ וְשִׂמְלָה</p>

<p>נִגְלֵית בְּבִטְחָה לִי וּבְאַהֲבָה, כְּמוֹ שֶׁהִנָּךְ —</p>

<p>אַךְ אֵיזֶה <strong>חֶסֶר</strong> בָּךְ הָיָה עִם כָּל חִנֵּךְ,</p>

<p>וּבִתְנוּמָתֵךְ — רְאִי, וְזֶה הֶחָסֵר נִמְלָא!</p>

<br />
</blockquote>

<blockquote>
<p>לֹא רִחַפְתְּ סְבִיבוֹתַי צוֹהֲלָה וְחָרוּצָה</p>

<p>עִם כּוֹסוֹת חַמִּין צְלוּלוֹת וּבוֹעֲרוֹת כַּיָּיִן,</p>

<p>עִם קַעֲרַת תַּפּוּחִים וּצְחוֹקֵךְ־חֵן בָּעָיִן —</p>

<p>אַתְּ נַמְתְּ, אַךְ יִקְרַת נַפְשֵׁךְ יָצְאָה עַל פָּנַיִךְ חוּצָה.</p>

<br />
</blockquote>

<blockquote>
<br />
</blockquote>

<blockquote>
<p>אַתְּ נַמְתְּ — אֲנִי נִצַּבְתִּי דֹם וְהִתְבּוֹנַנְתִּי,</p>

<p>אַתְּ לֹא צָחַקְתְּ אֵלַי, לֹא כַוַּן־חֵן, לֹא רֶמֶז,</p>

<p>דָּלִיתִי בִמְלֹא־לֵב מֵעַל פָּנַיִךְ אֶת הָאֱמֶת,</p>

<p>וּבַאֲשֶׁר לֹא יַאֲמִין גֶּבֶר עַל אֲדָמוֹת — הֶאֱמַנְתִּי.</p>

<br />
</blockquote>

<blockquote>
<p>אָז הֱקִיצוֹת, בִּצְעָקָה תִקְפְּצִי אֶל מוּל הַפֶּתַח —</p>

<p>הוֹי, לָמָּה תַחְקְרִי כֹה וְלָמָּה לִי תַחֲנִיפִי?</p>

<p>מַה לְּכַחֵשׁ תֹּאמְרִי? לוּ יָדַעַתְּ מַה תִּיפִי,</p>

<p>וּמַה־לָּךְ לִבִּי קִרְבִּי יֶהְגֶּה בִתְנוּמָתֵךְ.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48527">https://benyehuda.org/read/48527</a></div></body></html>