<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שַׁבָּת</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>לְכָה דוֹדִי לִקְרַאת כַּלָּה!</p>

<p>אַבָּא שָׁב מִבֵּית־הַתְּפִלָּה,</p>

<p>אַבָּא קִדַּשׁ עַל הַיַּיִן,</p>

<p>אַבָּא בִּצַּע כְּבָר הַחַלָּה,</p>

<p>אַבָּא אָכַל כְּבָר פַּשְׁטִידָא</p>

<p>עַל צִמּוּקִים וְעַל שֻׁמָּן;</p>

<p>רֵיחָהּ עוֹד לֹא פָג עֲדַיִּן,</p>

<p>אָמְנָם לֹא רַק רֵיחָהּ גְּרִידָא&#8230;</p>

<p>וּכְבָר בֵּרַךְ אֶת &#8220;הַמְּזֻמָּן&#8221;,</p>

<p>וְגַם עָבַר עַל הַסֶּדְרָה,</p>

<p>וּכְבָר חָלַץ אֶת נְעָלָיו, –</p>

<p>וְהוּא יָשֵׁן שְׁנַת עֲרֵבָה;</p>

<p>נַחֲרָה בָּאָה כְבָר מֵחֶדְרוֹ,</p>

<p>&#8220;שֵׁבֶט־מוּסָר&#8221; כְּבָר עַל פָּנָיו&#8230;</p>

<p>עָלֶה נָפַל מִתּוֹךְ עָלָיו,</p>

<p>נָפַל אַרְצָה עַל מְסָאנָיו&#8230;</p>

<p><strong>וְכַלָּתֵךְ</strong> כְּבָר הִתְקַשְּׁטָה,</p>

<p>יָצְאָה אֶת הָעִיר הַשְּׁלֵוָה –</p>

<p>בֵּין הַשְּׁדֵרוֹת יָצְאָה הַשְׁתָּא!</p>

<p>בֵּין הַשְּׁדֵרוֹת לָךְ תְּחַכֶּה –</p>

<p>לְכָה דוֹדִי לִקְרַאת כַּלָּה!</p>

<br />
</blockquote>

<p>* * *</p>

<blockquote>
<br />
</blockquote>

<blockquote>
<p>לְכָה דוֹדִי לִקְרַאת כַּלָּה!</p>

<p>לֹא בַשּׁוּק עַל יַד הַחֲנוּיוֹת –</p>

<p>שָׁם לֹא תִמְצָא אֶת <strong>הַנַּעֲלָה</strong>;</p>

<p>לֹא בְחוּצוֹת הָעֲיָרָה –</p>

<p>שָׁם לֹא תִמְצָא אֶת <strong>הַיְקָרָה</strong>;</p>

<p>לֹא בְּבֵית הַדּוֹדָה רִיבָה –</p>

<p>שָׁם לֹא תִמְצָא אֶת <strong>הַחֲבִיבָה</strong>;</p>

<p>לֹא בְּבֵית הַשָּׂב ר' יְהוּדָה –</p>

<p>שָׁם לֹא תִמְצָא אֶת <strong>הַחֲמוּדָה</strong>;</p>

<p>רֵיקִים עַתָּה כָּל הַשְּׁוָקִים,</p>

<p>סְגוּרוֹת עַתָּה כָּל הַחֲנוּיוֹת,</p>

<p>וּבָרְחוֹבוֹת דְּמָמָה, דְּמָמָה –</p>

<p>שְׁכִינַת־שַׁבָּת שׁוֹרָה שָׁמָּה&#8230;</p>

<p>בְּבֵיתָהּ שֶׁל הַדּוֹדָה רִיבָה</p>

<p>אֵין כָּל עַלְמָה, אֵין כָּל רִיבָה&#8230;</p>

<p>נָשִׁים שְׁכֵנוֹת, נָשִׁים צְנוּעוֹת,</p>

<p>שָׁמָּה בָאוּ לְשׂוֹחֵחַ,</p>

<p>לְשׂוֹחֵחַ וּלְהֵאָנֵחַ;</p>

<p>הַשָּׂב ר' יְהוּדָה קָם מִשְּׁנָתוֹ, –</p>

<p>יוֹשֵׁב הוּא עַל פְּנֵי גְמָרָתוֹ&#8230;</p>

<p>גְּדוֹלָה, עָבָה הַגְּמָרָא!</p>

<p>קָשׁוֹת, קָשׁוֹת הַהֲלָכוֹת!</p>

<p>עַל הַדַּפִּים כִּתְמֵי־כָתֶם,</p>

<p>רֵיחוֹת־טַבַּק, זֵעַת מְצָחוֹת&#8230;</p>

<p>וְר' יְהוּדָה יוֹשֵׁב בּוֹדֵד,</p>

<p>מְקַמֵּט מִצְחוֹ וּמִתְנוֹדֵד&#8230;</p>

<p>עַל הַיַּרְמוֹלְקָה הַמְכֹעָרָה,</p>

<p>רוֹעֵד קַו־אוֹר עָלוּב, יָתוֹם –</p>

<p>לְכָה דוֹדִי לִקְרַאת כַּלָּה!</p>

<br />
</blockquote>

<p>* * *</p>

<blockquote>
<br />
</blockquote>

<blockquote>
<p>לְכָה דוֹדִי לִקְרַאת כַּלָּה!</p>

<p>עַל הַכְּבִישׁ, שָׁם בֵּין הַשְּׂדֵרוֹת</p>

<p>הִיא יוֹשֶׁבֶת תַּחַת אַלָּה,</p>

<p>עַל הַכְּבִישׁ, שָׁם בֵּין הַשְּׂדֵרוֹת!</p>

<p>בְּנוֹת־יִשְׂרָאֵל שָׁם מְטַיְלוֹת, –</p>

<br />
</blockquote>

<blockquote>
<p>&#8230; עֵצִים גְּדֵלִים, שׁוֹשַׁנִּים וְרֻדּוֹת –</p>

<p>בְּנוֹת־יִשְׂרָאֵל מַה חֲמוּדוֹת!</p>

<p>רוּחַ תִּשּׁוֹב, שֶׁמֶשׁ יָהֵל –</p>

<p>הוֹי, מַה יָפוֹת בְּנוֹת־יִשְׂרָאֵל:</p>

<p>בְּבִגְדֵי שַׁבָּת, בִּשְׂמָלוֹת צְחוֹרוֹת</p>

<p>תִּתְנוֹסֵסְנָה הַשְּׁחַרְחֹרוֹת</p>

<p>וְהַנָּאווֹת כַּשּׁוּלַמִּית –</p>

<p>קְוֻצּוֹת רֹאשָׁן קְצָתָן פְּרוּעוֹת –</p>

<p>בְּנוֹת יִשְׂרָאֵל בָּנוֹת צְנוּעוֹת</p>

<p>לֹא תִסְרֹקְנָה בְּיוֹם הַשַּׁבָּת,</p>

<p>אֶת הַלֶּינְטוֹת וּמִטְפְּחוֹתָן</p>

<p>עַל צַוְארֵיהֶן קָשְׁרוּ אוֹתָן –</p>

<p>לֹא יִשְׂאוּ מַשָּׂא בְּיוֹם הַשַּׁבָּת.</p>

<br />
</blockquote>

<p>* * *</p>

<blockquote>
<br />
</blockquote>

<blockquote>
<p>לְכָה דוֹדִי לִקְרַאת כַּלָּה!</p>

<p>עַל הַכְּבִישׁ, שָׁם בֵּין הַשְּׂדֵרוֹת –</p>

<p>נַעֲרָה יָפָה, נַעֲרָה רַכָּה,</p>

<p>יוֹשְׁבָה, יוֹשְׁבָה תַּחַת אַלָּה –</p>

<p>יוֹשְׁבָה, יוֹשְׁבָה הִיא וּמְחַכָּה&#8230;</p>

<p>לְכָה דוֹדִי לִקְרַאת כַּלָּה!</p>

<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/47929">https://benyehuda.org/read/47929</a></div></body></html>