<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מוֹלֶדֶת</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>שִׂימִי נָא אֶת יָדֵךְ עַל שְׁתֵּי עֵינַי,</p>

<p>וּפְעָמִים שֶׁבַע סוֹבְבִינִי,</p>

<p>וּלְאַרְצִי שְׁאָלִינִי —</p>

<p>וְאַרְאֶה לָךְ בְּיָדִי אֶל הַמִּזְרָח.</p>

<br />
</blockquote>

<blockquote>
<p>כַּף יָדֵךְ שֶׁעַל עֵינַי כָּכָה רַכָּה!</p>

<p>כְּגַלְגַּל כָּכָה סוֹבֵב עָלַי רֹאשִׁי;</p>

<p>עַל רַגְלַי אֶעֱמֹד בְּקשִׁי —</p>

<p>הַבִּיטִי — שָׁמָּה, שָׁמָּה הוּא הַמִּזְרָח!</p>

<br />
</blockquote>

<blockquote>
<p>הֵן כַּךְ, כְּאָמְרִי! וְאַתְּ חָשַׁבְתְּ:</p>

<p>&#8220;בְּוַדַּאי תִּטְעֶה, אָחִי!&#8221;</p>

<p>וּבְמַעֲרָב פּוֹשֵׁר אַחֲלִיף אֶת מִזְרָחִי,</p>

<p>אֶל דָּרוֹם אֵט, לְצָפוֹן קַר וְקוֹפֵא&#8230;</p>

<br />
</blockquote>

<blockquote>
<p>אַתְּ מוֹצְאָה יֹפִי גַם בָּאֵלֶּה —</p>

<p>גַּם אֲנִי בָם מוֹצֵא יֹפִי!</p>

<br />
</blockquote>

<blockquote>
<p>אַךְ לָמָּה זֶה, בְּדַבְּרִי בָךְ עַל נוֹפִי,</p>

<p>תַּזְכִּירִי לִי אֶת יָפְיָם שֶׁל <strong>הַלָּלוּ</strong>?&#8230;</p>

<br />
</blockquote>

<blockquote>
<p>תָּאֲרִי לָךְ: אַתְּ חוֹלְמָה בִזְרוֹעוֹתַי,</p>

<p>עֵינַיִךְ לוֹחֲשׁוֹת לִי וּלְבָבֵךְ לִי מִתְפַּלֵּל —</p>

<p>וַאֲנִי — אָנֹכִי גוֹמֵר אֶת הַהַלֵּל,</p>

<p>וְלוֹחֵשׁ בְּאָזְנַיִךְ עַל יָפְיָהּ שֶׁל אַחֶרֶת&#8230;</p>

<br />
</blockquote>

<blockquote>
<p>אַרְצִי — לֹא רָאִיתִי עוֹד אֶת אַרְצִי!</p>

<p>אוּלָם לוּ גַם מָחָר שָׁמָּה אֶסַּע,</p>

<p>אוֹ לוּ נִשֵּׂאתִי אֶל אַדְמָתִי פֶתַע,</p>

<p>לֹא הָיִיתִי מוֹצֵא בָהּ כָּל חָדָשׁ.</p>

<br />
</blockquote>

<blockquote>
<p>גַּם הַיּוֹם אֲנִי יוֹדֵעַ מָתַי</p>

<p>שִׁמְשָׁהּ בְּשָׁמֶיהָ עוֹלָה —</p>

<p>וּמָתַי נֶחְבֵּאת הִיא וְגוֹלָה,</p>

<p>וּמַשְׁאִירָה אֶת קַרְנֶיהָ עַל הֶהָרִים.</p>

<br />
</blockquote>

<blockquote>
<p>אֲנִי יוֹדֵעַ מָתַי נִתַּךְ שָׁם הַגֶּשֶׁם,</p>

<p>וּמָתַי טָהֲרוּ הַשְּׁחָקִים,</p>

<p>מָתַי מָלְאוּ פְרָחִים הָעֲמָקִים,</p>

<p>מָתַי שָׁתוּ טַל וּפָתְחוּ אֶת גְּבִיעֵיהֶם&#8230;</p>

<br />
</blockquote>

<blockquote>
<p>שַׁאֲלִי אוֹתִי, רַעְיָה, וְאַגִּידָה:</p>

<p>כַּמָּה נָתְנוּ שָׁם הַדְּבוֹרִים דְּבַשׁ הַשָּׁנָה;</p>

<p>וְכַמָּה חָלָב מָתוֹק נָתְנָה לָנוּ</p>

<p>פָּרָה, אֲשֶׁר רוֹעָה שָׁם עַל כָּרֵי בָשָׁן.</p>

<br />
</blockquote>

<blockquote>
<p>רְאִי נָא אֶת עַמּוּד הָאָבָק הַמִּתְרוֹמֵם,</p>

<p>עֶדְרֵי עִזִּים גָּלְשׁוּ מֵהַר גִּלְעָד —</p>

<p>וְרוּחַ קָלִיל בָּא וְסוֹד לִי יִלְאָט:</p>

<p>הָרוֹעֶה עִם חֲלִילוֹ נִשְׁאַר בֵּין הֶהָרִים&#8230;</p>

<br />
</blockquote>

<blockquote>
<p>הוּא שָׁמַע קוֹל בֶּהָרִים: דּוֹדִי! דּוֹדִי!</p>

<p>וַיֵּדַע: זֹאת תַּמָּתוֹ הַמִּתְרַפֶּקֶת עָלָיו;</p>

<p>וַיִּשְׁלַח אֶת הָעִזִּים עִם עֲטִינִים מְלֵאִים חָלָב,</p>

<p>וְנִשְׁאַר עִם חֲלִילוֹ לָלוּן בֵּין הֶהָרִים.</p>

<br />
</blockquote>

<blockquote>
<p>יֵשׁ לֵילוֹת צוֹנְנִים בְּאַרְצִי —</p>

<p>וְלוּלֵא בְנוֹת הָאָרֶץ הַיָּפוֹת וְהַתַּמּוֹת</p>

<p>וְאַהֲבָתָן וּנְשִׁיקוֹתָן חַמּוֹת,</p>

<p>לֹא יָלִין רוֹעֶה בֵין הֶהָרִים!</p>

<br />
</blockquote>

<blockquote>
<p>שִׁמְעִי: אֶפְשָׁר שֶׁעוֹד מָחָר אֵלֶךְ־לִי מִכַּאן,</p>

<p>וַאֲנִי יוֹדֵעַ: אֶרֶץ זוּ אִם אֶעֶזְבֶנָּה —</p>

<br />
</blockquote>

<blockquote>
<p>אֶשְׁכָּחֶנָּה —</p>

<p>וְטַעְמִי וְנִמּוּקִי עִמִּי!&#8230;</p>

<br />
</blockquote>

<blockquote>
<p>שִׁמְעִי: מָחָר אֶפְשָׁר שֶׁאֶעֶזְבֵךְ —</p>

<p>וְאִם רוֹצָה אַתְּ שֶׁלֹּא אֶשְׁכָּחֵךְ, אָחוֹת,</p>

<p>בֵּין שְׁאָר הַחֻלִּין וְיֶתֶר הַנִּשְׁכָּחוֹת —</p>

<p>כִּתְבִי לִי אֶל אַרְצִי.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48524">https://benyehuda.org/read/48524</a></div></body></html>