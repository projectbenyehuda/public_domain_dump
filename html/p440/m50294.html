<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ד הַשָּׁלֵו</title>
	<meta name="author" content="יצחק קצנלסון"/>
</head>
<body>

<blockquote>
<p>וַאֲנִי לֹא כֵן עִמָּדִי,</p>

<p>אָנֹכִי ־ רוּחִי שְׁלֵוָה:</p>

<p>תִּפְאֶרֶת לַבַּחוּרִים,</p>

<p>לַזְּקֵנִים הַדְרַת שֵׂיבָה.</p>

<br />
</blockquote>

<blockquote>
<p>כִּי מָה הוּא כָל הָרַעַשׁ,</p>

<p>וּמָה הִיא כָל הַחֲרָדָה?</p>

<p>אֲשֶׁר לֹא אֵדַע עַתָּה,</p>

<p>מָחָר לִי יִוָדַע&#8230;</p>

<br />
</blockquote>

<blockquote>
<p>יוֹם־יוֹם לְבָבִי יִלְמַד,</p>

<p>יוֹם־יוֹם חֲדָשׁוֹת יִקְנֶה –,</p>

<p>גַּם חָכְמָה וְגַם דַּעַת</p>

<p>בָּאוֹת עִם הַזִּקְנָה.</p>

<br />
</blockquote>

<blockquote>
<p>רָאִיתִי אֶת הַשֶּׁמֶשׁ</p>

<p>בַּעֲלוֹת וּפְרֹח זִיוָהּ,</p>

<p>וּבְרִדְתָּהּ רְאִיתִיהָ –</p>

<p>וְַתִּיף אֲזַי פִּי־שִׁבְעָה,</p>

<br />
</blockquote>

<blockquote>
<p>וְאֵלַי בָּא אִישׁ יוֹם אֶחָד,</p>

<p>וּבְיָדָיו בָּשְׂמֵי־פֶּלֶא:</p>

<p>&quot;אֶמְשָׁחֲךָ בִּבְשָׂמַי</p>

<p>וְעוֹד לֹא תַזְקִין סֶלָּהּ&quot;.</p>

<br />
</blockquote>

<blockquote>
<p>וָאֹמַר לוֹ: גֶּשׁ הָלְאָה,</p>

<p>צֵא, צֵא מִבֵּיתִי, טָמֵא!</p>

<p>אֲנִי בְרִדְתִּי חָפֵץ,</p>

<p>אֲנִי לְזִקְנָה צָמֵא&#8230;</p>

<br />
</blockquote>

<blockquote>
<p>שְׂחוֹק קַל בִּפְנֵי הַיָּשִׁישׁ,</p>

<p>בַּעֲלוּמִים לֹא יְסֻלָּא –,</p>

<p>אֵשׁ־נְעוּרִים מַה לְעֻמַּת</p>

<p>דַּעַת זְקֵנִים צְלוּלָה?</p>

<br />
</blockquote>

<blockquote>
<p>אָז שָׁקַט סַעַר רוּחִי,</p>

<p>וְזֶרֶם דָּמִי נָח בִּי;</p>

<p>לֹא אִירָא חֵטְא בְּהָקִיץ,</p>

<p>לֹא יִשְׁבְּ הַלֵּב בְּשָׁכְבִי.</p>

<br />
</blockquote>

<blockquote>
<p>כִּי דֶרֶךְ אַחַת תְּהִי לִי,</p>

<p>וֶאֱמֶת אַחַת אִתִּי:</p>

<p>יָצָאתִי עַל מִשְׁעַנְתִּי,</p>

<p>וְצוֹעֵד לִי לְאִטִּי&#8230;</p>

<br />
</blockquote>

<blockquote>
<p>הֲמוֹן נְכָדַי סְבִיבִי</p>

<p>יֵחָפְזוּ וְיִתְפַּתְּלוּ,</p>

<p>כְּמַשַּׁק גֵּבִים יֶהֱמוּ,</p>

<p>וַאֲנִי, אֲנִי לְאַט־לִי&#8230;</p>

<br />
</blockquote>

<blockquote>
<p>לֹא גִּיל וְלֹא עַצָּבֶת,</p>

<p>לֹא אַהֲבָה וְלֹא אֵיבָה;</p>

<p>וּבְנַפְשִׁי מְנוּחַת־עוֹלָם,</p>

<p>וְעַל רֹאשִׁי הַדְרַת ־שֵׂיבָה.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50294">https://benyehuda.org/read/50294</a></div></body></html>