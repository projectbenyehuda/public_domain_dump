<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יְרִיבִים</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<p>ויהי־נא פּי־שנים בּרוּחך אלי!</p>

<p>(מלכים ב' ב')</p>

<p>ואלישע שב הגלגלה, והרעב בארץ, ובני הנביאים יושבים לפניו&#8230;</p>

<p>(מלכים ב' ד')</p>

<blockquote>
<br />
</blockquote>

<h2 id="א.">א.</h2>

<blockquote>
<p>הָבוּ לִי אֵשׁ, בְּנֵי־הַנְבִיאִים!</p>

<p>– יֵשׁ־לְךָ, יֵשׁ! –</p>

<p>הָבוּ לִי אֵשׁ כָּל הָרְקִיעִים,</p>

<p>הָבוּ לִי אֵשׁ!</p>

<br />
</blockquote>

<blockquote>
<p>כָּל נִיצוֹץ, כָּל זִיק לִי הָבִיאוּ!</p>

<p>יֵשׁ לְךָ דָּי! –</p>

<p>כָּל נִיצוֹץ, כָּל זִיק, לִי רַק לִי הוּא,</p>

<p>הָבִיאוּ אֵלָי!</p>

<br />
</blockquote>

<blockquote>
<p>– נְגֹהוֹת הַשַּׁחַר אַיָּמוֹ?</p>

<p>וּמְאוֹרוֹת הַיּוֹם? –</p>

<br />
</blockquote>

<blockquote>
<p>לְבָבִי הוּא שְׁמָרָם וַיְצוּדֵם,</p>

<p>וּלְבָבִי – כַּתְּהוֹם&#8230;</p>

<br />
</blockquote>

<blockquote>
<p>הָבוּ לִי אִשִּׁים וְלֶהָבוֹת!</p>

<p>– הָהּ, יוֹמְךָ כְּבָר תָּם&#8230; –</p>

<p>אֶת מוֹקְדֵי הַמַּעֲרָב לִי הָבוּ,</p>

<p>וְדִמְדּוּמֵי הַיָּם&#8230;</p>

<br />
</blockquote>

<h2 id="ב.">ב.</h2>

<blockquote>
<p>אֲמַרְתֶּם: יוֹמִי תָּם כְּבָר,</p>

<p>פָּנָה יוֹם <strong>אֱלִישָׁע</strong>!</p>

<p>הַעַל אֵלֶּה אֶחֱשֶׁה,</p>

<p>אֵאָלֵם וְאַחֲרִישָׁה?</p>

<br />
</blockquote>

<blockquote>
<p>מִי בַז לְאַחֲרִית יוֹמוֹ,</p>

<p>וְאָמַר: רַב לִי! רַב לִי!</p>

<p>גַּם <strong>שֵׂיבָה</strong> בְלַהֲבוֹת עַרְבּוֹ</p>

<p>אֻכָּל וְקוֹרֵא: הַב לִי!</p>

<br />
</blockquote>

<blockquote>
<p>זֶה יוֹמִי נָח, אַךְ לִבִּי –</p>

<p>לֹא הוּנַח לוֹ וְלֹא הוּקַל:</p>

<p><strong>הַסְּנֶה</strong> עוֹדֶנּוּ בוֹעֵר,</p>

<p>הַסְּנֶה אֵינֶנּוּ אֻכָּל!</p>

<br />
</blockquote>

<blockquote>
<p>– הַסְּנֶה אַף אָמְנָם לוֹהֵט&#8230;</p>

<p>וְצִלּוֹ אֵי, בּוֹ נֶחֱסֶה? –</p>

<p>אֶת צִלּוֹ אַתֶּם חוֹמְדִים?</p>

<p>וְהוּא גֶחָלִים יֶחֱתֶה!</p>

<br />
</blockquote>

<blockquote>
<p>– מַה יַּעַשׂ רַךְ הַלֵּבָב,</p>

<p>הַיָּרֵא אֶת הַבְּעֵרָה? –</p>

<p>יֵלֶךְ־לוֹ וְיִכְרַע</p>

<p>תַּחַת הָאֲשֵׁרָה!</p>

<br />
</blockquote>

<blockquote>
<p>בַּדָּהּ רַךְ וְעָנֹג,</p>

<p>וְכַפָּהּ מַטָּה שְׁלוּחָה,</p>

<p>כִּי יָבוֹא שָׁם הַהֵלֶךְ –</p>

<p>תַּחְתֶּיהָ יִמְצָא מְנוּחָה,</p>

<br />
</blockquote>

<blockquote>
<p>וְאֶת אֲחוֹתָהּ אִתָּהּ!</p>

<p>– מִי הִיא זֹאת אֲחוֹתָהּ? –</p>

<p>הֵן הִיא <strong>הַשְּׁנָת</strong> הַבָּלָה,</p>

<p>הַאִם לֹא תֵּדְעוּ אוֹתָהּ?</p>

<br />
</blockquote>

<blockquote>
<p>הַשְּׁנָת! שָׁם גַּם אָחִיהָ,</p>

<p>וְאִתּוֹ הִיא שׁוֹכָבֶת!</p>

<p>– וּמִי הוּא זֶה אָחִיהָ? –</p>

<p>הֲתֵדְעוּ אֶת <strong>הַמָּוֶת</strong>?</p>

<br />
</blockquote>

<blockquote>
<p>כִּי יָבוֹא שָׁם הַהֵלֶךְ,</p>

<p>וְכָרַע בֵּין <strong>הַשְׁלשָׁה</strong>,</p>

<p>וְנָפַל&#8230; וְהָאֲשֵׁרָה&#8230;</p>

<p>אַט תָּנַע עָלָיו רֹאשָׁהּ&#8230;</p>

<br />
</blockquote>

<blockquote>
<p>קְרָא <strong>אֵם</strong> לָהּ כָּל הַיָּרֵא</p>

<p>וְנָס מִפְּנֵי הַדְּלֵקָה!</p>

<p>– לֹא, לֹא&#8230; נָפְשֵׁנוּ יוֹקְדָה,</p>

<p>וְאֶל <strong>הַסְּנֶה</strong> שׁוֹקֵקָה&#8230; –</p>

<br />
</blockquote>

<h2 id="ג.">ג.</h2>

<blockquote>
<p>אֲנִי הַסְּנֶה הַבּוֹעֵר!</p>

<p>בַּמָּקוֹם אֲשֶׁר אֶעֱלֶה –</p>

<p>אֵין שְׁנָת שָׁם וּמַרְגֹּעַ,</p>

<p>וְלֹא יִהְיוּ שָׁם סֶלָּה.</p>

<br />
</blockquote>

<blockquote>
<p>אִם מַבַּט עֵינִי יִצְלֹל</p>

<p>בְּמֵי־מְנוּחוֹת שׁוֹקְטִים –</p>

<p>וְהִכּוּ גַלֵּי קֶצֶף,</p>

<p>הוֹלְלִים וְרוֹקְדִים.</p>

<br />
</blockquote>

<blockquote>
<p>לְצֵל מִקִּיר כִּי אֶרְמֹז –</p>

<p>וְהוֹשִׁיט לִי אֶת כַּפָּיו;</p>

<p>בְּיָשֵׁן אֶתֵּן עֵינַי –</p>

<p>וְנִקְרְעוּ עַפְעַפָּיו.</p>

<br />
</blockquote>

<blockquote>
<p>אֲנִי הַסְּנֶה הַבּוֹעֵר –</p>

<p>כָּל מַגַּע רַגְלַי שׂוֹרֵף,</p>

<p>כִּי אֶעֱמֹד עַל <strong>הַכַּרְמֶל</strong></p>

<p>וְהָיָה לְהַר <strong>חֹרֵב</strong>&#8230;</p>

<br />
</blockquote>

<blockquote>
<p>יוֹם פְּלָאַי תַּם – וּבָאתֶם</p>

<p>לִדְרֹשׁ לוֹ <strong>לְצִלִּי</strong> –?</p>

<p>וַאֲנִי בּוֹעֵר גַּם בַּנֶּשֶׁף,</p>

<p>בַּלֵּיל עוֹד יִגְדַּל פִּלְאִי.</p>

<br />
</blockquote>

<blockquote>
<p>תַּם יוֹמִי! וְלוּ גַם יִתֹּם –</p>

<p>גַּם בְּקִבְרִי לֹא אֵרָגַע,</p>

<p>אִם מֵת בּוֹ יָשְׁלַךְ וְיָקוּם,</p>

<p>כִּי בְעַצְמוֹתַי נָגַע&#8230;</p>

<br />
</blockquote>

<blockquote>
<p>אֲנִי <strong>הַסְּנֶה הַבּוֹעֵר</strong>,</p>

<p>וְכֻלִּי – לוֹחֵשׁ, לוֹחֵשׁ,</p>

<p>כָּל <strong>קֶרַח</strong> תַּחְתַּי נָמֵס,</p>

<p>כָּל <strong>מֵת</strong> בְּחֵיקִי רוֹחֵשׁ.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/51820">https://benyehuda.org/read/51820</a></div></body></html>