<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ג הַיָּרֵא</title>
	<meta name="author" content="יצחק קצנלסון"/>
</head>
<body>

<blockquote>
<p>רֶצַח! כֵּן, זָקַנְתָּ</p>

<p>וְגַם רָצַחְתָּ, אָבִי;</p>

<p>חֶדְוָתִי בִי הֵמַתָּ,</p>

<p>שׂשׂוֹנִי שֶׁבִּלְּבָבִי&#8230;</p>

<br />
</blockquote>

<blockquote>
<p>לֹא אֵדַע רוּחִי מַהִי,</p>

<p>וְנַפְשִׁי הַנִּפְעָמָה;</p>

<p>זֶה עַתָּה עָלַץ לִבִּי,</p>

<p>הִתְרוֹנֵן בִּי וְהָמָּה&#8230;</p>

<br />
</blockquote>

<blockquote>
<p>וְלָמָּה כָכָה אֶצְהַל,</p>

<p>וּלְבָבִי כֹּה שָׂמֵחַ ־</p>

<p>וְכֹהֵן לֹא נוֹלַדְתִּי,</p>

<p>לֹא אַקְטִיר בַּמִּזְבֵּחַ.</p>

<br />
</blockquote>

<blockquote>
<p>חֶמְלַת אֵם לֹא אֵדַע,</p>

<p>גַּם אָבִי מֵת, מְרַחֲמִי&#8230;</p>

<p>וְשָׂדֶה זֶה לֹא שָׂדִי,</p>

<p>וְלֶחֶם זֶה לֹא לַחְמִי!</p>

<br />
</blockquote>

<blockquote>
<p>אִם פַּת וּמַיִם יֵשׁ לִי –</p>

<p>וּמָה לִּי עוֹד בַּתֵּבֵל?</p>

<p>לֹא יָדַע לִבִּי יָגוֹן,</p>

<p>לֹא הֶעֱטֵיתִי אֵבֶל.</p>

<br />
</blockquote>

<blockquote>
<p>כָּעוֹף אֶת כְּנָפָיו יִפְרֹש –</p>

<p>כֹּה אֶפְרֹשׁ אָרְבוֹת יָדָי,</p>

<p>אִתִּי ־ וְחַי הָעוֹלָם,</p>

<p>וּלְתֹהוּ שָׁב בִּלְעָדָי.</p>

<br />
</blockquote>

<blockquote>
<p>אַךְ פִּתְאֹם עָלַי נָחָה</p>

<p>רוּחֲךָ הַכְּבֵדָה:</p>

<p>נִתַּק שִׁירִי פִתְאֹם,</p>

<p>וְשָׁלֵו עוֹד לֹא אֵדָע.</p>

<br />
</blockquote>

<blockquote>
<p>הַאֻמְנָם יָבוֹא יוֹם־עוֹד,</p>

<p>וְהָרַע גַּם לִי יְאֻנֶּה?</p>

<p>עוֹרִי עָלַי יִצְפַּד,</p>

<p>וְתָאֳרִי יְשֻׁנֶּה?</p>

<br />
</blockquote>

<blockquote>
<p>הַאֻמְנָם יִשַּׁח רֹאשִׁי,</p>

<p>וְעָרְפִּי זֶה יִתְעַקֵּם,</p>

<p>וְעֵינַי אֱלֵי צִלִּי,</p>

<p>וְלִבִּי לַמַּחֲשַׁכִּים?</p>

<br />
</blockquote>

<blockquote>
<p>וְקוֹלִי צָרוּד, שָׁפָל,</p>

<p>וְרוֹעֶדֶת יָדִי,</p>

<p>וּבְרֹאשִׁי יַעֲלֶה שֶׁלֶג ־</p>

<p>וְקָפָא עַל קָדְקֳדִי?</p>

<br />
</blockquote>

<blockquote>
<p>מַחֲלָפָהּ זוֹ הֲתַלְבִּין?</p>

<p>הַשְּׁחוֹר הַזֶּה יֵאָסֵף,</p>

<p>וְזֶפֶת זְקָנִי־פֶרַע</p>

<p>הַאֻמְנָם יַהֲפֹךְ כָּסֶף?</p>

<br />
</blockquote>

<blockquote>
<p>אֵשׁ עֵינִי עוֹד דּוֹעֶכֶת,</p>

<p>וְרוּחִי בִי יְגֵעָה?</p>

<p>הָהּ, נָחָה עָלַי, זָקֵן,</p>

<p>רוּחֲךָ הַנְּכֵאָה&#8230;</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50293">https://benyehuda.org/read/50293</a></div></body></html>