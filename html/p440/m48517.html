<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הֲוָי</title>
	<meta name="author" content="יצחק קצנלסון"/>
</head>
<body>

<p>(מזמורי יום־יום)</p>

<blockquote>
<br />
</blockquote>

<h2 id="א.">א.</h2>

<blockquote>
<p>הַפְּרָעוֹת הִתְחִילוּ בְאֶמְצַע הַיּוֹם,</p>

<p>קְהַל פּוֹרְעִים הִתְאַסֵּף הַשּׁוּקָה;</p>

<p>אַחַד הַבָּתִּים כְּבָר הָיָה לָבַז</p>

<p>וְאַחַד הַיְּהוּדִים כְּבָר הֻכָּה.</p>

<br />
</blockquote>

<blockquote>
<p>לֹא פִלְּלוּ לַצָּרָה יְהוּדֵי הַשּׁוּק,</p>

<p>לֹא יָכְלוּ לְשָׁעֲרָהּ קֹדֶם —</p>

<p>וְאִם תָּעוּ בְלֶכְתָּם הַגּוֹיִם — מַה יֵּשׁ?</p>

<p>זֶה דַרְכָּם, בִּמְחִילָה מִכְּבוֹדָם.</p>

<br />
</blockquote>

<blockquote>
<p>וְאִם הָיוּ פְנֵיהֶם לְהָבִים, פְּנֵי אֵשׁ,</p>

<p>וְעֵינַיִם כָּרֶצַח לָהֵמָּה,</p>

<p>וְצַעֲדָם אֵימָה&#8230; מַה יַּעֲשֶׂה גוֹי</p>

<p>וְלֹא יַפִּיל מִסָּבִיב לוֹ אֵימָה?</p>

<br />
</blockquote>

<blockquote>
<p>רֵיחַ הַיַּיִן וְרֵיחַ הַחֲזִיר —</p>

<p>אִם בָּאִים לְבַד וְאֶשָּׂאֵם;</p>

<p>אַךְ שְׁנֵיהֶם כִּי יִנְדְּפוּ יַחַד מִפֶּה —</p>

<p>נְבוֹכָה בִי רוּחִי, תִּפָּעֵם&#8230;</p>

<br />
</blockquote>

<blockquote>
<p>כְּמוֹ תְמוֹל וּכְמוֹ שִׁלְשֹׁם עָמְדוּ עַל יַד</p>

<p>שֻׁלְחֲנוֹתֵיהֶם הָרוֹכְלִים —</p>

<p>מוֹכְרֵי מַחֲלָצוֹת וְהֵם בְּלִי לְבוּשׁ,</p>

<p>מַאֲכִילִים, וְהֵם אֵינָם אוֹכְלִים.</p>

<br />
</blockquote>

<blockquote>
<p>הַדְּאָגָה מְקַנְּנָה עָמֹק בַּלֵּב,</p>

<p>הִיא גַם בָּעֵינַיִם יוֹשָׁבֶת,</p>

<p>בְּקִמְטֵי הַמֵּצַח, רוֹכֶבֶת עַל גָּב,</p>

<p>מִצֵּל כָּל אִצְטַבָּה אוֹרָבֶת.</p>

<br />
</blockquote>

<blockquote>
<p>הִיא הַדְּאָגָה: לַחְמֵנוּ הֶחָם —</p>

<p>אִם לֹא נִמְכְּרֶנּוּ, חָלִילָה,</p>

<p>אִם יָשׁוּב אִתָּנוּ הַבַּיְתָה הַיּוֹם —</p>

<p>וְלֹא תְהִי לָנוּ פַת לַאֲכִילָה.</p>

<br />
</blockquote>

<blockquote>
<p>מֵרֹב צָרוֹתֵיהֶם לֹא פִלְּלוּ בַשּׁוּק</p>

<p>לַצָּרָה הַבָּאָה וּקְרֵבָה —</p>

<br />
</blockquote>

<blockquote>
<p>חַנָּה מוֹכֶרֶת מְלוּחִים, הִיא תֵבְךְּ</p>

<p>וּתְתַנֶּה לִבְרַיְנָה כְאֵבָהּ:</p>

<br />
</blockquote>

<blockquote>
<p>&quot;זֶה שָׁנָה וָחֵצִי עָלַי אִישִׁי מֵת, —</p>

<p>מֵת&#8230;בָּרוּךְ דַּיַּן דִּין אֱמֶת!</p>

<p>הַבַּיִת&#8230;וְהַתִּינוֹק&#8230;רָעָה כִי תַאת —</p>

<p>לַשְּׁנִיָּה וְלַשְּׁלִישִׁית גּוֹרֶמֶת!</p>

<br />
</blockquote>

<blockquote>
<p>הַבַּיִת&#8230;כְּלוֹמַר: לֹא בַיִת רַק חוֹר!</p>
</blockquote>

<blockquote>
<p>ד' עַל ד' — כְּמוֹ קָבֶר;</p>
</blockquote>

<blockquote>
<p>אַךְ בָּנַי שָׁם הָיוּ וְהָיָה שָׁם אוֹר,</p>

<p>לֹא אֵדַע שָׁם מַחְסוֹר כָּל דָּבָר&#8230;</p>

<br />
</blockquote>

<blockquote>
<p>גַּם עָתָּה&#8230;לְאַחַר שֶׁעָלָה בָאֵשׁ</p>

<p>הַבַּיִת עַל יוֹסֶלִּי קְטַנִּי —</p>

<p>אֵינֶנִּי מְטִיחָה כְלַפָּיו&#8230;לֹא, לֹא!</p>

<p>וְאִם לִבִּי, לֵב נוֹאָל, מְתַנֶּה&#8230;</p>

<br />
</blockquote>

<blockquote>
<p>אֵינֶנִּי נִרְגֶּנֶת, חָלִילָה וְחַס,</p>

<p>הַבּוֹרֵא בְוַדַּאי כַּךְ רָצָה&#8230;</p>

<p>וְלֹא צַר לִי עַל בֵּיתִי — אַךְ יַלְדִּי הַקָּט —</p>

<p>הוּא נִשְׂרַף וְלִבִּי לֹא יָצָא&#8230;</p>

<br />
</blockquote>

<h2 id="ב.">ב.</h2>

<blockquote>
<p>תָּאֲרִי לָךְ, בְּרַיְנָה, כִּמְדֻמֶּה, שֶׁנַּמְתִּי —</p>

<p>וּבֶאֱמֶת לֹא נַמְתִּי — הֵן תֵּדְעִי:</p>

<p>בְּאוֹתָהּ הַשָּׁנָה בְנִי עָמַד לַצָּבָא,</p>

<p>זֶה שָׁלוֹם, <strong>וְנִלְקַח</strong> לְאֵידִי&#8230;</p>

<br />
</blockquote>

<blockquote>
<p>נִלְקַח&#8230;לְאָן וְאֶל מִי? אֶל קְסַרְקְטִינוֹ</p>

<p>שֶׁל נִיקוֹלַי&#8230;אֵלִי, אֵלִי!</p>

<p>אֲנָשָׁיו זִכּוּנוּ בְקִישִׁינוֹב וְהוֹמֶל —</p>

<p>וּבְנֵךְ יֵלֵךְ, יַעֲבֹד בְּחֵילוֹ.</p>

<br />
</blockquote>

<blockquote>
<p>נִלְקַח&#8230;אֲהָהּ, בְּכָל אֲשֶׁר יָכֹלְנוּ</p>

<p>הִתְקוֹמַמְנוּ לָזֶה. מַה לֹּא יַעַשׂ</p>

<p>יְהוּדִי, וּבִלְבַד שֶׁלֹּא יִשְׁמַע חֲרָפוֹת,</p>

<p>לֹא יִשְׂבַּע מַכְאוֹבִים וָכָעַס?&#8230;</p>

<br />
</blockquote>

<blockquote>
<p>הִסְתַּגֵּף בְּנִי שָׁלוֹם, כַּנָּהוּג: בְּמֶשֶׁךְ</p>

<p>הַחֹדֶשׁ לֹא נִכַּר הַפּוֹתֶה; —</p>

<p>אֲחָזַתְנִי פַלָּצוּת בְּקַחְתּוֹ כוֹס גְּדוֹלָה,</p>

<p>מְמַלְּאָה בְּחֹמֶץ וְשׁוֹתֶה.</p>

<br />
</blockquote>

<blockquote>
<p>הוּא שָׁתָה&#8230;וְהַחֹמֶץ הוּא בָא אֱלֵי קִרְבִּי!</p>

<p>בְּנֵי מֵעָי — הֵם לִחֲכוּ הַלֶּהָבָה&#8230;</p>

<p>אָנֹכִי בָאֵשׁ הֶעֱבַרְתִּי אֶת שָׁלוֹם —</p>

<p>וּבִלְבַד שֶׁלֹּא יַעֲבֹד בַּצָּבָא&#8230;</p>

<br />
</blockquote>

<blockquote>
<p>וְתָאֲרִי לָךְ: שָׁלוֹם לֹא הָיָה. הוּא שִׂחֵק,</p>

<p>עִם חֶבֶר &#8220;מִתְעַנִּים&#8221; בְּ&#8217;אָקָא;</p>

<p>אֲנִי לוֹ מְחַכָּה לְאוֹר נֵר וְנִרְדַּמְתִּי —</p>

<p>לְפֶתַע תְּעִירֵנִי צְעָקָה!</p>

<br />
</blockquote>

<blockquote>
<p>פָּקַחְתִּי אֶת עֵינַי: גֵּיהִנֹּם! הוֹי, יוֹסֵף!</p>

<p>נִתַּק דְּבַר־מַה בְּלִבָּתִי;</p>

<p>— הַצִּילוּ אֶת יַלְדִּי! וְהָאֵשׁ — הִיא אוֹכֶלֶת</p>

<p>צַעֲקָתִי וְרֻקִּי עַל שְׂפָתָי.</p>

<br />
</blockquote>

<blockquote>
<p>וּפִתְאֹם וָאֶשְׁמַע בְּכִי יֶלֶד בַּקָּהָל,</p>

<p>וָאֵדַע, כִּי יוֹסֶלִּי הוּצָא —</p>

<p>וָאֶחֱצֶה בְלַהַב שֶׁאָחַז בְּבִגְדִי</p>

<p>וּצְנִיפִי — וָאָנוּס הַחוּצָה.</p>

<br />
</blockquote>

<blockquote>
<p>וְאָמְנָם, תִּינוֹקִי הוּא הוּצָא. מְצָאתִיו</p>

<p>מֻטָּל בְּחֵיקָהּ שֶׁל שְׁכֵנָה,</p>

<br />
</blockquote>

<blockquote>
<p>וְצוֹעֵק — הוֹי, אֵלִי, מַדּוּעַ לֹא אָחֲזָה</p>

<p>הָאֵשׁ בִּי, בְּעוֹדִי יְשֵׁנָה?</p>

<br />
</blockquote>

<blockquote>
<p>עַד עוֹלָם לֹא אֶשְׁכַּח, בְּרַיְנָה, אֶת יַלְדִּי:</p>

<p>הוּא שָׁכַב בְּעֵינַיִם עֲצוּמוֹת,</p>

<p>וְהַדְּמָעוֹת תִּזַּלְנָה, מִפִּיהוּ הַקָּטָן</p>

<p>הִתְפָּרְצוּ צְעָקוֹת אֲיֻמּוֹת.</p>

<br />
</blockquote>

<blockquote>
<p>יוֹסֶלִּי! פִּרְחִי! חֲתוּלִי! רֹאשׁ זָהָב! —</p>

<p>וּפָקַח אֶת עֵינָיו חֲכָמִי;</p>

<p>רָאַנִי וְהִתְחִיל מְפַרְפֵּר בְּגוּפוֹ.</p>

<p>לְקַחְתִּיו — וְקָפָא בִי דָמִי&#8230;</p>

<br />
</blockquote>

<blockquote>
<p>הַגְּוִיָּה הַקְּטַנָּה כְבָר הָיְתָה חֲרוּכָה,</p>

<p>כְּבָר עָבְרָה אֶת בְּשָׂרוֹ לֶהָבָה,</p>

<p>בַּאֲשֶׁר אֹחַז בְּיַלְדִּי לְחַבְּקוֹ,</p>

<p>שָׁמָה אֶצְבָּעִי נִתְחָבָה.</p>

<br />
</blockquote>

<blockquote>
<p>פִּרְפֵּר מֵעָצְמַת מַכְאוֹבִים, כֹּה סָפַק</p>

<p>בְּכַפָּיו הַקְּטַנּוֹת וּמָרַט</p>

<p>קְרָעִים מִבְּשָׂרוֹ, וּבְתִתִּי לוֹ אָנִי</p>

<p>אֶת פָּנַי — וְלֹא נָגַע וְלֹא שָׂרַט&#8230;</p>

<br />
</blockquote>

<blockquote>
<br />
</blockquote>

<blockquote>
<p>לֹא יֶלֶד זֶה הָיָה, כְּרוּב־שְׁחָקִים! וְהָלָךְ&#8230;</p>

<p>מָה אֹמַר לָךְ&#8230;אִם עוֹד בַּחַיִּים</p>

<p>חַיָּתִי, — זֶה אֵלִי, אֵל שַׁדַּי, יִסְּרַנִי,</p>

<p>כַּךְ נִגְזַר עָלַי בַּשָּׁמַיִם&#8230;</p>

<br />
</blockquote>

<blockquote>
<p>כְּשֶׁחָפְרוּ הַקֶּבֶר הַקָּטָן וְהוֹרִידוּ</p>

<p>אֶת יוֹסֶלִּי קְטַנִּי הֶחָרוּךְ,</p>

<p>שֶׁנּוֹלַד לִי בְאוֹתוֹ הַיּוֹם, שֶׁבּוֹ נִפְטַר</p>

<p>אִישִׁי, יְהִי זִכְרוֹ בָרוּךְ —</p>

<br />
</blockquote>

<blockquote>
<p>נָפַלְתִּי בִבְכִי מַר עַל קִבְרוֹ וָאֶקְרָא:</p>

<p>עֲלֵה, יַלְדִּי קְטַנִּי, אַל תִּירָא,</p>

<p>עֲלֵה וְהִתְדַּפֵּק עַל שַׁעֲרֵי גַן־עֵדֶן&quot;</p>

<p>— פִּתְחוּ לִנְשָׁמָה זְעִירָה!</p>

<br />
</blockquote>

<blockquote>
<p>כֵּס זָהָב לְךָ מוּכָן, כְּרוּב קָטָן לְחָבֵר,</p>

<p>שָׁם תִּמְצָא עוֹלָמְךָ, בְּנִי קְטַנִּי,</p>

<p>וּשְׁאַל לְאָבִיךָ, וְאִם לֹא יַכִּירֶךָ,</p>

<p>לוֹ תַזְכִּיר אֶת אִמְּךָ, אֶת חַנָּה&#8230;</p>

<br />
</blockquote>

<blockquote>
<p>הוֹי, בְּרַיְנֶה&#8217;לִי, בְּרַיְנֶה, מְסַפְּרִים וּמְסַפְּרִים</p>

<p>וַעֲדַיִן לֹא סֻפְּרָה הַצָּרָה,</p>

<br />
</blockquote>

<blockquote>
<p>נַעֲנֶה וְנִסְגָּף בֶּן־אָדָם כָּל יָמָיו,</p>

<p>וְאֵין לַעֲוֹנוֹ כַפָּרָה&#8230;</p>

<br />
</blockquote>

<blockquote>
<p>&#8220;הִתְעַנּוֹת&#8221; — אִם גָּזַר אֵל שַׁדַּי אַחֶרֶת,</p>

<p>גַּם פְּרוּטָה לְקוּיָה לֹא שָׁוָה:</p>

<p>הִסְתַּגֵּף בְּנִי שָׁלוֹם לְלֹא כָל תּוֹעֶלֶת,</p>

<p>לֹא נִפְסַל בְּעָמְדוֹ לַצָּבָא&#8230;</p>

<br />
</blockquote>

<blockquote>
<p>בְּעַד הַחַלּוֹן הֵצַצְתִּי וְרָאִיתִי הָרוֹפֵא,</p>

<p>שֶׁאָחַז בְּגַבּוֹ וּמָשַׁךְ —</p>
</blockquote>

<blockquote>
<p>וּפִתְאֹם וְ&#8220;<strong>גוֹדְיֶן</strong>!&#8221;<a href="#fn:1" id="fnref:1" title="see footnote" class="footnote"><sup>1</sup></a> חֵץ נִתְקַל בְּלִבִּי,</p>
</blockquote>

<blockquote>
<p>וְעוֹלָמִי הוּא בַעֲדִי חָשָׁךְ.</p>

<br />
</blockquote>

<blockquote>
<p>וּבְכֵן: שְׁנַיִם, בְּרַיְנָה, שְׁנֵי בָנִים לַמֹּלֶךְ,</p>

<p>בְּיוֹם אֶחָד&#8230;שְׁנֵי שְׁתִילֵי זֵיתִים;</p>

<p>זֶה אַחַר זֶה, יוֹם אֶחָד שִׁכַּלְתִּים:</p>

<p>זֶה לָאֵשׁ וְזֶה לַצָּבָא — שְׁנֵי מֵתִים&#8230;</p>

<br />
</blockquote>

<blockquote>
<p>כָּךְ, נִלְקַח בְּנִי שָׁלוֹם, אָנֹכִי יָדַעְתִּי,</p>
</blockquote>

<blockquote>
<p>כִּי כָל &#8220;הַפְּרוֹשֶׁנִיּוֹת&#8221;<a href="#fn:2" id="fnref:2" title="see footnote" class="footnote"><sup>2</sup></a> אַךְ הָבֶל;</p>
</blockquote>

<blockquote>
<p>מֵת בֵּן לָךְ, זָקַנְתְּ, וְאֵין לָךְ מְפַרְנֵס —</p>

<p>לְכִי לֶחָנוּת וּקְנִי חָבֶל.</p>

<br />
</blockquote>

<blockquote>
<p>אֶלָא מַאי? חִישׁ מִשְׁתַּכְּחָה צָרָתוֹ שֶׁל אָדָם,</p>

<p>אִלְמָלֵא הִתְפָּרְצָה מִלְחָמָה,</p>

<p>וְנִרְגַּעְתִּי גַם אָנִי, הֵן לֹא חַיָּל אֶחָד</p>

<p>בְּנִי שָׁלוֹם עַל־פְּנֵי הָאֲדָמָה!</p>

<br />
</blockquote>

<blockquote>
<p>אַךְ זֹה הַמִּלְחָמָה!&#8230;לֹא תֵדְעִי לָךְ, בְּרַיְנָה?</p>

<p>אֵם עוֹמְדָה פֹה בֶטַח וּמְדַבְּרָה, —</p>

<p>וְשָׁם בְּנָהּ הָרַךְ מֻטָּל מֵת זֶה יוֹמַיִם,</p>

<p>וְאֵין סוֹפֵד עָלֶיהָ וּמְקַבְּרָהּ.</p>

<br />
</blockquote>

<blockquote>
<p>אֶתְמוֹל שָׁאַלְתִּי לְצָעִיר, שֶׁעָמַד</p>

<p>בְּבֵיתָהּ שֶׁל שְׁכֵנְתִּי וְקָרָא</p>

<p>בְּעִתּוֹן: עַל־דְּבַר הַמִּלְחָמָה, הָאַבְרֵךְ,</p>

<p>לֹא כָתוּב מְאוּם? מְאוּם לֹא קָרָה?&#8230;</p>

<br />
</blockquote>

<blockquote>
<p>&quot;וְאִם קָרָה? אִם נֶהֶרְגוּ אַלְפַּיִם אֲנָשִׁים?</p>

<p><strong>יֶנְטֶה</strong> מַה תּוּכַל לְהָבִין!&#8230;&quot;</p>

<p>מָה אַתָּה אוֹמֵר, הוֹי, בָּחוּר, אַלְפַּיִם?</p>

<p>הֵן שָׁלוֹם שֶׁלִּי גַם הוּא &#8220;יָוָן!&#8221;</p>

<br />
</blockquote>

<blockquote>
<p>פָּנָיו שֶׁל זֶה אָדְמוּ, חָוְרוּ חֲלִיפוֹת,</p>

<p>נֶעְתְּקוּ מִלִּין מִפִּיהוּ —</p>

<br />
</blockquote>

<blockquote>
<p>לֹא יָדַע, שֶׁהִנְנִי נוֹגַעַת בַּדָּבָר,</p>

<p>לֹא יָדַע הָאַבְרֵךְ, שֶׁבְּנִי הוּא.</p>

<br />
</blockquote>

<blockquote>
<p>אֲהָהּ, מִן הַיּוֹם שֶׁבְּנִי נִשְׁלַח שָׁמָּה —</p>

<p>לִי נִדְמֶה: הָאֲנָשִׁים מִתְנַכְּלִים</p>

<p>לְכַסּוֹת מִמֶּנִּי אֶת הָאֱמֶת, בְּשָׁעָה</p>

<p>שֶׁהֵמָּה בְפָנַי מִסְתַּכְּלִים&#8230;</p>

<br />
</blockquote>

<blockquote>
<p>מִלְחָמָה זוּ לָמָּה?&#8230;לֹא אֵדַע! בְּוַדַּאי</p>

<p>זֶה נָחוּץ&#8230;אַךְ רְאִי־נָא שָׁם, בְּרַיְנָה,</p>

<p>כַּמָּה עֲרֵלִים&#8230;וְלֹא יוֹמָא־דְשׁוּקָא&#8230;</p>

<p>הַלְוַאי נִפְדֶּה — אֵל רַחֲמָן, הוֹשַׁע־נָא!</p>

<br />
</blockquote>

<h2 id="ג.">ג.</h2>

<blockquote>
<p>הַפְּרָעוֹת הִתְחִילוּ בְאֶמְצַע הַיּוֹם,</p>

<p>קְהַל פּוֹרְעִים הִתְאַסֵּף הַשּׁוּקָה;</p>

<p>אַחַד הַבָּתִּים כְּבָר הָיָה לָבַז</p>

<p>וְאַחַד הַיְּהוּדִים כְּבָר הֻכָּה.</p>

<br />
</blockquote>

<blockquote>
<p>הֻכָּה, שֶׁהָלַךְ לְתֻמּוֹ בַחוּץ,</p>

<p>מֵעַתָּה לֹא יֵלֵךְ לְתֻמּוֹ,</p>

<br />
</blockquote>

<blockquote>
<p>שֶׁבַע עֵינַיִם יֵט אֶל כָּל צַד</p>

<p>בְּלֶכְתּוֹ, בְּנוּמוֹ וּבְקוּמוֹ&#8230;</p>

<br />
</blockquote>

<blockquote>
<p>יְהוּדִי, שֶׁאֵין לוֹ עֵינַיִם בָּרֹאשׁ,</p>

<p>לֹא דַי שֶׁלֹא יֶחְכָּם, — לֹא יֶחִי!</p>

<p>וְאִם יִקְרֶה לוֹ נֵס, אִם יְחִי, אוּלָם אֵי</p>

<p>זְקַן הַיְּהוּדִי וְחֵלֶק הַלֶּחִי?</p>

<br />
</blockquote>

<blockquote>
<p>אַחַד הַיְהוּדִים&#8230;רַק אֶחָד, כֵּן, כֵּן&#8230;</p>

<p>וְאַחֲרָיו הַשֵּׁנִי וְהַשְּׁלִישִׁי.</p>

<p>אַךְ עַל הָרִאשׁוֹן צוֹעֲקִים <strong>וַי</strong>,</p>

<p>עַל יֶתֶר הַמֻכִּים מַחֲרִישִׁים&#8230;</p>

<br />
</blockquote>

<blockquote>
<p>בְּאַחַד הַבָּתִּים, בִּרְחוֹבָהּ שֶׁל עִיר,</p>

<p>הִתְפָּרְצוּ כְבָר אוֹרְחִים לֹא קְרוּאִים,</p>

<p>מְפַתִּים וּמְפֻתִּים מֵעִיר וּמִכְּפָר,</p>

<p>קְהַל נִבְזִים הִשְׂתָּעֲרוּ עַל בְּזוּיִם&#8230;</p>

<br />
</blockquote>

<blockquote>
<p>הַשְּׁמָשׁוֹת הֵן נֻפְּצוּ בְאַחַת וּבְעַד</p>

<p>הַחַלּוֹנוֹת הַשְּׁבוּרִים נִכְנָסוּ,</p>

<p>אֵת אֲשֶׁר לֹא יָכְלוּ לָשִׂים תּוֹךְ הַשַּׂק</p>

<p>שִׁבְּרוּ, עַל כֵּלִים לֹא חָסוּ.</p>

<br />
</blockquote>

<blockquote>
<br />
</blockquote>

<blockquote>
<p>בַּעַל הַבַּיִת לֹא הִסְפִּיק לָצֵאת</p>

<p>וְהֻכָּה&#8230;הָאִישׁ עַל חֲפָצָיו,</p>

<p>וְאוּלָם בַּשּׁוּק, שָׁם אֵין יוֹדְעִים עוֹד מְאוּם,</p>

<p>עַל הַשּׁוּק עוֹד לֹא יָצָא הַקָּצֶף.</p>

<br />
</blockquote>

<blockquote>
<p>הַשּׁוּק עַל יְהוּדָיו — טוֹב חֶלְקָם, מַה טּוֹב</p>

<p>שְׁרּוָיה עֲלֵיהֶם הַבְּרָכָה;</p>

<p>אָמְנָם מִישֶׁהוּ נֶאֱנַח, אַךְ נֶאֱנַח בְּלִי קוֹל,</p>

<p>כְּלוּם אַנְחַת חֲשָׁאִים אֲנָחָה?</p>

<br />
</blockquote>

<blockquote>
<p>הֵם יוֹשְׁבִים, הַחֲשָׁאִים&#8230;זֶה הֵרִים עַל</p>

<p>אֶת עֵינָיו: עֶזְרָתִי מֵאַיִן?</p>

<p>זֶה שְׂפָתָיו נָעוֹת: יִתְפַּלֵּל הָאִישׁ,</p>

<p>זֶה בִגְמָרָתוֹ מְעַיֵּן.</p>

<br />
</blockquote>

<blockquote>
<p>רַבָּנִים אִם רוֹכְלִים הֵם אֵלֶּה? רְאֵה,</p>

<p>מָה אֲצִילִים הַפָּנִים וְצַחִים&#8230;</p>

<p>אֵין לַבְדִּיל אֶצְלֵנוּ בֵין תַּגָּר לְרַב,</p>

<p>תַּגָּר וְרַב — הַיְנוּ הַךְ הֵם.</p>

<br />
</blockquote>

<blockquote>
<p>מִי מֵהֶם נֶאֱנָח? אֵין נֶאֱנָח מֵהֶם</p>

<p>אַף אֶחָד. כָּל זְמַן שֶׁהַחַמָּה</p>

<br />
</blockquote>

<blockquote>
<p>זוֹרַחַת, שׁוֹלַחַת לָהֶם קַרְנֵי אוֹר</p>
</blockquote>

<blockquote>
<p><strong>וְיָנִיחַ</strong> לָהֶם עַל אֲדָמָה —</p>

<br />
</blockquote>

<blockquote>
<p>לֹא יֵאָנֵחַ יְהוּדִי בַשּׁוּק!&#8230;</p>

<p>זֶה נֶאֱנָח חֶרֶשׁ <strong>גּוֹרָלָם</strong></p>

<p>הַמַּקְדִּים אֲנָחָה לַשֹּׁד&#8230;גּוֹרָל מָר!</p>

<p>יֵאָנַח בִּמְקוֹם שֶׁיִּגְאָלֵם&#8230;</p>

<br />
</blockquote>

<blockquote>
<p>מִי מֵהֶם נֶאֱנָח? לֹא נֶאֱנָח אִישׁ&#8230;</p>

<p>זֶה נֶאֱנָח חֶרֶשׁ גּוֹרָלָם,</p>

<p>גּוֹרָלוֹ שֶׁל עָם חֶרֶשׁ יֵבְךְּ: אֲהָהּ, עוֹד</p>

<p>הַיּוֹם גָּדוֹל — וּכְבָר נִטְּשׁוּ צְלָלִים.</p>

<br />
</blockquote>

<h2 id="ד.">ד.</h2>

<blockquote>
<p>בַּשּׁוּק שׁוֹפְכָה חַנָּה מְרִי־שִׂיחָהּ בְּאָזְנֵי</p>

<p>אֲחוֹתָהּ אֵלֶיהָ נִטְפָּלָה,</p>

<p>אַךְ בְּרַיְנָה לֹא תִשְׁמַע, הַגּוֹרָל לֹא לִבֵּב</p>

<p>גַּם אוֹתָהּ&#8230;שֶׁיֵּשׁ מִשֶּׁלָהּ לָהּ&#8230;</p>

<br />
</blockquote>

<blockquote>
<p>לֹא שָׁמְעָה, שֶׁיָּדְעָה אֶת לִבָּהּ שֶׁל חַנָּה,</p>

<p>יָדְעָה מִכְּבָר&#8230;וְכֹה אָמְרָה:</p>

<br />
</blockquote>

<blockquote>
<p>דְּאָגָה בַלֵּב תְּשִׂיחֶנָּה&#8230;הִמְתִּינָה,</p>

<p>הִמְתִּינָה לָהּ עַד אֲשֶׁר גָּמְרָה.</p>

<br />
</blockquote>

<blockquote>
<p>וְכַאֲשֶׁר גָּמְרָה, מִיָּד נִפְתַּח לִבָּהּ</p>

<p>וּמְקוֹר דְּבָרֶיהָ שֶׁל בְּרַיְנָה,</p>

<p>יְדוּעִים לְחַנָּה אַף הֵם&#8230;&quot;חַנָּה סֶרְדְצֶה,</p>

<p>אֵינִי בָאָה עַל שׁוּם אָדָם בְּטַעֲנָה.</p>

<br />
</blockquote>

<blockquote>
<p>רַק חַיִּים&#8217;קִי, הוּא&#8230;&quot; הִיא עוֹצְרָה בְרוּחָהּ</p>

<p>מִקַּלְּלוֹ&#8230;בְּנָהּ הוּא, טִפֵּחָה,</p>

<p>אַךְ כֶּבֶשׂ זֶה תָמִים וְרַךְ, אֵיכָה לָמַד</p>

<p>לְהִתְמַרְמֵר וּבְרַבִּים דְּרשׁ&#8230;אֵיכָה?</p>

<br />
</blockquote>

<blockquote>
<p>וְכִי חָסֵר מָה אֶצְלָהּ? אַף אָמְנָם הוּא עָבַד</p>

<p>כַּחֲמוֹר מַמָּשׁ בְּבֵית הַחֲרשֶׁת;</p>

<p>בְּעוֹד לַיְלָה הוּא קָם, שָׁב בָּעֶרֶב, וּשְׂכָרוֹ&#8230;</p>

<p>בְּעָלָיו — כְּלוּם יוֹדְעִים הֵם בּשֶׁת?&#8230;</p>

<br />
</blockquote>

<blockquote>
<p>רַק פַּעַם רָאַתְהוּ בְבֵית הַחֲרשֶׁת</p>

<p>לָקַחַת אֶת אָכְלוֹ אָז שָׁכָח —</p>

<p>הִיא קָרְאָה: כֹּה חִוֵּר הִנֶךָּ! וְהַזֵּעָה&#8230;</p>

<p>וְהוּא בָהּ הִסְתַּכֵּל וְגָחָךְ.</p>

<br />
</blockquote>

<blockquote>
<p>הוּא גָחַךְ&#8230;כְּלוּם יָדְעָה שֶׁהַחֹבְרוֹת הַקְּטַנּוֹת</p>

<p>עִם כְּרִיכוֹת הַבַּד הֵן אֲסוּרוֹת?</p>

<p>הוּא אָמְנָם הוֹצִיאָן בְּכָל עֶרֶב מִבִּגְדוֹ,</p>

<p>וְקָרָא וְעִיֵּן בַּשּׁוּרוֹת&#8230;</p>

<br />
</blockquote>

<blockquote>
<p>אָמְרוּ לָהּ, אָמְנָם, הַשְּׁכֵנִים: גַּם חַיִּים</p>

<p>בֵּין אֵלֶּה, שֶׁאֵין תּוֹכָם כְּבָרָם;</p>
</blockquote>

<blockquote>
<p>מֵאוֹתָם תַּכְשִׁיטֵי &#8220;הָאַחְדוּת&#8221;<a href="#fn:3" id="fnref:3" title="see footnote" class="footnote"><sup>3</sup></a> — אַךְ בְּרַיְנָה</p>
</blockquote>

<blockquote>
<p>לֹא שָׂמָה אֶת לִבָּהּ לִדְבָרָם.</p>

<br />
</blockquote>

<blockquote>
<p>אַחְדוּת! כְּלוּם אֵין זֹאת אוֹמֶרֶת <strong>יָד אַחַת</strong>?</p>

<p>בְּרִית כָּרְתוּ כָל חוֹלֵם וְגֹלֶם:</p>

<p>לֹא יִהְיֶה לֹא עָשִׁיר וְלֹא עָנִי בָאָרֶץ!</p>

<p>הוֹי, שׁוֹטִים וּמְתַקְּנֵי הָעוֹלָם&#8230;</p>

<br />
</blockquote>

<blockquote>
<p>דָּא עָקָא: בְּנָהּ הִתְחִיל לְהָקֵל בְּמִצְוֹת,</p>

<p>הוּא חָדַל לְהִתְפַּלֵּל לְגַמְרָה;</p>

<p>שָׁכַח גַּם לִלְבּשׁ אֶת &#8220;אַרְבַּע־הַכַּנְפוֹת&#8221;</p>

<p>וְגַם אֶת הַשַּׁבָּת לְשָׁמְרָהּ.</p>

<br />
</blockquote>

<blockquote>
<p>אַךְ הִיא בוֹ לֹא כִהֲתָה. עוֹד חַיִּים&#8217;קִי צָעִיר,</p>

<p>כָּךְ דַּרְכּוֹ שֶׁל צָעִיר בְּדוֹרוֹ;</p>

<br />
</blockquote>

<blockquote>
<p>הוֹלֵךְ זְמָן מִצְעָר בִּשְׁרִירוּת לְבָבוֹ</p>

<p>וְסוֹף־סוֹף הוּא חוֹזֵר לְבוֹרְאוֹ.</p>

<br />
</blockquote>

<blockquote>
<p>אַהֲבָתוֹ לַ&#8220;גּוֹיִם&#8221;, שֶׁהָיְתָה נִפְרָזָה,</p>

<p>עוֹבֶרֶת כָּל גְּבוּל וּמְגֻחָכָה,</p>

<p>לָהּ הָיְתָה לְפֶלֶא, כִּי יֵשׁ שֶׁהִיא אוֹמְרָה:</p>

<p>— הַגּוֹיִם — וְהוּא רוֹגֵז עַל כָּכָה&#8230;</p>

<br />
</blockquote>

<blockquote>
<p>אָנָּא, הוֹרָתִי, אַל תֹּאמְרִי עוֹד &#8220;גּוֹיִם&#8221;.</p>

<p>— וְאֵיךְ אֶקְרָא, הוֹי, טִפְּשִׁי, לָהֵמָּה,</p>

<p>יְהוּדִים? — לֹא גוֹיִם וְאַף לֹא יְהוּדִים,</p>

<p><strong>אֲנָשִׁים</strong>! — לָהּ יַעַן בְּחֵמָה.</p>

<br />
</blockquote>

<blockquote>
<p>רְאוּ אַף רְאוּ! — הוֹכִיחַתְהוּ עַל פָּנָיו,</p>

<p>הִתְלַקַּח כַּלַּפִּיד פֶּרֶא־אָדָם!</p>

<p>מְאַהֲבִים לוֹ רָכַשׁ!&#8230;לְמַעֲנִי רוּץ נַשְּׁקֵם,</p>

<p>אִם אַך יוֹשִׁיטוּ לְךָ יָדָם.</p>

<br />
</blockquote>

<blockquote>
<p>גּוֹיִם — לֹא גוֹיִם! אֲנִי כְלוּם חֵרַפְתִּים?</p>

<p>לִגְנַאי אִם כִּנֵּיתִים, בְּנִי, כָּכָה?</p>

<p>גַּם אֶת הָרַע שֶׁבָּהֶם לֹא אֲקַלֵּל,</p>

<p>עַל טוֹב שֶׁבָּהֶם תָּבוֹא בְרָכָה!</p>

<br />
</blockquote>

<blockquote>
<br />
</blockquote>

<blockquote>
<p>עוֹד לֹא נִפַּצְתִּי בְחַלּוֹן בֵּית גּוֹי שִׁמְשָׁה,</p>

<p>לֹא שִׁסִּיתִי בוֹ כֶלֶב וְיִשְּׁכֶנוּ,</p>

<p>מִי מִמִּי יִקַּח רוּ&quot;כּ בִּמְזֻמָּנִים —</p>
</blockquote>

<blockquote>
<p>אֲנִי מִגּוֹרְדּוֹבוֹי<a href="#fn:4" id="fnref:4" title="see footnote" class="footnote"><sup>4</sup></a> אִם הוּא מֶנִּי?</p>

<br />
</blockquote>

<blockquote>
<p>אֲנִי, אִם קָנִיתִי מִגּוֹי שַׂק בּוּלְבּוּסִין,</p>

<p>לֹא יְשַׁלֵּם לוֹ יוֹתֵר הַמֶּלֶךְ;</p>

<p>וּמִי לוֹ בְזוֹל יוֹתֵר יִמְכֹּר הַקְּטֹרֶת,</p>

<p>הַסֻּכָּר, הַנֵּפְט וְהַמֶּלַח?</p>

<br />
</blockquote>

<blockquote>
<p>זוֹכְרָה הִיא: פַּעַם שָׁב חַיִּים בָּעֶרֶב.</p>

<p>&#8220;מַדּוּעַ פָּנֶיךָ כֹּה חִוְּרִים?&#8221;</p>

<p>&quot;אֵין לִי עֲבוֹדָה, הוֹי אִמִּי, פְּטָרוּנִי,</p>

<p>אוֹתִי וַחֲבֵרַי הָעִבְרִים&quot;.</p>

<br />
</blockquote>

<blockquote>
<p>&quot;אֵיכָכָה? גַּם אוֹתְךָ? אֶת לֵיבְּל? אֶת בֶּרְל?</p>

<p>בְּוַדַּאי דְּבַר־מָה בָּכֶם מָצְאוּ?&quot;</p>

<p>— לֹא, אִמִּי, הַפּוֹעֲלִים הַנּוֹצְרִים הָרַבִּים</p>

<p>זֹאת דָּרְשׁוּ בְכֹחַ, כַּךְ רָצוּ&#8230;</p>

<br />
</blockquote>

<blockquote>
<p>&quot;לַעֲזָאזֵל! אִם זֶה אֵינוֹ רוֹצֶה, יְהִי שֵׁנִי,</p>

<p>הֵן בָּתֵּי־הַחֲרשֶׁת לֹא כָלוּ!&quot;</p>

<br />
</blockquote>

<blockquote>
<p>וְהוּא הֵרִים יָדָיו — יָדַיִם נְחוּצוֹת,</p>

<p>אַךְ לֹא הַיָּדַיִם הַלָּלוּ&#8230;</p>

<br />
</blockquote>

<blockquote>
<p>עַד עַתָּה לֹא תָבִין עוֹד בְּרַיְנָה, מֶה הָיָה</p>

<p>כֹּה לִדְאֹג, מַה חַיִּים בְּנָהּ דָאָג?</p>

<p>לֹא חָסַר לוֹ לַחְמוֹ, חָלִילָה, גַּם אֶצְלָהּ</p>

<p>וּסְפִינוֹת עַל יַמִּים לֹא נָהָג.</p>

<br />
</blockquote>

<blockquote>
<p>וְהֵן תֵּכֶף לוֹ נִמְצְאָה עֲבוֹדָה. בְּעַצְמוֹ</p>

<p>לֹא קִוָּה לְמָצְאָהּ כֹּה מַהֵר; —</p>

<p>וְעַד עַתָּה לֹא תָבִין עוֹד בְּרַיְנָה מֶה הָיָה</p>

<p>כֹּה לִדְאֹג וְכֹה לְהִצְטָעֵר!</p>

<br />
</blockquote>

<blockquote>
<p>הוּא, אָמְנָם, לָהּ הִגִּיד — לֹא תִזְכֹּר עוֹד כֵּיצַד</p>

<p>נִתְגַּלְגְּלוּ אֵלֶּה הַדְּבָרִים,</p>

<p>הִיא זוֹכְרָה: בְּנָהּ דִּבֶּר כֹּה גְבֹהָה&#8230;הִתְפַּלְּאָה</p>

<p>עַל הָאֵשׁ וְעַל הָאֲמָרִים&#8230;</p>

<br />
</blockquote>

<blockquote>
<p>&#8220;אֲנַחְנוּ&#8221; — כַּךְ אָמָר — בָּרוּר לֹא תֵדַע,</p>

<p>לְמִי זֶה &#8220;אֲנַחְנוּ&#8221; מְכֻוָּן;</p>

<p>הִרְגִּישָׁה רַב אֱמֶת, רַב צַעַר בִּדְבָרָיו,</p>

<p>וְדָבָר לֹא הָיָה לָהּ מוּבָן.</p>

<br />
</blockquote>

<blockquote>
<br />
</blockquote>

<blockquote>
<p>&#8220;אֲנַחְנוּ&#8221; — כַּךְ אָמָר — אֲנַחְנוּ הַיְּהוּדִים,</p>

<p>עוֹד נִחְיֶה, אִם תְּמָאֲנוּ וְאִם תֹּאבוּ!</p>

<p>עוֹד נִתֵּן יְשַׁעְיָה וּמַרְכְּס עוֹד לֹא אֶחָד,</p>

<p>עַד אִם אוֹרוּ בְנֵי־אָדָם וְטֹבוּ.</p>

<br />
</blockquote>

<blockquote>
<p>הִיא צָחֲקָה וּפָחֲדָה: מֵאַיִן לוֹ אֵלֶּה? —</p>

<p>מִתְלַחֲשׁוֹת הַשְּׁכֵנוֹת: בַּחוּרִים&#8230;</p>

<p>פָּחֲדָה בְרַיְנָה. חָרְדָה וְצָחֲקָה</p>

<p>לְעַצְמָהּ וּלְכָל הַהִרְהוּרִים.</p>

<br />
</blockquote>

<blockquote>
<p>וְאִם יָכְלָה בוֹ לַחֲשֹׁד? וּבְאוֹתָם הַיָּמִים</p>

<p>בּוֹ הַרְבֵּה שִׁנּוּיִם הִכִּירָה</p>

<p>לְטוֹבָה. הֵן פַּעַם שָׁר זְמִירוֹת בְּיוֹם שַׁבָּת,</p>

<p>עוֹד תִּזְכֹּר כָּל זְמִירָה וּזְמִירָה.</p>

<br />
</blockquote>

<blockquote>
<p>גַּם עַתָּה עוֹד יַעֲלֹץ לִבָּהּ שֶׁל בְּרַיְנָה</p>

<p>לְזֵכֶר הָעֶרֶב הַנָּעִים:</p>

<p>הִיא יוֹשְׁבָה, וְהִנֵּה הַדֶּלֶת נִפְתָּחָה,</p>

<p>וְחַיִּים וְעוֹד בָּחוּר בָּאִים.</p>

<br />
</blockquote>

<blockquote>
<p>יָשְׁבוּ עַל גַּבֵּי הַשֻּׁלְחָן וְלָקְחוּ</p>

<p>אֶת סִפְרָם, שֶׁעִמָּם הֵבִיאוּ,</p>

<br />
</blockquote>

<blockquote>
<p>פְּתָחוּהוּ. עַד הַיּוֹם לֹא תֵדַע עוֹד בְּרַיְנָה</p>

<p>אוֹתוֹ הַבָּחוּר בֶּן־מִי־הוּא.</p>
</blockquote>

<blockquote>
<p>&#8220;אֶת <strong>יִרְמְיָהוּ</strong>!&#8221; — יִקְרָא אָז חַיִּים —</p>
</blockquote>

<blockquote>
<p>אָנֹכִי מִתְאַוֶּה זֶה כַמָּה</p>

<p>לְדַעְתּוֹ&quot;&#8230; — זֶה כַמָּה?&#8230;אָז חִיֵּךְ הַבָּחוּר,</p>

<p>גַּם חַיִּים לוֹ חִיֵּךְ בִּדְמָמָה.</p>

<br />
</blockquote>

<blockquote>
<p>הֵם לָמְדוּ, הַשְּׁנַיִם&#8230;הִיא לֹא הֶאֱמִינָה</p>

<p>לְמִשְׁמַע אָזְנֶיהָ: הוּא קוֹרֵא,</p>

<p>וְהַבָּחוּר לוֹ מַסְבִּיר. — אֵיזֶה נֵס! אֵיזֶה פֶלֶא!</p>

<p>חַיִּים&#8217;קִי חָזַר לַבּוֹרֵא!</p>

<br />
</blockquote>

<blockquote>
<p>אֵיזֶה נֵס! גַּם אֶת &#8220;אַרְבַּע־הַכַּנְפוֹת&#8221; הִנִּיחָה</p>

<p>עַל גַּב מִטַּת בְּנָהּ, כְּשֶׁיָּשֵׁן&#8230;</p>

<p>הִגִּיעוּ הַדְּבָרִים עַד יִרְמְיָה&#8230;אָז אֶפְשָׁר,</p>

<p>בְּלִי סָפֵק&#8230;אַךְ הוּא לֹא לְבָשָׁן.</p>

<br />
</blockquote>

<blockquote>
<p>נִרְתְּעָה בְרְַיְנָה לְאָחוֹר&#8230;הִיא זָכְרָה:</p>

<p>בְּנָהּ נִכְנַס פַּעַם הַבַּיְתָה,</p>

<p>נִרְגָּז וּמְבֹהָל, הִיא תָמְהָה: הוֹי, חַיִּים,</p>

<p>בְּאֶמְצַע הַיּוֹם&#8230;מַה זֹּאת הָיְתָה?</p>

<br />
</blockquote>

<blockquote>
<br />
</blockquote>

<blockquote>
<p>שְׁאֵלַתּוּ וְלֹא עָנָה, רַק קָפַץ עַל שְׁלַבֵּי</p>

<p>הַבַּיִת לִמְרוֹם הָעֲלִיָּה,</p>

<p>לַעֲלִיַּת הַגַּג&#8230;הָאֵם הַנִּבְהָלָה</p>

<p>אַף הִיא עָלְתָה אַחֲרָיו בְּלִי שְׁהִיָּה.</p>

<br />
</blockquote>

<blockquote>
<p>נִרְתְּעָה בְרַיְנָה לְאָחוֹר&#8230;קְנֵה־רוֹבֶה,</p>

<p>לָהּ נִדְמָה, שֶׁהִבְהִיק בְּכַפּוֹ:</p>

<p>מִתַּחַת לְמַדָּיו הוֹצִיאוֹ. הִיא זוֹכְרָה;</p>

<p>קְנֵה־רוֹבֶה&#8230;הִיְשִׁירוֹ מוּל אַפּוֹ.</p>

<br />
</blockquote>

<blockquote>
<p>מֶה הָיָה אָז נִרְגָּשׁ&#8230;לֹא הִרְגִּישׁ בְּאִמּוֹ,</p>

<p>הוּא עָמַד בֵּין <strong>שׁוּרוֹת הַלְּבָנִים</strong></p>

<p>וְדִּבֶּר&#8230;אֶל זֵינוֹ אָז דִּבֶּר כְּדַּבֵּר</p>

<p>עִם רֵעַ טוֹב פָּנִים אֶל פָּנִים.</p>

<br />
</blockquote>

<blockquote>
<p>— כַּךְ! — לָחַשׁ חַיִּים בְּאֵשׁ־קֶצֶף עֲצוּרָה,</p>
</blockquote>

<blockquote>
<p>— כַּךְ יִהְיֶה מוּשָׁט הָרוֹבֶה! —</p>

<p>וְהוֹשִׁיט כְּלִי זֵינוֹ כְּמִתְנַכֵּל וְנִבְהֲלָה</p>

<p>בְּרַיְנָה. — מַה תַּעֲשֶׂה, מַה תֹּאבֶה?!</p>

<br />
</blockquote>

<blockquote>
<p>הִתְעוֹרֵר אָז חַיִּים, נִתְבַּלְבְּלָה דַעֲתּוֹ —</p>

<p>הִיא זוֹכְרָה — הוּא חָוַר עוֹד יוֹתֵר.</p>

<br />
</blockquote>

<blockquote>
<p>— אִמִּי, יֵשׁ אוֹמְרִים, <strong>שֶׁמַּכִּים</strong> אוֹתָנוּ</p>
</blockquote>

<blockquote>
<p>בָּעֲיָרָה הַקְּרוֹבָה וְאֵין אוֹסֵר&#8230;</p>

<br />
</blockquote>

<blockquote>
<p>נִתְבַּלְבְּלָה דַעֲתּוֹ — גַּם הִיא שָׁמְעָה עַתָּה,</p>

<p>כִּי בְאַחַת הָעֲיָרוֹת הַקְּרוֹבוֹת</p>

<p>דְּבָרִים נוֹרָאִים מִתְרַחֲשִׁים וְנַעֲשִׂים:</p>

<p>פְּרָעוֹת&#8230;הֲרוּגִים בָּרְחוֹבוֹת.</p>

<br />
</blockquote>

<blockquote>
<p>צַר הָיָה לָהּ אָמְנָם לִשְׁמֹעַ, כִּי פוֹרְעִים</p>

<p>בִּיהוּדִים, כִּי מַכִּים בְּאַחִים:</p>

<p>מִתְנַפְּלִים שִׁכּוֹרִים בְּכַשִּׁילִים — <strong>וּבְרֹאשְׁךָ</strong>!</p>

<p>— הֹוי, אֵלִי, אֶת עִירִי נָא רַחֵם! —</p>

<br />
</blockquote>

<blockquote>
<p>וְהֵן שְׂפָתוֹ שֶׁל חַיִּים, הִיא סוֹתְרָה אֶת עַצְמָהּ:</p>

<p>&#8220;אוֹתָנוּ!&#8221; אוֹתָנוּ מִי מַכֶּה?</p>

<p>— הוֹי, אִמִּי, כְּכַלּוֹתָם שָׁם מְלַאכְתָּם, וּבָאוּ</p>

<p>גַּם הֵנָּה, אַךְ אֲנִי לֹא אֲחַכֶּה&#8230;&quot;</p>

<br />
</blockquote>

<blockquote>
<p>וּבָרַח. עוֹד תִּזְכֹּר: הִיא צָעֲקָה אַחֲרָיו:</p>

<p>שׁוּב! תִּצְעַק מֵעָקַת לְבָבָהּ;</p>

<p>לֹא חָזָר&#8230;מִי יִתֵּן וְנִשְׁבְּרָה רַגְלוֹ!</p>

<p>לוּ נִזַּק בְּטֶרֶם עֲזָבָהּ&#8230;</p>

<br />
</blockquote>

<blockquote>
<br />
</blockquote>

<blockquote>
<p>הָאָסוֹן לָהּ נוֹדַע מִמָּחֳרָת — נָח כֹּל כְּבָר</p>

<p>וְשָׁבָה לִדְמָמָה הַסְּעָרָה;</p>

<p>נִשְׁתַּתְּקוּ הַפְּרָעוֹת וְהוּא טֶרֶם יָבוֹא —</p>

<p>וַתִּסַּע אַף הִיא לָעֲיָרָה&#8230;</p>

<br />
</blockquote>

<blockquote>
<p>הִיא בָאָה חֲרֵדָה לְהָתָם וְנִזְדַּעְזְעָה;</p>

<p>לֹא עִיר וְלֹא כְפָר כִּי שְׂדֵה־קָטֶל&#8230;</p>

<p>הִתְגַּלְגְּלוּ חֲפָצִים, שִׁבְרֵי־כֵלִים וְכָל רוֹצֶה, —</p>

<p>הוּא קָרַב אֲלֵיהֶם וְנָטָל.</p>

<br />
</blockquote>

<blockquote>
<p>אֶת הַכֹּל לֹא יָכְלָה אָז לִרְאוֹת. עֵינֶיהָ</p>

<p>תָּעוּ עַל פְּנֵי כָּל הַחוּצוֹת</p>

<p>וּכְאִלּוּ לֹא רָאוּ אֶת שִׁבְרֵי הַחַלּוֹנוֹת,</p>

<p>קִרְעֵי כְסָתוֹת, גֻּלְגָּלוֹת רְצוּצוֹת.</p>

<br />
</blockquote>

<blockquote>
<p>הִיא חִפְּשָׂה &#8220;קַדִּישָׁהּ&#8221; — אוּלַי תִּרְאֵהוּ —</p>

<p>וְזָכְרָה: פֹּה יֵשׁ לָהּ מַכָּרָה,</p>

<p>שְׁכֶנְתָּהּ מִלְּפָנִים, זְקֵנָה נִלְבָּבָה;</p>

<p>גַּם אֶת חַיִּים&#8217;קִי בְנָהּ יָדְעָה שָׂרָה.</p>

<br />
</blockquote>

<blockquote>
<p>— הוֹי, בְּרַיְנָה! — כְּרֶגַע הִכִּירַתָּה הַזְּקֵנָה —</p>
</blockquote>

<blockquote>
<p>שָׁמַעַתְּ הֲלֹא שֶׁמֶץ דָּבָר</p>

<br />
</blockquote>

<blockquote>
<p>מֵאוֹתָהּ &#8220;הִלּוּלָא&#8221;, שָׁמַעַתְּ עַל הַפְּרָעוֹת</p>

<p>וְאֵת אֲשֶׁר עָלֵינוּ פֹה עָבָר?</p>

<br />
</blockquote>

<blockquote>
<p>הוֹי, בְּרַיְנָה, קִלַּלְתִּי אֶת הַיּוֹם וְהַשָּׁעָה,</p>

<p>עַל עָקְרִי מִשָּׁם אֶת מִשְׁכָּנִי;</p>

<p>פַּרְנָסָתִי, זוּ אֱמֶת, שָׁם הָיְתָה לְקוּיָה —</p>

<p>אַךְ שִׁבְרוֹן לֵב זֶה לֹא קָרָנִי.</p>

<br />
</blockquote>

<blockquote>
<p>תָּאֲרִי לָךְ: הִנְנִי פַחְדָנִית מִטִּבְעִי,</p>

<p>הֵן תִּזְכְּרִי בְוַדַּאי, כִּי פַעַם</p>

<p>יָרַדְנוּ לַמַּרְתֵּף — הֶרְאֵית לִי קִשּׁוּאִים —</p>

<p>וָאֶתְעַלֵּף לְקוֹלוֹ שֶׁל רָעַם.</p>

<br />
</blockquote>

<blockquote>
<p>זֶה הָיָה רָעַם&#8230;אוֹי־אוֹי! גַּם אַתְּ, בְּרַיְנָה,</p>

<p>נִבְהַלְתְּ אָז לְמַדַּי לְשָׁמְעוֹ;</p>

<p>אָמַרְתְּ עוֹד — זוֹכֶרֶת אֲנִי — זֶה לֹא פָשׁוּט&#8230;</p>

<p>הוּא פָגַע בְּבַיִת מִסְתָּמָא! —</p>

<br />
</blockquote>

<blockquote>
<p>וְתָאֲרִי לָךְ: יוֹשֶׁבֶת אָנֹכִי בַחַלּוֹן:</p>

<p>קָטָן הוּא חֶדְרִי וְנָקִי,</p>

<p>יוֹשְׁבָה אָנֹכִי וְשָׁרָה שִׁיר יָשָׁן,</p>

<p>וְאוֹרְגָה לָבֶטַח פֻּזְמָקִי.</p>

<br />
</blockquote>

<blockquote>
<br />
</blockquote>

<blockquote>
<p>לֹא שִׁנְּתָה עוֹד שָׂרָה אֶת דַּרְכָּהּ, כִּלְפָנִים</p>

<p>כְּאָז בִּשְׁכוּנָתֵךְ עוֹד גָּרָה,</p>

<p>כֵּן עַתָּה יוֹשֶׁבֶת הַזְּקֵנָה בַחַלּוֹן,</p>

<p>אוֹרְגָה וְשִׁירִים לָהּ שָׁרָה.</p>

<br />
</blockquote>

<blockquote>
<p>וְהַזְּמִירוֹת יְשָׁנוֹת&#8230; — הֵן תִּזְכְּרִי, בְּרַיְנָה:</p>

<p>&#8220;עַבְדִּי־יַעֲקֹב&#8221;&#8230;וְ&#8220;רָחֵל־מְבַכָּה&#8221;&#8230;</p>

<p>וְהַדְּאָגָה הִיא רַבָּה, וְאִם אֹמַר: אֶחְדָּלָה —</p>

<p>מֵאֵלָיו הַנִּגּוּן מְפַכֶּה.</p>

<br />
</blockquote>

<blockquote>
<p>אַךְ נַחְזֹר לָעִנְיָן&#8230;תָּאֲרִי לָךְ: הִנְנִי</p>

<p>יוֹשֶׁבֶת וְאוֹרֶגֶת לִי גֶרֶב,</p>

<p>וּפֶתַע מְהוּמָה, עִרְבּוּבִיָּה שֶׁל קוֹלוֹת</p>

<p>קָמָה וְעוֹלָה בְלִי הֶרֶף.</p>

<br />
</blockquote>

<blockquote>
<p>קֹר עָבַר בְּגוּפִי וּפִיק בַּבִּרְכַּיִם,</p>

<p>צְרִיכָה אַתְּ, בְּרַינָה, לָדַעַת:</p>

<p>בַּת שִׁשִּׁים אָנֹכִי; לֹא קָרוֹב וְלֹא גוֹאֵל —</p>

<p>יָבוֹאוּ הַפּוֹרְעִים — מָה אַעַשׂ?</p>

<br />
</blockquote>

<blockquote>
<p>יְכוֹלָה הָיִיתִי לְהִשְׁתַּמֵּר בְּמִקְצָת;</p>

<p>אָמַר לִי בְנוֹ שֶׁל הַשָּׁכֵן,</p>

<br />
</blockquote>

<blockquote>
<p>כִּי פְרָעוֹת תִּהְיֶינָה — אֲנִי עוֹד עָנִיתִי</p>

<p>שֶׁדָּבָר כָּזֶה לֹא יִתָּכֵן.</p>

<br />
</blockquote>

<blockquote>
<p>בְּקִצּוּר הִפְקַרְתִּי אֶת בֵּיתִי וְנִמְלַטְתִּי</p>

<p>לְבֵיתָהּ שֶׁל &#8220;גּוֹיָה&#8221;, אֶל שְׁכֵנָה,</p>

<p>וְאוּלָם נִצַּלְתִּי מִפּוֹרְעִים וְהָשְׁלַכְתִּי</p>

<p>לְמָדוֹר שֶׁל גֵּיהִנֹּם שֵׁנִי&#8230;</p>

<br />
</blockquote>

<blockquote>
<p>&#8220;הַגּוֹיִם&#8221; — אוֹמֶרֶת אָנֹכִי לָךְ, בְּרַיְנָה, —</p>

<p>הֵם חִידָה וְאֵין לָהּ, אֵין פּוֹתֵר.</p>

<p>תְּנִי לָהֶם קַעֲרַת הַשְּׁחָקִים לְאוֹת אַחֲוָה —</p>

<p>הֵם יִשְׂנָאוּךְ אָז עוֹד יוֹתֵר.</p>

<br />
</blockquote>

<blockquote>
<p>— רְאוּ, הַיְּהוּדוֹנִים הֵם רָצִים נִבְהָלִים!</p>

<p>רְאוּ־נָא, שָׁם מוֹשְׁ&#8217;קִי מִתְרוֹצֵץ! —</p>

<p>וְאָנֹכִי יוֹשֶׁבֶת בְּזָוִית וְשׁוֹמְעָה,</p>

<p>וְהַלֵּב, לֵב בַּת שִׁשִּׁים, מִתְפּוֹצֵץ!</p>

<br />
</blockquote>

<blockquote>
<p>בַּלַּיְלָה נָח, שָׁקַט &#8220;הַסָּעַר&#8221;&#8230;וְאוּלָם</p>

<p>הֵרָאוֹת בַּחוּץ עוֹד יָרֵאתִי.</p>

<p>וָאֲחַכֶּה עַד בֹּקֶר וְעִם קְרִיאַת הַגֶּבֶר</p>

<p>לִרְאוֹת יָצָאתִי שְׁלוֹם בֵּיתִי.</p>

<br />
</blockquote>

<blockquote>
<br />
</blockquote>

<blockquote>
<p>וּמַה שֶׁמָּצָאתִי אַתְּ רוֹאָה בְעַצְמֵךְ:</p>

<p>הַחַלּוֹנוֹת&#8230;הַכְּסָתוֹת&#8230;הַנּוֹצוֹת&#8230;</p>

<p>הַנּוֹצוֹת, יַד אִמִּי מְרָטָתָן, פֹּה חֶצְיָן,</p>

<p>וְחֶצְיָן בַּחוּצוֹת נְפוֹצוֹת.</p>

<br />
</blockquote>

<blockquote>
<p>וְהַתְּדַמִּי כִי תַם כְּבָר? אֵשׁ פָּרְצָה וְשָׁקְעָה&#8230;</p>

<p>הָעֲרֵלִים בַּשּׁוּק הַיּוֹם אָמְרוּ:</p>

<p>בְּעוֹד יָמִים מִסְפָּר יָשׁוּבוּ אֵלֵינוּ,</p>

<p>לֹא גָמְרוּ&#8230;אֶת מְלַאכְתָּם לֹא גָמְרוּ!</p>

<br />
</blockquote>

<blockquote>
<p>וְאַתְּ? מָה הֶבִיאֵךְ אֵלֵינוּ? — הוֹי, שָׂרָה,</p>

<p>עוֹמֶדֶת אָנֹכִי, לִכְאוֹרָה,</p>

<p>בִּמְנוּחָה, וְאֵינִי רוֹצָה לְשַׁסְּעֵךְ, וּבֶאֱמֶת</p>

<p>כִּנְתוּנָה אָנֹכִי בַמְּדוּרָה.</p>

<br />
</blockquote>

<blockquote>
<p>הֵן תֵּדְעִי אֶת חַיִּים, עוֹד אֶתְמוֹל בָּא הֵנָּה</p>

<p>בְּהִתְלַקַּח פֹּה אֵשׁ הַשַּׁלְהָבֶת,</p>

<p>יָדַע הַסָּכָל מֵהַנַעֲשֶׂה, אֶל נָכוֹן</p>

<p>בִּקֵּשׁ בְּכַאן אֶת הַמָּוֶת&#8230;</p>

<br />
</blockquote>

<blockquote>
<p>חִפְּשׂוֹ וְאוּלַי מְצָאוֹ&#8230;פֹּה אֵינוֹ;</p>

<p>גַּם בְּבֵיתוֹ אֵינֶנּוּ. לֹא שָׁב עוֹד.</p>

<br />
</blockquote>

<blockquote>
<p>הוּא יָדַע עַד כַּמָּה חֲרֵדָה אָנֹכִי —</p>

<p>לֹא חָזַר, בְּוַדַּאי כְּבָר אָבָד! —</p>

<br />
</blockquote>

<blockquote>
<p>— טְפִי, בְּרַינָה&#8217;לִי, יִרְקִי כָמוֹנִי&#8230;לַשָֹּׂטָן</p>

<p>אַל תִּפְתְּחִי פִיךְ, אַל תְּהִי פְתַיָּה,</p>

<p>חַיִּים&#8217;קִי בָחוּר הוּא, מִי יִתְּנֵנִי פֹה בָחוּר,</p>

<p>וְיָצָאתִי אֶל מוּל הַחַבְרַיָּא!</p>

<br />
</blockquote>

<blockquote>
<p>הַמְתִּינִי פֹה רֶגַע, אֵלֵךְ וְאֶקְרָא</p>

<p>לִבְנוֹ שֶׁל הַשָּׁכֵן, הֵן בָּא הוּא</p>

<p>לִפְעָמִים כֹּה קְרוֹבוֹת לְעִירֵךְ וְאֶת חַיִּים</p>

<p>הוּא מַכִּיר, אֶל נָכוֹן רָאָהוּ. —</p>

<br />
</blockquote>

<blockquote>
<p>יָצְאָה הַזְּקֵנָה וְחָזְרָה כְרֶגַע</p>

<p>עִם אַבְרֵךְ, וְהָאַבְרֵךְ — הוֹי צָרָה! —</p>

<p>הוּא סִפֵּר לָהּ הַכֹּל: הוּא אָסוּר בַּכֶּלֶא.</p>

<p>אֶת חַיִּים&#8217;קִי תָפְשׂוּ, הוּא יָרָה.</p>

<br />
</blockquote>

<blockquote>
<p>נֶאֶנְחָה בְרַיְנָה. הִיא זָכְרָה: זֶה שָׁנָה</p>

<p>הוּא יוֹשֵׁב בַּכֶּלֶא, זֶה שָׁנָה!</p>
</blockquote>

<blockquote>
<p>וְהַצֶּדֶק הֵן <strong>אִתָּם</strong>! כְּלֵי־זָיִן! — הִיא קָרְאָה</p>
</blockquote>

<blockquote>
<p>לוֹ: שׁוּבָה! הוֹי, שׁוּבָה!&#8230;סַכָּנָה!&#8230;</p>

<br />
</blockquote>

<blockquote>
<br />
</blockquote>

<blockquote>
<p>מִי יֵדַע עוֹד כַּמָּה יְהִי אָסוּר? וְרַבִּים</p>

<p>לָהּ אָמְרוּ: לוּ חַיִּים&#8217;קִי רָצָה</p>

<p>בְּעֵת בֵּרוּר הַמְּאוֹרָע לְדַבֵּר רַק חֶצְיָהּ</p>

<p>שֶׁל אֱמֶת, רַק חֶצְיָהּ — &#8220;וְיָצָא&#8230;&#8221;</p>

<br />
</blockquote>

<blockquote>
<p>— חַיִּים&#8217;קִי! — בָּקֳשִׁי אֶעֱצֹר בְּרוּחִי</p>

<p>מִקַּלְּלוֹ גַם עַתָּה וְאִם בְּנִי הוּא,</p>

<p>זֶה הַכֶּבֶשׂ הַתָּמִים — מֵאַיִן לוֹ בָאוּ</p>

<p>אֵשׁ זוּ, תּוֹרָה זוּ, וְזֶה פִיהוּ?&#8230;</p>

<br />
</blockquote>

<blockquote>
<p>נִשְׁתַּתְּקָה הָאִשָּׁה&#8230;הִיא שָׁפְכָה אֶת לִבָּהּ,</p>

<p>גַּם דִּמְעָה לֹא אַחַת הִזִּילָה —</p>

<p>שָׁפְכָה כֹה הַרְבֵּה, אַךְ נִשְׁאַר בּוֹ יוֹתֵר,</p>

<p>בְּקֶרֶב הַלֵּב, מִבַּתְּחִלָּה.</p>

<br />
</blockquote>

<blockquote>
<p>נִשְׁתַּתְּקָה&#8230;הֵרִימָה עֵינֶיהָ סְבִיבֶיהָ</p>

<p>וְעֵינֶיהָ תֶּחְשַׁכְנָה, תֶּחְשַׁכְנָה —</p>

<p>זֶה הַמַּחֲנֶה, הַבִּיטִי, הַלְוַאי וַאֲשַׁקֵּר —</p>

<p>לֹא טוֹב, הָהּ, יְבַשֵּׂר הַמַּחֲנֶה&#8230;</p>

<br />
</blockquote>

<h2 id="ה.">ה.</h2>

<blockquote>
<p>וְהַשּׁוּק גָּדוֹל, גָּדוֹל, וְהוֹמֶה הוּא תָמִיד,</p>

<p>שׁוּרוֹתָיו בּוֹ רַבּוֹת וַאֲרֻכּוֹת;</p>

<p>וּזְרוּעוֹת הֵן סַלִּים, וְעַל גַּבֵּי הַסַּלִּים</p>

<p>עוֹמְדוֹת הַיְּהוּדִיּוֹת דְּחוּקוֹת.</p>

<br />
</blockquote>

<blockquote>
<p>חַנָּה, מַדּוּעַ דָּגַיִךְ כֹּה שְׁמֵנִים,</p>

<p>אֲדֻמֵּי סְנַפִּיר וָגַב וַעֲגֻלִּים?</p>

<p>וְאַתְּ, אַתְּ כֹּה רָזָה, כֹּה כְחוּשָׁה, כֹּה כְפוּפָה?&#8230;</p>

<p>— הַדָּגִים לֹא לִי הֵם, שְׁאוּלִים&#8230; —</p>

<br />
</blockquote>

<blockquote>
<p>הוֹי, בְּרַיְנָה, מַדּוּעַ לְחִי תַפּוּחַיִךְ</p>

<p>כֹּה וְרֻדָּה, כֹּה מְלֵאָה, כֹּה יָפָה?</p>

<p>וְאַתְּ, אַתְּ — עֵינַיִךְ כֹּה דוֹלְקוֹת וְדוֹמְעוֹת?&#8230;</p>

<p>— לֹא לִי הֵם, מִגּוֹי&#8230;בְּהַקָּפָה&#8230; —</p>

<br />
</blockquote>

<blockquote>
<p>הוֹי, שִׁפְרָה, עוֹד חַמִּים כָּל כִּכְּרֵי הַלֶּחֶם,</p>

<p>&#8220;בְּלָעֵנוּ!&#8221; כַּךְ יִצְחֲקוּ כֻלָּם;</p>

<p>וְאַתְּ, אַתְּ — שְׂפָתַיִךְ יְבֵשׁוֹת, אַתְּ צָמָה?&#8230;</p>

<p>— הַקֶּמַח טֶרֶם עוֹד שֻׁלָּם&#8230;</p>

<br />
</blockquote>

<blockquote>
<br />
</blockquote>

<blockquote>
<p>רַק פַּת לֶחֶם קְטַנָּה חָתַכְתִּי לְיַלְדִי,</p>

<p>&#8220;הַחַדְרָה&#8221; לוֹ הָלַךְ בְּנִי קְטַנִּי&#8230;</p>

<p>אַחַר כַּךְ אֶת הַכִּכָּר שָׁקַלְתִּי וַיֶּחְסַר</p>

<p>לַלִּטְרָא, וּלְבָבִי הִכָּנִי&#8230; —</p>

<br />
</blockquote>

<blockquote>
<p>הוֹי, דְּבוֹרָה, מַדּוּעַ הַדְּבַשׁ שֶׁבְּכַדֵךְ</p>

<p>כֹּה מְזֻכָּךְ וַחֲלָבֵךְ כֹּה לָבָן,</p>

<p>וְאַתְּ, אַתְּ, הוֹי, דְּבוֹרָה, כַּחֶרֶשׂ הַנִּשְׁבָּר?&#8230;</p>

<p>— הַכַּפְרִי בִי נוֹשֶׁה&#8230;לֵב אָבֶן!&#8230;</p>

<br />
</blockquote>

<blockquote>
<p>לֹא לִי אֱכֹל דְבָשׁ, לֹא לִי שְׁתוֹת חָלָב!</p>

<p>אֲנִי לֹא נִסִּיתִי&#8230;גַּם בָּנָי —</p>

<p>הַקָּטָן רַק אוֹהֵב לְהִסְתַּכֵּל בְּכַד דְּבָשׁ:</p>

<p>&#8220;הוֹי, אִמִּי, אֲנִי רוֹאֶה שָׁם פָּנָי!&#8221; —</p>

<br />
</blockquote>

<blockquote>
<p>ר' זָרַח, הַנְּעָלִים הֵן מַעֲשֵׂי יָדֶיךָ,</p>

<p>הַאֵין זֹאת? הַנְּעָלִים הַנָּאוֹת!</p>

<p>וְאַתָּה — רַגְלֶיךָ יְחֵפוֹת, ר' זָרַח&#8230;</p>

<p>— כָּל רַצְעָן&#8230;וְהַשָּׁעוֹת כֹּה רָעוֹת! —</p>

<br />
</blockquote>

<blockquote>
<p>יָפָה אַתְּ, נַעֲרָה, חֵי אֵלִי! רַק בִּגְדֵך;</p>

<p>כְּבָר בָּלָה עַל בְּשָׂרֵךְ, מוֹדַעְתִּי:</p>

<br />
</blockquote>

<blockquote>
<p>הַמֶּשִׁי שֶׁלָּךְ הוּא — קְחִי, גִּזְרִי לָךְ שִׂמְלָה!</p>

<p>— זֹאת אֶעֱשֶׂה כְשֶׁאֵצֵא מִדַּעְתִּי&#8230;</p>

<br />
</blockquote>

<blockquote>
<p>חֲבֶרֶת לִי הָיְתָה. פֹּה עָמְדָה בְצִדִּי,</p>

<p>כָּמוֹנִי בְמֶשִׁי סָחָרָה;</p>

<p>הִיא יָצְאָה מִדַּעְתָּהּ, וַתִּקַּח וַתִּגְזֹר,</p>

<p>וַתִּתְפָּר־לָהּ שִׂמְלָה יְקָרָה.</p>

<br />
</blockquote>

<blockquote>
<p>וּבְחוּצוֹת הַקִּרְיָה, רְעֵבָה וּדְווּיָה,</p>

<p>מְטַיְּלָה כָל יוֹם הַמְּטֹרָפָה,</p>

<p>וּנְעָרִים שׁוֹבָבִים רָצִים וּמוֹשְׁכִים</p>

<p>בְּשִׂמְלַת הַמֶּשִׁי הַיָּפָה&#8230; —</p>

<br />
</blockquote>

<h2 id="ו.">ו.</h2>

<blockquote>
<p>הַפְּרָעוֹת הִתְחִילוּ בְאֶמְצַע הַיּוֹם,</p>

<p>קְהַל פּוֹרְעִים הִתְאַסֵּף הַשּׁוּקָה—</p>

<p>אַחַד הַבָּתִּים כְּבָר הָיָה לָבַז</p>

<p>וְאַחַד הַיְּהוּדִים כְּבָר הֻכָּה&#8230;</p>

<br />
</blockquote>

<blockquote>
<p>הֵם בָּאוּ חֲמֻשִׁים, זֶה בְּבוּל־עֵץ</p>

<p>וְזֶה בְמוֹט בַּרְזֶל וְעָבְרוּ —</p>

<br />
</blockquote>

<blockquote>
<br />
</blockquote>

<blockquote>
<p>וּבְכָל אֲשֶׁר עָבְרוּ לֵב עִבְרִי שָׁם חָל,</p>

<p>פְּנֵי בֶן־יִשְׂרָאֵל שָׁם חָוְרוּ.</p>

<br />
</blockquote>

<blockquote>
<p>חָוְרוּ אַךְ שָׁקְטוּ&#8230;עֵינֵיהֶם לְדָם</p>

<p>תִּצְמֶאנָה וּלְבָשָׂר תִּרְעַבְנָה;</p>

<p>וַאֲנִי גַל עֲצָמוֹת וּפָנַי כַּסִּיד —</p>

<p>לֹא אֵלַי, לֹא אֵלַי פֹּה יִתְכַּוְּנוּ.</p>

<br />
</blockquote>

<blockquote>
<p>הֵם בָּאוּ חֲמֻשִּׁים בִּצְחוֹק עַל הַפֶּה,</p>

<p>צְחוֹק זֵדִים, וּבְרֶצַח בָּעָיִן;</p>

<p>בִּקְרִיאוֹת שֶׁל הֶפְקֵר וּבְצַעֲדֵי אוֹן,</p>

<p>בְּבִטְחָה וּבְרֵיחַ שֶׁל יָיִן&#8230;</p>

<br />
</blockquote>

<blockquote>
<p>מַשְׂטֵמָה טִפְּחָתַם בְּרֶחֶם הָאֵם,</p>

<p>גִּדְּלָתַם חֲמָתוֹ שֶׁל פָּתֶן —</p>
</blockquote>

<blockquote>
<p>אַךְ יַיִן מִי <strong>הִשְׁקָם</strong>, מִי <strong>מָכַר</strong> לָהֶם?&#8230;</p>
</blockquote>

<blockquote>
<p>וּבִטְחָה זוּ מִי לָמוֹ נָתָן?&#8230;</p>

<br />
</blockquote>

<blockquote>
<p>הֵם בָּאוּ צְחוֹק רַע נָפֹל נָפַל בַּשּׁוּק!</p>

<p>יָד הִכְּתָה בְקָדְקֹד שֶׁל אָדָם&#8230;</p>

<p>אִישׁ צָנַח עַל רַגְלָיו&#8230;צְחוֹק נָפַל בַּשּׁוּק —</p>

<p>וְהִתְגַּלְגֵּל בָּאֲוִיר מְלֵא־פְחָדִים.</p>

<br />
</blockquote>

<blockquote>
<p>קוֹל שָׁאַג: הֲרֹג! — קוֹל קָרָא: קַח עַד! —</p>
</blockquote>

<blockquote>
<p>קוֹל הִרְעִים: אֱחֹז בָּהּ בַּבְּתוּלָה! —</p>
</blockquote>

<blockquote>
<p>קוֹל חִנֵּן: חֲמָל! — קוֹל פִּלֵּל: הוֹי, חוּס! —</p>
</blockquote>

<blockquote>
<p>הוֹי, קוֹלוֹת בְּמִדְבָּר וּמְצוּלָה!</p>

<br />
</blockquote>

<blockquote>
<p>הַפְּרָעוֹת הִתְחִילוּ. בְּחוּצוֹת הָעִיר</p>

<p>עוֹבֶרֶת הַשְּׁמוּעָה אִלֶּמֶת —</p>

<p>כְּעוֹף שָׁחוֹר, גָּדוֹל, הִיא רוֹכְבָה בַחֲלַל</p>

<p>הָאֲוִיר הַצַּח וְנוֹהֶמֶת:</p>

<br />
</blockquote>

<blockquote>
<p>הַפְּרָעוֹת הִתְחִילוּ זֶה עַתָּה בָעִיר,</p>

<p>קְהַל פּוֹרְעִים הִתְאַסֵּף הַשּׁוּקָה—</p>

<p>אַחַד הַבָּתִּים כְּבָר הָיָה לָבַז</p>

<p>וְאַחַד הַיְּהוּדִים כְּבָר הֻכָּה&#8230;</p>

<br />
</blockquote>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>מוּכשר לצבא <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>כתב בקשה <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>&#8220;הבּוּנד&#8221; מפלגת הפּועלים בּפי העם. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>שוטר <a href="#fnref:4" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48517">https://benyehuda.org/read/48517</a></div></body></html>