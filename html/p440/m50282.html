<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲחָיוֹת</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>בַּחוּץ הִתְהוֹלֵל רוּחַ זוֹעֵף, נוֹהֵם,</p>

<p>בָּרָקִיעַ זָחַל עָנָן קוֹדֵר, זוֹעֵם,</p>

<br />
</blockquote>

<blockquote>
<p>כּוֹכָב אֶחָד הִבְהֵב עוֹד בַּדָּרוֹם –</p>

<p>מִפְּנֵי הֶעָנָן נִבְהַל וְנָפַל מִשְּׁמֵי מָרוֹם.</p>

<br />
</blockquote>

<blockquote>
<p>הַכּוֹכָב טֶרֶם צָלַל, טֶרֶם שָׁקַע מָטָּה –</p>

<p>תּוֹךְ כְּדֵי נָפְלוֹ גָוַע וְנֶחְנַק בָּעֲלָטָה&#8230;</p>
</blockquote>

<blockquote>
<p>*</p>
</blockquote>

<blockquote>
<p>הִיא טִיְּלָה אָז בָּרְחוֹב יְחִידָה,</p>

<p>וּבִתְהוֹם הַלַּיְלָה בִקְּשָׁה אֶת יְדִידָהּ.</p>

<br />
</blockquote>

<blockquote>
<p>בְּרַגְלֶיהָ טָפְפָה בִתְהוֹם מַחֲשַׁכִּים,</p>

<p>כְּקוֹרְאָה לוֹ, כְּקוֹרְאָה מִמֶּרְחַקִּים.</p>

<p>וְהֵדִים קַלִּים קָרְעוּ אֶת הַדְּמָמָה,</p>

<p>וְרִחֲפוּ לִקְצֵה הָרְחוֹב לְבַקְּשׁוֹ שָׁמָּה&#8230;</p>

<br />
</blockquote>

<blockquote>
<p>אֲנִי הָלַכְתִּי אָז בָּרְחוֹב הַהִיא לְתֻמִּי,</p>

<p>נִפְגַשְׁנוּ. הִיא שָׂמָה בִי עֵינֶיהָ, הָעֲגוּמָה,</p>

<br />
</blockquote>

<blockquote>
<p>גַּם מֶבָּטִי נִנְעַץ לְתוֹךְ עֵינֵי הַלֶּהָבָה,</p>

<p>וְנִדְמֶה לִי, אֲנִי יוֹדֵעַ מַה בִּלְבָבָהּ –:</p>

<br />
</blockquote>

<blockquote>
<p>תְּלוּנַת עַד, מְרִי נֶעְכָּר וְנִיצוֹצֵי חִבָּה</p>

<p>בְּלוּלִים וּמְעֹרָבִים הִתְרוֹצְצוּ בְלִבָּהּ.</p>

<br />
</blockquote>

<blockquote>
<p>בְּרֶטֶט קַל אָז אָחֲזָה בְיָדִי,</p>

<p>וְלָחֲשָׁה לִי: לְכָה, לְכָה עִמָּדִי&#8230;</p>

<br />
</blockquote>

<blockquote>
<p>וְקוֹלָהּ רָעַד, וְנִשְׁמַע לִי בְקוֹלָהּ:</p>

<p>תַּחֲנוּנֵי לֵבָב עָלוּב, תּוּגַת נֶפֶשׁ גְּדוֹלָה.</p>

<br />
</blockquote>

<blockquote>
<p>הַגִּידִי לִי, מִי אַתְּ וּלְאָן נֵלֵכָה,</p>

<p>בְּלַיְלָה קוֹדֵר זֶה וּבְזֹאת הַחֲשֵׁכָה?</p>

<br />
</blockquote>

<blockquote>
<p>מִי אַתְּ? אַתְּ שֶׁקָּרָאת לִי, הָעֲנוּגָה –</p>

<p>וְעָלַי נָשַׁפְתְּ עֲנַן הַתּוּגָה&#8230;</p>

<br />
</blockquote>

<blockquote>
<p>וְעִם זֶה נָגַעַתְּ בִּי, וְלֵב בִּי דַכָּא נֵחָם,</p>

<p>לֹא יֵחַם כֹּה קוֹל אִמִּי, יַד אִמִּי כֹה לֹא תֵחָם.</p>

<br />
</blockquote>

<blockquote>
<p>&quot;אוֹבְדָה אֲנִי, אוֹבְדָה, וְיָצָאתִי עַתָּה</p>

<p>לְבַקֵּשׁ אֶת שֶׁאָהֲבָה נַפְשִׁי בְלֵיל עֲלָטָה&#8230;</p>

<p>אִמִּי עָלַי מֵתָה, מַצֵּבָה עַל גַּל קִבְרָהּ</p>

<p>עוֹמְדָה לָהּ אֲחוֹתִי הַמְּשֻׁגָּעָה וְהַחִוְּרָה,</p>

<br />
</blockquote>

<blockquote>
<p>כָּמוֹנִי יוֹצֵאת הִיא בְלֵיל עֲבָרוֹת,</p>
</blockquote>

<blockquote>
<p>אֲנִי <strong>לִמְאַהֲבִים</strong> וְהִיא <strong>לְבֵית הַקְּבָרוֹת</strong>.</p>

<br />
</blockquote>

<blockquote>
<p>אֶל אִמָּהּ תֵּצֵא, פְרוּעַת רֹאשׁ וּפְרוּמַת שִׂמְלָה –</p>

<p>שָׁם שְׁנַיִם לָהּ: גַּם אֵם, גַּם אֱלֹהִים־לָהּ.</p>

<br />
</blockquote>

<blockquote>
<p>אַךְ הִיא אֶל אַחַת תִּפְנֶה: אִמָּא!</p>

<p>אָנֹכִי, פֹּה אָנֹכִי, אֲחוֹתִי בְבֵית זִמָּה&#8230;</p>
</blockquote>

<blockquote>
<p>*</p>
</blockquote>

<blockquote>
<p>וְאָנֹכִי לא נוֹלַדְתִּי בְבַיִת שֶׁכָּזֶה, בֵּית־זְוָעָה,</p>

<p>כְּמוֹ שֶׁלֹּא נוֹלְדָה אֲחוֹתִי מְשֻׁגָּעָה.</p>

<br />
</blockquote>

<blockquote>
<p>מָשְׁחָתִי אֲשֶׁר בִּי, לֹא בָאָה לִי מֵאִבִּי,</p>

<p>נְשָׁמָה רַכָּה־זַכָּה קִנְּנָה בְחַדְרֵי לִבִּי.</p>

<br />
</blockquote>

<blockquote>
<p>וְאָרַב מַשְׁחִית לָהּ וְהִיא לֹא פִלְּלָה,</p>

<p>בִּזְדוֹן לֵב הִתְעַלֵּל בָּהּ – וְחִלְּלָהּ.</p>

<br />
</blockquote>

<blockquote>
<p>חִלְּלָה וְהָלַךְ, וּבְלֶכְתּוֹ לֹא עוֹד רְאִיתִיו,</p>

<p>וַיַּעַבְרוּ הַיָּמִים, יְמֵי כִשָּׁלוֹן רַב, וּנְשִׁיתִיו.</p>

<br />
</blockquote>

<blockquote>
<p>אַךְ נִשְׁמָתִי הָעֲלוּבָה, גַּם בַּחֲלֹף מְחַבְּלָהּ,</p>

<p>הִתְאַבְּלָה חֶרֶשׁ־חֶרֶשׁ, מָה הִתְאַבְּלָה&#8230;</p>

<br />
</blockquote>

<blockquote>
<p>וְדוּמָם בָּכְתָה לָהּ, כֹּה דוּמָם, דּוּמָם,</p>

<p>עַד עֵינָהּ כָּהֲתָה וְכָל־בָּה עֻמָּם.</p>

<br />
</blockquote>

<blockquote>
<p>אָז אֶקְרַע אֶת נִשְׁמָתִי קְרָעִים, קְרָעִים,</p>

<p>וּמְכַרְתִּים קֶרַע־קֶרַע לִבְנֵי־אָדָם רָעִים&#8230;</p>

<br />
</blockquote>

<blockquote>
<p>וְקֶרַע אֶחָד עוֹד לִי נִשְׁאַר, וַאֲנִי פוֹנָה</p>

<p>אֶל כָּל אִישׁ הַלַּיְלָה: קְנֵה&#8230; וְאֵין קוֹנֶה.</p>

<br />
</blockquote>

<blockquote>
<p>קְנֵה קֶרַע אַחֲרוֹן, בּוֹ אַהֲבָה וּמַשְׂטֵמָה</p>

<p>תִּמְצָא יוֹתֵר מֵאֲשֶׁר בִּנְשָׁמָה שְׁלֵמָה&#8230;</p>

<br />
</blockquote>

<blockquote>
<p>קְנֵה&#8230; אַךְ אֵין שׁוֹמֵעַ לִי הַלַּיְלָה, לִי וּלְאֶבְלִי,</p>

<p>עוֹבְרִים פֹּה וְשָׁבִים וְאֵינָם שָׂמִים לֶב־לִי.</p>
</blockquote>

<blockquote>
<p>*</p>
</blockquote>

<blockquote>
<p>לְכָה, לְכָה עִמָּדִי, שָׁמָּה, שָׁמָּה –</p>

<p>אֲחַלֵּק עִמְךָ קֶרַע אַחֲרוֹן שֶׁל נְשָׁמָה.</p>

<br />
</blockquote>

<blockquote>
<p>אִמִּי הִיא כְבָר מֵתָה, שָׁם, עַל גַּל קִבְרָהּ</p>

<p>עוֹמְדָה לָהּ אֲחוֹתִי הַמְּשֻׁגָּעָה וְהַחִוְּרָה –</p>

<br />
</blockquote>

<blockquote>
<p>מַצֵּבָה עַל הַקֶּבֶר – וּמִתְיַפַּחַת: אִמָּא!</p>

<p>אָנֹכִי, פֹּה אָנֹכִי, וַאֲחוֹתִי בְבֵית זִמָּה&#8230;</p>

<br />
</blockquote>

<blockquote>
<p>וְשָׁחוֹר הוּא הַלַּיְלָה וְהַלֵּבָב מִתְגַּעְגֵּעַ</p>

<p>לְהִתְמַכֵּר כָּלִיל וְאַיִן, אֵין כָּל רֵעַ&#8230;</p>
</blockquote>

<blockquote>
<p>*</p>
</blockquote>

<blockquote>
<p>בַּחוּץ הִתְחוֹלֵל רוּחַ זוֹעֵף, נוֹהֵם,</p>

<p>בָּרָקִיעַ זָחַל עָנָן קוֹדֵר, זוֹעֵם.</p>

<br />
</blockquote>

<blockquote>
<p>כּוֹכָב אֶחָד הִבְהֵב עוֹד בַּדָּרוֹם –</p>

<p>בּוֹדֵד כִּגְרוּשׁ שַׁחַק, גַּלְמוּד בַּחֲלַל מָרוֹם.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50282">https://benyehuda.org/read/50282</a></div></body></html>