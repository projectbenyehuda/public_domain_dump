<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>סְתָו</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>הֶעָבִים הַקּוֹדְרִים הַמְּכַסִּים אֶת שָׁמַי ־ ־</p>

<p>הֵם עָלוּ מִֹשִּׂפְקִי בְּעוֹרְקַי וּבְדָמַי.</p>

<br />
</blockquote>

<blockquote>
<p>עוֹד בְּלֵילוֹת הָאָבִיב הַיָּפִים, הַטְּהוֹרִים</p>

<p>הֵם נוֹלְדוּ בְּקִרְבִּי עֲלוּבִים וּשְׁחוֹרִים.</p>

<br />
</blockquote>

<blockquote>
<p>בָּאָבִיב, בָּאָבִיב הַחַם וְהַבָּהִיר</p>

<p>טִפַּחְתִּים, גִּדַּלְתִּים בְּלִבִּי הַצָּעִיר,</p>

<br />
</blockquote>

<blockquote>
<p>פַּטִּישׁוֹ הַשָּׁחוֹר וְחוֹלְמוֹ הֶעָצֵב</p>

<p>רִקַּע אֶת אֵלֶּה הֶעָבִים וְחָצָב.</p>

<br />
</blockquote>

<blockquote>
<p>הִרְוֵותִים יְגוֹנַי וְדְמָעַי הִשְׁקֵיתִים –</p>

<p>וְדוֹמֶה: הֵם חַיִּים! וְדוֹמֶה: הֵם מֵתִים&#8230;</p>

<br />
</blockquote>

<blockquote>
<p>וְעִם סוֹפוֹ שֶׁל קַיִץ וְהֵם עָצְמוּ וְרָבוּ,</p>

<p>עָצְמוּ וְרָבוּ וְלַמֶּרְחָב הִתְאַוּוּ –</p>

<br />
</blockquote>

<blockquote>
<p>עִם סוֹפוֹ שֶׁל קַיִץ – כִּי אָפֵס בִּי מָקוֹם,</p>

<p>שִׁלַחְתִּי אֶת כֻּלָּם וַאֲפִיצֵם בַּשְּׁחָקִים.</p>

<br />
</blockquote>

<blockquote>
<p>וַאֲנִי ־לִבִּי אָנִי, נִתְרוֹקֵן, תָּשׁ כֹּחוֹ,</p>

<p>הוּא קֶבֶר שֶׁהֵקִיא אֶת מֵתוֹ מִתּוֹכוֹ&#8230;</p>

<br />
</blockquote>

<blockquote>
<p>אַךְ דְּעוּ לָכֶם: סְתָו זֶה, שֶׁלִּי הוּא, שֶׁלִּי הוּא!</p>

<p>בְּנִי הוּא טִפַּחְתִּיו, אֲנֹכִי אָבִיהוּ&#8230;</p>

<br />
</blockquote>

<blockquote>
<p>בְּשֶׁלִּי כָל הַיָּגוֹן, בְּשֶׁלִּי כָל הָעָגְמָה –</p>

<p>כִּי לְשִּׂמְחָה מָה עוֹשָׂה? לַשִּׂמְחָה וּלְחַג מָה?</p>

<br />
</blockquote>

<blockquote>
<p>שָׁמַעְתִּי הַצְּחוֹק, גַּם רָאִיתִי הַמָּחוֹל,</p>

<p>תַּחַת הַשַּׁחַק הָרָם וְהַכָּחֹל&#8230;</p>

<br />
</blockquote>

<blockquote>
<p>מֵרָחוֹק עָמַדְתִּי וּבָחַנְתִּי בְקוֹלָם</p>

<p>וְלֹא יָשְּׁרוּ בְּעֵינַי עַל פְּנֵי זֶה הָעוֹלָם&#8230;</p>

<br />
</blockquote>

<blockquote>
<p>רַק לוֹט הוּא הָאָבִיב, הַקַּיִץ הוּא מַֻסְוֶה,</p>

<p>כָּךְ טִבְעוֹ שֶׁל סְתָוִי, כַּךְ דַּרְכּוֹ לוֹ יַתְוֶה.</p>

<br />
</blockquote>

<blockquote>
<p>מְעֻלָּף וּמְעֻטָף הוּא בָּא וְלֹא נִכָּר –</p>

<p>אַךְ עַתָּה רְאִיתֶם וִידַעְתֶּם מָה עִקָּר?</p>

<br />
</blockquote>

<blockquote>
<p>הָעִקָר: יָדַיִם עַל לֵב, אַחִים טוֹבִים,</p>

<p>וּמְעַט מָרָה־שְׁחוֹרָה בְּלֵב וּמַכְאוֹבִים,</p>

<br />
</blockquote>

<blockquote>
<p>וְכָכָה תַהַלְכוּ: עֲלוּבִים, עֲלוּבִים,</p>

<p>קוֹדְרִים הַפָּנִים, הַלְּבָבוֹת עֲצוּבִים,</p>

<br />
</blockquote>

<blockquote>
<p>כָּל בָּחוּר אֲמֵלָל, כָּל נַעֲרָה נוּגָה,</p>

<p>הָרָאשִׁים מוּרָדִים וּכְבֵדִים מִתּוּגָה.</p>

<br />
</blockquote>

<blockquote>
<p>סוּת שְׁחוֹרָה עַל שֶׁכֶם וְשַׂקִּים וָאֵפֶר</p>

<p>וְדִבְרֵי קֹהֶלֶת וְאִיּוֹב בַּסֵּפֶר&#8230;</p>

<br />
</blockquote>

<blockquote>
<p>וְכֻלְכֶם יְתוֹמִים, בְּלִי רַחֲמִים יְתוֹמִים,</p>

<p>יְתוֹמִים בְּלִי אָב, בְּלִי אֱלֹהַּ בַּמְּרוֹמִים.</p>

<p>בְּעֵינֵיכֶם הַצַּעַר וּבְנַפְשְׁכֶם אֵבֶל –</p>

<p>אַךְ כָּכָה אָהַבְתִּי אֶת פְּנֵי זֹאת הַתֵּבֵל</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50305">https://benyehuda.org/read/50305</a></div></body></html>