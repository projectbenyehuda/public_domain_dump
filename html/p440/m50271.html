<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שִׁדּוֹת</title>
	<meta name="author" content="יצחק קצנלסון"/>
</head>
<body>

<h2 id="א.">א.</h2>

<blockquote>
<p>קַצְתִּי בוֹ, בְּיוֹם לֶהָבוֹת –</p>

<p>הָבָה, אָשִׁיר לוֹ, לַלַּיְלָה!</p>

<p>הָבָה אַשְׁלִים עִם הַחשֶׁךְ,</p>

<p>לֹא עוֹד אֵתַע בְּרִשְׁתוֹת אוֹר&#8230;</p>

<br />
</blockquote>

<blockquote>
<p>קַצְתִּי בְאוֹרוֹת מַתְעִים&#8230; לָיְלָה,</p>

<p>פְּרֹשׂ עָלַי רָז אֲמִתֶּךָ,</p>

<p>אָבֹא בְצֵל סְתָרֶיךָ קֹדֶשׁ,</p>

<p>רַחֲמֵי סוֹדְךָ עָלַי גֹּל!</p>

<br />
</blockquote>

<blockquote>
<p>קָרֹא קָרָא לִי הָאֹפֶל.</p>

<p>לָחשׁ לָחַשׁ לִי מֵרָחוֹק:</p>

<p>&quot;אֲנִי מַפְקִיד לְךָ עוֹלָמִי,</p>

<p>בּוֹא וְדַבֵּר שִׁיר!</p>

<br />
</blockquote>

<blockquote>
<p>הִנֵּה שָׁקַע כְּבָר הַשֶּׁמֶשׁ,</p>

<p>הַיָּרֵחַ לֹא יַגִּיהַּ,</p>

<p>הַכּוֹכָבִים לֹא יַצְהִירוּ,</p>

<p>עָנָן רוֹכֵב עַל־גַּב עָב&#8230;&quot;</p>

<br />
</blockquote>

<blockquote>
<p>קָרֹא קָרָא לִי הָאֹפֶל.</p>

<p>אֶת מַלְאָכוֹ אֵלַי שָׁלַח,</p>

<p>בָּא וְעָמַד בְּחַלּוֹנִי,</p>

<p>וְדָפַק אֵלַי: צֵא!</p>

<br />
</blockquote>

<blockquote>
<p>&quot;טַלִּית שְׁחוֹרָה תְלֵה עַל שֶׁכֶם,</p>

<p>עֲלֵי רֹאשְׁךָ שִׂים מִצְנָפֶת;</p>

<p>שָׁלשׁ קְצָווֹת לַמִּצְנָפֶת –</p>

<p>וְצֵא אֵלַי וּמְלֹךְ!</p>

<br />
</blockquote>

<blockquote>
<p>&quot;רַבִּים הִנּם פֹּה הַשֵּׁדִים,</p>

<p>רַבּוֹת הִנָּן פֹּה הַשִּׁדּוֹת;</p>

<p>רַק הָאַחַת שִׁדָּה־בְתוּלָה,</p>

<p>וְאֵין שֵׁנִית לָהּ.</p>

<br />
</blockquote>

<blockquote>
<p>&quot;הִיא הַיְחִידָה בִבְנוֹת־לַיְלָה:</p>

<p>חִין־הַלַּיְלָה עַל שְׂפָתֶיהָ,</p>

<p>שְׁתֵּי עֵינֶיהָ – חֲלוֹם אֶחָד,</p>

<p>חֲלוֹם־לַיְלָה הוּא.</p>

<br />
</blockquote>

<blockquote>
<p>עַל כְּתֵפֶיהָ שְׁנֵי בְנֵי־עוֹרְבִים,</p>

<p>עַל שָׁדֶיהָ שְׁנֵי בְנֵי־עוֹרְבִים,</p>

<p>מִי שֶׁיָּבוֹא וְיַבְרִיחֵם –</p>

<p>הוּא הוּא יִזְכֶּה בָּהּ.</p>

<br />
</blockquote>

<blockquote>
<p>&quot;לֹא עַל הַר וְלֹא עַל גִּבְעָה,</p>

<p>רַק בָּעֵמֶק הִיא נֶחְבָּאָה,</p>

<p>הֵקִים לַיְלָה סְבִיבָה גָּדֵר:</p>

<p>צֵל עַל גַּבֵּי צֵל.</p>

<br />
</blockquote>

<blockquote>
<p>&quot;מִי שֶׁיֵּדַע שֵׁם הַמְּפֹרָשׁ,</p>

<p>יָבוֹא שָׁם וְיַגִּידֶנּוּ –</p>

<p>אָז יִתְמוֹטֵט קִיר הַצְּלָלִים,</p>

<p>אֲשֶׁר סָבִיב לָהּ&#8230;&quot;</p>

<br />
</blockquote>

<h2 id="ב.">ב.</h2>

<blockquote>
<p>אַךְ יָצָאתִי אֶל הַלַּיְלָה,</p>

<p>וּבְלָעַנִי כְבָר הַלַּיְלָה;</p>

<p>טָס עָלַי בְּכָנָף <strong>שְׁחוֹרָה</strong>,</p>

<p>וְאֶת דַּרְכִּי סָךְ.</p>

<br />
</blockquote>

<blockquote>
<p>שֵׁם הַמְּפֹרָשׁ עוֹדִי זוֹכֵר:</p>

<p>הֵן לֹא אַחַת בּוֹ פָתַחְתִּי</p>

<p>שַׁעֲרֵי הַשָּׁמַיִם, לַחֲזוֹת</p>

<p>בְּאוֹר פְּנֵי אֲדֹנָי&#8230;</p>

<br />
</blockquote>

<blockquote>
<p>אַיֵּךְ, אַיֵּךְ, שִׁדָּה יָפָה?</p>

<p>קִרְאִי,קִרְאִי לִי, הַיָּפָה;</p>

<p>אֹחַז בְּצִלְצוּלֵי קוֹלֵךְ –</p>

<p>וְאֶמְצָא אֶת הַשְּׁבִיל&#8230;</p>

<br />
</blockquote>

<blockquote>
<p>הַס! לִי נִשְׁמַע לַחֲשֵׁי־שָׂפָה,</p>

<p>שְׁתֵּי יָדַיִם לִי מוּשָׁטוֹת;</p>

<p>&quot;בּוֹא, אֶת אִשִּׁי כְבָר שָׁלַחְתִּי –</p>

<p>סוּר אֵלַי וָלִין&#8230;&quot;</p>

<br />
</blockquote>

<blockquote>
<p>מִי קוֹרֶצֶת לִי בְעֵינָהּ?</p>

<p>שִׁדָּה! שִׁדָּה! בַּעְלָהּ נִרְדָּם –</p>

<p>וּמִבֵּין שְׁתֵּי כְתֵפָיו רוֹמְזָה,</p>

<p>רוֹמְזָה, קוֹרְצָה לִי&#8230;</p>

<br />
</blockquote>

<blockquote>
<p>מִי לִי קוֹרְאָה אֶל־הַשִּׂיחִים?</p>

<p>שִׁדָּה, שִׁדָּה! אִישָׁהּ מוּנָח</p>

<p>כָּפוּת בְּתַלְתַּלֵּי רֹאשָׁהּ,</p>

<p>וְהִיא קוֹרֵאת לִי&#8230;</p>

<br />
</blockquote>

<blockquote>
<p>אַיֵּךְ, אַיֵּךְ, שִׁדָּה תַמָּה?</p>

<p>הַצִּילִינִי נָא, הַתַּמָּה!</p>

<p>הִרְהוּר־זִמָּה בִי כְבָר נִתְקָל,</p>

<p>לְרַגְלַי רוֹבֵץ חֵטְא!</p>

<br />
</blockquote>

<h2 id="ג.">ג.</h2>

<blockquote>
<p>אַךְ יָצָאתִי אֶל הַלַּיְלָה,</p>

<p>וְהִתְעַנִי כְבָר הַלַּיְלָה –</p>

<p>שֶׁמָא אֵין זֶה כִּי אִם בְּדוּתָה,</p>

<p>בְּדוּתָה יָפָה וְלֹא כְלוּם!</p>

<br />
</blockquote>

<blockquote>
<p>בְּדוּתָה יָפָה! אוֹתָהּ שִׁדָּה</p>

<p>שֶׁאִמְּצַתְנִי אֱלֵי לִבָּהּ,</p>

<p>לָחֲשָׁה לִי עַל אָזְנִי חֶרֶשׁ:</p>

<p>&quot;בְּדוּתָה סִפֶּר־לָךְ&#8230;</p>

<br />
</blockquote>

<blockquote>
<p>&quot;רַק קְצָת אֱמֶת יֵשׁ בַּדָּבָר:</p>

<p>הָיְתָה, אָמְנָם, שִׁדָּה יָפָה,</p>

<p>עִם בְּנֵי־עוֹרְבִים עַל כְּתֵפָיִם –</p>

<p>חִכְּתָה לְךָ בַּגָּיְא.</p>

<br />
</blockquote>

<blockquote>
<p>&quot;אוּלָם אַף לֹא אֶחָד הָיָה</p>

<p>אֲשֶׁר יָדַע שֵׁם הַמְּפֹרָשׁ,</p>

<p>יַעֲלֵהוּ עֲלֵי שְׂפָתָיו</p>

<p>וְיאֹמְרוּ שָׁם בַּגָּיְא&#8230;</p>

<br />
</blockquote>

<blockquote>
<p>&quot;הַרְבֵּה לֵילוֹת אֹפֶל <strong>חִכְּתָה</strong>,</p>

<p>לֵילוֹת שָׁוְא וְלֵילוֹת־עָמָל,</p>

<p>עַד שֶׁקָּרְאָה אֶל־הָעוֹרְבִים:</p>

<p>&#8220;שָׂאוּנִי אֶל־הָהָר!&#8221;</p>

<br />
</blockquote>

<blockquote>
<p>&quot;עַל הָהָר רַגְלֶיךָ עוֹמְדוֹת,</p>

<p>עַל הָהָר יֵשׁ שִׁדּוֹת רַבּוֹת;</p>

<p>בְּכָל אַחַת, אֶפְשָׁר, תִּמְצָא</p>

<p>מִי שֶׁחִכְּתָה לָךְ&#8230;&quot;</p>

<br />
</blockquote>

<blockquote>
<br />
</blockquote>

<h2 id="ד.">ד.</h2>

<blockquote>
<p>הָהּ, מִי נָגַע בִּי בַחֲשֵׁכָה?</p>

<p>יָד נַעֲלָמָה, עַיִן שְׁחוֹרָה,</p>

<p>שׁוּלֵי סוּתָהּ שֶׁל בַּת־לָיְלָה</p>

<p>רִשְׁרְשׁוּ בַלָּט.</p>

<br />
</blockquote>

<blockquote>
<p>בְּחֵיק הַלַּיְלָה, לֵיל עֲלָטָה,</p>

<p>אֲפָפוּנִי בַלְהוֹת לָיְלָה,</p>

<p>נְשִׁימָתוֹ הָעֲצוּרָה,</p>

<p>הִלְּכָה עָלַי קֹר.</p>

<br />
</blockquote>

<blockquote>
<p>וַאֲנִי אָמַרְתִּי: בְּחֵיק הַלַּיְלָה</p>

<p>אֶשְׁקֹט, אֶשְׁלַו וְאָנוּחַ,</p>

<p>וּמִנִּבְכֵי תְהוֹם אֲבֹרַךְ,</p>

<p>אֶדְלֶה, אַעֲלֶה שִׁיר.</p>

<br />
</blockquote>

<blockquote>
<p>הֶעֱלֵתִיו&#8230; שִׁיר הַלָּיְלָה!</p>

<p>שִׁיר הַיּוֹם כְּשִׁיר הַלַּיְלָה;</p>

<p>שְׂחוֹק הַכְּרוּבִים, שְׂחוֹק הַשֵּׁדִים –</p>

<p>אִם לֹא אֶחָד הוּא?&#8230;</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50271">https://benyehuda.org/read/50271</a></div></body></html>