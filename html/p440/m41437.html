<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בַּחֲלוֹם וּבְהָקיץ</title>
	<meta name="author" content="יצחק קצנלסון"/>
</head>
<body>

<blockquote>
<p><strong>א</strong></p>
</blockquote>

<blockquote>
<p>אַבָּא הֵבִיא אִתּוֹ אוֹרֵחַ מִבֵּית-הַתְּפִלָּה, אוֹרֵחַ לְשַׁבָּת.</p>

<p>רָאָה יוֹסִיפוֹן הַקָּטָן אֶת הָאוֹרֵחַ וְהִנֵּה פָּנָיו שְׁזוּפִים עַד מְאֹד וְהוּא מְדַבֵּר עִבְרִית.</p>

<p>שָׁאַל יוֹסִיפוֹן אֶת אָבִיו בְּלַחַשׁ:</p>

<p>– מֵאַיִן הָאוֹרֵחַ בָּא?</p>

<p>– מֵאֶרֶץ-יִשְׂרָאֵל הוּא בָּא. יְרוּשַׁלְמִי הוּא.</p>

<p>אָז קָרָא יוֹסִיפוֹן: אַךְ עַתָּה אֲנִי יוֹדֵעַ מַדּוּעַ</p>
</blockquote>

<blockquote>
<p>שְׁזוּפִים פָּנָיו וְלָמָּה הוּא מְדַבֵּר עִבְרִית – מֵאַרְצֵנוּ הוּא</p>
</blockquote>

<blockquote>
<p>בָּא!</p>

<br />
</blockquote>

<blockquote>
<p><strong>ב</strong></p>
</blockquote>

<blockquote>
<p>יָשְׁבוּ לַשֻּׁלְחָן וְאָכָלוּ. בֵּין לְגִימָה לִלְגִימָה אָמַר אַבָּא אֶל יוֹסִיפוֹן הַקָּטָן:</p>

<p>– אוּלַי תָּשִׁיר לָנוּ, יוֹסִיפוֹן, אֵיזֶה זֶמֶר מִזְּמִירוֹת שֶׁל שַׁבָּת?</p>

<p>עָנָה יוֹסִיפוֹן וְאָמַר:</p>

<p>– יְסַפֵּר לָנוּ הָאוֹרֵחַ מֵאֶרֶץ-יִשְׂרָאֵל תְּחִלָּה.</p>

<p>קָרָא אַבָּא: צָדַקְתָּ, יוֹסִיפוֹן, אָמְנָם יְסַפֵּר לָנוּ הָאוֹרֵחַ מַשֶּׁהוּ מֵאֶרֶץ-אָבוֹת.</p>

<p>צָחַק הָאוֹרֵחַ, צָבַט אֶת יוֹסִיפוֹן צְבִיטָה קַלָּה בְּלֶחְיוֹ וְהִתְחִיל מְסַפֵּר נִפְלָאוֹת עַל אוֹדוֹת הָאָרֶץ.</p>

<p>יָשְׁבוּ כָּל בְּנֵי-הַבַּיִת וְאִתָּם יוֹסִיפוֹן</p>
</blockquote>

<blockquote>
<p>מַחֲרִישִׁים וּמַקְשִׁיבִים לְדִבְרֵי הָאוֹרֵחַ. לְבָּם הָלַם, הָלַם,</p>
</blockquote>

<blockquote>
<p>עֵינֵיהֶם רָחֲבוּ, רָחֲבוּ עַד מְאֹד.</p>

<p>– אַךְ זֹאת הִיא אֶרֶץ-יִשְׂרָאֵל! – קָרָא יוֹסִיפוֹן בְּרֶגֶשׁ וְקָם מֵעַל הַכִּסֵא.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBeHlqQVE9PSIsImV4cCI6bnVsbCwicHVyIjoiYmxvYl9pZCJ9fQ==--80ec434a92fb498423257404413e1d8eb9b2c509/%D7%99%D7%95%D7%A1%D7%99%D7%A4%D7%95%D7%9F%201.png" alt="יוסיפון 1.png" />
<figcaption>יוסיפון 1.png</figcaption>
</figure>

<blockquote>
<br />
</blockquote>

<blockquote>
<p><strong>ג</strong></p>
</blockquote>

<blockquote>
<p>– לְאָן, יוֹסִיפוֹן, לְאָן? - שָׁאַל אוֹתוֹ אַבָּא.</p>

<p>– לְאֶרֶץ-יִשְׂרָאֵל אֵלֵךְ, רַגְלִי אֵלֵךְ.</p>

<p>צָחֲקָה אִמּוֹ וְאָמְרָה:</p>

<p>– הֵן לֹא תֵדַע אֶת הַדֶּרֶךְ!</p>

<p>יָדוֹעַ אֵדַע! – עָנָה יוֹסִיפוֹן. – בִּפְאַת מִזְרָח! שָׁם בַּמָּקוֹם שֶׁהַשֶּׁמֶשׁ עוֹלָה, שָׁם הִיא אֶרֶץ-יִשְׂרָאֵל.</p>

<p>שָׂחֲקוּ כָּל בְּנֵי-הַבַּיִת, וְאוּלָם אַבָּא הִשְׁתִּיק אוֹתָם וְאָמַר:</p>

<p>– לְאֶרֶץ-יִשְׂרָאֵל אַתָּה הוֹלֵךְ, וַאֲנַחְנוּ – אֶל הַיַּעַר הַקָּרוֹב. נֵלֵךְ יַחַד!</p>

<p>הִסְכִּים יוֹסִיפוֹן וְיָצְאוּ כֻּלָּם יַחַד.</p>

<br />
</blockquote>

<blockquote>
<p><strong>ד</strong></p>
</blockquote>

<blockquote>
<p>אֶרֶץ-יִשְׂרָאֵל הָיְתָה רְחוֹקָה מִן הַבַּיִת, וְאוּלָם גַּם הַיַּעַר לֹא הָיָה קָרוֹב.</p>

<p>בָּאוּ אֶל הַיַּעַר. הָיוּ כֻּלָּם עֲיֵפִים, יָשְׁבוּ</p>
</blockquote>

<blockquote>
<p>מִתַּחַת הָעֵצִים לָנוּחַ. רָצָה יוֹסִיפוֹן לָלֶכֶת הָלְאָה, אַךְ אָבִיו</p>
</blockquote>

<blockquote>
<p>אָמַר לוֹ:</p>

<p>– אוּלַי תָּנוּחַ גַּם אַתָּה קְצָת וְאַחַר תֵּלֵךְ.</p>

<p>יָשָׁב יוֹסִיפון הַקָּטָן אִתָּם, הִנִּיחַ רֹאשׁוֹ בְּחֵיק אִמּוֹ וְנִרְדַּם.</p>

<br />
</blockquote>

<blockquote>
<p><strong>ה</strong></p>
</blockquote>

<blockquote>
<p>הֵקִיץ יוֹסִיפוֹן וְהִנֵּה הוּא בְּבֵיתוֹ, בַּמִּטָּה.</p>
</blockquote>

<blockquote>
<p>קָפַץ מֵעַל מִטָּתוֹ, רָחַץ, הִתְלַבֵּשׁ וְנִכְנַס לַחֲדַר-הָאֹכֶל</p>
</blockquote>

<blockquote>
<p>וְהִנֵּה כָּל בְּנֵי-הַבַּיִת יוֹשְׁבִים לַשֻּׁלְחָן וְאוֹכְלִים אֲרֻחָה</p>
</blockquote>

<blockquote>
<p>שֶׁל בֹּקֶר, צָחֲקוּ כֻלָּם וְאָמְרוּ:</p>

<p>– מֵאַיִן, יוֹסִיפון? מֵאַיִן?</p>

<p>עָנָה יוֹסִיפוֹן וְאָמַר: אִמְרוּ לִי שָׁלוֹם, מֵאֶרֶץ-יִשְׂרָאֵל אֲנִי בָּא!</p>

<p>צָחַק אָבִיו וְאָמַר: הֵן בַּמִּטָּה הָיִיתָ, יָשַׁנְתָּ!</p>

<p>וַיַּעַן יוֹסִיפוֹן וַיֹּאמַר:</p>

<p>– אַף אָמְנָם יָשַׁנְתִּי, אַךְ גַּם חָלַמְתִּי,</p>
</blockquote>

<blockquote>
<p>וּבַחֲלוֹמִי – וַאֲנִי בְּאֶרֶץ-יִשְׂרָאֵל. רוֹצִים אַתֶּם וַאֲסַפֵּר</p>
</blockquote>

<blockquote>
<p>לָכֶם אֶת אֲשֶׁר רָאִיתִי וְאֶת אֲשֶׁר שָׁמַעְתִּי.</p>

<p>– רוֹצִים אָנוּ! רוֹצִים אָנוּ! – קָרְאוּ כָּל</p>
</blockquote>

<blockquote>
<p>בְּנֵי-הַבַּיִת, וְגַם הָאוֹרֵחַ, זֶה שֶׁבָּא מִירוּשָׁלַיִם, אַף הוּא</p>
</blockquote>

<blockquote>
<p>רוֹצֶה לִשְׁמֹעַ.</p>

<p>– וְיוֹסִיפוֹן הִתְחִיל מְסַפֵּר. וּרְאוּ אַף רְאוּ:</p>
</blockquote>

<blockquote>
<p>כָּל בְּנֵי הַבַּיִת הֶחֱרִישׁוּ וְהִקְשִׁיבוּ. לִבָּם הָלַם, הָלַם,</p>
</blockquote>

<blockquote>
<p>וְעֵינֵיהֶם רָחֲבוּ, רָחֲבוּ. וְכַאֲשֶׁר גָמַר קָרָא הָאוֹרֵחַ:</p>

<p>– בְּחַיֵּי רֹאשִׁי, זֶה הַיֶּלֶד כְּאִלּוּ</p>
</blockquote>

<blockquote>
<p>מֵאֶרֶץ-יִשְׂרָאֵל הוּא בָּא. אַחַת הִיא אֶרֶץ-יִשְׂרָאֵל, אִם בַּחֲלוֹם</p>
</blockquote>

<blockquote>
<p>וְאִם בֶּהָקִיץ.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/41437">https://benyehuda.org/read/41437</a></div></body></html>