<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לָיְלָה</title>
	<meta name="author" content="יצחק קצנלסון"/>
</head>
<body>

<blockquote>
<p>הַלַּיְלָה הִתְדַּפֵּק בְּחַלּוֹנִי, הַלַּיְלָה לִי הָמָה:
רָזִי לִי, רָזִי – צֵא אֵלַי!</p>

<p>אֵין כּוֹכָב בְּשָׁמָי, אֵין בָּרָק בְּחָזִי –</p>
</blockquote>

<blockquote>
<p>וְאֵין נִיצוֹץ בְּחֵיקִי, רָזִי לִי, רָזִי–</p>
</blockquote>

<blockquote>
<p>צֵא אֵלַי!</p>

<p>אֲנִי כְבָר יָשַׁנְתִּי, אַךְ דְּפִיקוֹת הַלַּיְלָה</p>
</blockquote>

<blockquote>
<p>מֵאֵי־מִזֶּה יָצְאוּ, פָּרָצוּ,</p>
</blockquote>

<blockquote>
<p>הַדְּפִיקוֹת הַקַּלּוֹת, הַלּוֹחֲשׁוֹת נָגְעוּ בְאָזְנָי,</p>
</blockquote>

<blockquote>
<p>בְּנַפְשִׁי שׁוֹקֵקָה,</p>
</blockquote>

<blockquote>
<p>נָגְעוּ בְמֵיתְרֵי לְבָבִי, בִּי יַךְ – וָאִיקָצָה.</p>

<p>זֶה הָיָה קוֹל לֵילִי, לֵיל חשֶׁךְ,</p>
</blockquote>

<blockquote>
<p>קוֹל בָּרוּר וְטָמִיר,</p>
</blockquote>

<blockquote>
<p>מְאַיֵּם וּמוֹשֵׁךְ:</p>
</blockquote>

<blockquote>
<p>צֵא אֵלַי, צֵא…</p>

<p>וַיְהִי בַהֲקִיצִי, וַיְדַבֵּר הַלַּיְלָה אֶל לִבִּי,</p>
</blockquote>

<blockquote>
<p>בִּשְׂפָתוֹ הָרַכָּה וְהַנַעֲלָה,</p>
</blockquote>

<blockquote>
<p>וּלְבָבִי, הוּא עָנָה לוֹ, עָנָה</p>
</blockquote>

<blockquote>
<p>בִּשְּׂפָתוֹ,</p>

<p>רַכָּה וּפְלִיאָה וְנַעֲלָה כִּשְׂפָתוֹ שֶׁל לָיְלָה…</p>

<p>וְנוֹלְדָה בִי תַאֲוָה: לָקוּם וְלָצֵאת,</p>
</blockquote>

<blockquote>
<p>וְלִנְפֹּל בִּזְרוֹעוֹת הַלַּיְלָה וְלִקְרֹא לוֹ: אַבָּא!</p>
</blockquote>

<blockquote>
<p>סְקֹר בִּי וְהַכֵּר בְּעֵינָי –</p>
</blockquote>

<blockquote>
<p>עֲמֻקּוֹת וַאֲפֵלוֹת כְּעֵינֶיךָ, תְּהוֹם רַבָּה!</p>
</blockquote>

<blockquote>
<p>הִתְבּוֹנֵן אֶל פָּנַי – בּוֹלְטִים רָשְׁמֵיהֶם</p>
</blockquote>

<blockquote>
<p>כַּבְּלִיטוֹת הַשְּׁחוֹרוֹת כִּפְלַיִם בְּחֵיקֶךָ הָאָפֵל</p>
</blockquote>

<blockquote>
<p>מַשֵּׁשׁ בְּסוּתִי, שִׂים יָדְךָ עַל גַּבִּי,</p>
</blockquote>

<blockquote>
<p>גַּע, גַּע בִּי –</p>
</blockquote>

<blockquote>
<p>אִם לֹא בִנְךָ אָנֹכִי, הַלַּיְלָה!</p>

<p>אָז אֶקְפֹּץ מִיצוּעִי,</p>
</blockquote>

<blockquote>
<p>אֶלְבַּשׁ סוּת שְׁחוֹרָה עַל בִּגְדִי הַלָּבָן,</p>
</blockquote>

<blockquote>
<p>בְּגַחֶלֶת שְׁחַרְחֹרֶת מָשַׁחְתִּי אֶת פָּנָי,</p>
</blockquote>

<blockquote>
<p>כִּבִּיתִי לַהֶבֶת הַנֵּר,</p>
</blockquote>

<blockquote>
<p>עַל לִבִּי צִוִּיתִי כִּי יִדֹּם,</p>
</blockquote>

<blockquote>
<p>עַל לִבִּי הָעֵר,</p>
</blockquote>

<blockquote>
<p>הִתְקַדַּשְׁתִּי לַלַּיְלָה וָאֵצֵא לִקְרָאתוֹ:</p>

<p>לַיְלָה, לָיְלָה</p>
</blockquote>

<blockquote>
<p>מַה מִּלֵּיל?</p>
</blockquote>

<blockquote>
<p>מַטָּה, מַעֲלָה –</p>
</blockquote>

<blockquote>
<p>אֶחָד צֵל!</p>

<p>אִישׁ בָּאָרֶץ</p>
</blockquote>

<blockquote>
<p>וְאֵל בָּרוֹם</p>
</blockquote>

<blockquote>
<p>מְצוּלָה אַחַת</p>
</blockquote>

<blockquote>
<p>אֶחָד תְּהוֹם…</p>

<p>מִזְרָח, מַעֲרָב,</p>
</blockquote>

<blockquote>
<p>דָּרוֹם, יָם –</p>
</blockquote>

<blockquote>
<p>לֵיל לֹא מֵחֵל</p>

<p>וְאֵינוֹ תָם.</p>

<br />
</blockquote>

<blockquote>
<p>מָה אוֹר אִם יִגַּהּ</p>

<p>רֶגַע קָט?</p>

<p>אֲנִי לַלַּיְלָה</p>

<p>וְהַלֵּיל לָעַד…</p>
</blockquote>

<blockquote>
<p> </p>
</blockquote>

<blockquote>
<p>יָצָאתִי אֶל לֵילִי, וְלֵילִי לֹא הָיָה בַחוּץ.</p>

<p>רַק סוּלְיוֹת נְעָלַי נִקֵּשׁוּ,</p>

<p>רַק שׁוּלֵי סוּתִי רִשְׁרֵשׁוּ,</p>

<p>רִשְׁרְשׁוּ רֶגַע וְנָדַמּוּ.</p>
</blockquote>

<blockquote>
<p> </p>
</blockquote>

<blockquote>
<p>לַיְלָה, לַיְלָה, אַיֶּכָּה?</p>

<p>– הִנֵנִי. וְאַתָּה, בְּנִי? –</p>

<p>אָנֹכִי? פֹּה נִצָּב אָנֹכִי!</p>

<p>רְאֵה, אֲנִי פוֹרֵשׂ אֶת כַּפַּי מִמֶּנִּי וָהָלְאָה,</p>

<p>זוּ סוּתִי אֲשֶׁר בָּהּ נָגַעְתִּי,</p>

<p>מְלֹא כָל הָעוֹלָם שׁוּלֶיהָ,</p>

<p>מְלֹא כָל הָעוֹלָם הִנֵּנִי…</p>

<p>אִם אֵינְךָ רוֹאֵנִי?</p>

<p>הַאֻמְנָם יָצָאתִי וָאֶכְבֹּש מְקוֹמְךָ, הַלַּיְלָה?</p>

<p>וְאָנֹכִי לְשָׁלוֹם יָצָאתִי.</p>
</blockquote>

<p> </p>

<blockquote>
<p>בֹּא, הַכֵּר אֶת כְּתֹבֶת הַשָּׁלוֹם בְּמִצְחִי,</p>

<p>בִּשְׂפָתְךְ הִיא כְתוּבָה.</p>

<p>בֹּא, קְרָא אֶת חֲלוֹמְךָ בְעֵינָי,</p>

<p>קוֹדֵר שָׁם יִרְבַּץ, חֲלוֹם כַּעוֹפֶרֶת.</p>

<p>אִם לְסוּתִי אֵין רֵיחַ הַלַּיְלָה?</p>

<p>צָעִיר יָצָאתִי לִקְרָאתְךָ, קְטַן־קוֹמָה וְצָעִיר,</p>

<p>וְאִם עַתָּה גָּדַלְתִּי</p>

<p>מִסּוֹף הָעוֹלָם עַד סוֹפוֹ –</p>

<p>אֶל תִּרְגַּז…</p>

<p>אַל־נָא תִקְצֹפָה,</p>

<p>הַלַּיְלָה!</p>

<p>אַךְ מַה זֶּה?</p>

<p>אֲנִי דוֹבֵר – וּדְבָרַי נִתְקָלִים בְּעַצְמִי!</p>

<p>קוֹרֵא אָנֹכִי – וְכָל קְרִיאָה נִתְקֶלֶת בְּעַצְמִי…</p>

<p>הַאֻמְנָם רַק אֶחָד אָנֹכִי?</p>

<p>וְאֵין עוֹד זוּלָתִי,</p>

<p>וְאֵין עוֹד?</p>

<p>הִנֵּה אֶשְׁמַע: שׁוּלֵי סוּתִי הַשְּׁחוֹרָה רִשְׁרֵשׁוּ,</p>

<p>רִשְׁרְשׁוּ רֶגַע וְנָדַמּוּ,</p>

<p>שׁוּלֵי סוּתִי –</p>
</blockquote>

<blockquote>
<p>וְאָנֹכִי, אֵי אָנִי?</p>
</blockquote>

<blockquote>
<p>הַבְּלָעַנִי הַמֶּרְחָק אִם אֲנִי בְלַעְתִּיהוּ?</p>

<p>אֲנִי נִצָּב בַּכֹּל וּבְכָל מָקוֹם אֵינֶנִּי,</p>

<p>הָבָה אֶקְרָא בִשְׁמִי –</p>

<p>לְאָן יָצָא הַקּוֹל?</p>

<p>אֵיפֹה אָבַד הַקּוֹל וְאֵי נִבְלַע?</p>

<p>מִישֶׁהוּ קָרוֹב, מְאֹד קָרוֹב – הִתְרַחֵק.</p>

<p>וּמִישֶׁהוּ נֶעֱלָם וְרָחוֹק – צָר עָלָי,</p>

<p>מִסְתַּתֵּר אֲחוֹרַי וּמְצַחֵק –</p>

<br />
</blockquote>

<blockquote>
<p>הָבָה אַשְׁלִיךְ מֵעָלַי אֶת סוּתִי הַשְּׁחוֹרָה,</p>

<p>לְלֹבֶן זְרוֹעוֹתַי אַכִּירוֹ,</p>

<p>אֶת לֵיל שִׂיחִי –</p>

<p>אֶת יְרִיבִי הַגָּדוֹל וְהַנּוֹרָא –</p>

<p>עָלַי עָמַד הַלָּיְלָה,</p>

<p>וְהוּא גָדוֹל וְהוּא עָמֹק, הוּא מַטָּה וָמָעְלָה</p>

<p>וַאֲנִי בְתַכְרִיכָי.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/49224">https://benyehuda.org/read/49224</a></div></body></html>