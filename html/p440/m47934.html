<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲגָדָה</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>&#8230; עוֹד לֹא שַׁרְתִּי שִׁיר הַלַּיְלָה –</p>

<p>הָבָה אָשִׁיר שִׁיר הַלַּיְלָה,</p>

<p>הָבָה אַשְׁלִים עִם הַחשֶׁךְ,</p>

<p>וְלֹא אֵתַע בְּרִשְׁתּוֹת אוֹר..</p>

<br />
</blockquote>

<blockquote>
<p>קָרֹא קָרָא לִי <strong>הָאֹפֶל</strong>.</p>

<p>לָחשׁ לָחַשׁ לִי מֵרָחוֹק:</p>

<p>&quot;אֲנִי מַפְקִיר לָךְ עוֹלָמִי,</p>

<p>בּוֹא וְדַבֵּר שִׁיר!</p>

<br />
</blockquote>

<blockquote>
<p>הִנֵּה שָׁקַע כְּבָר הַשֶּׁמֶשׁ,</p>

<p>הַיָּרֵחַ לֹא יַגִּיהַּ,</p>

<p>הַכּוֹכָבִים לֹא יַצְהִירוּ,</p>

<p>עָנָן רוֹכֵב עַל־גֵּב עָב&#8230;</p>

<br />
</blockquote>

<blockquote>
<p>קָרֹא קָרָא לִי <strong>הָאֹפֶל</strong>,</p>

<p>שָׁלַח אֵלַי אֶת מַלְאָכוֹ,</p>

<p>בָּא וְעָמַד בְּחַלּוֹנִי,</p>

<p>וְדָפַק אֵלַי: &#8220;צֵא&#8221;!</p>

<br />
</blockquote>

<blockquote>
<p>&quot;טַלִּית שְׁחוֹרָה תְּלֵה עַל שֶׁכֶם,</p>

<p>עֲלֵי רֹאשְׁךָ שִׂים מִצְנָפֶת;</p>

<p>שָׁלשׁ קְצָווֹת לַמִּצְנָפֵת –</p>

<p>וְצֵא אֵלַי וּמְלֹךְ!</p>

<br />
</blockquote>

<blockquote>
<p>רַבִּים יֶשְׁנָם פֹּה הַשֵּׁדִים,</p>

<p>רַבּוֹת יֶשְׁנָן פֹּה הַשִּׁדּוֹת;</p>

<p>רַק הָאַחַת שִׁדָּה־בְתוּלָה,</p>

<p>וְאֵין שֵׁנִית לָהּ,</p>

<br />
</blockquote>

<blockquote>
<p>הִיא הַיְחִידָה בִּבְנוֹת־לַיְלָה:</p>

<p>חִין־הַלַּיְלָה עַל שְׂפָתֶיהָ;</p>

<p>שְׁתֵּי עֵינֶיהָ – חֲלוֹם אֶחָד,</p>

<p>חֲלוֹם־לַיְלָה הוּא.</p>

<br />
</blockquote>

<blockquote>
<p>עַל כְּתֵפֶיהָ שְׁנֵי בְנֵי־עוֹרְבִים,</p>

<p>עַל שָׁדֶיהָ שְׁנֵי בְנֵי־עוֹרְבִים,</p>

<p>מִי שֶׁיָּבוֹא וְיַבְרִיחֵם –</p>

<p>הוּא הוּא יִזְכֶּה בָּהּ.</p>

<br />
</blockquote>

<blockquote>
<p>לֹא עַל הַר וְלֹא עַל גִּבְעָה,</p>

<p>רַק בָּעֵמֶק הִיא נֶחְבָּאָה,</p>

<p>הֵקִים לַיְלָה סְבִיבָה גָּדֵר:</p>

<p>צֵל עַל גַּבֵּי צֵל.</p>

<br />
</blockquote>

<blockquote>
<p>מִי שֶׁיֵּדַע שֵׁם הַמְפֹרָשׁ,</p>

<p>יָבוֹא שָׁם וְיַגִּידֶנּוּ –</p>

<p>אָז יִתְמוֹטֵט קִיר הַצְּלָלִים,</p>

<p>אֲשֶׁר סָבִיב לָּהּ. –</p>

<br />
</blockquote>

<blockquote>
<p>אַךְ יָצָאתִי אֶל־הַלַּיְלָה,</p>

<p>וּבְלָעַנִי כְבָר הַלַּיְלָה;</p>
</blockquote>

<blockquote>
<p>טָס עָלַי <strong>בְּכָנָף</strong> <strong>שְׁחוֹרָה</strong>,</p>
</blockquote>

<blockquote>
<p>וְאֶת דַּרְכִּי סָךְ.</p>

<br />
</blockquote>

<blockquote>
<p>אַיֵּךְ אַיֵּךְ <strong>שִׁדָּה</strong> יָפָה?</p>

<p>קִרְאִי, קִרְאִי לִי, הַיָּפָה!</p>

<p>אֹחַז בְּצִלְצּוּלֵי קוֹלֵךְ –</p>

<p>וְאֶמְצָא אֶת הַשְּׁבִיל&#8230;</p>

<br />
</blockquote>

<blockquote>
<p>שֵׁם הַמְפֹרָשׁ עוֹדִי זוֹכֵר:</p>

<p>הֵן לֹא אַחַת בּוֹ פָתַחְתִּי</p>

<p>שַׁעֲרֵי הַשָּׁמַיִם לַחֲזוֹת</p>

<p>בְּאוֹר פְּנֵי אֲדֹנָי&#8230;</p>

<br />
</blockquote>

<blockquote>
<p>אַךְ יָצָאתִי אֶל־הַלַּיְלָה –</p>

<p>וְהִתְעַנִּי כְבָר הַלַּיְלָה;</p>

<p>שֶׁמָּא אֵין זֶה כִּי־אִם בְּדוּתָה,</p>

<p>בְּדוּתָה יָפָה וְלֹא כְלוּם?&#8230;</p>

<br />
</blockquote>

<blockquote>
<p>הַס! לִי נִשְׁמַע לַחֲשֵׁי־שָׂפָה,</p>

<p>שְׁתֵּי יָדַיִם לִי מוּשָׁטוֹת:</p>

<p>&quot;בּוֹא, אֶת־<strong>אִישִׁי</strong> כְּבָר שָׁלַחְתִּי –</p>

<p>סוּר אֵלַי וָלִין&#8230;</p>

<br />
</blockquote>

<blockquote>
<p>מִי קוֹרֶצֶת לִי בְּעֵינָהּ?</p>

<p>שִׁדָּה! שִׁדָּה! בַּעְלָהּ נִרְדָּם –</p>

<p>וּמִבֵּין שְׁתֵּי כְתֵפָיו רוֹמְזָה,</p>

<p>רוֹמְזָה, קוֹרְצָה לִי&#8230;</p>

<br />
</blockquote>

<blockquote>
<p>מִי לִי קוֹרְאָה אֶל־הַשִּׂיחִים –?</p>

<p>שִׁדָּה, שִׁדָּה! אִישָׁהּ מוּנָח</p>

<p>כָּפוּת בְּתַלְתַּלֵּי רֹאשָׁהּ,</p>

<p>וְהִיא קוֹרֵאת לִי&#8230;</p>

<br />
</blockquote>

<blockquote>
<p>אַיֵּךְ אַיֵּךְ, שִׁדָּה תַמָּה?</p>

<p>הַצִּילִינִי נָא, הַתַּמָּה!</p>

<p>הִרְהוּר־זִמָּה בִּי כְּבָר נִתְקָל,</p>

<p>לְרַגְלַי רוֹבֵץ חֵטְא!</p>

<br />
</blockquote>

<p>*</p>

<blockquote>
<br />
</blockquote>

<blockquote>
<p>בְּדוּתָה יָפָה! אוֹתָהּ שִׁדָּה</p>

<p>שֶׁאִמְּצַתְנִי אֱלֵי לִבָּהּ.</p>

<p>לָחֲשָׁה לִי עַל אָזְנִי חֶרֶשׁ:</p>

<p>&quot;בְּדוּתָה סִפֵּר לָךְ&#8230;</p>

<br />
</blockquote>

<blockquote>
<p>רַק קְצָת אֱמֶת יֵשׁ בַּדָּבָר:</p>

<p>הָיְתָה, אָמְנָם, שִׁדָּה יָפָה,</p>

<p>עִם בְּנֵי־עוֹרְבִים עַל כְּתֵפָיִם –</p>

<p>חִכְּתָה לָךְ <strong>בַּגַּיְא</strong>.</p>

<br />
</blockquote>

<blockquote>
<p>אוּלָם אַף לֹא <strong>אֶחָד</strong> הָיָה</p>

<p>אֲשֶׁר יָדַע שֵׁם הַמְפֹרָשׁ,</p>

<p>יַעֲלֵהוּ עֲלֵי שְׂפָתָיו</p>

<p>וְיֹאמְרוּ שָׁם בַּגַּיְא&#8230;</p>

<br />
</blockquote>

<blockquote>
<p>הַרְבֵּה לֵילוֹת אֹפֶל <strong>חִכְּתָה</strong>,</p>

<p>לֵילוֹת־שָׁוְא וְלֵילוֹת־עָמָל,</p>

<p>עַד שֶׁקָּרְאָה אֶל־הָעוֹרְבִים:</p>

<p>– שָׂאוּנִי אֶל־<strong>הָהָר</strong>!</p>

<br />
</blockquote>

<blockquote>
<p>עַל הָהָר רַגְלֶיךָ עוֹמְדוֹת,</p>

<p>עַל הָהָר יֵשׁ שִׁדּוֹת רַבּוֹת;</p>

<p>בְּכָל אַחַת, אֶפְשָׁר, תִּמְצָא</p>

<p>מִי שֶׁחִכְּתָה לָךְ!&#8230;</p>

<br />
</blockquote>

<blockquote>
<br />
</blockquote>

<p>*</p>

<blockquote>
<br />
</blockquote>

<blockquote>
<p>הִנֵה שַׁרְתִּי שִׁיר. הַלַּיְלָה,</p>

<p>שִׁיר הַיּוֹם כְּשִׁיר הַלַּיְלָה;</p>

<p>שְׂחֹק הַכְּרוּבִים שְׂחֹק הַשֵּׁדִים, –</p>

<p>אִם לֹא אֶחָד. הוא?&#8230;</p>

<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/47934">https://benyehuda.org/read/47934</a></div></body></html>