<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חליפת שאלות ותשובות בין ספרד ובין צרפת ואשכנז</title>
	<meta name="author" content="שמחה אסף"/>
</head>
<body>

<p><a href="#fn:1" id="fnref:1" title="see footnote" class="footnote"><sup>1</sup></a></p>

<p>הידיעות שהגיעו אלינו על הקשרים שבין יהודי צרפת ואשכנז
ובין יהודי ספרד בזמנים הקדמונים הן מועטות מאד לפי הערך. יש לחשוב שקשרים
אלו היו הרבה יותר חזקים מכפי מה שאפשר לחשוב על יסוד הידיעות המקוטעות.
רבינו תם מוסר לנו ידיעה חשובה, שלפני רבינו גרשום מאור הגולה &#8220;שימשו&#8221; כמה
מחכמי ספרד ועמדו עמו בקשר של שאלות ותשובות<a href="#fn:2" id="fnref:2" title="see footnote" class="footnote"><sup>2</sup></a>.
שאלות ותשובות אלו שהיו בידי ר&#8220;ת לא הגיעו אלינו וחבל על
דאבדין<a href="#fn:3" id="fnref:3" title="see footnote" class="footnote"><sup>3</sup></a>. באמצע המאה הי&#8221;א גברו הקשרים בין צרפת
ובין ספרד, ויש בידינו קצת ידיעות על חכמים צרפתים שבאו לספרד, הרביצו שם
תורה והעמידו תלמידים. ר' אברהם ן' דאוד מספר בספר הקבלה ש&#8220;בא למדינת
קורטובה חכם גדול מצרפת ושמו ר' <strong>פריגורס</strong>&#8221; ור' יצחק ן' אלביליא, מגדולי
החכמים בספרד ואבי אמו של ן' דאוד, &#8220;עשה לו טובה הרבה וסיפק לו כל צרכיו
ויואל לשבת את האיש ולמד ממנו&#8221;<a href="#fn:4" id="fnref:4" title="see footnote" class="footnote"><sup>4</sup></a>. באחת מתשובות
הרי&#8220;ף מסופר על &#8220;ראובן שהיה שוכן <strong>במזרח צרפת</strong> הוא ואשתו ובניו, רחוק
מספרד ימים רבים, והניח אשתו ובניו במקומם ונרצה בארץ ספרד לשוט בקהלות,
ועבר במדינה (=בעיר) אחת ודרש ברבים, וכשראו אותו חמשה מחשובי העדה פייסו
ממנו שיביא אשתו ובניו לאותה מדינה וישכון עמהם&#8230; והוסיפו לפייסו כמה
פעמים עד שנתרצה והתנו עמו בקנין גמור שיתנו לו אלה החמשה כ&#8221;ד זהובים
מורבאטייא בכל שנה ושנה, עד שלש שנים, ויקראו לפניו <strong>בהלכה ובמשנה ובמקרא
ובפירוש הסדרים</strong> ובמה שירצה&#8230;&#8221;<a href="#fn:5" id="fnref:5" title="see footnote" class="footnote"><sup>5</sup></a> מקרה זה,
של ביאת חכם צרפתי לספרד, לא היה לנכון היחיד. היהדות הספרדית עמדה אז
בתקופת הגידול והצמיחה וטרודה היתה לבלוע ולינוק מכל הצינורות: מבבל, א&quot;י,
אפריקה הצפונית ושאר ארצות.</p>

<p>בזמנים מאוחרים יותר, במאה הי&#8220;ג והי&#8221;ד, נהפך הגלגל: מחוץ לגדולים יחידים שבאו מצרפת ואשכנז לספרד והרביצו בה תורה<a href="#fn:6" id="fnref:6" title="see footnote" class="footnote"><sup>6</sup></a>, כגון הרא&#8220;ש ובנו ר' יעקב בעל הטורים, היו תלמידים רגילים לבא
מאותן ארצות לישיבות ספרד כדי ללמוד שם תורה מפי המורים הגדולים. תלמידים
כאלה היו מצויים בבית מדרשו של הרשב&#8221;א<a href="#fn:7" id="fnref:7" title="see footnote" class="footnote"><sup>7</sup></a>. באותו
זמן התיישב בספרד גם ר' דן אשכנזי, מגדולי אשכנז, והרשב&#8220;א נושא ונותן עמו
בכמה מתשובותיו ונחלקו זה עם זה בפירושי סוגיות ובפסק
הלכה<a href="#fn:8" id="fnref:8" title="see footnote" class="footnote"><sup>8</sup></a>. וכן יש להזכיר את ר' יהונתן האשכנזי, שאף לו שלח הרשב&#8221;א כמה תשובות ופסקים<a href="#fn:9" id="fnref:9" title="see footnote" class="footnote"><sup>9</sup></a>. הרא&quot;ש
ובני משפחתו סללו את הדרך לפני כמה וכמה חכמים ותלמידים שיבואו מאשכנז
לספרד. ר' יעקב בעל הטורים מעורר במכתב אחד<a href="#fn:10" id="fnref:10" title="see footnote" class="footnote"><sup>10</sup></a> את
קרוביו וידידיו שיבואו מאשכנז לספרד: &quot;כי ידעת שאסור לאדם אפילו לעבור
במקום סכנה. <strong>כל שכן שלא לדור בארץ גזרה</strong> שחייו תלויים לו מנגד יומם
ולילה&#8230; ואם יש מקרובינו עשירים, שיוכלו להתפרנס משלהם, מי יתן שיבואו
הנה, <strong>כי כל מי שמביא נפש משם הוא בעיני כאילו מציל נפש מישראל.</strong> במצב
נורא זה שבו נמצאו אז יהודי אשכנז וודאי נענו רבים לעצה
זו<a href="#fn:11" id="fnref:11" title="see footnote" class="footnote"><sup>11</sup></a>.</p>

<p>מאותו זמן ואילך היו תלמידים צרפתים ואשכנזים מצויים תמיד
בישיבות ספרד. הם היו מביאים אתם את חידושיהם של חכמי צרפת ואת דרך לימודם
החריף ומקפחים היו את הספרדים בקושיות שונות. הריב&#8220;ש כותב באחת מתשובותיו
הערוכה לר' שלמה <strong>צרפתי</strong><a href="#fn:12" id="fnref:12" title="see footnote" class="footnote"><sup>12</sup></a> שהתיישב במיורקה,
שעמדה תחת שלטון ספרד: &#8220;זו קושיא קדומה היא, והיא שגורה בפי <strong>התלמידים
הצרפתים והאשכנזים הבאים בשערים האלה</strong> הרגילים לעשות להם אוצר סגולה
מקושיות קדומות&#8221;<a href="#fn:13" id="fnref:13" title="see footnote" class="footnote"><sup>13</sup></a>. לעומת זה אין אנו יכולים
להראות באותו זמן על מציאותם של תלמידים מספרד בישיבות אשכנז. אמנם החכם
הידוע ר' יצחק בן משה האפודי, בן זמנו של הריב&#8221;ש, כותב בספרו הוויכוחי
&#8220;כלימת הגויים&#8221;<a href="#fn:14" id="fnref:14" title="see footnote" class="footnote"><sup>14</sup></a>, ריש פרק ב&#8216;: &#8220;שמעתי בזמן
הבחרות **בהיותי בישיבת רבותי באשכנז&#8221;,** ואל סמך זה חשבו קצת חוקרים שלמד
בנעוריו בישיבות אשכנז, אבל הנוסחה הנכונה היא כנראה זו שבכת&#8220;י אחרים:
&#8220;שמעתי בזמן הבחרות בהיותי בישיבת רבותי מאשכנזי אחד תלמודי&#8221;, ויוצא מכאן
להיפך, שלמד בישיבות ספרד ארץ מולדתו, ושם נפגש עם ת&#8221;ח אשכנזי
אחד<a href="#fn:15" id="fnref:15" title="see footnote" class="footnote"><sup>15</sup></a>. אמנם בהקדמת ספרו &#8220;מעשה אפוד&#8221; נראהו מבקר
את שיטת הלימוד שהיתה נהוגה בבתי־הספר בצרפת ואשכנז, ש&#8220;התעצלו מעסק המקרא
והספיק להם ממנו שעה אחת מהשבוע, לקרא שנים מקרא ואחד תרגום&#8221;, ומשם &#8220;נתפשט
בזמננו החולי בספרד&#8221;<a href="#fn:16" id="fnref:16" title="see footnote" class="footnote"><sup>16</sup></a>, ונראה שהכיר יפה את המצב
באותן ארצות, אבל מכאן וודאי אין להוכיח שלמד בישיבותיהן. אך יש להזכיר
כאן, שר&#8217; אפרים אלנקאוה, בנו של ר' ישראל בעל &#8220;מנורת המאור&#8221;, למד בישיבתו
של הרב הראשי בצרפת ר' יוחנן ב&quot;ר מתתיהו בפאריז,<a href="#fn:17" id="fnref:17" title="see footnote" class="footnote"><sup>17</sup></a> ור' אפרים היה בן דורו הצעיר של בעל &#8220;מעשה אפוד&#8221;.</p>

<p>אולם זעיר שם זעיר שם אנו מוצאים בקהילות אשכנז יהודים
ספרדים בודדים שנתגלגלו אליהן. לעתים עבר עליהם אותו גורל רע של יהודי
אשכנז, ומהם שמתו על קידוש השם. בשנת ה&#8220;א כ&#8221;ו (1266) נהרגו בעיר <strong>זינצכא</strong>
((Sinzig שבעים ושתים נפש מישראל, וברשימת ההרוגים
רשומים: ר' אברהם הספרדי ואחותו מרת חנה, ר' ברוך ב&quot;ר ברוך הספרדי ור'
אברהם הספרדי הגבאי<a href="#fn:18" id="fnref:18" title="see footnote" class="footnote"><sup>18</sup></a>. קהילה זו וודאי לא היתה היחידה שזכתה לכך שיבואו אליה יהודים ספרדים.</p>

<p>כשאנו עומדים בפרשה זו כדאי לציין מקרה מעניין שיהודי
ממגנצא נוסע לבקש צרי למחלתו האנושה מן הרופא המפורסם ר' ששת מברצלונה, הוא
ר' ששת הנשיא הנזכר לשבח בצוואתו של ר' יהודה ן' תבון לבנו ר' שמואל. שמו
של החולה היה ר' שלמה ב&quot;ר חננאל, והוא כותב: &#8220;הייתי חולה והולך על מקלי
שחוח ולבסוף נכווצו רגלי ולא הייתי יכול ללכת זה יותר משנה אחת, וקניתי סוס
והשכרתי רץ עמי ורכבתי <strong>לברצלוני</strong> לנדיב ונשיא ר' ששת הרופא, ובבואי אליו
ראה ענייני ואמר תולעת יש בעטרה, היא האוכלת וגם המושכת אליה הגידים של
צומת הגידים, כי כולם נקשרים ואגודים זה בזה, ואם תחפוץ אחתוך לך הבשר עם
התולעת, אך ספק יש אם תוליד אם לאו, ונתרציתי לו בזה.. מיד נתפשטו לי
גידי רגלי וכל אברי, ויקח התחבושת ורטייה וירפא אותי&#8221;<a href="#fn:19" id="fnref:19" title="see footnote" class="footnote"><sup>19</sup></a>. שמעו של הרופא הספרדי המהולל הגיע איפוא עד קצוי אשכנז.</p>

<p>ישנן עוד כמה ידיעות המעידות על היחסים בין יהודי שלוש הארצות הנזכרות ועל קשרי משא ומתן שביניהם<a href="#fn:20" id="fnref:20" title="see footnote" class="footnote"><sup>20</sup></a>.
זהו נושא חשוב לעצמו ואין בדעתי למצותו במקום הזה. רצוני להתעכב על חליפת
השאלות והתשובות בין חכמי ספרד וחכמי צרפת ואשכנז.</p>

<p>החכם הספרדי שקשריו היו מרובים ביותר עם חכמי צרפת ואשכנז
הוא הרשב&#8220;א. הוא נחשב לגדול המורים שבדור ואליו פנו בשאלות גדולי החכמים
שבאשכנז, כגון הרא&#8221;ש<a href="#fn:21" id="fnref:21" title="see footnote" class="footnote"><sup>21</sup></a>, ר' חיים אור זרוע<a href="#fn:22" id="fnref:22" title="see footnote" class="footnote"><sup>22</sup></a> ואחרים, וגדולי צרפת כגון ר' אליעזר ב&#8220;ר יוסף מקינון <a href="#fn:23" id="fnref:23" title="see footnote" class="footnote"><sup>23</sup></a>ועוד. במקרה חשוב אחד, במסור שהיה
בן למשפחה חשובה בברצלונה שדנהו הרשב&#8221;א למיתה ולאחר שעברו שלש שנים מזמן
שהוצא פסק הדין לפועל קמו קרוביו ואוהביו של המסור לערער על פסק הדין, פנה
הרשב&#8220;א באגרת אל גדול הדור באשכנז, מהר&#8221;מ מרוטנברג, בהצעת הנימוקים לפסק
דינו. ר' מאיר השיב להרשב&quot;א בענוה רבה, ובתשובתו הוא מאשר את פסק
הדין.<a href="#fn:24" id="fnref:24" title="see footnote" class="footnote"><sup>24</sup></a></p>

<p>כמאה שנה אחרי זה אנו מוצאים את הריב&#8220;ש שולח תשובה לאשכנז אל החכם ר' ישעיה ב&#8221;ר אבא מארי<a href="#fn:25" id="fnref:25" title="see footnote" class="footnote"><sup>25</sup></a>. ידועה חליפת
האיגרות בין ר' יוחנן ב&#8220;ר מתתיהו מפאריז, הרב הראשי לצרפת, ובין הריב&#8221;ש ור'
חסדאי קרשקש<a href="#fn:26" id="fnref:26" title="see footnote" class="footnote"><sup>26</sup></a> על דבר המחלוקת שפרצה נגדו מצד
אותו ר' ישעיה. חליפת שו&#8220;ת כזאת בזמן יותר מאוחר, בשנות קנ&#8221;א–רנ&quot;ב, אינה
ידועה לי.</p>

<p>על חליפת שו&#8220;ת בין חכמי הארצות הנזכרות בזמנים קדומים לא
ידוע לנו כלום חוץ מדברי ר&#8221;ת, המובאים לעיל, שהוא מעיד שהיתה קיימת חליפת
שו&#8220;ת כזו. ואולם בשבלי הלקט ח&#8221;ב סי' ע&quot;ג נשמרו שאלה ותשובה אחת מסוג זה
והיא מלאה עניין רב.</p>

<p>השאלה מתחילה: &#8220;אלה דברי האגרת אשר שלחו אנשי ספרד לרבו'
שבצרפת וארץ אשכנז&#8221;. והתשובה מתחילה: &#8220;וזאת התשובה מפי חכמי צרפת וארץ
אשכנז לאנשי ספרד&#8221;. לכאורה יוצא שאנשי ספרד היו השואלים וחכמי צרפת ואשכנז
היו המשיבים. אולם המעיין יראה שבאגרת הראשונה יש גם <strong>שאלה,</strong> המסיימת:
&#8220;ראוי [לעשות] כן או לא&#8221;, <strong>וגם תשובה,</strong> המתחלת: &#8220;ידוע תדעו&#8221; וכו&#8216;.
ונראה לי על כן <strong>שהשואלים היו חכמי צרפת, והם כותבים לחכמי ספרד:</strong>
&#8220;הוצרכנו לשאול מאת רבותינו הבקיאים בחדרי תורה ברכת אירוסין חתימתה מאי
היא&#8221; וכו&#8217;. חכמי ספרד משתדלים להשפיע על חכמי צרפת ואשכנז שישנו את מנהגם
ויאחזו במנהג שתי ישיבות מימות הגאונים הראשונים, שאחריו נמשכו גם בני ספרד
שחותמין רק &#8220;מקדש ישראל&#8221;. ועל זה משיבים להם חכמי צרפת ואשכנז: &#8220;לא נסור
ימין ושמאל ממנהג קדמונינו הגאונים וחכמים ונקיי הדעת ז&#8221;ל שהיו חותמין מקדש
עמו ישראל ע&#8220;י חופה וקידושין&#8221;.</p>

<p>כדי להבין יפה את תשובתם של חכמי ספרד אני מביא כאן את
תשובת רב האיי בעניין זה, כי תשובת חכמי ספרד מבוססת על תשובה זו והם
מעתיקים אותה כמעט מלה במלה, אף שאין הם מזכירים אותה מפורש,
וז&#8220;ל<a href="#fn:27" id="fnref:27" title="see footnote" class="footnote"><sup>27</sup></a>: &#8220;ואשר כתבתם ברכת אירוסין חתימתה מה
היא, כי יש שחותמין בה מקדש ישראל בלבד ויש שחותמין בה מקדש ישראל ע&#8221;י חופה
וקידושין <strong>ואנו מנהגנו לחתום על [ידי] חופה וקידושין</strong><a href="#fn:28" id="fnref:28" title="see footnote" class="footnote"><sup>28</sup></a>
ראוי לעשות כן או לא. – חתימתה גמרא היא בהדיא, רב אחא
בריה <strong>דר' אבא</strong> משמיה דרב יהודה מסיים בה ברוך מקדש ישראל. וכן חותמין
בשתי ישיבות מימות חכמים הראשונים עד עכשיו, ותוספת זו שאתם מוסיפין
גריעותא היא שאין קדושת ישראל תלויה בכך. ונאה לכם לחזור להלכה ולמנהגנו
בהסכמת הכל&#8221;<a href="#fn:29" id="fnref:29" title="see footnote" class="footnote"><sup>29</sup></a>. תשובה זו היא לרב האיי, כי כמה מן הראשונים מביאים אותה בשמו<a href="#fn:30" id="fnref:30" title="see footnote" class="footnote"><sup>30</sup></a>. יש לעיין בדברי
הגאון: &#8220;וכן חותמין <strong>בשתי ישיבות</strong> מימות חכמים הראשונים עד עכשו&#8221;, כי
בשאילתות (שאילתא ט&quot;ז), בהלכות גדולות<a href="#fn:31" id="fnref:31" title="see footnote" class="footnote"><sup>31</sup></a> (ד' ווארשא b132) ובסדור רב עמרם החתימה היא: מקדש ישראל <strong>ע&quot;י חופה וקדושין,</strong> רק בסדור רב סעדיה<a href="#fn:32" id="fnref:32" title="see footnote" class="footnote"><sup>32</sup></a> החתימה היא: מקדש ישראל. ונראין הדברים שבישיבת פומבדיתא נהגו
מימות חכמים הראשונים לחתום: מקדש ישראל ובישיבת בורא התחילו לעשות כך אחר
זמנו של רב עמרם, ואולי בהשפעת רב סעדיה<a href="#fn:33" id="fnref:33" title="see footnote" class="footnote"><sup>33</sup></a>.</p>

<p>עתה נראה את מנהגי ספרד, צרפת ואשכנז בענין זה. מספרי
הפוסקים והמפרשים אנו רואין שבספרד היו חותמין מקדש ישראל, כדעת רב האיי
ומנהג הישיבות. זה יוצא מן הרי&#8220;ף<a href="#fn:34" id="fnref:34" title="see footnote" class="footnote"><sup>34</sup></a>, הרמב&#8221;ם (פ&quot;ג מהל' אישות)<a href="#fn:35" id="fnref:35" title="see footnote" class="footnote"><sup>35</sup></a>, הרמב&#8220;ן<a href="#fn:36" id="fnref:36" title="see footnote" class="footnote"><sup>36</sup></a>, המנהיג<a href="#fn:37" id="fnref:37" title="see footnote" class="footnote"><sup>37</sup></a>, רבינו ירוחם<a href="#fn:38" id="fnref:38" title="see footnote" class="footnote"><sup>38</sup></a>, אבודרהם ועוד. בעל ארחות חיים (ח&quot;ב עמ'
64) מעיד ש&#8221;כן המנהג בכל גלילות קטלוניא&#8220;. גם הסמ&#8221;ג (עשין מ&quot;ח) כותב:
&#8220;ובערי המערב אין חותמין כי אם ברוך אתה ה' מקדש ישראל&#8221;. לעומת זה אנו
רואים שבצרפת ואשכנז נקבע המנהג לחתום: מקדש עמו ישראל ע&#8220;י חופה וקידושין,
אף שבזמנים קדומים היו פקפוקים בזה ובקצת קהלות היו חותמין רק מקדש ישראל.
זה יוצא, לנו מנוסח הברכה במחזור ויטרי (עמ' 592), סדור
אורליינשא<a href="#fn:39" id="fnref:39" title="see footnote" class="footnote"><sup>39</sup></a>, סדור מגנצא<a href="#fn:40" id="fnref:40" title="see footnote" class="footnote"><sup>40</sup></a> הסמ&#8221;נ, הרא&#8220;ש<a href="#fn:41" id="fnref:41" title="see footnote" class="footnote"><sup>41</sup></a>, הטור (אה&#8220;ע סי' ל&#8221;ד)
ועוד. כך נהגו גם בקהלות צרפת הדרומית, כי בעל העטור כותב (ח&#8220;ב ר' לבוב דף
כ&#8221;ז ב'): &#8220;ומנהגא דידן למחתם ע&#8221;י חופה וקידושין&#8221;. וכך יוצא גם מדברי המאירי
בספרו מגן אבות עמ' ל&#8220;ב וארחות חיים ח&#8221;ב עמ' 67. אמנם מן המאה הט&#8220;ו ואילך
נתפשט גם בין הספרדים המנהג לחתום: ע&#8221;י חופה וקידושין. וכ&#8220;ה בסידורים מנהג
ספרד שנדפסו בויניציא רפ&#8221;ד, ש&quot;ו ועוד.<a href="#fn:42" id="fnref:42" title="see footnote" class="footnote"><sup>42</sup></a></p>

<p>הידיעות האלו מסכימות עם מה שאנו מוצאים בחליפת השו&#8220;ת
שלפנינו. מאיזו קהילה ולאיזו קהילה נשלחו השאלה והתשובה, ומי הם &#8220;אנשי
ספרד&#8221; ו&#8221;רבותינו שבצרפת וארץ אשכנז&#8220;, אין אנו יודעים. בנוגע לזמן חושבני
לקובען סמוך לאמצעיתה של המאה הי&#8221;א. להקדימן אי אפשר מפני שברור שאנשי ספרד
נסמכו בתשובתם על תשובת רב האיי שהבאתי לעיל. יש לקוות שעוד תופיע נהרה גם
על הנקודות המסופקות.</p>

<p>[שבלי הלקט ח&#8220;ב, כ&#8221;י אוכספורד מס' 658]</p>

<p>[b69] <strong>ואלה</strong><a href="#fn:43" id="fnref:43" title="see footnote" class="footnote"><sup>43</sup></a>
<strong>דברי האגרת אשר שלחו אנשי ספרד לרבו' שבצרפת</strong><a href="#fn:44" id="fnref:44" title="see footnote" class="footnote"><sup>44</sup></a> <strong>וארץ אשכנז.</strong></p>

<p>הוצרכ[נ]ו לשאול מאת רבו' הבקיאים בחדרי תורה ברכת אירוסין חתימתה מאי היא. וכיצד<a href="#fn:45" id="fnref:45" title="see footnote" class="footnote"><sup>45</sup></a> חותמין אחריה.
כי יש במקומנו שחותמין ב&#8220;א יי' מקדש ישר' על ידי חופה וקדושין ויש שחותמין
מקדש עמו ישר' ותו לא מידי. ועוד מנהגינו שאין מברכין ברכת אירוסין עם ברכת
ניש&#8216;<a href="#fn:46" id="fnref:46" title="see footnote" class="footnote"><sup>46</sup></a> ביום אירוסין אלא בשעת הכנסה<a href="#fn:47" id="fnref:47" title="see footnote" class="footnote"><sup>47</sup></a>
של כלה לחופה וכוללין ברכת ארוסין עם ברכת נישואין<a href="#fn:48" id="fnref:48" title="see footnote" class="footnote"><sup>48</sup></a> ואו&#8217; אקב&#8221;ו על העריות. שהכל ברא
לכבודו. יוצר האדם. אשר יצר ושארי כל הברכות על הסדר. ראוי [לעשות] כן או
לא<a href="#fn:49" id="fnref:49" title="see footnote" class="footnote"><sup>49</sup></a>. – ידוע תדע<a href="#fn:50" id="fnref:50" title="see footnote" class="footnote"><sup>50</sup></a> כי גמרא היא בהדיא בראש כתובות פר' בתולה נישאת ת&#8220;ר מברכין ברכת
חתנים בבית חתנים ר' יהודה אומ' אף בבית האירוסין אומ' אותה.
[a70] אמר אביי וביהודה שנו. תניא אידך מברכין ברכת חתנים בבית האירוסין<a href="#fn:51" id="fnref:51" title="see footnote" class="footnote"><sup>51</sup></a>. לא מצאנו אדם שיאמר
שמברכין ברכת אירוסין בבית חתנים וכשהתיר ר' יהודה לברך ברכת חתנים בבית
האירוסין ביהודה התיר<a href="#fn:52" id="fnref:52" title="see footnote" class="footnote"><sup>52</sup></a> מפני שמתיחד עמה וחשו
שמא יבא לידי קלקול, אבל בשאר מקומות ברכת אירוסין במקומה וברכת חתנים
במקומה והמברך ברכת אירוסין בבית חתנים כלומר אחר שקידש אותה ובירך ברכת
אירוסין בשעה שקידש<a href="#fn:53" id="fnref:53" title="see footnote" class="footnote"><sup>53</sup></a> מה צורך לו לחזור ולברך
עוד פעם שנייה ברכת אירוסין בבית חתנים והלא היא ברכה שאינה
צריכה<a href="#fn:54" id="fnref:54" title="see footnote" class="footnote"><sup>54</sup></a> ועובר על מה שאמרו חכמים<a href="#fn:55" id="fnref:55" title="see footnote" class="footnote"><sup>55</sup></a>
כל המברך ברכה שאינה צריכה עובר על [לא] תשא<a href="#fn:56" id="fnref:56" title="see footnote" class="footnote"><sup>56</sup></a>. וכמה נאה הוא מקומכם משובח ומכובד בית
ועד לחכמים ולתלמידים על כן נאה לכם לעשות כשאר מקומות קהלות
הקדש<a href="#fn:57" id="fnref:57" title="see footnote" class="footnote"><sup>57</sup></a> ולברך ברכת האירוסין בבית האירוסין וברכת חתנים בבית חתנים בלי חלוף ובלי ריבות ומדיינים<a href="#fn:58" id="fnref:58" title="see footnote" class="footnote"><sup>58</sup></a>. ולענין חתימת ברכת אירוסין שאתם מפליגין<a href="#fn:59" id="fnref:59" title="see footnote" class="footnote"><sup>59</sup></a> בה גם היא גמרא בהדיא רב אחא משמיה<a href="#fn:60" id="fnref:60" title="see footnote" class="footnote"><sup>60</sup></a> דרבא מסיים בה משמיה דרב יהודה ב&#8221;א יי' מקדש עמו ישראל (על ידי
חופה וקדושין)<a href="#fn:61" id="fnref:61" title="see footnote" class="footnote"><sup>61</sup></a> וכן עושין בשתי ישיבות<a href="#fn:62" id="fnref:62" title="see footnote" class="footnote"><sup>62</sup></a> מימות הגאונים הראשונים ז&#8220;ל ועד עכשו כך אנו נוהגין לעשות, ואמ'<a href="#fn:63" id="fnref:63" title="see footnote" class="footnote"><sup>63</sup></a> בעלי ריבכם החותמין
בא&#8221;י מקדש עמו ישר&#8216;, כי מה שאתם מוסיפין לחתום ע&quot;י חופה וקדושין גריעותא
היא שאין קדושת ישר&#8217; תלויה בכך. ונראה<a href="#fn:64" id="fnref:64" title="see footnote" class="footnote"><sup>64</sup></a> לכם לחזור לשמועתינו<a href="#fn:65" id="fnref:65" title="see footnote" class="footnote"><sup>65</sup></a>, כלומ' לחבורתינו כמו וסר אל משמעתך<a href="#fn:66" id="fnref:66" title="see footnote" class="footnote"><sup>66</sup></a>, ולעשות כמנהגנו בהסכמו' הכל.</p>

<p><strong>וזאת התשובה מפי חכמי צרפת וארץ אשכנז לאנשי ספרד.</strong></p>

<p>ידוע תדעו כי אנו לא נסור ממנהגכם<a href="#fn:67" id="fnref:67" title="see footnote" class="footnote"><sup>67</sup></a> ולא נסור ימין ושמאל ממנהג קדמונינו הגאונים וחכמי
ונקיי<a href="#fn:68" id="fnref:68" title="see footnote" class="footnote"><sup>68</sup></a> הדעת ז&#8220;ל שהיו חותמים מקדש עמו ישראל
ע&#8221;י חופה וקדושין ויש להם כמה ראיות לסמוך עליהם מידי דהוה אקידושא דיומ'
טכ' דחתמינן מקדש ישראל [והזמנים ובקידושא דריש שתא מקדש ישראל] ויום
הזכרון, וכן בצלותא וכן אפטרתא<a href="#fn:69" id="fnref:69" title="see footnote" class="footnote"><sup>69</sup></a>, וביום הכפורים מקדש עמו<a href="#fn:70" id="fnref:70" title="see footnote" class="footnote"><sup>70</sup></a> ישר' ויום הכפורים, ובר&#8220;ח מקדש ישר'
וראשי חדשים, ה&#8221;נ נימא מקדש יש' ע&#8220;י חופה וקידושין. ובכל מקום שחותמין מקדש
ישראל אינו פוסק אלא מסיים בו לחתום בעניינו של יום או בעניינה של ברכה.
ועוד יש לנו ראיה מן התלמוד כדאמ' כל הברכות צריך לחתום מעין חתימתן סמוך
לחתימתן והכא כיון דאמ' והתיר לנו הנשואות<a href="#fn:71" id="fnref:71" title="see footnote" class="footnote"><sup>71</sup></a> ע&#8221;י
חופה וקדושין צריך לחתום מקדש עמו ישר' ע&#8220;י חופה וקדושין. <strong>וכן כתוב
בסדרים שלנו בכל סדר נש[וא]ים שנכתב במקומינו</strong><a href="#fn:72" id="fnref:72" title="see footnote" class="footnote"><sup>72</sup></a> <strong>ושבאו ממקומות אחרים מארץ מרחקים ובסדורים שכתבו
זקנינו</strong><a href="#fn:73" id="fnref:73" title="see footnote" class="footnote"><sup>73</sup></a> <strong>וגם בשכתבנו אנחנו ובהלכות קטועות
ובהלכות גדולות ובהלכות קצובות של מר יהודאי גאון ז&quot;ל</strong> אשר כל ישראל
נוהגין בהם. ושמא המורה אותה הוראה רוצה לסמוך על הלכה זו שהיא בראש מס'
כתובות ת&#8221;ר מברכין ברכת חתנים בבית חתנים ר' יהודה אומ' אף בבית האירוסין
מברכי' אותה אמ' אביי וביהודה שנו. כלומר לכך התיר ר' יהודה לכרך ברכת
חתנים בבית האירוסין כלומ' בבית חמיו לפי שמתיחד עמה. תניא אידך מברכין
ברכת אירוסין בבית האירוסין מאי מברך אקכ&#8220;ו על העריות ואסר לנו הארוסות
והתיר לנו<a href="#fn:74" id="fnref:74" title="see footnote" class="footnote"><sup>74</sup></a> הנשואות ע&#8221;י חופה וקידושין בא&#8220;י מקדש עמו ישר' ע&#8221;י חופה וקדו&#8216;<a href="#fn:75" id="fnref:75" title="see footnote" class="footnote"><sup>75</sup></a> ולא היו חותמין
בה כלום שהיו מדמין אותה לברכת הפירות ולברכת המצות דמברכי&#8217; ב&#8220;פ העץ או ב&#8221;פ
האדמה ואוכלי' לאלתר וכן על כל המצות, לישב בסוכה, על נטילת לולב, לשמוע
בקול<a href="#fn:76" id="fnref:76" title="see footnote" class="footnote"><sup>76</sup></a> שופר, על נטילת ידים, להתעטף בציצית, על
המילה, ואין חותמין על ברכת המצוה ועושין אותה מיד, עכשיו אם סומכים על
הלכה זו הואיל ולא<a href="#fn:77" id="fnref:77" title="see footnote" class="footnote"><sup>77</sup></a> לחתום בה כלל מידי דהוה בה
אברכת הפירות וברכת המצות גם הם אל יחתמו בה מקדש עמו ישר' משום שחותמין הן
חתימה חסרה, שלא מצינו כיוצא בה בכל ברכות, ויעשו כרבים כרב
אדא<a href="#fn:78" id="fnref:78" title="see footnote" class="footnote"><sup>78</sup></a> וכרבא בר רב אדא [b70] שלא היו חותמין בה כלום אלא מסיימין והתיר לנו הנשואות ע&#8220;י
חופה וקדושין<a href="#fn:79" id="fnref:79" title="see footnote" class="footnote"><sup>79</sup></a> אעפ&#8221;י ששמעו מנהג האבות והגאונים
ז&#8220;ל ומה שעשו אבותינו הראשונים. וראוי לכם לעשות כמנהג שאנו עושין כתורה
וכהלכה הסמוכה הראשונה שהיא הלכה רווחת בישר' ההיא דרב אחא בריה דרבא משמיה
דרב מסיים בא&#8221;י מקדש עמו ישר' על ידי חופה וקדו' מידי דהוה אקידושא דיומא
טבא מקדש ישראל והזמנים. ושכתבתם דהאי תוספת שמוסיפין לחתום מקדש עמו ישראל
ע&#8220;י חופה וקדושין לגריעותא הוא שאין קדושתן של ישר' תלויה בכך, שלא כהוגן
כתבתם, לפי שאין הורתו ולידתו בקדושה אלא ע&#8221;י חופה וקדושין, ובהדיא אנו
מתחילין בא&#8220;י אמ&#8221;ה אקב&#8220;ו על העריות ואסר לנו את הארוסות והתיר לנו הנשואות
ע&#8221;י חופה וקדושין. ואפי' גר וגיורת שנושאין זה את זה אנו מברכין להם ברכת
אירוסין ונשואין וכותבין לה כתובה כדת משה וישר' שכך כתוב תורה אחת ומשפט
אחד יהיה לכם ולגר הגר אתכם וכתיב<a href="#fn:80" id="fnref:80" title="see footnote" class="footnote"><sup>80</sup></a> הקהל חוקה
אחת לכם ולגר הגר וגו' והשומע ישמע ויוסיף לקח ונכון תחבולות
יקנה<a href="#fn:81" id="fnref:81" title="see footnote" class="footnote"><sup>81</sup></a>.</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>תרביץ, שנה ח&#8216; עמ&#8217; 162–170. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>ספר הישר לר&#8220;ת סי' תר&#8221;כ [הו&#8216; מק&quot;נ סי&#8217; מ&#8220;ו ד']:
&#8221;ורבינו גרשם מאור עיני הגולה וחכמי נרבונא <strong>וספרד</strong> שמשו לפניו,
<strong>כאשר יש מהן שאלות ותשובות בידי&quot;.</strong> הדברים האחרונים סובבים <strong>גם על
ספרד</strong> ולא רק על נרבונא, ומשו&#8220;ת אלו למד שגם חכמי ספרד &#8221;שימשו&#8220; לפני
רגמ&#8221;ה. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>כדאי להכיר כאן שר&#8216; איתיאל, אחד מחכמי אשכנז
הקדמונים, כנראה בן זמנו של רגמ&quot;ה, היה בקירואן והביא משם קובץ מתשובות
הגאונים (ידוע הקשר האמיץ בין חכמי קירואן ובין חכמי ספרד בפרט ובין
אפריקה הצפונית וספרד בכלל, וקרוב לחשוב שבנסיעה רחוקה זו ביקר ר'
איתיאל גם את ספרד), תשובות גאונים קדמונים סי&#8217; צ&#8220;א, ועי&#8216;
<strong>פוזננסקי,</strong> אנשי קירואן עמ&#8217; 11. יש להביא כאן בקשר עם זה גם דברי
מהר&#8221;מ מרוטנבורג: &#8220;כי הקרה השם לפני ובאו לידי תשובות <strong>שהובאו ממדינת
אפריקא</strong> ספר גדול מחובר מתשו' חכמי אפריקה ששאלו מגאוני בבל והשיבום&#8221;
(שערי תשובות, הוצ&#8216; בלוך עמ&#8217; 193). יש לחשוב שפירוש ר&#8220;ח לתלמוד, ספרי
רב נסים וכמה מספרי הגאונים ותשובותיהם הגיעו לצרפת מקירואן דרך ספרד
ומשם הגיעו לאשכנז. מצד אחד אנו רואים, שרש&#8221;י אינו מכיר שום חכם ספרדי
חוץ ממנחם ודונש שחיו שני דורות לפניו (אמנם יש כאן גורם אח', מה שרוב
חכמי ספרד כתבו דברים בערבית). גם פירושי רש&#8220;י לא נתפשטו בספרד כי אם
כמה שנים אחרי פטירתו (עי' מש&#8220;כ ר&#8221;ל גינצברג גנזי שכטר II 382), ור&#8221;א ן&#8216; דאוד בס&#8217; הקבלה אינו מזכירו כלל. גם לר&#8220;ת,
ששמו היה ידוע בספרד (עי&#8216; ס&#8217; הקבלה), לא פנו עד כמה שידוע לנו, בשאלות
מספרד אף שפנו אליו בשאלות מכמה ארצות אחרות: צרפת הדרומית, אשכנז,
איטליא ואנגליא. אמנם במרדכי חולין פ&#8221;ז ס&#8216; תרס&#8220;ו כתוב: מצאתי ששאלו בני
<strong>אשפניא</strong> מר&#8221;ת, אבל במקורו של המרדכי, ראבי&#8220;ה ח&#8221;ב סי&#8217; תק&#8220;ז:
<strong>אשטנפ&quot;ש</strong>, היא.(45, Gallia Judaica) Estampes זה מוכיח על תלישות הקשרים בין יהודי <strong>צרפת הצפונית</strong>,
שאליהם אני מכווין במאמרי זה, ובין יהודי ספרד. רק בתחילת המאה הי&#8221;ג
יכול היה הרמב&#8220;ן לכתוב לחכמי צרפת: &#8221;רבותינו הצרפתים, תלמידיכם אנו
ומימיכם אנו שותים&quot;. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p><strong>נויבוייר,</strong> סדר החכמים. I, 74. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>שו&#8220;ת הרי&#8221;ף סי' רכ&quot;ג. <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>יש להזכיר גם את נסיעתו של הר&#8220;מ מקוצי בעל הסמ&#8221;ג
לספרד ואת השפעתו הגדולה, שעלתה בידו לתקן כמה קילקולים בחיים
הדתיים. <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>שו&#8220;ת הרשב&#8221;א ח&#8220;א סי' שצ&#8221;ה: &#8220;שמעתי מפי אנשים הגונים
מאד <strong>מאשכנז</strong> היושבים עמנו בבית המדרש שכל רבני ארצם עושים כן&#8221;.
והעירני חברי פרופ&#8216; <strong>בער</strong> גם על ר&#8217; אברהם מקולוניא שביקר בספרד, שו&#8220;ת
הרשב&#8221;א ח&#8220;א תקמ&#8221;ח. <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>שם ח&#8220;א סי' אלף רי&#8221;ט־רל&#8220;ד וסימני תקכ&#8221;ט־תק&#8220;ל,  תקמ&#8221;ח. <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p>ר&#8216; יהונתן ישב בטוליטולה. עי&#8217; שו&#8220;ת והרשב&#8221;א ח&#8220;ד סי'  ק&#8221;ג, קפ&#8220;ד ורל&#8221;ז. <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p>נדפס ע&#8220;י <strong>נ. פריעד</strong> ב&#8221;ההד&#8220; לשנת תרצ&#8221;ג גליון ב&#8216;  ושנית ע&#8220;י ד&#8221;ר <strong>א. ח. פריימן</strong> ב&#8220;הסוקר&#8221; שנה ב&#8217; עמ' 37. <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p>עי&#8216; גם בתעודה משנת 1381 שפירסם פרופ&#8217; <strong>י. פ.  בער</strong> בספרו Die Jueden im christlichen Sspanien, I 502, שבה ידובר על היהודים משטרסהורג ופאריז הבאים להתיישב עם
משפחותיהם בארגוניא. ידוע שבשנת 1341 נשרפו כמעט כל יהודי שטרסבורג
חיים. ועי&#8216; גם עמ&#8217; 206־207, 214. והעירני חברי פרופ&#8216; <strong>בער</strong> שעל הגירת
יהודים מצרפת לספרד בשנת 1306 אחר הגירוש יש למצוא ידיעות גם ברשימת
התעודות של Regne מס&#8217; 2471, 2860, 2870־2873,
2935־2937, 2949. ועל צרפתים בקורדובה (?) עי&#8216; בשו&#8220;ת הרא&#8221;ש כלל מ&quot;ב סי&#8217;
ח' (בד&#8216; קושטא סי&#8217; י'). <a href="#fnref:11" title="return to body" class="reversefootnote">&#160;&#8617;</a></p>
</li>

<li id="fn:12">
<p>גם בימי הרשב&#8220;א היה חכם בשם זה שהתיישב
<strong>בטוליטולה</strong> ועמד שם בראש ישיבה, עי' שו&#8221;ת הרשב&#8220;א ח&#8221;ב סי&#8216; רנ&#8220;ג:
&#8221;ועוד תשובות שהשבתי לחכם הגדול <strong>רבי שלמה הצרפתי בעל ישיבת טוליטולה
י&#8220;א&#8221;,</strong> ועוד כמה תשובות של הרשב&#8220;א ערוכות אליו. בח&#8221;א סי&#8217; רי&#8220;ט ובח&#8221;ד
סי&#8216; רס&quot;ב יש תשובות שנשלחו אל הרב ר&#8217; אברהם הצרפתי גם כן בטוליטולה.
בח&#8220;א סי' כ&#8221;ז יש תשובה לר' יצחק הצרפתי, שישב אף הוא וודאי באחת
הקהילות הספרדיות. <a href="#fnref:12" title="return to body" class="reversefootnote">&#160;&#8617;</a></p>
</li>

<li id="fn:13">
<p>שו&#8220;ת הריב&#8221;ש סי' שע&quot;ה. <a href="#fnref:13" title="return to body" class="reversefootnote">&#160;&#8617;</a></p>
</li>

<li id="fn:14">
<p>נדפס ע&#8220;י א. <strong>פוזננסקי</strong> ב&#8221;הצפה מארץ הגר&quot; שנה ג&#8216;  וד&#8217;. <a href="#fnref:14" title="return to body" class="reversefootnote">&#160;&#8617;</a></p>
</li>

<li id="fn:15">
<p>עי&#8216; מש&#8220;כ רמש&#8221;ש ב&#8220;המזכיר&#8221; X עמ&#8217; 109 ו<strong>פוזננסקי</strong> ב&#8220;הצפה&#8221; שם שנה ג&#8216; עמ&#8217; 143. <a href="#fnref:15" title="return to body" class="reversefootnote">&#160;&#8617;</a></p>
</li>

<li id="fn:16">
<p>עי&#8216; מעשה אפוד עמ&#8217; 14 ובספרי &#8220;מקורות לתולדות  החנוך&#8221; כרך ב&#8216; עמ&#8217; ס&quot;ח. <a href="#fnref:16" title="return to body" class="reversefootnote">&#160;&#8617;</a></p>
</li>

<li id="fn:17">
<p>עי&#8216; מאמרי על פירוש ר&#8217; אפרים על התורה בספר הזכרון
לג. א. קאהוט עמ&#8216; ג&#8217;. אולם ר&#8216; מתתיה, אבי ר&#8217; יוחנן, קיבל תורה מחכמי
ספרד הגדולים ר&#8216; פרץ הכהן והר&quot;ן. עי&#8217; גם <strong>בריל</strong>, יאהרב.
I, 92. <a href="#fnref:17" title="return to body" class="reversefootnote">&#160;&#8617;</a></p>
</li>

<li id="fn:18">
<p>עי&#8216; ספר הדמעות חר&#8220;ש <strong>ברנפלד</strong> ח&#8221;א עמ&#8217; שי&#8220;ח. ועי'
גם שו&#8221;ת הרשב&#8220;א ח&#8221;א סי' תקמ&#8220;ח: &#8221;והגידו לי נאמנים שראו בארץ אשכנז&#8230;&quot;.
ונאמנים אלה היו כנראה ספרדים. <a href="#fnref:18" title="return to body" class="reversefootnote">&#160;&#8617;</a></p>
</li>

<li id="fn:19">
<p>ראבי&#8220;ה סי' תתקפ&#8221;ג, שעוד לא נדפס, והובא קטע זה ע&#8220;י
גרוס במונאטסשריפט לשנת 1885 עמ' 514. ידיעה חשובה מאד אנו מוצאים
בתשובה אחרת של הראבי&#8221;ה שהובאה באו&#8220;ז ח&#8221;א סי' תרצ&#8220;ג: <strong>כמו שנהוג עדיין
בארץ ספרד</strong> שישראלים הולכים עם המלך להלחם&#8221;. <a href="#fnref:19" title="return to body" class="reversefootnote">&#160;&#8617;</a></p>
</li>

<li id="fn:20">
<p>אביא כאן פרט אחד מפירוש ר&#8216; אליהו מנחם מלונדרש
לסדר זרעים כ&#8220;י ירושלים 80 90 דף צ&#8221;ו ע&#8220;ב: &#8221;ואם אין לו אלא צמוקים כגון
<strong>ענבים שלנו הבאים מאספמיא&#8230;&quot;,</strong> ובוודאי הובאו ע&quot;י סוחרים יהודים.
ועי&#8217; גם בפ&#8216; הרשב&#8220;ם לפסחים ק&#8221;ט ע&#8220;א:<br />
&#8221;<strong>ומקומות יש בספרד</strong> שמייבשין
חטים ישנים במחבת&#8230; מפי רבינו שמואל החסיד&#8230;&quot;. ועדיין הדבר מוטל
בספק אם הכוונה לאביו של ר&#8217; יהודה חסיד או לר&#8216; שמואל ב&#8220;ר שמחה אביו של
ר&#8221;י הזקן (עי&#8216; א. עפשטיין &#8220;הגורן&#8221; ד&#8217; עמ' 81 בהערה). וע&quot;ע בספר חסידים
הוצ&#8217; מק&#8220;נ סי' תקנ&#8221;א: &#8220;ואחרים אמרו הרי בכל <strong>ספרד</strong> אומרים
לגויים&#8230;&#8221;. ועי&#8216; גם סידור טרוייש כ,H גולדשמיט
דף 234 ע&#8220;א (השתמשתי בצילום הנמצא במכון לחקר השירה העברית מיסודו של
רש&quot;ן <strong>שוקן</strong>): &#8221;וכן <strong>עינבי ספרד</strong> מהאי טעמא אסרם רבינו יצחק
מקורבייל זצ&#8220;ל לאוכלם בפסח&#8221;. ובהגהות הסמ&quot;ק הל&#8217; ט&#8220;ב: &#8221;ומיהו במקום
שרגילים במלאכה <strong>כגון בספרד</strong> צ&#8220;ע לענין ט' באב. ומיהו שמעתי דגם שם
נהגו שלא לעשות מלאכה&#8221; בט&#8220;ב. ובהגהות הסמ&#8221;ק ב&#8220;י <strong>ששון</strong> מס' 283
(השווה &#8220;אהל דוד&#8221; עמ' 170): &#8221; והוא איתא לדברי <strong>בני פרובינצא וספרד</strong>
אשר שם גדילים התאנים השמינות אינן צריכות סולת אבל הדקות מתקנין אותן
בסולת&quot;.</p>

<p>יש עוד להוסיף את דברי ר&#8216; אברהם ב&quot;ר חייא הנשיא בספרו
מגלת המגלה עמ&#8217; 48: &#8220;אלא <strong>שראיתי</strong> ושמעתי על אנשים מבני עמנו בדור
הזה מהם בספרד <strong>ומהם בארץ צרפת</strong> אומרים שאין דברי רבינו סעדיה גאון
ז&#8221;ל אלו מספיקים להם&#8220;. וכן את דברי ר' יעקב ב&#8221;ר יהודה חזן מלונדון
בספרו עץ חיים: <strong>שמעתי שבספרד</strong> מנהג לומר דרחמנא דרכם אבהתנא צדיקיא
לעיבדי רעותיה הוא יחמול ויחון וירחם ויחוס על פלוני דאפטר מן עלמא
וכו&#8216; וכו&#8217; (הובא בכ&#8220;י שזח&#8221;ה 345. עי&#8216; קהלת שלמה עמ&#8217; 63). <a href="#fnref:20" title="return to body" class="reversefootnote">&#160;&#8617;</a></p>
</li>

<li id="fn:21">
<p>הרא&#8220;ש עמד עם הרשב&#8221;א בחליפת שו&#8220;ת עוד בהיותו
באשכנז, עי' שו&#8221;ת הרשב&#8220;א ח&#8221;א סי&#8216; שס&quot;ו: <strong>תשובת שאלה לאשכנז,</strong> לרב ר&#8217;
אשר בן הרב ר&#8216; יחיאל ז&#8220;ל, ועיי&#8221;ש גם סי&#8217; תס&#8220;א, וע&#8221;ע גם שו&#8220;ת הרא&#8221;ש כלל
ב&#8216; סי&#8217; י&#8220;ד־י&#8221;ט, ושאלות הרא&quot;ש נכתבו בענוה יתרה, כנראה בהיותו עוד
באשכנז. <a href="#fnref:21" title="return to body" class="reversefootnote">&#160;&#8617;</a></p>
</li>

<li id="fn:22">
<p>שו&#8220;ת הרשב&#8221;א ח&#8220;א סי' תקע&#8221;א. <a href="#fnref:22" title="return to body" class="reversefootnote">&#160;&#8617;</a></p>
</li>

<li id="fn:23">
<p>שם ח&#8220;ג סי&#8216; ז&#8217; וח&#8221;ד סי' קצ&quot;ב. <a href="#fnref:23" title="return to body" class="reversefootnote">&#160;&#8617;</a></p>
</li>

<li id="fn:24">
<p>נתפרסמו ע&#8220;י ר&#8221;ד קויפמן ב־238־228, VII,Jewish Quarterly Review. <a href="#fnref:24" title="return to body" class="reversefootnote">&#160;&#8617;</a></p>
</li>

<li id="fn:25">
<p>שו&#8220;ת הריב&#8221;ש סי' קצ&quot;ג. <a href="#fnref:25" title="return to body" class="reversefootnote">&#160;&#8617;</a></p>
</li>

<li id="fn:26">
<p>שם סי' רפ&#8220;ח־רע&#8221;ב. <a href="#fnref:26" title="return to body" class="reversefootnote">&#160;&#8617;</a></p>
</li>

<li id="fn:27">
<p>46 <a href="#fnref:27" title="return to body" class="reversefootnote">&#160;&#8617;</a></p>
</li>

<li id="fn:28">
<p>שבע מלים אלו אינן בגנז&quot;ק. <a href="#fnref:28" title="return to body" class="reversefootnote">&#160;&#8617;</a></p>
</li>

<li id="fn:29">
<p>בכת&#8220;י פאריז יש כאן גם תוספת על מה שאנו מברכים  &#8221;ואסר לנו את העריות&quot;. <a href="#fnref:29" title="return to body" class="reversefootnote">&#160;&#8617;</a></p>
</li>

<li id="fn:30">
<p>חידושי הרמב&#8220;ן (המיוחסים לרשב&quot;א) ובעל נמוקי יוסף  לכתובות, רבינו ירוחם, אדו&#8221;ו נתיב כ&#8220;ב ור&#8221;ן לכתובות פ&quot;א. <a href="#fnref:30" title="return to body" class="reversefootnote">&#160;&#8617;</a></p>
</li>

<li id="fn:31">
<p>ולדברי חכמי צרפת ואשכנז גם בהלכות קטועות והלכות  פסוקות, עי&#8216; להלן עמ&#8217; 170 [9]. <a href="#fnref:31" title="return to body" class="reversefootnote">&#160;&#8617;</a></p>
</li>

<li id="fn:32">
<p>עי&#8216; עתה בסדור רס&quot;ג עמ&#8217; צ&quot;ז ובאבודרהם הל&#8216; ברכות  שער ט&#8217;. <a href="#fnref:32" title="return to body" class="reversefootnote">&#160;&#8617;</a></p>
</li>

<li id="fn:33">
<p>יש להוסיף שגם בספר מתיבות חותם: מקדש ישראל בלבד.
אמנם בקטע שהדפיס <strong>לוין</strong> בס&#8216; המתיבות עמ&#8217; 13 אין חתימה כל עיקר, אבל
אין זו אלא השמטה, כי בס&#8216; העטור ח&#8220;ב כ&#8221;ז ב&#8217; כתוב: &#8220;ובעל מתיבתא אומר
והתיר לנו נשואותינו ע&#8221;י חופה בקידושין (כצ&quot;ל), בא&#8220;י מקדש ישראל&#8221;. אגב
יש לציין שמנהג קוג'ין הוא לומר ע&#8220;י חופה בקידושין, והם גם חותמים:
מקדש ישראל ע&#8221;י חופה בקידושין (עי' ספר חופת חתנים, בומביי
תרע&quot;ז). <a href="#fnref:33" title="return to body" class="reversefootnote">&#160;&#8617;</a></p>
</li>

<li id="fn:34">
<p>והרמב&#8220;ן בחי' כתובות (הובא גם בר&#8220;ן ובשטמ&#8221;ק שם)
כותב: &#8221;ובהלכות רבינו ז&#8220;ל מצאתי בא&#8221;י מקדש ישראל ע&#8220;י חופה וקידושין
**ובכתב ידו ז&#8221;ל נמחק על ידי חופה וקידושין,<strong> ועקר&#8220;. ואולי הושפע
הרי&#8221;ף מדברי בעל מתיבות ומתשובת רב האיי. ועוד בזמן המאירי היו מצויים
בספרי הרי&#8220;ף נוסחאות שונות בענין זה, עי&#8216; מגן אבות עמ&#8217; ל&#8221;ב: &#8220;אח&#8221;כ
מצאתי הגירסא שלהם – של תלמידי הרמב&#8220;ן – בחתימה זו בהלכות הרב אלפסי
ז&#8221;ל </strong>ספרדיות&quot;;** ספרדיות בניגוד לאלו שהיו מצויות בצרפת
הדרומית. <a href="#fnref:34" title="return to body" class="reversefootnote">&#160;&#8617;</a></p>
</li>

<li id="fn:35">
<p>עי&#8216; גם שו&#8220;ת הרמב&#8221;ם הוצ&#8217; מק&#8220;נ סי' קכ&#8221;א. <a href="#fnref:35" title="return to body" class="reversefootnote">&#160;&#8617;</a></p>
</li>

<li id="fn:36">
<p>בחידושיו לכתובות ולפי מה שמסרו תלמידו בשמו, עי'  מגן אבות שם. <a href="#fnref:36" title="return to body" class="reversefootnote">&#160;&#8617;</a></p>
</li>

<li id="fn:37">
<p>ובפירושו למס' כלה רבתי שנדפס ע&#8220;י טלידאנו (טבריא  תרס&quot;ו) הוא מוסיף: ולא יאמר מקדש ישראל ע&#8221;י חופה וקדושין. <a href="#fnref:37" title="return to body" class="reversefootnote">&#160;&#8617;</a></p>
</li>

<li id="fn:38">
<p>אדם וחוה נתיב כ&#8220;ב ח&#8221;ב: &#8220;ובגמרא ובגירסאות  המדוייקות כן הוא מקדש ישראל לבדו&#8221;, וע&quot;ש. <a href="#fnref:38" title="return to body" class="reversefootnote">&#160;&#8617;</a></p>
</li>

<li id="fn:39">
<p>נמצא עתה בספריה הקהלה בברלין, עי' מש&#8220;ב עליו  <strong>גרוס</strong> בצפה&#8221;ב כרכי י&#8220;ב־י&#8221;ג. <a href="#fnref:39" title="return to body" class="reversefootnote">&#160;&#8617;</a></p>
</li>

<li id="fn:40">
<p>כ&#8220;י המבורג מס' 86, דף ס&#8221;ו ב'. והשתמשתי בצילומים  משניהם שישנם בספרית המכון מיסודו של רש&quot;ז שוקן. <a href="#fnref:40" title="return to body" class="reversefootnote">&#160;&#8617;</a></p>
</li>

<li id="fn:41">
<p>לכתובות פ&#8220;א: ונהגו האידנא לומר מקדש ישראל ע&#8221;י  חופה וקידושין. משמע שלפנים לא היה המנהג קבוע כ&quot;כ באשכנז. <a href="#fnref:41" title="return to body" class="reversefootnote">&#160;&#8617;</a></p>
</li>

<li id="fn:42">
<p>גם בס' צדה לדרך לר&#8220;מ ב&#8221;ר זרח, שחיברו בשביל דון
שמואל אברבנאל וחבריו גדולי ספרד, באה החתימה: ע&#8220;י חופה וקדושין (מאמר
ג&#8216; כלל א&#8217; פ&quot;ה). אולם הוא הושפע במידה מרובה ע&#8221;י הרא&quot;ש ובניו. <a href="#fnref:42" title="return to body" class="reversefootnote">&#160;&#8617;</a></p>
</li>

<li id="fn:43">
<p>השויתי את כ&#8220;י אוכספורד עם כ&#8221;י ביהמ&quot;ד לרבנים  בלונדון מס' 428 ולהלן ניתנים השינויים. <a href="#fnref:43" title="return to body" class="reversefootnote">&#160;&#8617;</a></p>
</li>

<li id="fn:44">
<p>כי&quot;ל: מ(ב)ארץ צרפת. <a href="#fnref:44" title="return to body" class="reversefootnote">&#160;&#8617;</a></p>
</li>

<li id="fn:45">
<p>כי&quot;ל: אתם חותמין. <a href="#fnref:45" title="return to body" class="reversefootnote">&#160;&#8617;</a></p>
</li>

<li id="fn:46">
<p>כי&#8220;ל: ברכת אירוסין ביום אירוסין, וכצ&#8221;ל. <a href="#fnref:46" title="return to body" class="reversefootnote">&#160;&#8617;</a></p>
</li>

<li id="fn:47">
<p>כי&quot;ל: הכנסתה. <a href="#fnref:47" title="return to body" class="reversefootnote">&#160;&#8617;</a></p>
</li>

<li id="fn:48">
<p>אך עי&#8216; תשובת רש&#8220;י שהובאה במחז&#8221;ו עמ&#8217; 586, ומשם
נראה שהיו מברכין ברכת אירוסין בבית האירוסין ובמקום שעשו אירוסין
ונישואין ביחד לא ברכו את שתי הברכות על כוס אחד, ואולם בצרפת הדרומית
הרגילו לעשות ברכות אירוסין ונישואין על כוס אחד. עי&#8216; ס&#8217; הישר לר&#8220;ת סי'
תר&#8221;כ–תרכ&#8220;א ומגן אבות להמאירי עמ&#8216; ל&#8217;. ואף בצרפת הצפונית, וגם הדרומית,
היו מקומות מקומות והתחיל להתפשט המנהג לעשות אירוסין ונישואין ביחד,
וע&#8221;ע מעשה הגאונים עמ&#8216; 53 וס&#8217; הפרדס ד&#8216; וורשא דף נ&#8220;ט ע&#8221;ב והוצ&#8217; ערנרייך
עמ&#8216; ק&#8217;, ספר המנהיג הל&#8216; אירוסין. [ועי&#8217; עתה א. ח. <strong>פריימן,</strong> סדר
קידושין ונישואין, כח–לא]. <a href="#fnref:48" title="return to body" class="reversefootnote">&#160;&#8617;</a></p>
</li>

<li id="fn:49">
<p>עד כאן שאלתם של חכמי צרפת ואשכנז, ומכאן ואילך  מתחילה תשובת אנשי ספרד. <a href="#fnref:49" title="return to body" class="reversefootnote">&#160;&#8617;</a></p>
</li>

<li id="fn:50">
<p>בכי&quot;ל: תדעו. <a href="#fnref:50" title="return to body" class="reversefootnote">&#160;&#8617;</a></p>
</li>

<li id="fn:51">
<p>לפנינו: ברכת חתנים בבית חתנים וברכת האירוסין בבית  האירוסין; ובכי&quot;ל ברכת חתנים וברכת אירוסין בבית האירוסין. <a href="#fnref:51" title="return to body" class="reversefootnote">&#160;&#8617;</a></p>
</li>

<li id="fn:52">
<p>השווה תשובת רש&#8220;י הנ&#8221;ל. <a href="#fnref:52" title="return to body" class="reversefootnote">&#160;&#8617;</a></p>
</li>

<li id="fn:53">
<p>&#8220;מ&#8221;כלומר&quot; עד כאן זוהי כנראה הוספה מאוחרת לשם  ביאור. <a href="#fnref:53" title="return to body" class="reversefootnote">&#160;&#8617;</a></p>
</li>

<li id="fn:54">
<p>לדעת רב שרירא (עי&#8216; ברא&#8220;ש וטור אה&#8221;ע סי&#8217; ל&quot;ד) אף אם
לא ברך בבית האירוסין אם הוא מברך אותה בבית חתנים היא ברכה שאינה
צריכה ועובר על לא תשא, אבל רבינו נסים (שם) הורה שאם לא ברך ברכת
אירוסין בשעת אירוסין מברך אותה עם ברכות של נישואין והשווה גם ספר
המנהיג הל&#8216; אירוסין סי&#8217; ק&#8220;ה וא&#8221;ח ח&quot;ב עמ' 63. <a href="#fnref:54" title="return to body" class="reversefootnote">&#160;&#8617;</a></p>
</li>

<li id="fn:55">
<p>ברכות ל&quot;ג א'. <a href="#fnref:55" title="return to body" class="reversefootnote">&#160;&#8617;</a></p>
</li>

<li id="fn:56">
<p>ע&#8216; גם בתשוה&quot;ג חמדה גנוזה סוף סי&#8217; א'. <a href="#fnref:56" title="return to body" class="reversefootnote">&#160;&#8617;</a></p>
</li>

<li id="fn:57">
<p>כי&quot;ל:מקומות הקודש. <a href="#fnref:57" title="return to body" class="reversefootnote">&#160;&#8617;</a></p>
</li>

<li id="fn:58">
<p>ומדנים. ובכי&quot;ל: המדיינים. <a href="#fnref:58" title="return to body" class="reversefootnote">&#160;&#8617;</a></p>
</li>

<li id="fn:59">
<p>כלומר מוסיפין. <a href="#fnref:59" title="return to body" class="reversefootnote">&#160;&#8617;</a></p>
</li>

<li id="fn:60">
<p>לפנינו: בריה. וכן להלן. <a href="#fnref:60" title="return to body" class="reversefootnote">&#160;&#8617;</a></p>
</li>

<li id="fn:61">
<p>ארבע מלות אלו מיותרות והקפתי אותן בחצאי עיגול,  וזה יוצא ברור מכל התשובה. <a href="#fnref:61" title="return to body" class="reversefootnote">&#160;&#8617;</a></p>
</li>

<li id="fn:62">
<p>מכאן ואילך הדברים לקוחים מתשובת רב האיי שהובאה  לעיל. <a href="#fnref:62" title="return to body" class="reversefootnote">&#160;&#8617;</a></p>
</li>

<li id="fn:63">
<p>אולי צ&quot;ל: כמו שאמ'. <a href="#fnref:63" title="return to body" class="reversefootnote">&#160;&#8617;</a></p>
</li>

<li id="fn:64">
<p>צ&quot;ל: ונאה. <a href="#fnref:64" title="return to body" class="reversefootnote">&#160;&#8617;</a></p>
</li>

<li id="fn:65">
<p>בכי&quot;ל: על שמועתינו. <a href="#fnref:65" title="return to body" class="reversefootnote">&#160;&#8617;</a></p>
</li>

<li id="fn:66">
<p>מ&#8220;כלומר&#8221; עד כאן היא הוספה מאוחרת. <a href="#fnref:66" title="return to body" class="reversefootnote">&#160;&#8617;</a></p>
</li>

<li id="fn:67">
<p>כי&quot;ל: לא נחזור אלא על מנהגכם. <a href="#fnref:67" title="return to body" class="reversefootnote">&#160;&#8617;</a></p>
</li>

<li id="fn:68">
<p>כי&quot;ל: והחכמים ובקיאי הדעת. <a href="#fnref:68" title="return to body" class="reversefootnote">&#160;&#8617;</a></p>
</li>

<li id="fn:69">
<p>כי&quot;ל: אאפטראתא. <a href="#fnref:69" title="return to body" class="reversefootnote">&#160;&#8617;</a></p>
</li>

<li id="fn:70">
<p>כי&quot;ל: מקדש ישראל. <a href="#fnref:70" title="return to body" class="reversefootnote">&#160;&#8617;</a></p>
</li>

<li id="fn:71">
<p>כ&#8220;ה במחז&#8221;ו ושאר קדמונים, עד שבא ר&quot;ת והגיה: והתיר  לנו הנשואות <strong>לנו</strong> וכו'. <a href="#fnref:71" title="return to body" class="reversefootnote">&#160;&#8617;</a></p>
</li>

<li id="fn:72">
<p>&#8220;וכן הלכה ומנהג בכל ישראל וכן כתוב בכל סדרי
נשואין הישנים והחדשים <strong>ובספר נשים שכתב רבי' גרשון</strong>&#8221; (מדברי רש&#8220;י
שהובאו בשבה&#8221;ל ח&#8220;ב סי' ע&#8221;ה, כ&#8220;י אוכספורד ס&#8221;ו א'). <a href="#fnref:72" title="return to body" class="reversefootnote">&#160;&#8617;</a></p>
</li>

<li id="fn:73">
<p>בכי&quot;ל: בסדורים שכתבו וקנינו וגם כשכתבנו ובהלכות  וכו'. <a href="#fnref:73" title="return to body" class="reversefootnote">&#160;&#8617;</a></p>
</li>

<li id="fn:74">
<p>כי&quot;ל: את הארוסות&#8230; את הנשואות. <a href="#fnref:74" title="return to body" class="reversefootnote">&#160;&#8617;</a></p>
</li>

<li id="fn:75">
<p>קו למעלה לסימן מחיקה, ובכי&quot;ל ליתא. <a href="#fnref:75" title="return to body" class="reversefootnote">&#160;&#8617;</a></p>
</li>

<li id="fn:76">
<p>קול. <a href="#fnref:76" title="return to body" class="reversefootnote">&#160;&#8617;</a></p>
</li>

<li id="fn:77">
<p>צ&quot;ל: ולא צריך לחתום. <a href="#fnref:77" title="return to body" class="reversefootnote">&#160;&#8617;</a></p>
</li>

<li id="fn:78">
<p>בכי&quot;ל: כרב אבא. <a href="#fnref:78" title="return to body" class="reversefootnote">&#160;&#8617;</a></p>
</li>

<li id="fn:79">
<p>&#8220;ואית דמסיימי והתיר לנו נשותינו הנשואות ע&#8221;י חופה  וקדושין, ולא חתמי כלום&quot; (שבה&quot;ל שם). <a href="#fnref:79" title="return to body" class="reversefootnote">&#160;&#8617;</a></p>
</li>

<li id="fn:80">
<p>כתוב זה לא הובא בכי&quot;ל. <a href="#fnref:80" title="return to body" class="reversefootnote">&#160;&#8617;</a></p>
</li>

<li id="fn:81">
<p>בכי&quot;ל: יקנה ויקח. <a href="#fnref:81" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/47265">https://benyehuda.org/read/47265</a></div></body></html>