<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שַׁעֲרֵי צִיּוֹן</title>
	<meta name="author" content="שלמה בונפיד"/>
</head>
<body>

<blockquote>
<br />
</blockquote>

<p>בכתב יד רשום על גבי שיר זה: רשות לשבת חזון לתמרור קינה של לעז [כלומר: לפי לחן של קינה בלשון ספרד].</p>

<p>חתימת השם: שלמה בונפיד (ה)חזק.</p>

<blockquote>
<br />
</blockquote>

<blockquote>
<p>שַׁעֲרֵי צִיּוֹן הֲלָעַד / יִהְיוּ מֻכֵּי שְׁאִיָּה?</p>

<p>יָם שְׁבִי הוֹלֵךְ וְסוֹעֵר, / וַעֲדָתִי – הָאֳנִיָּה!</p>
</blockquote>

<blockquote>
<p>שַׁאֲלוּ, בּוֹכִים, [בְּתֵבֵל], / שַׁאֲלוּ בִלְתִּי: הֲנִהְיָה</p>
</blockquote>

<blockquote>
<p>גוֹי אֲשֶׁר כָּל נַחֲלָתוֹ / נֶהְפְּכָה נַחְלָה וְנִהְיָה?</p>

<p>לֹא לְעוֹלָם תִּעֲבוּנִי / תַאֲנִיָּה וַאֲנִיָּה,</p>

<p>אַךְ מְנָת חֶלְקִי – חֲבָלִים, / כָּל מְשׂוֹשִׂי – הִי וּבִכְיָה.</p>

<p>מִדְּמָעַי עֵת צְמָאִי / אֶתְּנָה כוֹסִי רְוָיָה,</p>

<p>עִנְּבֵי גַפְנִי – מְרוֹרוֹת, / לַעֲנָה – שָׁרְשָׁהּ וּפִרְיָהּ.</p>

<p>הָהּ לְנַפְשִׁי בַּחֲזוֹתִי / תֵּל שְׁמָמָה עִיר בְּנוּיָה,</p>

<p>יַחֲלִיף יוֹם יוֹם תְּעוּדָה / צַר וְעוֹד יָדוֹ נְטוּיָה!</p>

<p>בַּנְּדוֹד כִּידוֹד תְּמוּרוֹת / יֶהֱדֹף תָּאְמֵי צְבִיָּה,</p>

<p>וֶאֱדוֹם וּבְנֵי אֲמָתִי / נִהֲגוּ בָנַי בְּשִׁבְיָה.</p>

<p>וַאֲנִי גוֹלָה וְסוּרָה / אֶשְׁכְּנָה דוּמָה עֲנִיָּה</p>

<p>אֶעֱבֹר גֶּשֶׁר זְּמַנִּי / עִם אֲשֶׁר עָבַר וְהָיָה.</p>

<p>נֵר לְרַגְלִי עֵת בְּאָפְלִי / אֶזְכְּרָה לִּי מַעֲשֵׂי יָהּ,</p>

<p>אֶזְכְּרָה נֵס נֹף וְחָנֵס / נִמְחֲצוּ מַכָּה טְרִיָּה –</p>

<p>פּוֹרֲרָה יַם־סוּף יְמִין אֵל, / נִחֲתָה קֶשֶׁת רְמִיָּה,</p>

<p>וַעֲנַן הוֹדוֹ לְרֹאשִׁי שָׁת / כְּמוֹ סֻכָּה בְצִיָּה.</p>

<p>יָד לְיָד יָרְשׁוּ אֲבוֹתַי / דָּת שְׁלוּחָה לִי לְמִחְיָה,</p>

<p>דָּת וְהִיא אַחַת לְאִמָּהּ, / דָּת תְּמִימָה אֵין שְׁנִיָּה.</p>

<p>דּוֹר לְדוֹר יִסְפֹּר כְּבוֹדִי, / לִי בְנֵי שֵׁם וַעֲלִיָּה,</p>

<p>לִי מְלָכִים, לִי נְבִיאִים, / לִי כְהֻנָּה עִם לְוִיָּה.</p>

<p>חֵיל פְּשָׁעַי נִהֲגוּנִי / לַשְּׁבִי עֵירֹם וְעֶרְיָה,</p>

<p>אַךְ בְּבָבֶל מִלְּטַנִי / אוֹהֲבִי מִפִּי לְבִיָּא.</p>

<p>חַסְדֵי שַׁדַּי הֲתָמְנוּ / מֵחֲמֹל עַל שֶׂה דְחוּיָה?</p>

<p>אִם עֲווֹנַי רִחֲקוּנִי, / לוֹ אֲנִי אָמָה קְנוּיָה,</p>

<p>זֵד אֱדוֹם גָּרֵשׁ יְגָרֵשׁ – / וַאֲנִי אֶהְיֶה רְצוּיָה,</p>

<p>אוֹר יְקָר שֶׁמֶשׁ צְדָקָה / אֶעֱטֶה תַּחַת כְּוִיָּה.</p>

<p>קֵץ פְּדוּת יַקְרִיב לְגוֹלַי / לַעֲלוֹת מִבּוֹר נְשִׁיָּה,</p>

<p>צִיר יְצַו לַאְסִיר יְגוֹנִים, / יֶחֱזֶה אוֹתוֹ – וְחָיָה!</p>

<br />
</blockquote>

<blockquote>
<br />

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/34337">https://benyehuda.org/read/34337</a></div></body></html>