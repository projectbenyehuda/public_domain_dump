<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עֲלֹז לֵב אֲסִיר</title>
	<meta name="author" content="שלמה בונפיד"/>
</head>
<body>

<blockquote>
<br />
</blockquote>

<p>בכתב יד רשום עליו: להחכם הר׳ שלמה בונפיד, בעבור הסתיו והגשם חלף והעת עת דודים שלחתי זה השיר לידידי יהוסף ואמר.</p>

<blockquote>
<br />
</blockquote>

<blockquote>
<p>עֲלֹז, לֵב אֲסִיר תִּקְוָה, / אֲשֶׁר לַכְּפוֹר חוֹלֶה,</p>

<p>עֲלֹז, כִּי כְבָר שֶׁמֶשׁ / מְסוֹבֵב בְּרֹאשׁ טָלֶה</p>

<p>וְהָלַךְ לְמַסָּעָיו / לְמַעְלוֹת וְלִרְגָעָיו</p>

<p>וְיִתְגַּל בְּרוּם גַּלְגַּל / לְהַצְהִיל לְבַב גּוֹלֶה,</p>

<p>וְנָטַשׁ פְּאַת דָּרוֹם / וְעָלָה לְרֹאשׁ מָרוֹם</p>

<p>וְנֹכַח לְמַשְׁוֵה יוֹם / יְחַצֵּץ וְיִגָּלֶה.</p>

<p>סְתָו עִם כְּפוֹר בָּרַח / וְכָל עֵץ פְּרִי פָרַח,</p>

<p>וְחֶרֶס בְּחוּג יִזְרַח / וְסַהַר בְּאוֹר מָלֵא.</p>

<p>וְיַחְשֹׁר בְּכֹחַ שׁוֹר / גְּשָׁמִים, וְאָז יָשֹׁר</p>

<p>לְבָנוֹן בְּאֶגְלֵי טַל / וְכַרְמֶל בְּגִיל מָלֵא.</p>

<p>וְלָבְשׁוּ כְתֹנֶת פַּס / תְּכֵלֶת וְחוּר כַּרְפַּס</p>

<p>עֲמָקִים, וְכִתְמֵי פָז / יְרַקְרַק עֲלֵי עָלֶה,</p>

<p>וְעַל צַוְּארֵי יוֹנִים / רְבִידִים וְשַׂהְרוֹנִים</p>

<p>עֲשׂוּיִים בְּיַד עָב טַל / וְעָנָן בְּאֵד יַעְלֶה,</p>

<p>וְהַתּוֹר וְהַזָּמִיר / יְשִׁירוּן בְּרֹאשׁ אָמִיר,</p>

<p>כְּכִנּוֹר וְקוֹל נָעִים / בְּשִׁיר יַעֲשׂוּ פֶלֶא.</p>

<p>וְאַחִים בְּבֵין אָחִים / יְשִׂיחוּן עֲלֵי שִׂיחִים</p>

<p>וְסוֹדָם לְיַעְלוֹת חֵן / לְאַט כָּל יְדִיד גּוֹלֶה.</p>

<p>בְּתוּלוֹת כְּאַיָּלוֹת / בְּתֻפִּים וּבִמְחוֹלוֹת</p>

<p>בְּתוֹךְ גַּן תְּרַקֵּדְנָה / בְּזֶמֶר וְשִׁיר נִפְלֶה</p>

<p>וְעִם פֶּה וְנִיב חָלָק / וְאִישׁוֹן כְּמוֹ בָרָק</p>

<p>תְּשִׂימוּן בְּגַן יָרָק / עֲלָמִים בְּבֵית כֶּלֶא.</p>

<p>אֲזַי נֶחֱלוּ חוֹשְׁקִים / בְּאֵשׁ אַהֲבָה דוֹלְקִים</p>

<p>וְרַעְיוֹת יְקָר דּוֹלְקִים / כְּמוֹ הַזְּאֵב טָלֶה –</p>

<p>אֲבָל כּוֹס מָלֵא יַיִן / בְּיַד כָּל יְפַת עַיִן</p>

<p>לְעוֹרֵר עֲלֵי עַיִן / לְבַב כָּל יְדִיד נֶחְלֶה.</p>

<p>תְּנוּ עֹז, מְתֵי חֵשֶׁק, / תְּנוּ עֹז לְבַת גֶּפֶן</p>

<p>אֲשֶׁר תַּעֲשִׁיר פִּתְאוֹם / לְבַב רָשׁ וְאִישׁ נִקְלֶה</p>

<p>וְחִזְקוּ בְאַהְבַתְכֶם / וְסִבְלוּ עֲבוֹדַתְכֶם –</p>

<p>צְבָא שֵׁם קְחוּ לָכֶם / לְמוֹפֵת וְסוֹד מֻפְלֶא:</p>

<p>עֲגֻלּוֹת וְכַדּוּרִים / יְקָרִים כְּסַפִּירִים</p>

<p>יְרוּצוּן לְהַשִּׂיגוֹ / וְחִשְׁקָם בְּלִי יִכְלֶה,</p>

<p>וְרוּצוּ אֱלֵי עֹפֶר / יְהוֹסֵף כְּלִיל שֶׁפֶר</p>

<p>אֲשֶׁר לוֹ צְפוּן חָכְמָה / וְכָל סוֹד וְכָל נִגְלֶה</p>

<p>וְהִלְכוּ לְפִי עֶרְכּוֹ / אֱלֵי יַעֲלַת חִשְׁקוֹ –</p>

<p>עֲדֵי עַד יְהִי סֻכּוֹ / בְשָׁלֵם וְלֹא יִבְלֶה!</p>

<p>וְאִמְרוּ אֱלֵי דוֹד צַח / בְּרִנָּה וְשִׁיר פָּתַח:</p>

<p>אֲסִיר הַנְּדוֹד פַּתַּח / אֲשֶׁר בַּעֲדוֹ חוֹלֶה.</p>

<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/34332">https://benyehuda.org/read/34332</a></div></body></html>