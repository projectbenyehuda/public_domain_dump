<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מְכוֹרָה</title>
	<meta name="author" content="צבי גובר"/>
</head>
<body>

<blockquote>
<p>דַּלָּה אַתְּ, מְכוֹרָה:</p>

<p>לֹא יִנְווּ בָךְ יַעֲרוֹת־עַד, כִּבְדֵי־צֵל;</p>

<p>הֲרְרֵי־שֶׂגֶב לֹא יְבַתְּקוּ תְּכוֹל־שָׁמַיִךְ בְּרֹאשׁ־שֵׂיבָתָם</p>

<p>הַמָּשְׁלָג; אַף נְהָרוֹת אֵיתָנִים לֹא יַרְווּ צְמָאֵךְ בְּלַהַט שֶׁל</p>

<p>שָׁרָב קֵיצִי, עֵת מֵימֵיהֶם הַסּוֹאֲנִים מִתְגַּלְגְּלִים</p>

<p>בְּאוֹן.</p>

<p>אָכֵן, דַּלָּה אַתְּ, מְכוֹרָה, אֵין בָּךְ מִיִּפְעָה</p>

<p>נִשְׂגֶּבֶת, מֵהוֹד מַרְעִישׁ לֵבָב. וּמַדּוּעַ כֹּה דָבְקָה נַפְשֵׁנוּ</p>

<p>לְאָהֳבֵךְ?&#8230;</p>

<p>אוּלַי בַּאֲשֶׁר רוּחַ־חַמְסִינַיִךְ בְּדָמֵנוּ</p>

<p>תְּלַהֵט, וִירַק־שְׂדוֹתַיִךְ בִּלְבָבֵנוּ יְנוֹבְבוּ אֶת יְבוּלָם?</p>

<p>מֵעֲפָרֵךְ קֹרַצְנוּ, וּמֵאַדְמָתֵךְ שִׂגְשַׂגְנוּ אָנוּ, בָּנַיִךְ;</p>

<p>בְּקַרְקָעֵךְ הֶעֱמַקְנוּ שֹׁרֶשׁ וַנִּינַק לְשַׁד־חַיֵּינוּ</p>

<p>מֵרְגָבֶיהָ. אֵם וָאָב הָיִית אַתְּ לָנוּ, אוֹמֶנֶת וּמוֹרָה! שָׁמַיִךְ</p>

<p>– הֵם וְלֹא אֲחֵרִים, אֲשֶׁר לִמְּדוּנוּ בְּנֵי־חוֹרִין לִהְיוֹת;</p>

<p>צִפֳּרַיִךְ הֵן הוֹרוּנוּ לִהְיוֹת אוֹהֲבֵי־דְרוֹר, וְשִׁמְמוֹתַיִךְ –</p>

<p>לְהָנִיב בִּלְשַׁד־עֲמָלֵנוּ צְחִיחַ־שְׂדוֹתֵיהֶן.</p>

<p>אָנוּ יְבוּלֵךְ, הַמְּכוֹרָה, וְלָךְ שִׁלּוּמִים עַד</p>

<p>תֹּם. אַתְּ לָנוּ כְּקַרְקַע לָאִילָן, כְּקֵן לַצִּפֹּור, וּכְמַיִם</p>

<p>לַשָּׁתִיל בַּשָּׁרָב. לֹא נוּכַל לְהֵעָקֵר מִמֵּךְ וְלַהֲמִּירֵךְ,</p>

<p>אֶלָּא אִם יִקֻצְּצוּ שָׁרָשֵׁינוּ הַיּוֹנְקִים לְשַׁדֵּךְ, וִינֻתַּק</p>

<p>חוּט־טַבּורֵנוּ הַמֻּשְׁרָשׁ בִּבְשָׂרֵךְ.</p>

<p>אֲהַבְנוּךְ, מְכוֹרָה!</p>

<p>רְאִי: בְּמֵיטַב דָּמֵנוּ הַצָּעִיר הִרְוִינוּ עֲפָרֵךְ.</p>

<p>אֶת גְּאוֹן בַּחוּרֵינוּ עַל מִזְבַּח־דְּרוֹרֵךְ קָרְבָּן</p>

<p>הֵבֵאנוּ.</p>

<p>רְצִי־נָא עֲלוּמֵי־קָרְבָּנֵנוּ, אֵם־מְכוֹרָה!</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/54250">https://benyehuda.org/read/54250</a></div></body></html>