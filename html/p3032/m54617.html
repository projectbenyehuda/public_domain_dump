<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עַל הַחַיִּים</title>
	<meta name="author" content="צבי גובר"/>
</head>
<body>

<p>המנון אדיר רוצה אני לכתוב לשמכם, חיים, ואין מלים בפי!
לשם מה נאבקים אנו, בני־האדם, רעבים ואסירי תקווה, הורגים ונהרגים עלי
אדמות? לאושר! שתיים הן הדרכים לחיפוש האושר ולבקשת היופי בחיינו הקצרים.
האחת מתנת הטבע היא: האהבה; והשנייה – יצירת האדם: האמנות. האהבה אמנותו של
האוהב היא והאמנות – פרי אהבתו של האמן. שתיהן צורות־שעבוד הן: האמן עבד
הוא לאמנותו, והאוהב – לאהבתו, ובכל זאת הרי הם מאושרים שניהם
בעבודתם.</p>

<p>ים־החיים. אמנם כן הוא! וכי אין החיים ים אדיר, המטלטלנו
וסוחפנו לאשר יחפוץ?!&#8230; מתוך צחוק בלבד הריהו מקומם הררי־מים עצומים ברוח
פיו ומטריף משברים משתוללים. כוח! כוח־ענקים, כוח בראשית אדיר וחסר־רחמים,
המעמידנו כגמדים נגדו! לסעור ולנפץ, לטחון צוקים לחול, ולבלוע ספינות על
נוסעיהן בתהומו הרעבה, אשר לא תדע שבעה.</p>

<p>וכי אין ים־החיים אכזרי ונטול־צדק? חותרים אנו בשטפו העז
ונאבקים בזרמו הסוחף עד נשימתנו האחרונה. יש שאנו נלחמים איש באחיו,
ומשתדלים בכל מאמצי כוחנו לדחוף איש את רעהו בערפו – תהומה, אל
לוע־המעמקים; ויש שאנו נכנעים, עייפים, נואשים וחסרי־כוח, – ונסחפים עם
הזרם, לאשר ישאנו&#8230;</p>

<p>אך אם כך ואם כך – אל סוף אחד אנו מושלכים, ללא כל הבחנה,
בזרוע־המשברים – אל פי המצולה הרותחת, ושוקעים בתהומות. ואילו מעָל, נמשך
עוד הקרב ומתלקח, והים אינו רוגע לעולם. ענק הוא ים זה – מי, איפוא, ימנה
מספר הגורלות, אשר הופקדו ויופקדו עוד בידו? מי ימנה מידת תהפוכותיו –
וגבולותיו בנצח הם?!</p>

<p>ובכל זאת אנו נאבקים, שכן המאבק משפט־החיים הוא, צו הבריאה לכל חי עלי אדמות.</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/54617">https://benyehuda.org/read/54617</a></div></body></html>