<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עַל הָאֹשֶׁר</title>
	<meta name="author" content="צבי גובר"/>
</head>
<body>

<p>בני־אדם אינם מאושרים, ולא באשר הם מחוסרי כל טוב, אלא
מפני שלב טוב הם חסרים לרוב. כיצד יוכל אדם להיות מאושר? – האושר תלוי באדם
עצמו, ולא מחוצה לו. רוב האנשים אוכלים עצמם מקנאה ושנאה, כלים
בתאוות־שלטון ובצמאון־כבוד, וחושבים, כי כן יגיעו לפסגת האושר. ולמעשה,
בדרך זו בורחים הם ממנו. השמש מזהרת ומחממת ביום־אביב – שמַח עליה! הפרחים
מרהיבים עין בשלל־צבעיהם והצפרים מרננות במרחבי־התכול – שמח ונמצאת מאושר.
בכל תוכל למצוא סיבה לשמחה ולאושר, כמו לעצבות וליגון, אותה רוח יכולה
להשתמע כבכי־ילד וכנגֻן־כינורות.</p>

<p>השמחה הלא שקולה כנגד המעשים הטובים כולם. טוב חוטא עליז
מצדיק מוכה־יגון. אדם אחד שמח מביא שמחה לעם רב. איש עגום על פניך כי יעבור
– טפח על שכמו בפנים צוהלים: &#8220;נו, אחא, טוב לחיות!&#8221; והרגיש הלה פתאום, כי
אמנם הוטב לו; בחורה עוברת ברחוב – ולוּ אף כעורה – חייך אליה בחיבה, ותהא
זו בטוחה, כי נחמדה היא ומלבבת, ואף אתה כן בעיניה; פגשת בילד קטן –
והניפהו באויר, והריהו אוהבך ולבבו מלא אושר – ואף אתה כמוהו!</p>

<p>אין אדם יכול להיות מאושר באהבו לעצמו בלבד. צריך הוא לשם
כך לאהוב אחרים ולהיות אהוּב עליהם, לתת אושר לזולתו, וממילא –
לעצמו.</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/54618">https://benyehuda.org/read/54618</a></div></body></html>