<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עַל קִבְרְךָ, אָחִי, אֶפְרַיִם</title>
	<meta name="author" content="צבי גובר"/>
</head>
<body>

<blockquote>
<p>אָחִי הַטּוֹב, טֶרֶם אַאֲמִין, כִּי אַתָּה, אֲשֶׁר</p>

<p>לְאוֹר־נְתִיבְךָ צָעַדְתִּי תָמִיד, אֵינְךָ! הֵן טוֹב הָיִיתָ וְאַמִּיץ</p>

<p>מִמֶּנִּי, וּמַדּוּעַ זֶה לֹא נָפַלְתִּי אָנִי?!&#8230; חוֹנֵק אֲנִי אֶת</p>

<p>שַׁאֲגַת־כְּאֵבִי בְּחֵרוּק־שִׁנַּיִם, וּבוֹלֵם אֶת דִּמְעוֹתַי</p>

<p>בְּאֶגְרוֹפִים קְפוּצִים.</p>

<p>אַבָּא! עוֹדֶנִּי רוֹאֲךָ מְבַקֵּשׁ: &quot;אָנָּא,</p>

<p>הַשְׁאִירוּ מְקוֹמוֹת־קְבוּרָה מִשְּׁנֵי עֲבָרָיו – לְאִמָּא וְלִי&#8230;</p>

<p>אַךְ זֹאת&#8230; טוֹב יִהְיֶה לִשְׁכַּב כַּךְ עַל יָדוֹ תָּמִיד,</p>

<p>תָּמִיד&quot;&#8230;</p>

<p>אִמָּא, אַל תִּבְכִּי! עוֹד חַי הוּא יַקִּירֵנוּ! חַי</p>

<p>הוּא בְּחֶדְוַת־הַנְּעוּרִים שֶׁל רֵעָיו וַחֲבֵרוֹתָיו בַּמְּכוֹרָה</p>

<p>שֶׁלָּנוּ; חַי הוּא בְּעֵינֵי־יְלָדִים בְּהִירוֹת, נִבְטֵי אֶרֶץ זוֹ</p>

<p>אֲשֶׁר רָוְתָה מִדָּמוֹ; חַי הוּא בְּפִרְחֵי־אָבִיב צוֹהֲלִים</p>

<p>וּבְלִבְלוּבָם הַיָּרֹק שֶׁל שְׂדוֹתֵינוּ; חַי הוּא וְנוֹשֵׁם בְּכָל</p>

<p>אֲשֶׁר פּוֹעֵם וּמְשַׂגְשֵׂג מִתַּחַת הַשָּׁמַיִם הַלָּלוּ!&#8230;</p>

<p>היוּכַל כַּדּוּר־עוֹפֶרֶת לְהָמִית אֹמֶץ־לֵב</p>

<p>וְטֹהַר־נְשָׁמָה, חִיּוּךְ מֵהָתֵל וְשׁוֹפֵעַ בְּדִיחוֹת, כִּסּוּפִים,</p>

<p>תִּקְווֹת וְאַהֲבָה שֶׁל לֵב בֶּן־עֶשְׂרִים? לֹא! אֵין הַנְּשָׁמָה</p>

<p>מֵתָה! מִי יוֹדֵעַ – אוּלַי פּוֹרַחַת הִיא כְּפַרְפַּר־קַיִץ אוֹ</p>

<p>כִדְבוֹרָה צְמֵאַת־צוּף? וְאוּלַי אִמָּא־אֲדָמָה הִיא הַיּוֹנֶקֶת אֶת</p>

<p>נִשְׁמַת הַגּוּף הַשָּׁב אֱלֵי חֵיקָהּ, וּמְשַׁלַּחְתָּהּ</p>

<p>בְּנִימֵי־עֵשֶׂב וּבְשָׁרְשֵׁי־אִילָן. וְזוֹ אֲשֶׁר נִבְּטָה פַּעַם</p>

<p>מִתְּהוֹמוֹת־עֵינַיִם נוֹצְצוֹת מִצְטַחֶקֶת מִגְּבִיעֵי־פְרָחִים</p>

<p>עַתָּה&#8230;</p>

<p>אִמָּא, אַל תִּבְכִּי! אִם נָפַל, הֲרֵי אֲנִי</p>

<p>נוֹתַרְתִּי לָךְ, לַעֲמֹס אֶת מַשָּׂאוֹ עֲלֵי כְתֵפַי כַּאֲשֶׁר אוּכָל.</p>

<p>וְאִם אֶפֹּל אַף אֲנִי בַּמַּעֲרָכָה – הִנֵּה בָנִים רַבִּים לָךְ עוֹד!</p>

<p>דְּעִי, אִמָּא: כָּל עֶלֶם הַיּוֹצֵא עִם לַיְלָה לַמִּשְׁמָר</p>

<p>לְמַּחֲשַׁכִּים צוֹפְנֵי אֵימִים; כָּל צָעִיר שֶׁבְּגוּפוֹ חוֹסֵם אֶת</p>

<p>הַפְּרָצֹות בַּחוֹמָה שֶׁפָּרַץ הָאוֹיֵב; כָּל בָּחוּר הַנּוֹסֵעַ</p>

<p>בְּחַתְחַתֵּי נָתִיב קַטְלָנִי; וְכָל הַלּוֹחֵם בַּמַּעֲרָכָה מוּל</p>

<p>לֹעַ־סַכָּנוֹת־וּמָוֶת בְּשִׁיר־נְעוּרִים צוֹהֵל וּמָלֵא אֱמוּנָה –</p>

<p>בְּנֵךְ הוּא, אִמָּא!&#8230;</p>

<p>אָחִי, נִשְׂבָּע אֲנִי לְךָ: לִבִּי נֵר־נִשְׁמָתְךָ</p>

<p>יִהְיֶה, וְזִכְרְךָ תּוֹכִי אֶצְפֹּן כְּנֶכֶס יָקָר מִכֹּל! בַּדֶּרֶךְ</p>

<p>בָּהּ מָצָאתָ אֶת מוֹתְךָ אֵלֵךְ, וְלוּ בְּיִסּוּרִים, וְלוּ בִּכְאֵב,</p>

<p>וְלוּ אַף בִּידִיעָה בְּרוּרָה, כִּי דַּרְכִּי הָאַחֲרוֹנָה</p>

<p>הִיא!&#8230;</p>

<p>בִּקְדֻשַּׁת הַכְּאֵב וּבִקְדֻשַּׁת אַהֲבָתִי אוֹתְךָ</p>

<p>נִשְׁבַּעְתִּי לְךָ; בִּקְדֻשַּׁת כָּל אֲשֶׁר לְמַעֲנוֹ כְּדַאִי</p>

<p>לִחְיוֹת, בִּקְדֻשַּׁת כָּל אֲשֶׁר לְמַעֲנוֹ כְּדַאי לָמוּת!&#8230;</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/54252">https://benyehuda.org/read/54252</a></div></body></html>