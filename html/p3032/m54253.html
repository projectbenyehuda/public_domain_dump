<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>דְּרוֹר</title>
	<meta name="author" content="צבי גובר"/>
</head>
<body>

<blockquote>
<p>אַחַי, קָרְבַּן עַמִּים וְכֶבֶשׁ מִזְבְּחָם,</p>

<p>מִתְבּוֹסְסִים בִּשְׁכוֹל וּבְדִמְכֶם הֶחָם, –</p>

<p>הַיְשִׁירוּ גֵּו מֻצְלָף, הָרִימוּ רֹאשׁ מוּרָד,</p>

<p>שְׁמֵי נְחוּשָׁה הַחֲרִידוּ בִּתְרוּעַת &#8220;הֵידָד!&#8221;</p>

<br />
</blockquote>

<blockquote>
<p>בְּנֵי עַם פָּזוּר וָנָד, &#8220;חֶלְאַת יוֹשְׁבֵי תֵבֵל&#8221;,</p>

<p>טֶרֶף כָּל נָבָל, רְדוּפֵי אָדָם וָאֵל, –</p>

<p>הַאֲמִינוּ בַמָּחָר, כִּי לָנוּ הוּא יוֹם־אוֹר!</p>

<p>בְּרַעַם הַסּוֹעָה הָנִיפוּ נֵס־הַדְּרוֹר!</p>

<p>אַךְ אַל שַׁלְוַת־אִוֶּלֶת וּבִטְחַת־כָּזָב,</p>

<p>הַלַּיְלָה עוֹד אָרֹךְ, עוֹד אַכְזָרִי הַקְּרָב!&#8230;</p>

<br />
</blockquote>

<blockquote>
<p>מִבֶּטֶן אֲדָמָה שְׂבֵעַת בְּשַׂר־עוֹלָלִים,</p>

<p>לְשַׁד־תִּינוֹקוֹת יוֹנֶקֶת וְדֶשֶׁן־חֲלָלִים;</p>

<p>מֵאֵפֶר כִּבְשָׁנִים – שָׁם בְּמַכְאוֹב אֵין־קֵץ,</p>

<p>לִשְׁמוֹ יָחִיל שְׁאוֹל וְאֶבֶן תִּתְפַּלֵּץ,</p>

<p>הָיוּ רִבְבוֹתֵינוּ לְעָפָר וָאֵפֶר;</p>

<p>מִבּוֹרוֹת־חַיִּים, מִמַּחֲשַׁכֵּי־הַקֶּבֶר,</p>

<p>שָׁם עוֹד נִשְׁמָע חִרְחוּר שֶׁל מַחֲנָק אָיֹם,</p>

<p>הֵד זַעֲקוֹת־אֵימִים עוֹלֶה מִמְּעֵי הַתְּהוֹם;</p>

<p>מִפִּי &#8220;סַבּוֹן־אָדָם&#8221; עָשׂוּי בְּשַׂר יַלְדֵי־אֵם</p>

<p>לִרְחֹץ כִּתְמֵי־הַדָּם מִיַּד מְרַצְּחֵיהֶם;</p>

<p>מִכִּלְיוֹת־קְבָרִים, מִיַּרְכְּתֵי כָל בּוֹר,</p>

<p>שְׁלָדִים דּוֹלְקִים בַּסִּיד יְרַנְּנוּ שָׁם: <strong>דְּרוֹר</strong>!</p>

<br />
</blockquote>

<blockquote>
<p>אַף לָנוּ מְכוֹרָה יֵשׁ בִּמְלֹא הָעוֹלָם,</p>

<p>מִפְלָט לְגֵו רָצוּץ, מִקְלָט וּבַיִת חָם.</p>

<br />
</blockquote>

<blockquote>
<p>קְטַנָּה – אַךְ לָנוּ הִיא! בִּלְּתָּהּ אֵין כָּל מָקוֹם</p>

<p>לִלְאֹם שָׁסוּי, נִרְדָּף מִתַּחַת שְׁמֵי־מָרוֹם!</p>

<p>הֵילִילוּ, סוּפוֹת־פֶּרֶא וּסַעֲרוֹת־מָגוֹר,</p>

<p>לֹא נֵרָתַע אָחוֹר! הִמְנוֹן בְּפִינוּ: <strong>דְּרוֹר</strong>!</p>

<p>מִי תְיָרְאוּ בְּמָוֶת? בֵּן שָׁחֲטוּ הָאָב?</p>

<p>בַּת לְאֵם טְבוּחָה? אֲבִי עוֹלָל נִשְׂרָף?</p>

<p>אַחִים, אַמְּצוּ הַבֶּרֶךְ, הִכּוֹנוּ־נָא לַקְּרָב!</p>

<p>הֵן כָּל מַתָּת תִּמְעַט, וְכָל קָרְבָּן לֹא רַב!</p>

<p>לֹא יֵחַת לִבֵּנוּ מִשַּׁלֵּם בְּדָם,</p>

<p>מַה נִּירָא בִּנְפֹל נוֹפְלֵינוּ מְלֹא־עוֹלָם?!</p>

<br />
</blockquote>

<blockquote>
<p>הוֹ, בְּנֵי־דְרוֹר, הַיְשִׁירוּ גֵו, הִרְעִימוּ שִׁיר־מִזְמוֹר!</p>

<p>אַשְׁרֵי דוֹרְכֶם, זָכָה מִבֵּין שִׁשִּׁים הַדּוֹר!</p>

<p>בְּנֵי־חוֹרִין עַל אַדְמָתֵךְ, אֶרֶץ־מְכוֹרָה,</p>

<p>אֵיתָנִים כְּצוּר־עֱזוּז, בְּנֵי־חֹפֶשׁ כַּסְּעָרָה!</p>

<p>לְלִבֵּךְ אַמְּצִינוּ, אִמָּא! טוֹב הוּא, חַם, גְּדוּשׁ־הוֹד!</p>

<p>לָךְ נִשְׁבָּעִים אֲנַחְנוּ: נֶצַח לֹא נִבְגֹּד!</p>

<p>הַאֲזִינוּ: הַר אֶל הָר – גַּיְא אֶל גַּיְא יֹאמַר,</p>

<p>אֶשֶׁד אֱלֵי אֵשֶׁד – יָם לְיָם יִסְעַר,</p>

<p>תְּהוֹם אֶל תְּהוֹם תִּזְעַק, צוּק אֶל צוּק יִרְעַם:</p>

<p>בְּנֵי־חוֹרִין אַתֶּם פֹּה, בְּנֵי חוֹרִין פֹּה, עָם!</p>

<br />
</blockquote>

<p>השיר האחרון: נכתב עם צאתו לפלמ&quot;ח.</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/54253">https://benyehuda.org/read/54253</a></div></body></html>