<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶבְכֶּה וַאֲקוֹנֵן וּדְמָעוֹת מֵעֵינַי נוֹזְלִים</title>
	<meta name="author" content="יחיה צארום"/>
</head>
<body>

<p>*</p>

<blockquote>
<br />
</blockquote>

<p>קינה על מאורעות תרי״א</p>

<p>חתימה: א״ב, קומה, יחיה צארם, חזק יהוה</p>

<blockquote>
<br />
</blockquote>

<blockquote>
<p>אֶבְכֶּה וַאֲקוֹנֵן וּדְמָעוֹת מֵעֵינַי נוֹזְלִים</p>

<p>בְּנֵי צִיּוֹן הַיְּקָרִים בָּאוּ עֲלֵיהֶם שׁוֹלְלִים</p>

<p>גֹּרְשׁוּ מִבָּתֵיהֶם וְעַל זֹאת מִתְאַבְּלִים</p>

<p>דְּגוּלֵי מַעְלָה אֶרְאֶלִּים וְחַשְׁמַלִּים.</p>

<br />
</blockquote>

<blockquote>
<p>הוֹ הוֹ נִקְרָא בְיוֹם הַשִּׁשִּׁי בְּכָל חוּצוֹת עִירֵנוּ</p>

<p>וְקוֹל צְעָקָה נִשְׁמַע בִּרְחוֹבוֹת בֵּיתֵנוּ</p>
</blockquote>

<blockquote>
<p>זָעַקְנוּ בְקוֹל תַּחֲנוּן אֶל ה׳ אֱלֹהֵינוּ:</p>
</blockquote>

<blockquote>
<p>חֲמוֹל עָלֵינוּ וְאָזְנֶיךָ אַל תַּעְלִים.</p>

<br />
</blockquote>

<blockquote>
<p>טֹרְפָה תְּפִלָּתֵנוּ וְשַׁעֲרֵי תְּפִלָּה נִנְעֲלוּ</p>

<p>יָשִׁישׁ בְּחָכְמָה וְזָקֵן בְּשָׁנִים עֲלֵיהֶם לֹא חָמְלוּ</p>

<p>כִּי עֲוֹנוֹתֵינוּ וּפְשָׁעֵינוּ עַד לַשָּׁמַיִם גָּדְלוּ</p>

<p>לְשֹׁד בֵּית הַתְּפִלָּה רַגְלֵי אוֹיֵב הָיוּ קַלִּים.</p>

<br />
</blockquote>

<blockquote>
<p>מִמָּרוֹם שָׁלַח אֵשׁ בְּעַצְמוֹת עַמּוֹ בְּחִירוֹ</p>

<p>נִשְּׂקָה בְיַעֲקֹב וְקִינָה חֵלֶף שִׁיר״וֹ</p>

<p>שַׂק וָאֵפֶר יֻצַּע לְכָל אֶחָד תְּמוּרַת צְנִיף פְּאֵרוֹ</p>

<p>עוֹלָלִים שָׁאֲלוּ לֶחֶם, וְאִישׁ לְאָחִיו וְגֵרוֹ</p>

<p>פַּת לֶחֶם וּמַיִם לֹא יֵשׁ כִּי הָיִינוּ דַלִּים.</p>

<br />
</blockquote>

<blockquote>
<p>צַדִּיק הוּא ה׳ כִּי פִיהוּ מָרִינוּ</p>

<p>קוֹל חָתָן וְקוֹל כַּלָּה נִשְׁבַּת בְּיוֹם זֶה בַעֲוֹנֵינוּ</p>

<p>רְדָפוּנוּ אוֹיְבֵינוּ וְקָרְעוּ סִפְרֵי תּוֹרָתֵנוּ</p>

<p>שַׁעֲרֵי הַהֵיכָלוֹת בָּקְעוּ בְּכַשִּׁילֵי בַּרְזִלִּים.</p>

<br />
</blockquote>

<blockquote>
<p>תּוֹרָה חֲמוּדָה וּצְנוּעָה כְּבֻדָּה בַת מֶלֶךְ</p>

<p>שָׁלְחוּ צָרִים יְדֵיהֶם בָּהּ סָחוֹב וְהַשְׁלֵךְ</p>

<p>וְהִיא מְקוֹנֶנֶת בְּקוֹל מַר וְאוֹמֶרֶת: אָנָה אֵלֵךְ?</p>

<p>כִּי הִפְשִׁיטוּהָ עֲרֻמָּה וּבָהּ הָיוּ מְזַלְזְלִים.</p>

<br />
</blockquote>

<blockquote>
<p>תּוֹרָה תְמִימָה וּנְעִימָה, אֵיךְ הִיא גוֹלָה וְסוּרָה</p>

<p>בְּיַד זָרִים אַכְזָרִים עוֹשֵׂי רָע וַעֲבֵירָה</p>

<p>לְמִרְמַס רַגְלַיִם וְנַעֲלַיִם לְהַכְעִיס וּלְהוֹסִיף מָרָה</p>

<p>עַל זֹאת תֶּאֱבַל הָאָרֶץ וּמִסְפֵּד חֵלֶף נְבָלִים.</p>

<br />
</blockquote>

<blockquote>
<p>תּוֹרָה טְהוֹרָה וּקְדוֹשָׁה נִקְרֵאת שַׁעֲשׁוּעִים</p>

<p>אֵיךְ הָיְתָה לְחֶרְפָּה בְּיַד צָרִים וְרָעִים</p>

<p>עַל זֹאת כָּל אִישׁ יִבְכֶּה וְיִקְרַע לִבּוֹ לִקְרָעִים</p>

<p>כִּי נִשְׁבָּה אֲרוֹן ה׳ וּבְנֵי אֵל גּוֹלִים.</p>

<br />
</blockquote>

<blockquote>
<p>תּוֹרָה יְקָרָה מִפְּנִינִים לֹא יִשְׁווּ כָל חֲפָצִים לִכְבוֹדֵךְ</p>

<p>חַלִּי נָא פְנֵי הָאֵל יִרְאֶה בְעָנְיֵךְ וּמְרוּדֵךְ</p>

<p>וְיֹאמַר דַּי קִינָה לְצָרוֹתֵינוּ וְיַרְאֵנוּ הֲדָרֵךְ וְהוֹדֵךְ</p>

<p>וְיִשְׁבֹּר מַטֵּה רְשָׁעִים וְגַם שֵׁבֶט מוֹשְׁלִים.</p>

<br />
</blockquote>

<blockquote>
<p>תָּמְהוּ מָתְנֵינוּ וְכָשְׁלוּ דְּרָכֵינוּ</p>

<p>מֵאֵין כְּסוּת בַּקָּרָה כָּחַשׁ בְּשָׂרֵנוּ</p>

<p>לְחֶרְפָּה וּלְקֶלֶס הָיִינוּ וְחָשְׁכוּ עֵינֵינוּ</p>

<p>וּלְרַחֲמֵי שָׁמַיִם הִנְנוּ מְיַחֲלִים.</p>

<br />
</blockquote>

<blockquote>
<p>קוּמָה ה׳ עֶזְרָתָה לָּנוּ וּלְמַעַן חַסְדְּךָ פְּדֵנוּ</p>

<p>וְרַחֵם עַל מִקְדָּשְׁךָ וִירוּשָׁלַיִם בֵּית תִּפְאַרְתֵּנוּ</p>

<p>מֵעֵינֶיךָ לֹא נֶעְלָם כָּל הַבָּא עָלֵינוּ</p>

<p>הֵעָתֵר לָנוּ וְתָקִים מֵעָפָר דַּלִּים.</p>

<br />
</blockquote>

<blockquote>
<p>יְהִי נָא חַסְדְּךָ לְנַחֲמֵנוּ כְּאִמְרָתְךָ לָנוּ</p>

<p>חוֹזֶה נֶאֱמַן בֵּיתְךָ מֹשֶׁה נְבִיאֵנוּ</p>

<p>יִחַלְתָּנוּ עַל יָדוֹ שֶׁלֹּא תַעֲשֶׂה כָלָה אוֹתָנוּ</p>

<p>הָחִישׁ יְשׁוּעָתְךָ לָנוּ כִּי אַתָּה סוֹמֵךְ נוֹפְלִים.</p>

<br />
</blockquote>

<blockquote>
<p>צוֹפֶה אַתָּה כִי עֲנִיּים אֲנַחְנוּ</p>

<p>אֵין לָנוּ עַל מִי לְהַשְׁלִיךְ יְהָבֵנוּ</p>

<p>רְאֵה בְעָנְיֵנוּ וְרִיבָה רִיבֵנוּ</p>

<p>מִמָּרוֹם תָּחִישׁ יְשׁוּעָה לְעָם נִקְרָאִים בְּנֵי אֵלִים.</p>

<br />
</blockquote>

<blockquote>
<p>חַי חַי הוּא יוֹדֶךָ כָּמוֹנוּ זֶרַע אֵיתָנִים</p>

<p>זֵכֶר רַב טוּבְךָ יַבִּיעוּ וְיוֹדִיעוּ אָבוֹת לְבָנִים</p>

<p>קְרָא שְׁנַת רָצוֹן וּגְאֻלָּה לְגֶזַע אֱמוּנִים</p>

<p>יְמִינְךָ הוֹשִׁיעָה וּבְרִית הָאֵיתָנִים.</p>

<br />
</blockquote>

<blockquote>
<p>מִמַּעֲמָקִים תִּדְלֵנוּ וְלֹא נוֹסִיף לִהְיוֹת כּוֹשְׁלִים</p>

<p>וִיהַלְלוּךָ דְּגוּלֵי מַעְלָה אֶרְאֶלִּים וְחַשְׁמַלִּים.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/38177">https://benyehuda.org/read/38177</a></div></body></html>