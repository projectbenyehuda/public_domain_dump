<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הקדמה ל&quot;מרי נשי חלחוליתא&quot;</title>
	<meta name="author" content="אלמוני/ת"/>
</head>
<body>

<p>מנחם קפליוק עלה לארץ כחבר תנועת &#8220;החלוץ&#8221; ברוסיה עם העליה
החלוצית הגדולה בתחילת שנות ה־20. בראשית־דרכו נפגש עם ערביי הארץ ועל־ידי
קשר מתמיד איתם קנה לעצמו בקיאות באורח־חייהם בעיר, בכפר ובמאהלי הנוודים –
הבדווים. השתלם באוניברסיטת ירושלים במדעי־הלשון, ספרות ערב ובמחשבת
האיסלאם. בשמשו כאחראי, משנות ה־30 ואילך, במדור המזרח־התיכון ב&#8220;דבר&#8221;, שהה
מפעם לפעם בארצות השכנות.</p>

<p>רשימות וסיפורים על נושאים ערביים שהחל לפרסם באמצע שנות
ה־30 במוספים ספרותיים של היומונים (בעיקר ב&#8220;דבר&#8221;) ובשבועון &#8220;מאזנים&#8221;
(בעריכת א. ברש וי. פיכמן) זכו בשעתם לפופולאריות רבה ורבים מהם תורגמו
לשפות שונות. מאוחר יותר פירסם סיפורים על נושאים שונים בבמות הספרותיות,
בכללן &#8220;אורלוגין&#8221; בעריכת אברהם שלונסקי; אך רוב נושאי סיפוריו הם על חיי
הערבים ומיעוטים אתניים ודתיים (בהאים־פרסים, שומרונים ועוד) ומהם על רקע
הסכסוך היהודי־ערבי, כפי שהוא משתקף בחיי הפרט. פירסם קובץ סיפורים &#8220;סיפורו
של ג&#8217;משיד&#8221; (ספרית פועלים 1974). כן פירסם סיפורים בשבועונים לילדים ולנוער
וכן תירגם בהם מערבית ומפרסית.</p>

<p>כחלוץ התרגומים מהפרוזה הערבית החדשה מראשית שנות ה־30,
תירגם מיצירותיהם של מספרים ערביים ממצרים ולבנון, שני המרכזים הספרותיים
בארצות־ערב, בכללם משל טהא חוסיין (1889–1973), תופיק אלחכים ונאגיב מחפוז
(&#8220;הגנב והכלבים&#8221; – &#8220;ספרית פועלים&#8221;, 1970). פירסם בירחון &#8220;מאזנים&#8221; ובמאספים
הספרותיים של אגודת־הסופרים מאמרי־סיכום על הספרות הערבית החדשה
ומונוגרפיות על אישים מרכזיים בספרות הערבית הקלאסית.</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50512">https://benyehuda.org/read/50512</a></div></body></html>