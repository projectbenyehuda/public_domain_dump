<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מקוה ישראל: תולדות הנסיון הראשון לחקלאות יהודית בארץ-ישראל</title>
	<meta name="author" content="שלמה הלל'ס"/>
</head>
<body>

<p>לְזֵכֶר נִשְׁמַת אֲחוֹתִי הַצְּעִירָה הַיְקָרָה
<strong>בְּרַיְנָה הִלֵּלְ&#8217;ס־גּוֹלְד</strong>
שֶׁמֵּתָה בִּבְרוּקְלִין בַּשְּׁלִישִׁי לְחֹדֶשׁ אִיָּר, תרפ&quot;ז</p>

<blockquote>
<br />
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBejUwQWc9PSIsImV4cCI6bnVsbCwicHVyIjoiYmxvYl9pZCJ9fQ==--ec7902138c370d19c46f9647a0f600a9511d70e7/1.jpg" alt="1.jpg" />
<figcaption>1.jpg</figcaption>
</figure>

<blockquote>
<br />
</blockquote>

<h2 id="גְּבוּלוֹתמִקְוֵה־יִשְׂרָאֵלוְטִיבאַדְמָתָהּאֵלהַמַּפָּה">גְּבוּלוֹת מִקְוֵה־יִשְׂרָאֵל וְטִיב אַדְמָתָהּ (אֵל הַמַּפָּה)</h2>

<blockquote>
<p>מָקוֹם &#8220;מִקְוֵה־יִשְׂרָאֵל&#8221; – כְּאַרְבָּעָה
קִילוֹמֶטְרִים מֵעִיר יָפוֹ הָעֲתִּיקָה. בִּשְׂדוֹת הַחַוָּה אֲשֶׁר
מִצָּפוֹן עוֹבֶרֶת דֶּרֶךְ הַמֶּלֶךְ, הוּא הַכְּבִישׁ
יָפוֹ־יְרוּשָׁלָיִם. וְהָלַאָה מִמֶּנּוּ פַּסֵּי־הָרַכֶּבֶת
הַמְחַבְּרִים אֶת תֵּל־אָבִיב עִם יְרוּשָׁלָיִם. מִנֶּגֶב גּוֹבֶלֶת אֶת
הַחַוָּה הַדֶּרֶךְ הָעוֹלָה עַזָּתָה, וּפָגְעָה מִקֶּדֶם בְּאַדְמַת
הַכְּפָר יָזוּר. גְּבוּלָהּ מִצָּפוֹן נוֹגֵעַ בְּאַדְמַת הַכְּפָר
הָעַרְבִי סֶלֶמָה, מִמַּעֲרָבָהּ – פַּרְדְּסֵי יָפוֹ וְאַדְמַת
הַשְּׁכֻנָּה הָעִבְרִית הַחֲדָשָׁה &#8220;נַחֲלַת שִׁמְשׁוֹן&#8221;, שֶׁנּוֹסְדָה
שָׁם לִפְנֵי שְׁתַּיִם־שָׁלשׁ שָׁנִים.</p>

<p>הַשֶּׁטַח שֶׁל מִקְוֵה־יִשְׂרָאֵל הוּא אַלְפַּיִם
וְשֵׁשׁ מֵאוֹת דּוּנָם. הָאֲדָמָה הִיא מְגֻוֶּנֶת. חֵלֶק גָּדוֹל
מִמֶּנָּה, זֶה שֶׁבַּשְׁפֵלָה צָפוֹנָה עַד פַּסֵּי־הָרַכֶּבֶת וָהָלְאָה
מֵהֶם, מְסֻמָּן מִמִּזְרָח וּמִמַּעֲרָב בִּשְׁתֵּי שׁוּרוֹת
אֵקָלִפְּטוּסִים. חֵלֶק זֶה &#8220;אֲדָמָה כְּבֵדָה&#8221; הוּא: עֲפַר הָאֲדָמָה
הַזֹּאת עֵין חוּם־כֵּהֶה לוֹ וְעָמֹק הוּא וְכֹחַ קִבּוּלוֹ לְמַיִם רַב
הוּא, אֶלָּא שֶׁהַמַּיִם אֵינָם מְחַלְחֲלִים אֶל תּוֹךְ תּוֹכוֹ, וְעַל
כֵּן בַּשָׁנִים הַגְּשׁוּמוֹת נִקְוִים הַמַּיִם וּמִתְעַכְּבִים עָלֶיהָ
בִּמְקוֹמוֹת שׁוֹנִים. לְבִצְעֵי הַמַּיִם הָאֵלֶּה תְּרוּפָה בְּדוּקָה
הַקָּזָה (דְרֵינַז). בַּקַּיִץ, בִּשְׁעַת הַגָּרִיד, פְּנֵי הָאֲדָמָה
מִתְבַּקְעִים סְדָקִים סְדָקִים. וְזוֹהִי אַדְמַת חִטָּה טִפּוּסִית,
כְּמוֹ כָּל הָאֲדָמוֹת הַכְּבֵדוֹת שֶׁבִּיהוּדָה, שֶׁאֵינָן עֲשִׁירֹת
בָּחֳמָרִים אוֹרְגָנִיִּים, וְגַם הֶחֳמָרִים הַמִּינֵרָלִיִּים, כְּגוֹן
הַחַנְקָן וְהַזַּרְחָן, אֵינָם בְּקִרְבָּם בְּמִדָּה מַסְפִּקָה. אַךְ
חֶסְרוֹן זֶה נִתָּן לְהִמָּנוֹת עַל יְדֵי זִבּוּל. נֶהֱנֵית הָאֲדָמָה
מִזֶּבֶל הַבְּהֵמוֹת. וּכְשֶׁמְּזַבְּלִים אוֹתָהּ גַּם בִּזְבָלִים
חִימִיִּים הַמְּכִילִים בְּקִרְבָּם אֶת הַזָּרְחָן וְאֶת הַחַנְקָן –
מַגְדִּילִים בָּזֶה אֶת פִּרְיוֹנָהּ בְּמִדָּה מְרֻבָּה.</p>

<p>הַשֶּׁטַח אֲשֶׁר בַּחַוָּה, מֵהַגָּדֵר וְלִפְנִים לַצַד
נֵגֶב, הוֹלֵךְ וּמִתְרוֹמֵם מֵאַחַד־עָשָׂר עַד שִׁבְעָה־עָשָׂר מֵטֵר
מֵעַל פְּנֵי הַיָּם. בּפְאַת דְּרוֹמִית־מִזְרָחִית נִמְצָאוֹת בָּה
רָמוֹת בְּגֹבַהּ שֶׁל שְׁלשִׁים וּשְׁנַיִם עַד שְׁלשִׁים וַחֲמִשָּׁה
מֶטֶר. אֲדָמָה הִיא &#8220;קַלָּה&#8221;, חוֹל־חֵמָר, הָרָזָה וַעֲנִיָּה מִכְּדֵי
הֲזָנַת הַחִטָּה: אוּלָם תַּחַת זֶה, אִם מַכְשִׁירִים אֶת הַקַּרְקַע
וּמְזַבְּלִים אוֹתָהּ בַּזְבָלִים הַנִזְכָּרִים לְמַעְלָה, מַצְלִיחָה
הִיא מְאֹד בִּירָקוֹת. טוֹבָה הִיא זוֹ גַם לִשְׂעוֹרָה וְלַחֲצִירִים
שׁוֹנִים (בַּקִּיָּה, תִּלְתָּן, אַסְפֶּסֶת וכו') וּבְעִקָּר לִנְטִיעוֹת
– תַּפּוּחֵי־זָהָב, שְׁקֵדִים, גְּפָנִים וְעוֹד. אֲדָמוֹת קַלּוֹת
כָּאֵלֶּה נִמְצָאוֹת בְּאֵזוֹר הַנְּטִיעוֹת אֲשֶׁר בִּיהוּדָה, כְּמוֹ
רְחוֹבוֹת, רִאשׁוֹן־לְצִיוֹן, פֶּתַח־תִּקְוָה וּסְבִיבוֹתֶיהָ,
וְעוֹד.</p>

<br />

<p>מִקְוֵה יִשְׂרָאֵל, מוֹשִיעוֹ בְּעֵת צָרָה</p>

<p>לָמָּה תִהְיֶה כְּגֵר בָּאָרֶץ?&#8230;</p>

<p>(יִרְמִיָה י&quot;ד, ח')</p>

<br />
</blockquote>

<h2 id="אבָּרִאשׁוֹנָה">א בָּרִאשׁוֹנָה</h2>

<blockquote>
<p>עוֹבֵד נוֹדֵד בַּמִּדְבָּר. חַרְבוֹנֵי קַיִץ לוֹהֲטִים
וּמַכִּים עַל רֹאשׁוֹ. הַחוֹל צוֹרֵב אֶת כַּפּוֹת רַגְלָיו הַבְּצֵקוֹת.
הָרָעָב מְעַנֶּה אוֹתוֹ וּלְשׁוֹנוֹ בַּצָּמָא נָשָׁתָּה, וְהוּא חוֹשֵׁב
כִּי קָרֵב קִצּוֹ וּבַחוֹל יִמְצָא אֶת קִבְרוֹ. אַךְ פִּתְאֹם רוֹאוֹת
עֵינָיו מֵרָחוֹק עֲצֵי־תְּמָרִים גְּבוֹהִים יְרוֹקִים נוֹשְׂאִים אֶל עָל
אֶת צַמַּרְתָּם, כַּפּוֹתֵיהֶם הָרְחָבוֹת וְהָאֲרֻכּוֹת שְׁלוּחוֹת לְכָל
עֵבֶר וּמְטִילוֹת צֵל מִסָּבִיב וְאַשְׁכְּלוֹת הַפֵּרוֹת הַמְּתוּקִים
תְּלוּיִם בֵּינֵיהֶן. בְִּתִקְוָה חֲדָשָׁה וּבְשִׁמְחָה חוֹגֵר הַנוֹדֵד
אֶת שְׁאֵרִית כֹּחוֹתָיו וִימַהֵר אֶל אוֹתוֹ הַמָּקוֹם הַמְבֹרָךְ. שָׁם
הוּא מוֹצֵא מַצָּע רַךְ שֶׁל דֶּשֶׁא יָרוֹק וְרַעֲנָן וּפֶלֶג זַךְ
מְפַכֶּה מִמַּעְיָן חָבוּי וְנִסְתָּר, הַמַּשְׁקֶה אֶת נְאוֹת
הַמִּדְבָּר. חִישׁ מַהֵר יִתְנַפֵּל הַנּוֹדֵד הֶעָיֵף עַל הַדֶּשֶׁא
הָרַךְ לָנוּחַ עָלָיו מֵעֲמַל הַדֶּרֶךְ; בַּבַּכּוּרוֹת הַנָּאוֹת יַשְׂבִּיעַ אֶת רַעֲבוֹנוֹ וְאֶת
צַמְאוֹנוֹ יַרְוֶה בְּמֵימֵי הַפֶּלֶג הַטּוֹבִים, וְחָיְתָה נַפְשׁוֹ.
בָּרְגָעִים הָהֵם יִמָּלֵא לִבּוֹ רִגְשֵׁי תּוֹדָה לְאוֹתוֹ הָאִישׁ
הַפֶּלִי, אֲשֶׁר יָדָיו הַנֶּאֱמָנוֹת עָמְלוּ וְנָטְעוּ אֶת הַתְּמָרִים
הָרִאשׁוֹנִים הָאֵלֶּה, שֶׁהֵם מְקוֹר בְּרָכָה וְחַיִּים לְאוֹבְדֵי
דֶרֶךְ, יִקַּח גַּם הוּא מִגַּלְעִינֵי הַתְּמָרִים שֶׁאָכַל אִתּוֹ
לַדֶּרֶךְ וּבְכָל מְקוֹם בּוֹאוֹ יִטְמֹן אֶת הַגַּלְעִינִים בְּחֵיק
הָאֲדָמָה לְמַעַן יִצְמְחוּ וְיִגְדְּלוּ תְּמָרִים לְיַד כָּל דֶּרֶךְ
וְיָבִיאוּ בְּרָכָה לְכָל הַנּוֹדֵדִים כָּמוֹהוּ. וְכָךְ הוֹלֵךְ
הַמִּדְבָּר הַשּׁוֹמֵם וְנֶהְפָּךְ לְאַט לְאַט בִּזְכוּת אוֹתוֹ הָאִישׁ
הַפֶּלִי לִמְקוֹם יִשּׁוּב וְחַיִּים.</p>

<p>מִי הָיָה אוֹתוֹ הָאִישׁ הַפֶּלִי, אֲשֶׁר בְּמֹחוֹ
נִצְנֵץ רַעְיוֹן זָר וּמְשֻׁנֶּה, לִכְאוֹרָה, כָּזֶה, לְיַסֵּד
בֵּית־סֵפֶר חַקְלַאי בִּשְׁבִיל יְהוּדִים, שֶׁלֹּא יָדְעוּ מַה הֵם אֵת
וּמַחֲרֵשָׁה וַאֲדָמָה לְעָבְדָהּ לֹא הָיְתָה לָהֶם וְיָשְׁבוּ בְּאֶרֶץ
שְׁמָמָה כִּמְעַט בְּתוֹךְ עַם פֶּרֶא לְמֶחֱצָה, וְהַמֶּמְשָׁלָה
זֵידוֹנִית, חֻקֶּיהָ חִקְקֵי־אָוֶן וְשָׂרֶיהָ שֹׁחַד יִרְדֹּפוּ, –
וְהָאִישׁ הַנִּפְלָא הַהוּא הוֹצִיא אֶת רַעְיוֹנוֹ בְּמֶרֶץ שֶׁאֵין
כָּמוֹהוּ וּבְעַקְשָׁנוּת מַפְלִיאָה, וְנִסְיוֹנוֹ הִצְלִיחַ, נִשְׁאַר
קַיָּם לדוֹרוֹת וְהִגִּיעַ לִתְעוּדָתוֹ וְהוּא מֵבִיא בְּרָכָה לְעַמּוֹ
כַּיּוֹם הַזֶּה?</p>

<p>מָתַי וְאֵיךְ הָיָה הַפֶּלֶא הַזֶּה?</p>

<p>בְּאֶחָד מִימֵי אֱלוּל, בִּשְׁנַת תרכ&quot;ח, עָמַד יְהוּדִי
אֶלְזַסִּי אֶחָד עַל הַר צִיּוֹן, מֻקָּף הָמוֹן רַב שֶׁל נְפָשׁוֹת
עֲלוּבוֹת וּמְדֻלְדָּלוֹת – &#8220;יְהוּדֵי אֶרֶץ־יִשְׂרָאֵל&#8221;, וְכָל הַקָּהָל
הַזֶּה שׁוֹמֵעַ וּבוֹלֵעַ אֶת דְּבָרָיו שֶׁל אוֹתוֹ נִלְהָב,
שֶׁמַּרְאֵהוּ מַרְאֵה אָדוֹן אֵרוֹפִּי – וְגַם הוּא יְהוּדִי&#8230;</p>

<p>וִיהוּדִי זֶה מִתּוֹךְ הִתְרַגְּשׁוּת וְהִתְלַהֲבוּת
נִשְׁבַּע בִּפְנֵי קְהַל הָעָם וְהָעֵדָה בַּמָּקוֹם הַקָּדוֹשׁ הַזֶּה,
כִּי מֵהַיּוֹם יִתְמַסֵּר בְּכָל לֵב וָנֶפֶשׁ לְהָרִים אֶת מַצַּב
הַיְהוּדִים שֶׁבְּאֶרֶץ־יִשְׂרָאֵל עַל יְדֵי עֲבוֹדָה
חַקְלָאִית&#8230;</p>

<p>וְהַקָּהָל? מִי יוֹדֵעַ מֶה הָיָה בְּלֵב הַקָּהָל
הַזֶּה? אַךְ בְּפָנָיו, בִּפְנֵי אוֹתוֹ הָאָדוֹן, קָרְאוּ וְאָמְרוּ:
&#8220;בּוֹא וְהוֹשִׁיעֵנוּ! אָנוּ רוֹצִים לַעֲבֹד אֶת אַדְמַת הַקֹּדֶשׁ!
לִחְיוֹת מִיגִיעַ כַּפֵּינוּ אָנוּ רוֹצִים!&#8221;</p>

<p>וְאוֹתוֹ הַיְּהוּדִי הָאֶלְזַסִּי חָקַר בְּמֶשֶׁךְ
שִׁשָּׁה שָׁבוּעוֹת אֶת מַצַּב &#8220;&#8221;אַחֵינוּ בְּנֵי־יִשְׂרָאֵל&quot; אֲשֶׁר
בָּאָרֶץ, וְאֵלֶּה הֵן הַיְדִיעוֹת שֶׁאָסָף:</p>

<br />
</blockquote>

<h3 id="יְהוּדֵיאֶרֶץ־יִשְׂרָאֵלשֶׁלִּפְנֵיהַיֵּשׁוּבהַחַקְלַאי">יְהוּדֵי אֶרֶץ־יִשְׂרָאֵל שֶׁלִּפְנֵי הַיֵּשׁוּב הַחַקְלַאי</h3>

<blockquote>
<p>בְּסַךְ־הַכֹּל הָיָה אָז מִסַפָּרָם בְּכָל הָאָרֶץ – 13
אֶלֶף נֶפֶשׁ, מְחֻלָקִים לְ&#8220;כוֹלְלִים&#8221; לְפִי הַמְּדִינוֹת
שֶׁבִּתְפוּצוֹת הַגּוֹלָה; 90% מֵהֶם הָיוּ
יוֹשְׁבִים בִּירוּשָׁלַיִם, בְּחֶבְרוֹן, בִּצְפָת וּבִטְבֶרְיָה
(אַרְבַּע עָרֵי הַקֹּדֶשׁ שֵׁהֻקְדְּשׁוּ לִקְבָרוֹת) וּבָהֶם גְּבָרִים
בּוֹגְרִים – כְּאַלְפַּיִם וַחֲמֵשׁ מֵאוֹת, וּמֵאֵלּוּ
כַּחֲמִשָּׁה־עָשָׂר אָחוּז מִתְפַּרְנְסִים מִמְּלֶאכֶת־יָד, מֵחֶנְוָנוּת
וּמִתַּגְרָנוּת פְּעוֹטָה, וּשְׁמוֹנִים וַחֲמִשָּׁה אֲחוּזִים –
יוֹשְׁבִים לִפְנֵי ה', בְּטֵלִים וּמִתְפַּרְנְסִים מֵ&#8220;הַחֲלֻקָּה&#8221;
וְהַצְּדָקָה לְכָל צוּרוֹתֶיהָ. יֵשׁ בָּהֶם גַּם מִי שֶׁמְּקַבֵּל
תְּמִיכָה מְיֻחָדָה מִחוּץ – מִבָּנִים, מִקְרוֹבִים, אוֹ מאֵיזֶה
נָדִיב; אַךְ רֻבָּם הַגָּדוֹל חַי רַק עַל הַ&#8220;חֲלֻקָּה&#8221; שֶׁל הַכֹּלְלִים בִּלְבָד.</p>

<p>הַכּוֹלְלִים הַלָּלוּ שׁוֹלְחִים שְׁלִיחִים, &#8220;שד&#8221;רים&quot;
(שְׁלִיחֵי דְרַבָּנָן) לְחוּץ־לָאָרֶץ, כָּל כּוֹלֵל למְדִינָתוֹ שֶׁלּוֹ,
לֶאֱסֹף נְדָבוֹת וּדְמֵי הַקֻּפּוֹת שֶׁל רמבעה&#8220;נ (רַבִּי מֵאִיר בַּעַל
הַנֵּס). חֵלֶק גָּדוֹל מִן הַכְּסָפִים בּוֹלְעִים הַשד&#8221;רים בְּעוֹדָם
בִּנְסִיעוֹתֵיהֶם, וְהַחֵלֶק הַמַּגִּיעַ לָאָרֶץ מִתְחַלֵּק בַּכּוֹלֵל
עַל יְדֵי הָ&#8220;אֲמַרְכְּלִים&#8221; – לְ&#8220;קְדִימָה&#8221; וְלְ&#8220;חֲלֻקָּה&#8221;; הַתַּקִּיפִים וְהַחֲשׁוּבִים שֶׁבַּכּוֹלֵל – הַלָּלוּ זְכוּת
&#8220;קְדִימָה&#8221; לָהֵם וּמְקַבְּלִים אִישׁ לְפִי תָּקְפּוֹ ויִחוּסוֹ,
וְהַשְּׁאָר מִתְחַלֵּק בֵּין יֶתֶר הַתּוֹשָׁבִים לְמִשְׁפָּחוֹת, לְפִי
מִסְפַּר הַנְּפָשׁוֹת, &#8220;חֲלֻקָּה&#8221; סְתָם שֶׁל פְּרֻטּוֹת מִסְפָּר
לְנֶפֶשׁ, – &#8220;גְּרוּשִׁים&#8221;, שֶׁאֵין בָּהֶם גַּם כְּדֵי לֶחֶם צָר.</p>

<p>הָעֲלוּבִים הַלָּלוּ מַשִּׂיאִים אֶת בְּנֵיהֶם
וּבְנוֹתֵיהֶם כְּשֶׁהֵם רַכִּים עֲדַיִן, לְמַעַן יוֹלִידוּ בָּנִים
וְיִרְבֶּה חֵלֶק הַמִּשְׁפָּחָה בַּ&#8220;חֲלֻקָּה&#8221; כִּרְבוֹת הַנְּפָשׁוֹת.
אֶת הַבָּנִים הַזְּכָרִים מְשַׁלְּחִים הֵם לְתַלְמוּד־תּוֹרָה
וְלִישִׁיבוֹת, בִּכְדֵי שֶׁבִּזְכוּת הַתּוֹרָה יִגְדַּל חֶלְקָם
בְּאוֹתָהּ הַחֲלֻקָּה. אַךְ לֹא כָּל הָרוֹצֶה נִכְנָס לְתוֹרָה, וּבְצַּר
לָהֶם, יֵשׁ נוֹתְנִים אֶת בְּנֵיהֶם לְמוֹסָדוֹת שֶׁל הַמִּיסְיוֹן
הָאַנְגְּלִי, וְשָׁם מְקַבְּלִים אוֹתָם בְּרָצוֹן וְעוֹזְרִים גַּם
לַאֲבוֹתֵיהֶם, וְגַם־כֵּן בִּזְכוּת &#8220;הַתּוֹרָה&#8221;, הַתּוֹרָה שֶׁלָּהֶם&#8230;
הָיוּ מֵחְקְרִים, שֶׁהַהוֹרִים גַּם מָכְרוּ אֶת בְּנֵיהֶם לַמִּסְיוֹן
מֵחֲמַת דָּחֳקָם.</p>

<p>הָעֲנִיּוּת וְהַבַּעֲרוּת הֵבִיאוּ אֶת הָאָבוֹת עַל
הַבָּנִים לִידֵי הִתְנַוְּנוּת גּוּפָנִית וְרוּחָנִית. תְּשִׁישׁוּת
הַגּוּף, זֻהֲמָה מְנַוֶּלֶת, מַחֲלוֹת מִדַּבְּקוֹת, בַּעֲרוּת, הֲזָיוֹת
וֶאֱמוּנוֹת תְּפֵלוֹת, סִכְסוּכִים וּרְכִילוּת, מַחֲלֹקֶת וּמַלְשִׁינוּת
– בְּאַטְמוֹסְפֵירָה זוֹ הָיוּ נְתוּנִים כִּמְעַט כָּל יוֹשְבֵי עָרֵי
הַקֹּדֶשׁ&#8230;</p>

<p>וּסְבִיב הֶעָרִים רַבָּה הָאֲדָמָה הָעֲזוּבָה
וְהַשּׁוֹמֵמָה מֵאֵין עוֹבֵד, וִיהוּדִי דוֹרֵשׁ אֲדָמָה אֵין בְּכָל
הָאָרֶץ.</p>

<p>אָכֵן, יֵשׁ שֶׁנַּעֲשׂוּ נִסְיוֹנוֹת חַקְלָאִיּים גַּם
אָז בְּיִשְׂרָאֵל. – וְיִזָּכְרוּ כָּאן כֻּלָּם: א) בְּמוֹצָא, שֶׁאֵצֶל
יְרוּשָׁלַיִם – הָיָה &#8220;חַקְלַאי&#8221; אֶחָד, שֶׁמְּלַאכְתּוֹ נֶעֶשְׂתָה עַל
יְדֵי אֲרִיסִים עַרְבִיִּים וּלְלֹא הַצְלָחָה. ב) בְּיָפוֹ הִתְיַשֵּׁב
יְהוּדִי אֶחָד שֶׁבָּא מִבַּגְדַּד, קָנָה כִּבְרַת אֲדָמָה בְּעֶשְׂרִים
אֶלֶף פְרַנְק וְלָקַח לוֹ גַנָּן עַרְבִי לְעָבְדָהּ, אֶלָּא הַלָּז
רִמָּה אֶת בְּעָלָיו וְנִצֵּל אוֹתוֹ לְטוֹבָתוֹ, עַד שֶׁמָּכַר זֶה אֶת
אַדְמָתוֹ בְּלֹא מְחִיר וְחָזַר לַמָּקוֹם שֶׁבָּא מִשָּׁם. ג) הַנָּדִיב
סֵיר מֹשֶׁה מוֹנְטִיפְיוֹרִי, בְּבַקְּרוֹ שָׁנִים אֲחָדוֹת לִפְנֵי
אוֹתוֹ הַזְּמָן בְּאֶרֶץ־יִשְׂרָאֵל, בִּקֵּשׁ לְהַעֲמִיד לְנִסָּיוֹן
שְׁתֵּי מִשְׁפָּחוֹת עֲנִיּוֹת עַל עֲבוֹדָה חַקְלָאִית, וּלְתַכְלִית זוֹ
קָנָה אֵצֶל יָפוֹ פַּרְדֵּס אֶחָד וְהוֹשִׁיב בּוֹ אֶת שְׁתֵּי
הַמִשְׁפָּחוֹת שֶׁבָּחַר, וְגַם תְּמִיכָה חָדְשִׁית עַד שֶׁיֵּהָנוּ
מִפֵּרוֹת הַפַּרְדֵּס נָתַן לָהֶם; וּמֶה עָשׂוּ
אֵלֶּה? סִדְּרוּ לָהֶם בַּפַּרְדֵּס בֵּית־תְּפִלָּה וְהִזְמִינוּ
אֲלֵיהֶם יְהוּדִים מִיָּפוֹ בִּכְדֵי לְהִתְפַּלֵּל בְּמִנְיָן וְלִלְמֹד
תּוֹרָה. וְהָעֲבוֹדָה? מִסְתַּפְּקִים בְּמוּעָט הָיוּ הַיְּהוּדִים הָהֵם
וְדַי הָיָה לָהֶם בִּתְמִיכַת הַ&#8220;שַּׂר&#8221;, בִּלְבָד וּבַחוֹבוֹת שֶׁעָשׂוּ
עַל חֶשְׁבּוֹנוֹ&#8230; נִתְיָאֵשׁ מֵהֶם ה־&#8220;שַּׂר&#8221;, סִלֵּק אֶת חוֹבוֹתֵיהֶם
שֶׁהִתְחַיְּבוּ, וְהִפְסִיק אֶת הַתְּמִיכָה – וְהַמִּנְיָן כֻּלּוֹ
נִתְעַלֵם<a href="#fn:1" id="fnref:1" title="see footnote" class="footnote"><sup>1</sup></a>
וְיַקִּירֵי יְרוּשָׁלַיִם שֶׁבַּיָּמִים הָהֵם –
לְדַעְתָּם, אֵין לְךָ מְלָאכָה הַמְבַזָּה אֶת בְּעָלֶיהָ כַּעֲבוֹדַת
הָאֲדָמָה, שֶׁזּוֹ אֵינָהּ עִנְיָן אֶלָּא לַפַּלָּח הָעַרְבִי;
וְהַפַּלָּחִים אָז בָּאָרֶץ – אוֹי לָהֶם וַאֲבוֹי
לְגוֹרָלָם! – הָאֲדָמָה הַחֲרֵבָה לֹא עָנְתָה אֶת עוֹבְדֶיהָ לָחֶם.
הַלָּלוּ מָצְצוּ מִמֶּנָּה אֶת לֵחָהּ בְּמֶשֶׁךְ שָׁנִים רַבּוֹת – וְלֹא
עָשׂוּ בָּהּ מְאוּמָה לְהַשְׁבָּחָתָהּ; וּכֵן
עָבְדוּ וְלֹא שָׂבֵעוּ, וּתְבוּאָתָם הַדַּלָּה אָכְלָה הַמֶּמְשָׁלָה
בְּמִסֶּיהָ וְהָאֱפֶנּדִּים בְּנִשְׁכָּם – וּמִי פֶּתִי יֵלֵךְ לִהְיוֹת
כַּפַּלָּח?</p>

<p>הַתַּעֲשִׂיָּה גַם הִיא כְּלֹא הָיְתָה: אַךְ מְעַט מִן
הֶחֳמָרִים הַגָּלְמִיִּים שֶׁהוֹצִיאוּ הַפַּלָּחִים מִן הָאֲדָמָה –
כְּגוֹן צֶמֶר־גֶּפֶן, פַּקְעוֹת מֶשִׁי, זֵיתִים וְכַיּוֹצֵא בָּהֶם –
הָיוּ נִשְׁלָחִים לְחוּץ־לָאָרֶץ, וְלֹא הָיָה בָּהֶם כְּדֵי מִסְחָר
הָגוּן כָּל־שֶׁהוּא; הוֹסֵף עַל זֶה חִבּוּר
אַרְעַי וְקָשֶׁה עִם מְדִינוֹת־חוּץ וּדְרָכִים גְּרוּעוֹת
וּמְשֻׁבָּשׁוֹת בִּפְנִים הָאָרֶץ – וּלְפָנֶיךָ אֶרֶץ כִּמְעַט פִּרְאִית
וְהִיא חֲרֵבָה וְשׁוֹמֵמָה&#8230;</p>

<p>וְאֶת הָעָם הַזֶּה וְאֶת הָאָרֶץ הַזֹּאת רָאָה אוֹתוֹ
הַיְּהוּדִי מֵאֶלְזַס, וְהוּא גַם יָדַע מַה שֶׁהוּא רוֹאֶה – וְאַף עַל
פִּי כָךְ, אוֹ לְפִיכָךְ, קִבֵּל עַל עַצְמוֹ &#8220;לְהָרִים אֶת מַצָּבָם&#8221;
שֶׁל הַיְּהוּדִים הַלָּלוּ וּבָאָרֶץ הַזֹּאת וְדַוְקָא עַל יְדֵי
עֲבוֹדַת הָאֲדָמָה&#8230;</p>

<p>וְשֵׁם הַיְּהוּדִי הַזֶּה – קַרְל נֶטֶר, וְהוּא מַזְכִּירָהּ שֶׁל חֶבְרַת &#8220;כָּל יִשְׂרָאֵל חֲבֵרִים&#8221; (כי&quot;ח)
Alliance Israelite Universelle, אֲשֶׁר לְעֵת הַהִיא
כְּבָר יָצָא שְׁמָהּ בְּיִשְׂרָאֵל בִּשְׁמוּעוֹת טוֹבוֹת וּבְגֻזְמָאוֹת
הַמְשַׂמְּחוֹת לִבּוֹתֵיהֶם שֶׁל הַמְצַפִּים לִישׁוּעוֹת בְּכָל אַרְצוֹת
הַגּוֹלָה.</p>

<p>עַכְשָׁו בָּאָה חֶבְרָה זוֹ לִפְעֹל גַּם בְּאֶרֶץ־יִשְׂרָאֵל לְטוֹבַת יְהוּדֶיהָ – וּמִי יִתֵּן וְהָיָה!</p>

<p>אֶפֶס, חֶבְרַת &#8220;כָּל יִשְׂרָאֵל חֲבֵרִים&#8221; תְּחִלָּתָהּ יָפָה גַם שֶׁלֹא לְאוֹר הַהַגְזָמָה.</p>

<br />
</blockquote>

<h3 id="תְּחִלָּתָהּשֶׁלחֶבְרַתכָּליִשְׂרָאֵלחֲבֵרִים">תְּחִלָּתָהּ שֶׁל חֶבְרַת &#8220;כָּל יִשְׂרָאֵל חֲבֵרִים&#8221;</h3>

<blockquote>
<p>הַחֶבְרָה &#8220;כָּל יִשְׂרָאֵל חֲבֵרִים&#8221;, כַּיָּדוּעַ,
נוֹסְדָה וְנוֹצְרָה בְּשָׁעָה שֶׁהַסִּיסְמָה הַצָּרְפַתִּית: &#8220;חֹפֶשׁ,
אַחֲוָה וְשִׁוְיוֹן&#8221; צָצָה וְהִשְׂתָּרְרָה בְּכַמָּה מְדִינוֹת
אֵרוֹפָּה. נִשְׁתַּחְרְרוּ עַמִּים מִלַּחֲצָם, לַחַץ יְמֵי הַבֵּינַיִם,
וְרַק הַיְּהוּדִים לִתְפוּצוֹתֵיהֶם, רֻבָּם הַגָּדוֹל, נִשְׁאֲרוּ
בְּשִׁפְלוּתָם וּבִכְלִמָּתָם מְדֻכָּאִים בְּלַחַץ שֶׁל שִׂנְאַת עַמִּים
וְקִנְאָתָם כִּלְפָנִים. אֲפִילוּ בְּצָרְפַת עַצְמָהּ, שֶׁהָלְכָה
בְּרֹאשׁ הַהִתְקַדְּמוּת וְדֶגֶל הַחֹפֶשׁ בִּימִינָהּ, גַּם בָּהּ
נִהֲלוּ תַּעֲמוּלַת שִׂנְאָה לָ&#8220;אֶזְרָחִים&#8221; הַיְּהוּדִים בֵּין כָּל
שְׂדֵרוֹת הַחֶבְרָה, תַּעֲמוּלָה שֶׁבְּעַל־פֶּה וּבִדְפוּס וּבִמְקוֹמוֹת
פֻּמְבִּיִּים. וּבִשְׁאָר אֲרָצוֹת מֶה עָשׂוּ? בְּגֶרְמַנְיָה
וּבְאוֹסְטְרִיָּה הָיוּ הַיְּהוּדִים נְתוּנִים לִמְשִׁסָּה, וַעֲלִילוֹת
וּשְׂטָנוֹת וּפְרָעוֹת וּגְזרוֹת רָעוֹת נִתְחַדְּשׁוּ עֲלֵיהֶם פַּעַם
בְּפַעַם בְּכָל הָאֲרָצוֹת – הַכֹּל בְּנֻסַּח יְמֵי הַבֵּינַיִם.
וְהַיְּהוּדִים הַמְפֻזָּרִים וְהַמְפֹרָדִים בַּמְּדִינוֹת – שׁוּם
אִרְגּוּן כְּלָלִי, שֶׁיּוּכַל בִּשְׁעַת הַצֹּרֶךְ לְדַבֵּר בְּשֵָם
הָאֻמָּה וְלִתְבֹּעַ אֶת עֶלְבּוֹנָהּ – אֵין לָהֶם בָּעוֹלָם. וְאִם
בְּאַנְגְּלִיָּה הִתְקַיְּמָה אָז הַחֶבְרָה הַיְדוּעָה בְּשֵׁם
Board of deputies וּבְצָרְפַת וּבְבֶלְגִּיָּה הָיְתָה הַחֶבְרָה Consistoire Central, וְגַם הַיְּהוּדִי
הַמְפֹאָר סִיר מֹשֶׁה מוֹנְטִיפְיוֹרִי הָיָה יוֹצֵא פַּעַם בְּפַעַם
לִנְסִיעוֹת רְחוֹקוֹת וּמְסֻכָּנוֹת לְהִשְׁתַּדֵּל וּלְבַקֵּשׁ עַל
אֶחָיו הָעֲשׁוּקִים, – אֲבָל פְּעֻלּוֹתֵיהֶם וְהוֹפְעוֹתֵיהֶם שֶׁל
אֵלּוּ הָיוּ אַךְ אַרְעִיּוֹת וּבְלִי כָּל שִׁיטָה וְתָכְנִית, בְּעוֹד
שֶׁהָעֲלִילוֹת וְהַשְּׂטָנוֹת וְהַפְּרָעוֹת הָיוּ שִׁיטָתִיּוֹת,
מַתְמִידוֹת וּמַקִּיפוֹת אֲרָצוֹת רַבּוֹת.</p>

<p>וְהִנֵּה בָּא מַעֲשֵׂה מוֹרְטוֹרוֹ מִבּוֹלוֹנְיָה<a href="#fn:2" id="fnref:2" title="see footnote" class="footnote"><sup>2</sup></a> – וְנִזְדַּעְזַע &#8220;הָעוֹלָם
הַנַּאוֹר&#8221;, נִזְדַּעְזַע לֹא &#8220;מֵאַהֲבַת מָרְדְּכַי&#8221; אֶלָּא &#8220;מֵשִּׂנְאַת
הָמָן&#8221; – שֶׁכָּאן מָצְאוּ כָּל &#8220;הַנְּאוֹרִים&#8221; וְדַבְּרֵי הַמַּהְפֵּכָה
מָקוֹם לְעוֹרֵר אֶת הַלְּבָבוֹת נֶגֶד הַכְּנֵסִיָּה הַקַּתּוֹלִית
וְאָבִיהָ שֶׁבְּרוֹמָא – לִקְרֹא מִלְחָמָה עַל &#8220;מוֹרְדֵי הָאוֹר
וְשִׁלְטוֹנָם&#8221;. בְּכָל אֹפֶן, זַעֲקַת &#8220;הָעוֹלָם הַנָּאוֹר&#8221; בְּשֵׁם
הַיְּהוּדִי בָּאָה – וְהִיא שֶׁחִזְּקָה אֶת יְדֵיהֶם שֶׁל נְאוֹרִים
מִיִּשְׂרָאֵל לְהַתְחִיל בִּיצִירָתָהּ שֶׁל חֶבְרָה יְהוּדִית, שֶׁתְּהֵא
בָּאַת־כֹּחָהּ שֶׁל הָאֻמָּה כֻּלָּהּ לִתְבֹּעַ אֶת עֶלְבּוֹנָהּ
וְלִדְרשׁ אֶת זְכֻיּוֹתֶיהָ הָאֱלֶמֶנְטָרִיּוֹת. וְנִתְמַסְּרוּ
לְרַעְיוֹן זֶה צְעִירִים אֲחָדִים בְּפָרִיס – שִׁבְעָה־עָשָׂר
בְּמִסְפָּר.</p>

<p>גֵּאִים הָיוּ הַצְּעִירִים הַלָּלוּ, הָאֱמוּנִים עֲלֵי
חֹפֶשׁ, וְלֹא יָכְלוּ לִרְאוֹת בְּעֶלְבּוֹן &#8220;הַחֹפֶשׁ&#8221; בְּנוֹגֵעַ
לְיִשְׂרָאֵל – וְגַם הַמַּכְאוֹב הַלְּאֻמִּי נָתַן קוֹלוֹ בְּלִבָּם.
בַּאֲסֵפוֹתֵיהֶם הָיוּ דָנִים בִּשְׁאֵלַת הַיְּהוּדִים הַנִּרְדָּפִים
וּבִשְׁאֵלַת הַחֹפֶשׁ הֶעָשׁוּק כְּאֶחָת; עַד
שֶׁבָּאוּ לִכְלָל דֵּעָה, כִּי דַוְקָא מִתּוֹךְ יְהוּדֵי צָרְפַת צָרִיךְ
לָצֵאת כְּרוּז לִיהוּדֵי כָּל הָעוֹלָם – לִיצֹר חֶבְרָה מְאֻרְגֶּנֶת,
אֲשֶׁר תַּעֲמֹד בַּפֶּרֶץ וְתַכְרִיחַ אֶת הָעוֹלָם הַנָּאוֹר
לְהִתְחַשֵּׁב עִמָּהּ. לְאַחַר שַׁקְלָא וְטַרְיָא מְרֻבָּה בַּהַצָּעָה
שֶׁעָלְתָה לִפְנֵיהֶם, בָּחֲרוּ הַצְּעִירִים מִקִּרְבָּם וַעֲדָה שֶׁל
שִׁשָּׁה חֲבֵרִים וְהִטִּילוּ עָלֶיהָ לְעַבֵּד אֶת תַּקְנוֹת
הַהִסְתַּדְּרוּת וּלְחַבֵּר אֶת הַכְּרוּז אֶל הָעָם הַיְּהוּדִי.</p>

<p>וְכֵן נִתְפַּרְסְמוּ בִּתְחִלַּת שְׁנַת 1860 תַּקְנוֹת
הַחֶבְרָה &#8220;כָּל יִשְׂרָאֵל חֲבֵרִים&#8221;, שֶׁמַּטְרָתָה נִכְלְלָה
בִּשְׁלשֶׁת</p>

<p>סְעִיפִים אֵלּוּ: א) לַעֲבֹד בְּכָל מָקוֹם לְשִׁחְרוּר הַיְּהוּדִים וּלְקִדְמָתָם הַמּוּסָרִית; ב)
לַעֲזֹר עֶזְרָה מַמָּשִׁית לְכָל הַסּוֹבְלִים מִפְּנֵי
יַהֲדוּתָם; ג) לִתְמֹךְ בִּידֵי סוֹפְרִים,
הָעוֹבְדִים לְהַשָּׁגַת תַּכְלִית זוֹ. – וּבַכְּרוּז, שֶׁעִם סֵפֶר
הַתַּקָּנוֹת, הוֹדִיעוּ עַל יִסּוּד הַחֶבְרָה וְקָרְאוּ לּכָל אִישׁ
אֲשֶׁר בְּלִבּוֹ אַהֲבָה לְעַמּוֹ וְחפֶץ לְהוֹעִיל – שֶׁיִּסָּפַח
לְחֶבְרָה זוֹ, כִּי &#8220;בָּזֶה יְכַבֵּד אֶת דָּתוֹ, לֶקַח יִתֵּן לְעַמּוֹ
וְקִדְמָה תָּבוֹא לָאֱנוֹשׁוּת וְנִצָּחוֹן לָאֱמֶת&#8221;. – וּבְחֹדֶשׁ מַאי
שֶׁל שְׁנַת 1860 נִתְקַיְּמָה הָאֲסֵפָה הַמְכוֹנֶנֶת, אֲשֶׁר בָּהּ
נִבְחֲרָה הַהַנְהָלָה לְוַעֲדוֹתֶיהָ, – וְהַלָּלוּ נִגְּשׁוּ מִיָּד
לִפְעֻלּוֹת עַל פִּי הַתָּכְנִית שֶׁהִתְווּ לָהֶן.</p>

<br />
</blockquote>

<p><img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBejkwQWc9PSIsImV4cCI6bnVsbCwicHVyIjoiYmxvYl9pZCJ9fQ==--c7d2978c6aa08ff20874a0e89cb264196be15245/2.jpg" alt="2.jpg" />
בֵּית־הַכְּנֶסֶת וּבֵית־הַסֵּפֶר</p>

<blockquote>
<br />
</blockquote>

<p><img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMEIwQWc9PSIsImV4cCI6bnVsbCwicHVyIjoiYmxvYl9pZCJ9fQ==--3c042122331793f2a171283263aafbba1f756e8e/3.jpg" alt="3.jpg" />
קַרְל נֶטֶר (תקפ&quot;ז–תרמ״ג)</p>

<blockquote>
<br />

<p>וְ&#8220;עִנְיָנִים&#8221; לִפְעֹל בָּהֶם – לֹא חָסֵרוּ&#8230; עִנְיַן
מוֹרְטוֹרוֹ גוּפוֹ וַעֲלִילוֹת שׁוֹנוֹת בַּאֲרָצוֹת שׁוֹנוֹת עַד
עֲלִילַת הַדָּם שֶׁבְּסָרָטוֹב הָרוּסִית; תַּעֲמוּלַת שִׂטְנָה וְדִבּוֹת רָעוֹת בְּצָרְפַת עַצְמָהּ:
וּמִיהוּדֵי רוֹמַנְיָה, סֶרְבְּיָה וּבוּלְגַרְיָה הִגִּיעוּ מִכְתָּבִים
בִּזְעָקָה לְעֶזְרָה מִפְּנֵי הָרְדִיפוֹת שֶׁלֹּא פָּסְקוּ. רְדִיפוֹת
וּגְזֵרוֹת נוֹרָאוֹת סָבִיב שָׁתוּ בְּאַרְצוֹת הַמִּזְרָח וּבְאַפְרִיקָה
– בְּפָרַס, בְּתֵימָן וּבְסוּריָּה, בְּתוּנִיס, בְּאַלְגִּ&#8217;יר
וּבְמָרָקוֹ – שֵׁשָּׁם כָּל מוֹשֵׁל, כָּל שֵׁיךְ וְכָל קָדִי וַאֲפִלוּ
סְתָם &#8220;מַאֲמִין&#8221; יָכֹל לַעֲשׂוֹת וְגַם עָשָׂה בַּיְּהוּדִים
&#8220;הַכּוֹפְרִים&#8221; כְּכָל הָעוֹלֶה עַל רוּחוֹ. בְּאַרְצוֹת הַמִּזְרָח
הַלָּלוּ רַע וְנוֹרָא הָיָה הַמַּצָּב גַּם בָּרוּחַ: הַיְּהוּדִים שָׁם
שָׁקְעוּ בְּבַעֲרוּת מְנַוֶּלֶת וּבְרַשְׁלָנוּת מְדַלְדֶּלֶת וכו'
וכו'&#8230; כִּי עַל כֵּן פִּלֵּג הַוַּעַד שֶׁל חֶבְרַת &#8220;כָּל יִשְׂרָאֵל
חֲבֵרִים&#8221; אֶת עֲבוֹדָתוֹ לִשְׁתַּיִם: לְהָגֵן עַל כְּבוֹד הָאֻמָּה
בְּאַרְצוֹת הַמַּעֲרָב בִּכְתָבֵי סַנֵּגוֹרְיָה כְּנֶגֵד כְּתָבֵי
קַטֵּגוֹרְיָה, וּלְהִלָּחֵם עִם זֶה גַם לְהַשָּׂגַת שִׁוּוּי זְכֻיּוֹת
לַיְּהוּדִים; וּבְאַרְצוֹת הַמִּזְרָח יַעֲשֶׂה
בְּיִחוּד לְהָרִים אֶת מַצָּבָם הָרוּחָנִי הַיָּרוּד מְאֹד וּלְהַכְשִׁיר
אֶת הַדּוֹר עַל יְדֵי חִנּוּךְ שֶׁל הַשְׂכָּלָה וּמְלָאכָה, אִם בִּכְדֵי
לְהִתְקַיֵם בְּאַרְצוֹתָם וְאִם בִּכְדֵי לְהַגֵּר מִשָּׁם לַאֲרָצוֹת
נְאוֹרוֹת.</p>

<p>רַבָּה וְגַם קָשָׁה הָיְתָה הָעֲבוֹדָה לִפְנֵי
הַחֶבְרָה, אֲבָל אֲנָשִׁים בַּעֲלֵי שְׁאַר־רוּחַ הָיוּ בְּעֶזְרָתָהּ:
אֲדוֹלְף כְּרֶמְיֶה, אִיזִידוֹר כֹּהֵן, מִיכָאֵל אֶרְלַנְגֶּ&#8217;ר, נַרְסִיס
לֵוֶן וְחַבְרֵיהֶם, אֲשֶׁר רָצוּ גַם יָדְעוּ לְהַשְׁפִּיעַ מֵרוּחָם עַל
סְבִיבָתָם וְגַם יָכְלוּ לְהַשְׁפִּיעַ עַל אֲחֵרִים מֵרָחוֹק – וְיַחַד
עָמְדוּ עַל הַמִּשְׁמָר וְעַל הָעֲבוֹדָה. הַחֶבְרָה שֶׁיָּצְרוּ הָיְתָה
לְתֹכֶן חַיֵּיהֶם, וְהֵם שֶׁמָּצְאוּ גַם אֶת הָאֶמְצָעִים הַגְּדוֹלִים
וְהָרַבִּים, אֲשֶׁר עֲבוֹדָתָם הָרַבָּה דָרְשָׁה מֵהֶם.</p>

<br />
</blockquote>

<h3 id="קַרְלנֶטֶרמַזְכִּירהּשֶׁלחֶבְרַתכיח">קַרְל נֶטֶר מַזְכִּירהּ שֶׁל חֶבְרַת כי&quot;ח</h3>

<blockquote>
<p>וּבֵין אוֹתָם שִׁבְעָה־עָשָׂר הַצְּעִירִים, אֲשֶׁר הָרוּ
וְהָגוּ אֶת הָרַעֲיוֹן לִיצִירַת הַחֶבְרָה, הָיָה גַם קַרְל נֶטֶר
(שְׁמוֹ הָעִבְרִי הָיָה יַעֲקֹב קָאפֶּל). הוּא שֶׁהָיָה גַם בְּאוֹתָהּ
הַוַּעֲדָה, שֶׁחִבְּרָה אֶת הַתַּקָּנוֹת וְאֶת קוֹל הַקּוֹרֵא לָעָם
הָעִבְרִי, וְהוּא שֶׁהָיָה אַחַר כָּךְ גַּם מִן הַחֲבֵרִים הַפְּעִילִים
בְּיוֹתֵר שֶׁבְּוַעַד חֶבְרַת &#8220;כָּל יִשְׂרָאֵל חֲבֵרִים&#8221;.</p>

<p>מוֹצָאָה שֶׁל מִשְׁפַּחַת נֶטֶר הוּא מֵעִיר בֶּרְגְּהַיְם אֲשֶׁר בְּחֶבֶל הָרֵין הָעֶלְיוֹן. בְּמִפְקַד
הַיְּהוּדִים שֶׁהָיָה שָׁם בִּשְׁנַת 1784 נִרְשְׁמָה מִשְׁפַּחַת נֶטֶר
לִקְהִלַּת בֶּרְגְּהַיְם. לְאַחַר הַמַּהְפֵּכָה הַצָּרְפַתִּית,
כְּשֶׁנִּתְבַּטְּלָה הַזְּכוּת הָעַתִּיקָה שֶׁנִּתְּנָה לְשִׁלְטוֹן
הָעִיר שְׁטְרַסְבּוּרְג עוֹד בִּשְׁנַת 1349
שֶׁלֹּא לְהַתִּיר אֲפִילוּ לִיהוּדִי אֶחָד לְהִכָּנֵס לְתוֹכָהּ, עָבְרָה
מִשְׁפַּחַת נֶטֶר לְהִשְׁתַּקֵּעַ בְּעִיר שְׁטְרַסְבּוּרְג. פֹּה בְּעִיר
זוֹ נוֹלַד לְהָרַב ר' מאִיר נֶטֶר בֵּן בִּי&#8220;כ אֵלוּל שְׁנַת תקפ&#8221;ז
וְנִקְרַא שְׁמוֹ בְּיִשְׂרָאֵל יַעֲקֹב קָאפֵּל, שֶׁנִּקְרָא אַחַר כָּךְ
בְּשֵׁם קַרְל.</p>

<p>ר' מאיר הָיָה אִישׁ אָמִיד, בַּעַל בֵּית־חֲרשֶׁת
לְעוֹרוֹת, תּוֹרָנִי גָדוֹל וְאִישׁ מַשְׂכִּיל וְנָאוֹר, וְחִנֵּךְ אֶת
בְּנוֹ חִנּוּךְ אֵרוֹפִּי. גָּדַל הַנַּעַר וְהֻכְנַס לְבֵית־הַמִּדְרָשׁ
לְמַדָּעִים אֲשֶׁר בְּעִירוֹ, וְאַחַר כָּךְ עָבַר לְבֵית־מִדְרָשׁ אֲשֶׁר
כָּזֶה בְּבֵלפוֹרְט. גָּמַר אֶת חֹק לִמּוּדָיו וְעָבַר לְלָנְּדּוֹן,
מְקוֹם שָׁם פָּתַח לוֹ בֵּית־מִסְחָר, וּבְכִשְׁרוֹנוֹתָיו וְחָרִיצוּתוֹ
עָשָׁה גַם עשֵׁר. פַּעַם בְּפַעַם הָיָה סוֹחֵר זֶה בָּא לְרַגְלֵי
עֲסָקָיו לְפָרִיס, עַד שֶׁהִשְׁתַּקֵּעַ בְּעִיר זוֹ וִיכוֹנֵן שָׁם אֶת
בֵּית־מִסְחָרוֹ וַיַּצְלִיחַ גַּם בָּהּ. בְּפָרִיס יָצָא לְנֶטֶר שֵׁם
טוֹב בֵּין כָּל חוּגֵי הַחֶבְרָה, וַיְהִי אָהוּב וּמְכֻבָּד עַל
הַבְּרִיּוֹת. כִּי טוֹב וִישַׁר־לֵב הָיָה. בְּנִדְבַת לִבּוֹ הַטּוֹב
הָיָה בָּא לְעֶזְרַת זְקוּקִים וּמַקְדִּישׁ מִזְּמַנּוֹ גַם לְצָרְכֵי
צִבּוּר; בְּפָרִיס יִסֵּד נֶטֶר בֵּית־סֵפֶר
לִמְלָאכָה בִּשְׁבִיל יַלְדֵי עֲנִיִּים, הִשְׁתַּתֵּף בְּיִסּוּד
חֶבְרָה, שֶׁמַּטְרָתָהּ לְהָגֵן עַל פּוֹעֲלִים וְעוֹבְדִים, וּבְיִסּוּד
בֵּית־מַחֲסֶה לְבַעֲלֵי־מְלָאכָה עֲנִיִּים מְחֻסְּרֵי מָעוֹן
וַעֲבוֹדָה.</p>

<p>אוּלָם נֶטֶר – גַּם מִסְחָרוֹ וְגַם עֲבוֹדָתוֹ
הַצִּבּוּרִית לֹא הֵנִיחוּ אֶת דַּעְתּוֹ. שְׁאֵלוֹת גְּדוֹלוֹת
וַחֲשׁוּבוֹת, הַיּוֹצְאוֹת מִגְּבוּל בֵּית־מִסְחָרוֹ וּמִגְּבוּל
עִיר־מוֹשָׁבוֹ, הֶעֱסִיקוּ אֶת מֹחוֹ. צָרוֹת עַמּוֹ הָרַבּוֹת לֹא
נָתְנוּ דֳמִי לוֹ – וּבֵיתוֹ נַעֲשָׂה בֵּית־וַעַד לַחֲבֵרִים הַדּוֹמִים
לוֹ. שָׁם הָיוּ מִתְאַסְּפִים וּמִתְוַכְּחִים וּמְבַקְשִׁים דְּרָכִים
בַּמֶּה לַעֲזֹר לִבְנֵי עַמָּם הַנִּרְדָּפִים בְּכָל מָקוֹם, עַד
שֶׁיִּסְּדוּ אֶת חֶבְרַת &#8220;כָּל יִשְׂרָאֵל חֲבֵרִים&#8221;. וּבָאֲסֵפָה
הָרִאשׁוֹנָה שֶׁל הַחֶבְרָה נִבְחַר קַרְל נֶטֶר לְמַזְכִּירָהּ
הָרָאשִׁי.</p>

<p>וּמֵאָז הִתְמַסֵּר הָאִישׁ כֻּלּוֹ לַעֲבוֹדָה זוֹ
וַיְהִי לְרוּחַ הַחַיָּה בְּכָל מַעֲשֵׂי הַחֶבְרָה וּמִפְעָלֶיהָ. הוּא
הָיָה חוֹשֵׁב וּמַמְצִיא תָּכְנִיּוֹת לִפְעֻלָּה וְגַם הַמּוֹצִיא אוֹתָן
לַפֹּעַל; וּבִשְׁעַת הַדְּחָק הָיָה גַם נוֹתֵן
מִכַּסְפּוֹ לְטוֹבַת מִפְעָלֶיהָ. וְהוּא, מִלְּבַד עֲבוֹדָתוֹ
בְּמִשְׂרַד הַחֶבְרָה וְהִשְׁתַּתְּפוּתוֹ בִּישִׁיבוֹת וּבַאֲסֵפוֹת,
הָיָה נוֹדֵד וְנוֹסֵעַ בְּשֵׁם הַחֶבְרָה לְאַרְצוֹת אֵרוֹפָּה
וְהַמִּזְרָח, לְשֵׁם אוֹתָן הַפְּעֻלּוֹת, שֶׁעָמְדוּ עַל הַפֶּרֶק
בְּאוֹתָן הָאֲרָצוֹת בְּנוֹגֵעַ לַיְּהוּדִים. רַוָּק נִשְׁאַר הָאִישׁ
וְלֹא &#8220;בָּנָה בַּיִת&#8221; לוֹ, וַיְהִי בֵּיתוֹ – &#8220;בֵּית יִשְׂרָאֵל&#8221;
כֻּלּוֹ&#8230; תָּמִיד עָמַד הָאִישׁ מוּכָן לִפְעֻלָּה, מוּכָן בְּכָל שָׁעָה
לְכַתֵּת אֶת רַגְלָיו אֶל כָּל מָקוֹם, אֲשֶׁר חוֹבָתוֹ קְרָאַתְהוּ
שָׁמָּה. הַבְּיוּלֵטֵנִים, שֶׁחֶבְרַת &#8220;כָּל יִשְׂרָאֵל חֲבֵרִים&#8221;
הוֹצִיאָה בְּשַׁעְתָּם עַל הַמַּשָּׂא וְהַמַּתָּן שֶׁנִּהֵל הַוַּעַד עִם
בָּאֵי־כֹּחַ מֶמְשָׁלוֹת שׁוֹנוֹת בְּנוֹגֵעַ לַיְּהוּדִים, מְעִידִים
וּמְסַפְּרִים עַל מִרְצוֹ שֶׁל נֶטֶר וּמְסִירוּתוֹ לְעִנְיְנֵי עַמּוֹ
וַהֲבָנָתוֹ הָרְחָבָה וְהַמַּקִּיפָה בִּסְבָךְ הַשְּׁאֵלוֹת
הָאֵלֶּה.</p>

<p>וְזֶה הָאִישׁ שֶׁבָּא בִּשְׁנַת תרכ&#8220;ח לַפְעֹל
בְּאֶרֶץ־יִשְׂרָאֵל בְּשֵׁם כי&#8221;ח – וְעָמַד בּוֹ בַּיּוֹם עַל הַר צִיּוֹן
וּבְפִיו בְּשׂוֹרַת עֲבוֹדַת הָאֲדָמָה בְּאֶרֶץ הַקֹּדֶשׁ.</p>

<br />
</blockquote>

<h2 id="בהַקְדָּמָהלְיִשּׁוּבחַקְלַאיבְּאֶרֶץ־יִשְׂרָאֵל">ב הַקְדָּמָה לְיִשּׁוּב חַקְלַאי בְּאֶרֶץ־יִשְׂרָאֵל</h2>

<h3 id="הַשְּׁאִיפָהלְאיוְרַעְיוֹןהַהַכְשָׁרָהלְחַקְלָאוּת">הַשְּׁאִיפָה לְא&quot;י וְרַעְיוֹן הַהַכְשָׁרָה לְחַקְלָאוּת</h3>

<blockquote>
<p>שְׁאֵלַת יִשּׁוּב אֶרֶץ־יִשְׂרָאֵל – מִי עוֹרְרָהּ
וְהֶעֱמִידָהּ לִפְנֵי הַוַּעַד שֶׁל חֶבְרַת &#8220;כָּל יִשְׂרָאֵל חֲבֵרִים&#8221;
לְהִתְעַנְיֵן בָּהּ? עוֹד בִּשְׁנַת 1865 פָּנְתָה קְבוּצַת יְהוּדִים
מֵעִיר <strong>שַׁבַץ</strong> אֲשֶׁר בְּסֶרְבְּיָּה אֶל וַעַד חֶבְרַת כי&#8220;ח
בְּבַקָּשָׁה, לְסַיֵּעַ בְּיָדָם שֶׁיֵּצְאוּ לְהִתְיַשֵּׁב
בְּאֶרֶץ־יִשְׂרָאֵל. אוּלָם חֶבְרַת כי&#8221;ח דָּחֲתָה בַּקָּשָׁה זוֹ,
מִפְּנֵי שֶׁלֹּא הֶאֱמִינוּ, כִּי אֶרֶץ־יִשְׂרָאֵל תּוּכַל לְפַרְנֵס
הֲמוֹנִים חֲדָשִׁים אֲשֶׁר יָבוֹאוּ אֵלֶיהָ, וְגַם מִפְּנֵי שֶׁחָשְׁבוּ
כִּי יְהוּדֵי אֵרוֹפָּה צְרִיכִים לְהִשָּׁאֵר בְּאַרְצוֹת מוֹשְׁבוֹתָם
וּלְהַמְשִׁיךְ אֶת מִלְחַמְתָּם שֶׁהֵחֵלּוּ עַל זְכֻיּוֹתֵיהֶם. גַּם
יְהוּדֵי פָּרַס וּמָרָקוֹ, שְׁקָּצוּ בְּחַיֵּיהֶם מִפְּנֵי נוֹגְשֵׂיהֶם,
אָמְרוּ לַעֲלוֹת לְאֶרֶץ־יִשְׂרָאֵל. הַלָּלוּ פָּנוּ בְּבַקָּשָׁה אֶל
הָרַב הַגָּאוֹן רצ&#8220;ה <strong>קָלִישֶׁר</strong>, שֶׁיִּסֵּד אָז אֶת &#8220;חֶבְרַת יִשּׁוּב
אֶרֶץ־יִשְׂרָאֵל&#8221; וְגַם אֶל חֶבְרַת כי&#8221;ח. רצ&#8220;ה קָלִישֶׁר נִסָּה כְּבָר
כַּמָּה פְּעָמִים לְהַשְׁפִּיעַ עַל חֶבְרַת כי&#8221;ח בִּכְלָל וְעַל א.
כְּרֶמְיֶה בִּפְרָט שֶׁיַּעַבְדוּ יַחַד עִם &#8220;חֶבְרַת יִשּׁוּב
אֶרֶץ־יִשְׂרָאֵל&#8221; זוֹ שֶׁהוּא עָמַד בְּרֹאשָׁהּ. וְהוּא שֶׁהָיָה לְפֶה
לִפְנֵי חֶבְרַת כי&#8220;ח גַּם בְּעַד יְהוּדֵי סֶרְבִּיָּה בְּשַׁעְתָּם –
וְלֹא הוֹעִיל. וְהִנֵּה גַּם הַפַּעַם, לְבַקָּשַׁת יְהוּדִי פָּרָס
וּמָרָקוֹ, פָּנָה הָרַב קָלִישֶׁר לְחֶבְרַת כי&#8221;ח בְּהַצָּעָה, שֶׁתָּבוֹא
לְעֶזְרַת הָרוֹצִים לְהִתְיַשֵּׁב בְּאֶרֶץ־יִשְׂרָאֵל וּלְהַעֲמִידָם עַל
עֲבוֹדָה חַקְלָאִית; וּבְמִכְתָּב מְיֻחָד פָּנָה גַם אֶל קַרְל נֵטֶר,
שֶׁשָּׁהָה אָז בְּמִצְרַיִם, <strong>בְּקָהִיר,</strong> לְרֶגֶל
הִשְׁתַּדְּלֻיּוֹתָיו. מִכְתָּבוֹ זֶה שֶׁל הָרַב הַגָּאוֹן פָּעַל עַל
נֶטֶר וְהִלְהִיב אֶת רוּחוֹ לְצִיּוֹן. נַפְשׁוֹ הָרַכָּה נִתְרַגְּשָׁה
וְנִתְלַהֲבָה לְרַעְיוֹן יִשּׁוּב אֶרֶץ־יִשְׂרָאֵל וְהַחְלִיט לָסוּר
עַתָּה לְאֶרֶץ הַקֹּדֶשׁ, בִּכְדֵי לִלְמֹד אֶת מַצַּב הַיְּהוּדִים
אֲשֶׁר שָׁם וְלִרְאוֹת מָה אֶפְשָׁר לַעֲשׂוֹת בָּאָרֶץ לְטוֹבַת אֵלֶּה
הָרוֹצִים לַעֲלוֹת שָׁמָּה. גַּם יְהוּדִים מִקַּוְקַז, גּוּרְגִ&#8217;ים
שֵׁבָּאוּ יְרוּשָׁלַיְמָה בִּשְׁנַת 1867 עַל מְנָת לְהִתְעַסֵּק
בְּחַקְלָאוּת, פָּנוּ בֵּינְתַיִם אֶל חֶבְרַת כי&#8220;ח בְּבַקָּשָׁה לַעֲזֹר
לָהֶם בְּעִנְיָן זֶה. וְלָכֵן כַּאֲשֶׁר נִתְקַבֵּל מִכְתָּב מִנֶּטֶר אֶל
הַוַּעַד הַמֶּרְכָּזִי, כִּי מוּכָן הוּא, נֶטֶר, לָסוּר הַפַּעַם גַּם
לְאֶרֶץ־יִשְׂרָאֵל, הִסְכִּים הַוַּעַד לַדָּבָר, וּבִפְרָט שֶׁנֶּטֶר
כְּבָר עָשָׂה שָׁנִים אֲחָדוֹת בַּמִּזְרָח הַקָּרוֹב וְהִכִּיר אֶת
חַיֵּיהֶם שֶׁל הַיְּהוּדִים שָׁם. וְכֵן בָּא נֶטֶר מִקַּהִיר
לְאֶרֶץ־יִשְׂרָאֵל בְּשֵׁם חֶבְרַת כי&#8221;ח לַחֲקֹר אֶת הַמַּצָּב גַּם שָׁם
וְלִרְאוֹת אִם אֶפְשָׁר לְהַעֲמִיד שָׁם אֶת הַיְּהוּדִים עַל
הַקַּרְקַע.</p>

<p>וְהִנֵּה רָאָה נֶטֶר סוֹפָם שֶׁל הַ&#8220;נִּסְיוֹנוֹת
הַחַקְלָאִיִּים&#8221;, הָאֲמוּרִים לְעֵיל, שֶׁנַּעֲשׂוּ בְּאַרְצֵנוּ
הַקְּדוֹשָׁה לִפְנֵי בּוֹאוֹ, רָאָה וְיָדַע עַד כַּמָּה אֵינָם
מֻכְשָׁרִים יְהוּדֵי אֶרֶץ־יִשְׂרָאֵל לְחַקְלָאוּת; וְלָכֵן בָּא לִידֵי
מַסְקָנָה, שֶׁצָּרִיךְ לְיַסֵּד רֵאשִׁית כֹּל <strong>בֵּית־סֵפֶר</strong>
<strong>חַקְלַאי</strong> בְּאֶרֶץ־יִשְׂרָאֵל עִם חַוָּה חַקְלָאִית רְחָבָה,–מוֹסָד
שֶׁבּוֹ יְחֻנְּכוּ הַבָּנִים לַעֲבוֹדַת הָאֲדָמָה בִּכְדֵי &#8220;לְהַחֲזִיר
אֶת הַחַקְלָאוּת הַיְּהוּדִית בְּאֶרֶץ־יִשְׂרָאֵל לְקַדְמוּתָהּ&#8221;.</p>

<p>אֶת רַעְיוֹנוֹ זֶה הִצִּיעַ נֶטֶר בְּדִין־וְחֶשְׁבּוֹן
שֶׁשָּׁלַח לְוַעַד חֶבְרַת כי&quot;ח, אֲשֶׁר בּוֹ נֶאֱמַר: &#8220;בְּמוֹסָד זֶה
יָכִינוּ מְקוֹם מִקְלָט לְאֵלּוּ שֶׁיִּצְטָרְכוּ לְהִמָּלֵט מֵאַרְצוֹת
גָּלוּתָם; וּלְבַסּוֹף יִכְבְּשׁוּ בְּשָׁלוֹם אֶת הָאָרֶץ הַקְּדוֹשָׁה,
שֶׁאֲבוֹתֵינוּ הִכְרִיזוּ בָּהּ עַל יִחוּד הַבּוֹרֵא בָּהּ בְּשָׁעָה
שֶׁכָּל הַעוֹלָם הָיָה שָׁקוּעַ עֲדַיִן בַּעֲבוֹדַת אֱלִילִים&#8230;
וּבְנוֹגֵעַ לְעַצְמִי,&#8221; הוּא גוֹמֵר אֶת הַצָּעָתוֹ: &#8220;לֹא אֶחְשֹׁב אֶת
תַּפְקִידִי לְנִגְמָר עַד אוֹתוֹ הַיּוֹם, שֶׁבּוֹ אֶרְאֶה אֶת מִפְעָלִי
מַצְלִיחַ וְהַבְטָחָתִי לְצִיּוֹן מִתְגַּשֶּׁמֶת&#8230;&#8221;</p>

<br />
</blockquote>

<h3 id="הַתָּכְנִיתשֶׁלבֵּית־סֵפֶרחַקְלַאיעַליְדֵינֶטֶר">הַתָּכְנִית שֶׁל בֵּית־סֵפֶר חַקְלַאי עַל יְדֵי נֶטֶר</h3>

<blockquote>
<p>בּיַחַד עִם הַהַצָּעָה הַכְּלָלִית שָׁלַח נֶטֶר לַוַּעַד
גַּם יְסוֹדֵי תַּקָּנוֹת, שֶׁחִבֵּר בִּשְׁבִיל בֵּית־הַסֵּפֶר, וְאֵלּוּ
הֵן:</p>

<p><strong>I</strong></p>
</blockquote>

<blockquote>
<p>א. לִמּוּד עֲבוֹדַת הָאֲדָמָה יִהְיֶה תַּחַת
הַשְׁגָּחָתוֹ שֶׁל מְנַהֵל, הַיּוֹדֵעַ אֶת דַּרְכֵי הַחַקְלָאוּת;
הַחִנּוּךְ וְהַלִּמּוּדִים יִהְיוּ בִּידֵי מוֹרֶה אֶחָד.</p>

<p>ב. מִסְפַּר הַתַּלְמִידִים אֲשֶׁר יְקֻבְּלוּ בְּכָל שָׁנָה – עֲשָׂרָה.</p>

<p>ג. זְמַן הַחִנּוּךְ וְהַלִּמּוּדִים הוּא שָׁלֹשׁ</p>

<p>שָׁנִים, בְּאֹפֶן שֶׁלְּאַחַר הַשָּׁנָה הַשְּׁלִישִׁית יִהְיוּ
בְּבֵית־הַסֵּפֶר שְׁלֹשִׁים תַּלְמִיד.</p>

<p>ד. לַתַּלְמִידִים יִנָּתְנוּ מְזוֹנוֹת וְהַלְבָּשָׁה חִנָּם.</p>
</blockquote>

<blockquote>
<p><strong>II</strong></p>
</blockquote>

<blockquote>
<p>ה. מִתְקַבְּלִים לְבֵית־הַסֵּפֶר הַחַקְלָאי רַק
בְּנֵי יִשְׂרָאֵל, בְּגִיל לֹא פָּחוֹת מִשְּׁלשׁ־עֶשְׂרֵה, וְלֹא
לְמַעְלָה מִשֵּׁשׁ־עֶשְׂרֵה, שֶׁהֵם בְּרִיאִים וְיוֹדְעִים יְסוֹדֵי
הַלִּמּוּדִים הָעִבְרִים, חֶשְׁבּוֹן, עַרְבִית וְגַם קְרִיאָה וּכְתִיבָה
בְּאַחַת מִלְּשׁוֹנוֹת אֵרוֹפָּה (לְתַלְמִידֵי בָּתֵּי־הַסֵּפֶר שֶׁל
חֶבְרַת כי&quot;ח שֶׁבַּאֲרָצוֹת שׁוֹנוֹת – מִשְׁפַּט הַבְּכוֹרָה).</p>

<p>ו. הָרְשׁוּת לְכָל הָרוֹצֶה, בְּלִי הֶבְדֵּל דָּת,
לָבוֹא לְהַקְשִׁיב כְּשׁוֹמֵעַ חָפְשִׁי בְּלִמּוּדֵי בֵּית־הַסֵּפֶר,
אַךְ מִסְפָּרָם שֶׁל אֵלּוּ לֹא יַעֲלֶה עַל מִסְפַּר הַתַּלְמִידִים
הַיְּהוּדִים.</p>

<p>ז. מִלְּבַד מִסְפַּר הַתַּלְמִידִים הַקָּצוּב
לְמַעְלָה, שֶׁיִּתְקַבֵּל חִנָּם, יְקֻבְּלוּ עוֹד תַּלְמִידִים
מִקְּהִלּוֹת אַחֵינוּ שֶׁבְּכָל הָאֲרָצוֹת – בִּתְנַאי: שֶׁהַקְּהִלּוֹת
יְשַׁלְּמוּ בְּעַד הַחֲזָקָתָם שֶׁל אֵלּוּ.</p>

<p>ח. בְּחִינוֹת לַתַּלְמִידִים – בְּסוֹף כָּל שָׁנָה,
וְאַחֲרֵי הַבְּחִינָה הַשְּׁלִישִׁית תִּנָּתֵן לְכָל תַּלְמִיד גּוֹמֵר
תְּעוּדָה הַמְּעִידָה עַל יְדִיעוֹתָיו.</p>

<p><strong>III</strong></p>

<p>ט. מֵהַשָּׁנָה הַשְּׁנִיָּה וָמַעְלָה יִקְנוּ בְּכָל
שָׁנָה אֲחֻזּוֹת־שָׂדֶה, לְהוֹשִׁיב בָּהֶן עֶשֶׂר מִשְׁפָּחוֹת
מִבְּנֵי־יִשְׂרָאֵל לַעֲבֹד אֶת אַדְמָתָן וּלְהִתְפַּרְנֵס בָּהּ;
הָאֲחֻזּוֹת הָאֵלֶּה תִּמָּכַרְנָה רַק לִיהוּדִים שֶׁיְּקַבְּלוּ
לַעֲבוֹדָה אֶת הַתַּלְמִידִים שֶׁגָּמְרוּ אֶת בֵּית־הַסֵּפֶר; וְאִם לֹא
יִמָּצְאוּ מִשְׁפָּחוֹת כָּאֵלֶּה, שֶׁיִּרְצוּ לִקְנוֹת אוֹ לַחְכֹּר אֶת
הָאֲחֻזּוֹת הָאֵלֶּה, תְּעֻבַּד הָאֲדָמָה עַל יְדֵי תַּלְמִידֵי
בֵּית־הַסֵּפֶר בְּעֶזְרַת הַחֶבְרָה וְהַשְׁגָּחָתָהּ, וְהֵם יְקַבְּלוּ
בְּעַד עֲבוֹדָתָם חֵלֶק מִיְּבוּל עֲבוֹדָתָם.</p>

<p>י. הַמַּשְׁגִּיחִים יְבַקְּשׁוּ יְהוּדִים
מְחֻסְּרֵי־עֲבוֹדָה הַרְאוּיִם לְחַקְלָאוּת, וְיִעַזְרוּ לָהֶם
לְהִתְיַשֵּׁב עַל הַקַּרְקַע וְיִתְמְכוּ בָּהֶם וִילַמְּדוּם אֶת
הַלִּמּוּדִים הַנִּלְמָדִים בְּבֵית־הַסֵּפֶר וְיוֹרוּ לָהֶם אֶת
הָעֲבוֹדָה.</p>

<p><strong>IV</strong></p>
</blockquote>

<blockquote>
<p>יא. יִסּוּד הַמּוֹסָד וְהַהַשְׁגָּחָה עָלָיו
יִמָּסְרוּ אֶל חָבֵר מִן הַוַּעַד הָרָאשִׁי שֶׁל אַרְצוֹת
הַמִּזְרָח.</p>

<p>יב. בְּכָל שָׁנָה יִתְּנוּ דִּין־וְחֶשְׁבּוֹן
לִפְנֵי הַוַּעַד הָרָאשִׁי שֶׁל חֶבְרַת כי&quot;ח עַל דְּבַר הַמַּצָּב
הַמּוֹסָדִי וְהַכַּלְכָּלִי שֶׁל הַמּוֹסָד.</p>

<p>יג. הַכֶּסֶף הַדָּרוּשׁ לְהוֹצְאוֹת הַמּוֹסָד
וְכַלְכָּלָתוֹ יֻקַּח מֵאֵלֶּה שֶׁיִּתְחַיְּבוּ לְנַדֵּב בִּשְׁבִילוֹ
שָׁנָה שָׁנָה בִּקְבִיעוּת, וּמִמַּתָּנוֹת אַרְעִיּוֹת, מִן הַיְּבוּל
שֶׁתּוֹצִיא הָאֲדָמָה וּמִכֶּסֶף מִמְכַּר הַשָּׂדוֹת.</p>

<br />
</blockquote>

<h3 id="הִתְעוֹרְרוּתוְהַחְלְטָהלְהַגְשָׁמַתהָרַעְיוֹן">הִתְעוֹרְרוּת וְהַחְלְטָה לְהַגְשָׁמַת הָרַעְיוֹן</h3>

<blockquote>
<p>לְאַחַר שֶׁעִבֵּד נֶטֶר אֶת הַצָּעָתוֹ וְתָכְנִית
הָעֲבוֹדָה לִפְרָטֵיהֶן בָּא לִפָרִיס וְנִגַּשׁ לִפְעֻלָּה. בִּנְאוּמוֹ
אֲשֶׁר נָשָׂא בַּאֲסֵפַת חֶבְרַת &#8220;כָּל יִשְׂרָאֵל חֲבֵרִים&#8221; (בִּשְׁנַת
תרכ&quot;ט – 1868) עַל אֶרֶץ־יִשְׂרָאֵל, אָמַר בְּתוֹךְ שְׁאָר דְּבָרָיו:
&#8220;רְאוּ, אֲנִי נוֹתֵן לִפְנֵיכֶם תָּכְנִית מוֹסָד חָדָשׁ, אֲשֶׁר בּוֹ
תּוּכְלוּ לְחַנֵּךְ אֶת הַדּוֹר הַבָּא וּלְהַרְגִּילוֹ לַעֲבוֹדַת
הָאֲדָמָה. עַל יָדוֹ תָּכִינוּ מְקוֹם מַחֲסֶה וּמִפְלָט לְאַחֵינוּ,
אֲשֶׁר הַיּוֹם אוֹ מָחָר, הַרְבֵּה מֵהֶם יִבְרְחוּ מִמְּקוֹמוֹת
מוֹשְׁבוֹתָם, מִשִּׂנְאַת הַגּוֹיִם אֲלֵיהֶם. עַל יָדוֹ תִּרְכְּשׁוּ
מְעַט־מְעַט אֶת הָאָרֶץ הַקְּדוֹשָׁה אֲשֶׁר עֵינֵי כָּל יִשְׂרָאֵל,
כִּבְנֵי הַדּוֹר הַיָּשָׁן וְכִבְנֵי הַדּוֹר הֶחָדָשׁ, צוֹפִיּוֹת
אֵלֶיהָ תָּמִיד&#8230; וְאַתֶּם, אֲדוֹנַי, אַל יַעֲלֶה מוֹרָא בִּלְבַבְכֶם
לֵאמֹר: אֵיךְ נוּכַל לַעֲשׂוֹת כַּדָּבָר הַזֶּה? כִּי אִם תַּשְׁמִיעוּ
קוֹל שׁוֹפָר גָּדוֹל לְכָל בְּנֵי יִשְׂרָאֵל, הַמְּפֻזָּרִים עַל פְּנֵי
כָּל הָאֲדָמָה, וְנוֹכַחְתֶּם, כִּי אֵת אֲשֶׁר חוֹלְמִים הַיּוֹם,
נִרְאֶה לְמָחָר אֶת פִּתְרוֹנוֹ!&#8230;&#8221;</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMEYwQWc9PSIsImV4cCI6bnVsbCwicHVyIjoiYmxvYl9pZCJ9fQ==--78ec4812b4e95940d414184a7f6bcdeba0c7b158/4.jpg" alt="4.jpg" />
<figcaption>4.jpg</figcaption>
</figure>

<blockquote>
<br />

<p>דִּבְרֵי נֶטֶר אֵלֶּה, שֶׁנֶּאֶמְרוּ בְּהִתְלַהֲבוּת
אֲמִתִּית, עָשׂוּ רֹשֶׁם חָזָק עַל כָּל הַנֶּאֱסָפִים, וְגַם <strong>אָדוֹלְף
כְּרֶמְיֶה</strong>, הָאָדָם הַגָּדוֹל, נְשִׂיא הַחֶבְרָה בָּעֵת הַהִיא, נָשָׂא
אָז מַשָּׂא נִלְהַב וַיִּתְנַבֵּא עַל הַיָּמִים הַבָּאִים, אֲשֶׁר בָּהֶם
יִרְבּוּ אַחֵינוּ לָבוֹא אֶל הָאָרֶץ מִכָּל אַרָצוֹת פְּזוּרֵיהֶם
וְיִתְיַשְּׁבוּ בָּהּ: &#8220;וְאָז נִרְאֶה בְּעֵינֵינוּ יְרוּשָׁלַיִם
חֲדָשָׁה, אֲשֶׁר תִּהְיֶה בָּעֵת הָרִאשׁוֹנָה אַךְ מִקְדָּשׁ מְעַט
לְיִשְׂרָאֵל, אוּלָם יוֹשְׁבֶיהָ לֹא יֵלְכוּ עוֹד בְּכָל יוֹם שִׁשִּׁי
לִבְכּוֹת עַל הָאֲבָנִים, שְׁאֵרִית הַחוֹמָה אֲשֶׁר נֶהֱרָסָה, כִּי אִם
יִשְׂאוּ עֵינֵיהֶם אֶל הַיּוֹשֵׁב בַּשָּׁמַיִם וּלְאַדְמָתָם בְּתִקְוָה,
כִּי קְרוֹבָה יְשׁוּעַת יִשְׂרָאֵל לָבוֹא, – וְאָז יָשׁוּב וְיִבָּנֶה
בָּהּ גַּם הַהֵיכָל הַגָּדוֹל, בֵּית אֱלֹהֵינוּ, וּכְבִימֵי קֶדֶם
יַעֲלוּ שָׁמָּה בְּנֵי יִשְׂרָאֵל לְהֵרָאוֹת אֶת פְּנֵי ה'. הֶאָח,
בְּאוֹר חָדָשׁ יְרוּשָׁלַיִם תָּאִיר!&#8230;&#8221;</p>

<p>אֶת נְאוּמוֹ זֶה סִיֵּם כְּרֶמְיֶה בְּהַבָּעַת תּוֹדָה
וָשֶׁבַח לְנֶטֶר, &quot;אֲשֶׁר עוֹרֵר אוֹתָנוּ אֶל הַדָּבָר הַזֶּה
לַעֲשׂוֹתוֹ, וְהוּא גַּם מוּכָן וּמְזֻמָּן לַעֲבֹד בִּשְׁבִיל הוֹצָאָתוֹ
לַפֹּעַל. וּבְעַד זֶה רָאוּי הוּא, כִּי תָּחוּל עָלָיו בִּרְכַּת כָּל
אַחֵינוּ.'</p>

<p>גַּם קוֹל הַקּוֹרֵא, אֲשֶׁר שָׁלַח הַוַּעַד אֶל נְדִיבֵי
הָעָם בְּבַקָּשָׁה לְנַדֵּב לְטוֹבַת הַמּוֹסָד הַחַקְלָאי הֶעָתִיד
לְהִוָּצֵר בְּאֶרֶץ־יִשְׂרָאֵל, נִכְתַּב בְּאוֹתָהּ הַהִתְלַהֲבוּת, בּוֹ
נֶאֱמַר: &#8220;אֶרֶץ קְדוֹשָׁה הִיא אֶרֶץ אֲבוֹתֵינוּ, עֶרֶשׂ אֱמוּנָתֵנוּ
וּנְבִיאֵינּוּ וַחֲכָמֵינוּ. וְהָאָרֶץ יֵשׁ לָהּ סְגֻלָּה לִמְשֹׁךְ
אֵלֶיהָ אֶת תְּשׁוּמַת לִבָּם וְעֵינֵיהֶם שֶׁל כָּל יִשְׂרָאֵל, – וּמָה
הָאָרֶץ חֲסֵרָה? הֲלֹא רַק לִפְתֹּחַ אֶת מְקוֹרוֹתֶיהָ
שֶׁנִּסְתַּתְּמוּ, לְסַקֵּל אֶת הָאֲבָנִים הַמַּכְאִיבוֹת אוֹתָהּ
וּלְעָבְדָהּ בְּיָד חָרוּצָה – וְאָז תָּשׁוּב לִהְיוֹת אֶרֶץ־חֵפֶץ,
אֶרֶץ אֲשֶׁר נִשְׁבַּע ה' לַאֲבֹתֵינוּ לְתִתָּהּ לָנוּ&#8230;&#8221;</p>

<p>הִנֵּה כִּי כֵן רוֹאִים אָנוּ עַד כַּמָּה הִסְפִּיק
נֶטֶר לְעוֹרֵר וּלְהַלְהִיב אֶת הַלְּבָבוֹת בְּרַעֲיוֹנוֹ זֶה, –
רַעְיוֹן יִשּׁוּב אֶרֶץ־יִשְׂרָאֵל עַל יְדֵי עֲבוֹדָה חַקְלָאִית,
שֶׁנָּתַן בּוֹ גַּם תֹּכֶן שֶׁל גְּאֻלָּה וּתְחִיָּה, הַנִּקְרָא
כַּיּוֹם בְּשֵׁם: <strong>צִיּוֹנוּת&#8230;</strong> וּבִישִׁיבוֹת הַוַּעַד, בַּיּוֹם 11
לְיָנוּאָר 1869, נִתְקַבְּלָה הַצָּעַת נֶטֶר יַחַד עִם הַתַּקָּנוֹת
הַנִּזְכָּרוֹת שֶׁעִבֵּד הוּא; וְלַהֲקָמַת הַמּוֹסָד וּלְכַלְכָּלָתוֹ
בְּמֶשֶׁךְ שָׁלֹשׁ הַשָּׁנִים הָרִאשׁוֹנוֹת הֻקְצַב סַךְ מֵאָה אֶלֶף
פְרַנְק, כִּי כֵן הֶעֲרִיךְ נֶטֶר אֶת תַּקְצִיבוֹ. וּבָזֶה הִגִּיעָה
הַשָּׁעָה לְהַתְחִיל בְּמִמּוּשׁוֹ שֶׁל הָרַעְיוֹן וּבְהוֹצָאָתוֹ
לַפֹּעַל.</p>

<br />
</blockquote>

<h3 id="הָרִשְּׁיוֹןוְהַתְּנָאִיםלַהֲקָמַתבֵּית־הַסֵּפֶר">הָרִשְּׁיוֹן וְהַתְּנָאִים לַהֲקָמַת בֵּית־הַסֵּפֶר</h3>

<blockquote>
<p>חָשַׁב נֶטֶר לָשֶׁבֶת בְּפָרִיס עַד אֲשֶׁר יֶאֱסֹף אֶת
סְכוּם הַכֶּסֶף הַדָּרוּשׁ; אַךְ קָצְרָה רוּחוֹ מִלְּהִתְמַהְמֵהַּ עוֹד
וְהוּא חָזַר לְאֶרֶץ־יִשְׂרָאֵל בְּבִטָּחוֹן גָּמוּר, כִּי הַכֶּסֶף
הַדָּרוּשׁ יִמָּצֵא, אִם רַק יַתְחִיל בַּעֲבוֹדָה.</p>

<p>תְּחִלָּה נָסַע נֶטֶר לְלָנְדּוֹן, לְסַדֵּר אֶת עֲסָקָיו
הַפְּרָטִיִּים, בְּדַעְתּוֹ, כִּי יִשְׁהֶה הַפַּעַם בִּנְסִיעָתוֹ
הַרְבֵּה זְמָן, וְשָׁב לְפָרִיס, לְהִתְרָאוֹת שָׁם עִם צִיר
תֻּרְכִּיָּה, <strong>גָּ&#8217;מִיל־פֶּחָה,</strong> וּלְבַקֵּשׁ מִמֶּנּוּ, כִּי יִתְמֹךְ
בְּהַצָּעָתוֹ לִפְנֵי הַמֶּמְשָׁלָה לַהֲקָמַת מוֹסָד חַקְלַאי
לַיְּהוּדִים בְּאֶרֶץ־יִשְׂרָאֵל, – מוֹסָד שֶׁיָּבִיא תּוֹעֶלֶת גַּם
לְהַשְׁבָּחַת הַמַּצָּב הַחַקְלַאי בָּאָרֶץ בִּכְלָל, מֵאַחַר
שֶׁיְּקֻבְּלוּ אֶל תּוֹכוֹ גַם מִשְּׁאָר בְּנֵי הַדָּתוֹת שֶׁבָּאָרֶץ.
וּבַתַּזְכִּיר שֶׁמָּסַר נֶטֶר לִידֵי גָ&#8217;מִיל פֶּחָה הָיוּ חָמֵשׁ
דְּרִישׁוֹת אֵלּוּ: א. שֶׁטַח אֲדָמָה חִנָּם לְבֵית־הַסֵּפֶר. ב.
אֲחֻזַּת־אֲדָמָה שֶׁבֵּית־הַסֵּפֶר יוּכַל לְהִשְׁתַּמֵּשׁ בּוֹ בִּשְׁעַת
הַצֹּרֶךְ עַל יְדֵי חֲכִירָה. ג. לְפַטֵּר מִמַּס אֶת הָאֲדָמָה
הַחֲכוּרָה בְּמֶשֶׁךְ עֶשֶׂר הַשָּׁנִים הָרִאשׁוֹנוֹת. ד. לְפַטֵּר
מִמַּס אֶת כָּל הַחֲפָצִים, שֶׁיּוּבְאוּ מֵחוּץ־לָאָרֶץ בִּשְׁבִיל
הַמּוֹסָד. ה. שֶׁבֵּית־הַסֵּפֶר יַעֲמֹד תַּחַת פַּטְרָנוּתוֹ שֶׁל
הַשֻּׁלְטָן.</p>

<p>גָ&#8217;מִיל־פֶּחָה הִבְטִיחַ עֶזְרָתוֹ לְדָבָר זֶה, וְשָׁלַח
אֶת הַתַּזְכִּיר <strong>לַעֲלִי־פֶּחָה,</strong> הַוִּיזִיר הַגָּדוֹל בְּקוּשְׁטָא.
וְנֶטֶר לָקַח אִתּוֹ מִכְתְּבֵי הַמְלָצָה מֵאֵת אֲדוֹלְף כְּרֶמְיֶה
לַעֲלִי־פֶּחָה וּמִשְּׁנֵי וִיזִירֵי־הַחוּץ, הַצָּרְפָתִּי
וְהָאַנְגְּלִי, לְבָאֵי־כֹּחָם שֶׁבְּקוּשְׁטָא. וּבְאַרְבָּעָה־עָשָׂר
לְאוֹגוּסְט, שְׁנַת 1869, הִפְלִיג נֶטֶר בָּאֳנִיָּה מִמַּרְסֵיל וּבָא
לְקוּשְׁטָא בְכּ&quot;ט בּוֹ; וּמִיָּד, בְּאֶחָד בְּסֶפְּטֶמְבֶּר, נִתְקַבֵּל
נֶטֶר לִרְאָיוֹן אֵצֶל הַוִּיזִיר הַגָּדוֹל עֲלִי־פֶּחָה, וּמִתּוֹךְ
הַשִּׁיחָה נוֹדַע לוֹ, לִנֶטֶר, כִּי בְּמוֹעֲצַת הַמַּמְלָכָה
מִתְיַחֲסִים כֻּלָּם לְהַצָּעָתוֹ בְּרָצוֹן.</p>

<p>בִּשְׁמִינִי בְּסֶפְּטֶמְבֶּר הֻזְמַן נֶטֶר
לְהִשְׁתַּתֵּף בִּישִׁיבַת הַמּוֹעֵצָה וְנִתְּנָה לוֹ הָרְשׁוּת לְהָגֵן
עַל הַצָּעָתוֹ. בְּהַשְׂכֵּל וּבְדַעַת דִּבֵּר נֶטֶר לִפְנֵי הַמּוֹעַצָה
– וְנִתְקַבְּלָה הַחְלָטָה לִמְסֹר אֶת הָעִנְיָן <strong>לְרָשִׁיד־פֶּחָה</strong>,
מוֹשֵׁל סוּרִיָּה, שֶׁהָיָה אָז בְּקוּשְׁטָא, וְהִטִּילוּ עָלָיו
לְהוֹדִיעַ בִּזְמַן קָרוֹב אֶת הַהַחְלָטוֹת שֶׁיְּקַבֵּל בְּנִדּוֹן זֶה
הוּא בְּהַסְכָּמָתָם שֶׁל בָּאֵי־כֹּחַ חֶבְרַת &#8220;כָּל יִשְׂרָאֵל
חֲבֵרִים&#8221;, אַחֲרֵי בּוֹאָם אֶל הַמָּקוֹם.</p>

<p>בְּכ&#8220;ט בְּסֶפְּטֶמְבֶּר בָּא נֶטֶר בְּלִוְיַת
אַגְרוֹנוֹם, צָרְפָתִי צָעִיר אֶחָד, לְבֵירוּת, וּמִשָּׁם בָּאוּ
בְּדֶרֶךְ הַיַּבָּשָׁה לְיָפוֹ. הִתְחִילוּ תָּרִים וּמְבַקְּשִׁים
בִּסְבִיבַת יָפוֹ מָקוֹם מַתְאִים לְמַטְרַת הַמּוֹסָד, עַד שֶׁבָּחֲרוּ
וְעָמְדוּ עַל אוֹתוֹ הַשֶּׁטַח שֶׁעָלָיו נוֹסַד אַחַר כָּךְ
בֵּית־הַסֵּפֶר הַחַקְלַאי. רָשִׁיד־פֶּחָה הִסְכִּים לָתֵת לְחֶבְרַת
&#8220;כָּל יִשְׂרָאֵל חֲבֵרִים&#8221; אֶת הַשֶּׁטַח אֲשֶׁר בָּחֲרוּ, וְעִם
הֲרִשְׁיוֹן שֶׁנִּתַּן לוֹ מֵאֵת מוֹשֵׁל סוּרִיָּה, חָזַר נֶטֶר וְנָסַע
לְקוּשְׁטָא. שָׁם קִבֵּל אֶת הַ&#8221;<strong>פִירְמַן</strong>&quot; הַמְבֻקַּשׁ מֵאֵת
הַשֻּׁלְטָן שֶׁנִּתַּן בִּשְׁלִישִׁי לְחֹדֶשׁ מוּחֲרָם שְׁנַת 1267, הוּא
חֲמִישִׁי לְאַפְּרִיל 1870, וְזֶהוּ עִקַּר תַּמְצִיתוֹ:</p>

<p><strong>א.</strong> הַמּוֹסָד שֶׁנִּקְרָא בְּשֵׁם: בֵּית־הַסֵּפֶר
הַחַקְלַאי שֶׁל חֶבְרַת &#8220;כָּל יִשְׂרָאֵל חֲבֵרִים&#8221; יַעֲמֹד תַּחַת
הַשְׁגָּחַת וִיזִירַת הַהַשְׂכָּלָה וְתַחַת חָסוּתוֹ שֶׁל הַשֻּׁלְטָן,
וְהוּא נִכְלָל בְּמִסְפַּר בָּתֵּי־הַסֵּפֶר הַתֻּרְכִּים. מִסְפַּר
הַתַּלְמִידִים יִהְיֶה מִשְּׁלֹשִׁים עַד שִׁשִּׁים וּזְמַן הַלִּמּוּדִים
שָׁלשׁ שָׁנִים; וְאַף עַל פִּי שֶׁבֵּית־סֵפֶר זֶה נוֹסַד בִּשְׁבִיל
בְּנֵי יִשְׂרָאֵל – קַבֵּל יְקַבֵּל תַּלְמִידִים גַּם מִבְּנֵי שְׁאָר
הַדָּתוֹת. גִּיל הַתַּלְמִידִים צָרִיךְ לִהְיוֹת מִשְּׁלֹשׁ־עֶשְׂרֵה
וְעַד שֵׁשׁ־עֶשְׂרֵה שָׁנָה וְהֵם צְרִיכִים לִהְיוֹת נְתִינִים
עוֹתוֹמָנִים וכוּ'. בְּבֵית־הַסֵּפֶר יִלְמְדוּ אֶת תּוֹרַת הַחַקְלָאוּת
וּשְׁאָר הַמַּדָּעִים הַקְּשׁוּרִים בָּהּ.</p>

<p><strong>ב.</strong> הַמֶּמְשָׁלָה מֵחֲכִירָה לְחֶבְרַת כי&#8220;ח
בַּתַּשְׁלוּם שְׁנָתִי שֶׁל שִׁבְעַת אֲלָפִים וַחֲמֵשׁ מֵאוֹת
גְּרוּשִׁים תֻּרְכִּיּים (אֶלֶף וּשְׁבַע מֵאוֹת פְרַנְק) אֶת אַלפַּיִם
שֵׁשׁ מאוֹת דּוּנָם הָאֲדָמָה הַנִּמְצֵאת בְּפֶלֶךְ יְרוּשָׁלַיִם,
שֶׁאוֹתָהּ דָּרְשָׁה חבְרַת כי&#8221;ח וְשֵׁנִּמְדְּדָה וְהָגְבְּלָה עַל יְדֵי
הַמֶּמְשָׁלָה הַמְּקוֹמִית. הַקַרְקָעוֹת הַלָּלוּ יִהְיוּ מָחְכָּרִים
לְחֶבְרַת כי&#8220;ח כָּל זְמַן שֶׁבֵּית־הַסֵּפֶר יִתְקַיֵּם עַל פִּי
הַתְּנָאִים שֶׁהֻצְּעוּ וְנִתְקַבְּלוּ. לְשֵׁם הַנָּחָה מְיֻחֶדֶת,
פּוֹטֶרֶת הַמֶּמְשָׁלָה אֶת הַחֶבְרָה מִתַּשְׁלוּמִין אֵלּוּ בִּמֵשֵׁךְ
עֵשֵׂר הַשָּׁנִים הָרִאשׁוֹנוֹת, וכוּ'. מַס הֶ&#8221;עָשׂוֹר&quot;, שֶׁצָּרִיךְ
יִהְיֶה לִגְבּוֹת מִן הַיְבוּל שֵׁל שְׂדוֹת בֵּית־הַסֵּפֶר, נָתֹן
יִנָּתֵן שָׁנָה בְּשָׁנָה לְבֵית־הַסֵּפֶר כּתְמִיכָה מֵאֵת הַמֶּמְשָׁלָה
וְאִם חֵלֶק מִן הַיְּבוּל יְשֻׁלַּח לְחוּץ־לָאָרֶץ יִגְבּוּ מִמֶּנּוּ
רַק אֶת מַס הַמֶּכֶס בִּלְבָד. כָּל הַדְּבָרִים שֶׁיּוּבְאוּ
מִחוּץ־לָאָרֶץ לְצָרְכֵי בֵּית־הַסֵּפֶר חַיָּבִים בְּתַשְׁלוּם מֶכֶס
חוּץ מִמַּכְשִׁירֵי הַחַקְלָאוּת וכוּ' וכוּ'.</p>

<p>עִם פִירְמָן זֶה מִהַר נֶטֶר לְיָפוֹ, לְאוֹתָהּ כִּבְרַת
אֶרֶץ קְטַנָּה, שֶׁבָּחַר בִּשְׁבִיל מוֹסָדוֹ מַשָּׂא נַפְשׁוֹ –
וּבְהִתְלַהֲבוּת נִגַּשׁ לַעֲבוֹדָתוֹ.</p>

<br />
</blockquote>

<h2 id="גמִקְוֵה־יִשְׂרָאֵלבִּתְחִלָּתָהּ">ג &#8220;מִקְוֵה־יִשְׂרָאֵל&#8221; בִּתְחִלָּתָהּ</h2>

<h3 id="מוֹסָדבְּהִבָּנוֹתוֹעַליְדֵיקָרְלנֶטֶר">מוֹסָד בְּהִבָּנוֹתוֹ עַל יְדֵי קָרְל נֶטֶר</h3>

<blockquote>
<p>שׁוֹמֵם הָיָה הַמָּקוֹם וָרֵיק, רָאשֵׁי גִּבְעוֹתָיו
קָרְחָה' וּשְׁפֵלָתוֹ – בִּצּוֹת עִם יַתּוּשֵׁי־קַדַּחַת. וְנֶטֶר,
בּוֹדֵד וִיחִידִי בִּסְבִיבָה זָרָה, בְּעַצְמוֹ הוּא עוֹשֶׂה וְדוֹאֵג
לְכָל דָּבָר וּלְכָל פְּרָט קָטֹן.</p>

<p>אַנְשֵׁי הַכְּפָר הַקָּרוֹב <strong>יָזּוֹר</strong> שְׁכֵנִים רָעִים
וְזוֹעֲפִים הָיוּ לוֹ; הֵם חָמְדוּ לָהֶם אֶת הַחֶלְקָה הַזֹּאת
הַסְּמוּכָה לִגְבוּלָם, וְחָלְמוּ עַל הִזְדַּמְּנוּת שֶׁתָּבוֹא לְיָדָם
וְיִבְלְעוּ שֶׁטַח זֶה לְעַצְמָם, – וְהִנֵּה &#8220;יַהוּד&#8221; זָר בָּא וְ&#8220;גָזַל&#8221;
אֶת זֶה מִתַּחַת יָדָם. וּמִשֶּׁבָּא נֶטֶר לְתַחֵם אֶת הַמָּקוֹם,
נִזְעֲקוּ עָלָיו תּוֹשָׁבֵי הַכְּפָר בַּהֲמוֹנֵיהֶם, הֵקִימוּ שָׁאוֹן,
חֵרְפוּ וְאִיְּמוּ עָלָיו – וְאַחַר כָּךְ גַּם נַסֵּה נִסּוּ לְהוֹצִיא
אֶת אִיּוּמֵיהֶם לַפֹּעַל.</p>

<p>חַיָּיו שֶׁל נֶטֶר הָיוּ בְּסַכָּנָה, אֲפִלּוּ לְאַחַר
שֶׁהוּקְמוּ הַבִּנְיָנִים וּבַחַוָּה חָיוּ עוֹד אֲנָשִׁים אֲחָדִים, כִּי
לֹא פַּעַם הִתְנַפְּלוּ עָלָיו תּוֹשָׁבֵי הַכְּפָר. הַמַּצָּב הָיָה
חָמוּר מְאוֹד וְדָרַשׁ אֶת הִתְעָרְבוּתָם שֶׁל הַקּוֹנְסוּל הַצָּרְפָתִי
וְשֶׁל וִיזִיר הָעִנְיָנִים הַחִיצוֹנִיִּים, – וְנֶטֶר לֹא חַת מִפְּנֵי
כָּל וְעָשָׂה אֶת שֶׁלּוֹ.</p>

<p>בַּיָּמִים הָרִאשׁוֹנִים הָיָה נֶטֶר גָּר בִּמְעָרָה,
שֶׁחָפְרוּ לְמַעֲנוֹ בְּתוֹךְ הַחַוָּה, אַחַר כָּךְ בָּנוּ לוֹ צְרִיף
שֶׁל קְרָשִׁים. וְכָל זְמַן הִבָּנוֹת הַבִּנְיָנִים וְהַכְשָׁרַת
הַקַּרְקַע נִמְצָא נֶטֶר בַּחַוָּה לְהַשְׁגִּיחַ עַל הָעֲבוֹדָה
וְלִשְׁמֹר עַל חָמְרֵי הַבִּנְיָן וְיֶתֶר הָרְכוּשׁ מִפְּנֵי גַּנָּבִים
בַּלַּיְלָה. וְאִם נִפְצַע אִישׁ בַּעֲבוֹדָתוֹ – וַיְהִי נֶטֶר גַּם
לְחוֹבֵשׁ וּלְרוֹפֵא.</p>

<p>וְהָעֲבוֹדָה נֶעֶשְׂתָה בִּזְרִיזוּת רַבָּה. עוֹד לֹא
עָבְרוּ שְׁלֹשָׁה שָׁבוּעוֹת לְשׁוּב קַרְל נֶטֶר מִקּוּשְׁטָא – וּכְבָר
הִסְפִּיק לַחְפֹּר בְּאֵר, שֶׁנָּתְנָה מַיִם זַכִּים בְּשֶׁפַע,
וְהַשֶּׁטַח נִמְדָּד וְנֶחֱלַק לְכָל סוּגֵי הַחַקְלָאוּת: מֵאָה
וְשִׁשָּׁה־עָשָׂר הֶקְטַר לְפַלְחָה, שְׁמוֹנִים הֶקְטַר לִכְרָמִים,
שְׁלֹשִׁים לִנְטִיעוֹת שׁוֹנוֹת, וּלְפַרְדֵּסִים – שְׁנֵים־עָשָׂר
הֶקְטַר.</p>

<p>חָפְרוּ תְּעָלוֹת וְהִנִּיחוּ אֶת הַיִסוֹד לִבִנְיָן
גָּדוֹל, אֲשֶׁר אָרְכּוֹ שִׁשִּׁים וְאַרְבָּעָה מֶטֶר וְרָחְבּוֹ
אַחַד־עָשָׂר מֶטֶר, וְהוּא נוֹעַד בִּשְׁבִיל שִׁשִּׁים תַּלְמִיד,
וְהִתְחִילוּ חוֹצְבִים אֲבָנִים מִתּוֹךְ הָרָמָה אֲשֶׁר בְּתוֹךְ
הַחַוָּה, הִיא רָמַת יִצְחָק, וְהֵקִימוּ אֶת הַקִּירוֹת.</p>

<p>לְיַד הַבִּנְיָן הַגָּדוֹל, מִשְּׂמֹאל, הִתְחִילוּ
בּוֹנִים עוֹד בִּנְיָנִים קְטַנִּים: בִּשְׁבִיל הַמִּשְׂרָד,
בָּתֵּי־הַמְּלָאכָה וּמַחְסָנִים וְגַם דִּירוֹת לְמוֹרִים
וּלְשַׁמָּשִׁים. לָרָמוֹת אֲשֶׁר בַּחַוָּה קָרָא נֶטֶר שֵׁמוֹת מִן
הַתּוֹרָה: רָמַת אַבְרָהָם, רָמַת יִצְחָק, רָמַת יַעֲקֹב, רָמַת שָׂרָה
וכוּ'. לַבְּקָעוֹת קָרָא בַּשֵׁמוֹת: שְׁמוּאֵל, רִבְקָה, רָחֵל.</p>

<p>וְהָעֲבוֹדָה נֶעֶשְׂתָה לְכָל מְקוֹמוֹתֶיהָ. בְּכָל יוֹם
הָיוּ עוֹבְדִים מֵאַרְבָּעִים עַד שְׁמוֹנִים פּוֹעֲלִים, וְכֻלָּם –
בְּהַשְׁגָּחָתוֹ שֶׁל נֶטֶר, וְכַמָּה פְּעָמִים בַּיּוֹם הָיָה צָרִיךְ
לִנְסֹעַ לְיָפוֹ לִקְנוֹת חֳמָרִים שׁוֹנִים לְרֶגֶל הַמְּלָאכָה
וּלְנַהֵל מַשָּׂא וּמַתָּן עִם הָעֲרְבִים וְעִם אֲנָשִׁים שׁוֹנִים,
בְּחַרְבוֹנֵי קַיִץ לְיַד דֶּרֶךְ, שֶׁעוֹבְרִים עָלֶיהָ כָּל מִינֵי
אוֹרְחִים־פּוֹרְחִים, בְּקִרְבַת כְּפָר, שֶׁיּוֹשְׁבָיו מִתְנַכְּלִים
עָלָיו לְרָעָה, עֲבֹד עָבַד נֶטֶר מִתּוֹךְ שִׂמְחָה בִּרְאוֹתוֹ אֶת
חֲזוֹן רוּחוֹ הוֹלֵךְ וּמִתְמַמֵּשׁ. עוֹבֵד הָאִישׁ וּמְצַפֶּה לַיּוֹם,
שֶׁהַבַּיִת יִתְמַלֵּא תַּלְמִידִים עִבְרִים, הָעֲתִידִים לִהְיוֹת
הַחֲלוּצִים הָרִאשׁוֹנִים שֶׁל &#8220;הַחַקְלָאוּת הַיְּהוּדִית
בְּאֶרֶץ־יִשְׂרָאֵל&#8221; וְהֵם יָפוּצוּ בָּאָרֶץ וְיָפִיצוּ אֶת
נִסְיוֹנוֹתֵיהֶם וִידִיעוֹתֵיהֶם גַּם בֵּין אֲחֵרִים; שָׂדוֹת יִקְנוּ
וְיוֹשִׁיבוּ וְיַעַבְדוּ אוֹתָם לְמִחְיָה, וְחַקְלָאִים בְּקִיאִים
וּמֻמְחִים יָקוּמוּ, אֲשֶׁר יֶאֶהֲבוּ אֶת אַדְמָתָם, אַדְמַת הַקֹּדֶשׁ,
וְיַעַבְדוּהָ, וְהֵם הֵם יַתְחִילוּ תְּקוּפָה שֶׁל חַיִּים חֲדָשִׁים
לְיִשְׂרָאֵל בְּאַרְצוֹ &#8220;וַאֲשֶׁר אֲנַחְנוּ חוֹלְמִים הַיּוֹם נִרְאֶה
מָחָר אֶת פִּתְרוֹנוֹ&#8221;&#8230;</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMEowQWc9PSIsImV4cCI6bnVsbCwicHVyIjoiYmxvYl9pZCJ9fQ==--255c90c98ebc63859c51cc40e3a3521955024965/5.jpg" alt="5.jpg" />
<figcaption>5.jpg</figcaption>
</figure>

<p>דיש</p>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBME4wQWc9PSIsImV4cCI6bnVsbCwicHVyIjoiYmxvYl9pZCJ9fQ==--645cf2911eba3d9d410e199de63d79a8ffc83b2f/6.jpg" alt="6.jpg" />
<figcaption>6.jpg</figcaption>
</figure>

<p>קציר תלתן</p>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMFIwQWc9PSIsImV4cCI6bnVsbCwicHVyIjoiYmxvYl9pZCJ9fQ==--58b461f15ff8659392e338a8ac194d1b34cae1e3/7.jpg" alt="7.jpg" />
<figcaption>7.jpg</figcaption>
</figure>

<p>חריש</p>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMFYwQWc9PSIsImV4cCI6bnVsbCwicHVyIjoiYmxvYl9pZCJ9fQ==--95d46d49d0b09492ffd5fbdfe0cc2c3f823caff8/8.jpg" alt="8.jpg" />
<figcaption>8.jpg</figcaption>
</figure>

<p>הדרכת תלמיד בעבודה בטרקטור</p>

<blockquote>
<br />
</blockquote>

<blockquote>
<p>כָּךְ עָבַד קַרְל נֵֶטֶר בְּמֶרֶץ רַב וּבְלִי לֵאוֹת עַד
אֲשֶׁר הֵכִין וְסִדֵּר הַכֹּל. וּבְשַׁבַּת פָּרָשַׁת &#8220;בְּחֻקּוֹתַי&#8221;
עָשָׂה יוֹם חֲנֻכָּה לְבִנְיַן בֵּית־הַסֵּפֶר. וְלֹא יָדַע נֶטֶר עֲדַיִן
מָה יִהְיֶה שְׁמוֹ שֶׁל הַמּוֹסָד אֲשֶׁר הֵקִים. פָּתַח ר' גֵּרְשׁוֹן
הַחַיָּט, שֶׁהֱבִיאוֹ קַרְל נֶטֶר מִירוּשָׁלַיִם לִתְפִירָה בַּחַוָּה,
וְאָמַר לוֹ: בְּהַפְטָרַת הַשָּׁבוּעַ קָרָאנוּ &#8220;מִקְוֵה־יִשְׂרָאֵל –
מוֹשִׁיעוֹ בְּעֵת צָרָה, וְגוֹמֵר&#8221;&#8230; וְתֵכֶף וּמִיָּד הִסְכִּים נֶטֶר
וְהֶחְלִיט – וַיְהִי שֵׁם הַמּוֹסָד: &#8220;<strong>מִקְוֵה־יִשְׂרָאֵל</strong>&#8221; עַד
הַיּוֹם.</p>

<p><strong>&#8220;מִקְוֵה־יִשְׂרָאֵל&#8221;</strong> – אֶת הַשֵּׁם הַזֶּה דָּרֹשׁ
דָּרַשׁ קַרְל נֶטֶר, כְּשֶׁנִּשְׁאַל עָלָיו לְאַחַר כֵּן עַל יְדֵי חָבֵר
שֶׁל וַעַד חֶבְרַת כי&quot;ח, דָּקְטוֹר לַנְדְּסְבֶּרְג, וּפֵרְשׁוֹ בג'
פָּנִים: &#8220;תִּקְוָה לְיִשְׂרָאֵל, כִּנּוּס לְיִשְׂרָאֵל; וּכְשֵׁם
<strong>שֶׁמִּקְוֵה־מַיִם</strong> מְטַהֵר, אַף עֲבוֹדַת הָאֲדָמָה תְּטַהֵר אֶת
יִשְׂרָאֵל מִמִּחְיָה בְּזוּיָה&#8221;&#8230;</p>

<br />
</blockquote>

<h3 id="הַתַּלְמִידִיםהָרִאשׁוֹנִיםבְּמִקְוֵהיִשְׂרָאֵל.">הַתַּלְמִידִים הָרִאשׁוֹנִים בְּמִקְוֵה יִשְׂרָאֵל.</h3>

<blockquote>
<p>הַכֹּל הָיָה מוּכָן כְּבָר לְתוֹרָה וְלַעֲבוֹדָה – חָסֵר
הָיָה רַק תַּלְמִידִים. אֲבָל גַּם אֵלּוּ יִהְיוּ – אָמַר נֶטֶר: צָרִיךְ
לִפְנוֹת אֶל כָּל אֵלֶּה הַיְּהוּדִים הַסְּפַרְדִים, הָאַשְׁכִּנַזִים
וְהַגּוּרְגִ&#8217;ים, אֲשֶׁר הִתְחַנְנוּ אֵלָיו אָז, בִּהְיוֹתוֹ בַּפַּעַם
הָרִאשׁוֹנָה בִּירוּשָׁלַיִם לֵאמֹר: &#8220;תֵּן לָנוּ עֲבוֹדָה בְּשָׂדֶה
וּבְכֶרֶם לְהַחֲיוֹת אֶת נַפְשֵׁנוּ, כִּי לְמֵאוֹת וְלַאֲלָפִים
יְהוּדִים בָּאָרֶץ הַקְּדוֹשָׁה, הָרוֹצִים לַעֲבֹד אֶת עֲבוֹדַת
הָאֲדָמָה&#8221;&#8230; כָּעֵת אֶל אֵלֶּה הַ&#8220;מֵאוֹת וְהָאֲלָפִים&#8221; יָבוֹא נֶטֶר
וְיֹאמַר: לִפְנֵי שְׁנָתַיִם בְּעָמְדִי עַל הַר צִיּוֹן נִשְׁבַּעְתִּי
לָכֶם עַל תְּקוּפָה חֲדָשָׁה כִּי תָּבוֹא – וְהִנֵּה תְּחִלָּתָהּ.
תְּנוּ אֶת בְּנֵיכֶם לְהַתְקִינָם לַעֲבוֹדַת הַיְּשׁוּעָה!</p>

<p>אַךְ מַה גָדַל מַפַּח־נַפְשׁוֹ בְּהִוָּכְחוֹ, כִּי
יַקִּירֵי יְרוּשָׁלַיִם, רַבָּנֶיהָ וּפַרְנָסֶיהָ, אֵלֶּה אֲשֶׁר
בִּשְׁלֹחַ הוֹרִים אֶת בְּנֵיהֶם לַמִּיסְיוֹן לֹא מָחוּ בְּיָדָם,
מִתְנַגְּדִים דַּוְקָא לְמִקְוֵה־יִשְׂרָאֵל, וְגַם הִתְעוֹרְרוּ
וְהִתְרִיעוּ עַל הַסַּכָּנָה שֶׁבְּמוֹסָד חַקְלַאי זֶה, וְהִתְחִילוּ
&#8220;אוֹמְרִים&#8221;&#8230; <strong>אוֹמְרִים</strong>: יְהוּדִי זֶה אֵינוֹ אֶלָּא צִיר שָׁלוּחַ
מֵאֵת הַמִּיסְיוֹן, וּבֵית־הַסֵּפֶר שֶׁהֵקִים בָּא לְהָדִיחַ אֶת בְּנֵי
יִשְׂרָאֵל מֵעַל אֱלֹהֵיהֶם. – <strong>וְאוֹמְרִים</strong> גַּם לְהַכְרִיז &#8220;חֵרֶם&#8221;
עָלָיו וְעַל הַמּוֹסָד&#8230; כִּי עַל כֵּן יִרְאוּ הַהוֹרִים מִפְּנֵי
גַּבָּאי הַחֲלֻקָּה מִתֵּת אֶת בְּנֵיהֶם לָבוֹא לִמְקוֹם סַכָּנָה זֶה.
לְבַל יֹאבַד לָהֶם חֶלְקָם בַּ&#8220;חֲלֻקָּה&#8221;, וְאַף מִשְׁפָּחָה אַחַת לֹא
הָיְתָה בְּאֶרֶץ־יִשְׂרָאֵל שֶׁתִּשְׁלַח אֶת אֶחָד מִבָּנֶיהָ
לְבֵית־הַסֵּפֶר הֵחָדָש.</p>

<p>נָסַע נֶטֶר יְרוּשָׁלַיְמָה לְבַקֵּשׁ שָׁם תַּלְמִידִים
וְלֹא מָצָא&#8230; אָז יְפַתֶּה נֶטֶר אַרְבָּעָה נְעָרִים שֶׁהִסְתּוֹפְפוּ
בְּבֵית־הַסֵּפֶר שֶׁל הַמִּסְיוֹן, וּבְהֵחָבֵא הוֹצִיא אוֹתָם
מִירוּשָׁלַיִם לַיְלָה וֶהֱבִיאָם לְבֵית־הַסֵּפֶר שֶׁלּוֹ,
לְמִקְוֵה־יִשְׂרָאֵל. אַחַר כָּךְ נָסַע לְמִצְרַיִם, לַסְמִירְנָא,
לְקוּשְׁטָא וּלְסָלוֹנִיקוֹ וְאָסַף יְתוֹמִים אֲחָדִים סְפָרְדִים
וְתֵימָנִים, וֶהֱבִיאָם אִתּוֹ לְמִקְוֵה־יִשְׂרָאֵל.</p>

<p>גַּם אֲחָדִים מִתַּלְמִידֵי בֵּית־הַסֵּפֶר לְבָנִים,
אֲשֶׁר פָּתְחָה חֶבְרַת כי&quot;ח בְּיָפוֹ בִּשְׁנַת 1869, נִסָּה נֶטֶר
לְהַעֲבִיר לְמִקְוֵה־יִשְׂרָאֵל<a href="#fn:3" id="fnref:3" title="see footnote" class="footnote"><sup>3</sup></a>. וּבִכְדֵי
לִמְשֹׁךְ אֶת לֵב הַהוֹרִים, שֶׁלֹּא רָאוּ שׁוּם &#8220;תַּכְלִית&#8221; בַּעֲבוֹדַת
הָאֲדָמָה, הוֹדִיעַ נֶטֶר, כִּי בְּמִקְוֵה־יִשְׂרָאֵל יִלְמְדוּ גַם
אֻמָּנֻיּוֹת שׁוֹנוֹת: סַנְדְּלָרוּת, חַיָּטוֹת וְנַגָּרוּת; וּבֶאֱמֶת
פָּתַח מִיָּד שְׁנֵי בָּתֵּי־מְלָאכָה לַנַּגָּרוּת וּלְנַפָחוּת;
וּלְאַחַר כָּךְ פָּתְחוּ לְיַד בֵּית־הַסֵּפֶר גַּם
בּוּרְסָקִי<a href="#fn:4" id="fnref:4" title="see footnote" class="footnote"><sup>4</sup></a>; וְאֶת הַגַּנָּנוּת וַעֲבוֹדַת־הָאֲדָמָה לָמְדוּ, לְפִי שָׁעָה, רַק דֶּרֶךְ אַגָּב.
אֲבָל גַּם &#8220;תַּקָּנָה&#8221; זוֹ לֹא הוֹעִילָה הַרְבֵּה&#8230;</p>

<p>אָכֵן, תַּכְלִית בְּלִמּוּדֵי הַחַקְלָאוּת אַף קַרְל
נֶטֶר עַצְמוֹ לֹא רָאָה עֲדַיִן. כִּי בֶּאֱמֶת מָה יִהְיֶה סוֹפָם שֶׁל
הַצְּעִירִים הַלָּלוּ לְאַחַר שֶׁיִּגְמְרוּ אֶת בֵּית־הַסֵּפֶר? אָנָה
יָבוֹאוּ עִם יְדִיעוֹתֵיהֶם וְהַכְשָׁרָתָם לַעֲבוֹדָה? אֲדָמָה
בִּשְׁבִילָם אַיִן, וְלַעֲבֹד אֵצֶל אֲחֵרִים – אֵצֶל מִי? וּבְכָל
הָאָרֶץ אַף חַקְלַאי יְהוּדִי אֶחָד אַיִן&#8230; בִּשְׁאֵלָה זוֹ בָּא נֶטֶר
בְּמִכְתָּבוֹ (מִן רְבִיעִי לְיוּלִי, שְׁנַת 1871) לִפְנֵי הַוַּעַד שֶׁל
חֶבְרַת כי&quot;ח; בּוֹ הוּא שׁוֹאֵל: &#8220;הַאִם בֶּאֱמֶת חַנֵּךְ נְחַנֵךְ
עוֹבְדֵי אֲדָמָה וְיוֹגְבִים בָּאָרֶץ, לְמַעַן יֵלְכוּ אַחַר כָּךְ אֶל
כָּל פִּנּוֹת הָעוֹלָם לְבַקֵּשׁ לָהֶם מִחְיָה?&#8221; – וַהֲרֵיהוּ מַצִּיעַ
עִם זֶה לַוַּעַד הַצָּעָה חֲדָשָׁה: &#8220;לְהוֹצִיא בְּאַחֲרָיּוֹת הַחֶבְרָהּ
אָבְּלִיגַצְיוֹת נוֹשְׂאוֹת רֶוַח וְלִקְנוֹת בְּכֶסֶף זֶה אֲדָמָה
בְּאֶרֶץ־יִשְׂרָאֵל, אֲשֶׁר יִתְּנוּהָ לַחֲנִיכִים שֶׁיִּגְמְרוּ אֶת
בֵּית־הַסֵּפֶר עַל פִּי תְּנָאִים הַטּוֹבִים לִשְׁנֵי הַצְּדָדִים.&#8221;
וְהוּא מֵאִיץ בַּוַּעַד לְמַהֵר לַעֲשׂוֹת זֹאת – &#8220;כִּי הַשָּׁעָה שְׁעַת
רָצוֹן, וְהַמֶּמְשָׁלָה מוּכָנָה לִמְכֹּר כְּפָרִים רַבִּים וַאֲחֻזּוֹת
גְּדוֹלוֹת בַּגָּלִיל וּבִיהוּדָה, וְאֶפְשָׁר יִהְיֶה לִקְנוֹת אֲדָמָה
טוֹבָה בְּזֹל.&#8221;</p>

<p>כָּךְ חָשַׁב נֶטֶר עַל אֹדוֹת תַּלְמִידֵי הַמּוֹסָד
וְכִבּוּשׁ הָאָרֶץ עַל יְדֵי עֲבוֹדַת הָאֲדָמָה. וְאוּלָם – עוֹד &#8220;לָא
אִכְשַׁר דָּרָא&#8221; בְּחֶבְרַת כי&quot;ח, כְּשֵׁם שֶׁלֹּא הֻכְשַׁר הַדּוֹר גַּם
בְּתַלְמִידִים הֲגוּנִים&#8230; הַיְּחִידִים שֶׁנִּכְנְסוּ לְבֵית־הַסֵּפֶר
לֹא נִכְנְסוּ אֶלָּא מִפְּנֵי שֶׁנִּתַּן לָהֶם שָׁם כָּל מַחְסוֹרָם
חִנָּם, תַּלְמִידִים מְפֻקְפָּקִים, שֶׁאִי־אֶפְשָׁר הָיָה לִסְמֹךְ
עֲלֵיהֶם שֶׁיִּהְיוּ נִשְׁאָרִים לִלְמֹד בְּתוֹךְ הַמּוֹסָד שָׁלֹשׁ
שָׁנִים רְצוּפוֹת – וְעַל אַחַת כַּמָּה וְכַמָּה, שֶׁיִּהְיוּ מֵהֶם
פְּיוֹנֵרִים־חֲלוּצִים לַעֲבוֹדַת הָאֲדָמָה. &#8220;אֲחֻזּוֹת גְּדוֹלוֹת
עוֹמְדוֹת לְהִמָּכֵר&#8221; – אַךְ אֲנָשִׁים שֶׁיֵּלְכוּ לַעֲבֹד בַּאֲחֻזּוֹת,
אֲשֶׁר חָשַׁב נֶטֶר לִקְנוֹת, אֲנָשִׁים אֲשֶׁר יֹאבוּ לְהֵאָחֵז עַל
יְדֵי עֲבוֹדָה בַּאֲחֻזּוֹת אֵלּוּ, לֹא נִרְאוּ בְּכָל אָפְקָהּ שֶׁל
אֶרֶץ־יִשְׂרָאֵל. אֲבָל עֻבְדָּה מֵעֲצִיבָה זוֹ אַךְ הוֹכִיחָה לְאִישׁ
כְּנֶטֶר, שֶׁהוּא צָרִיךְ לַעֲבֹד, לַעֲבֹד בִּקְבִיעוּת וּבֶאֱמוּנָה,
<strong>לְהַכְשִׁיר אֶת הַדּוֹר וּלְהָכִין לוֹ גַּם קַרְקָעוֹת!</strong></p>

<br />
</blockquote>

<h3 id="עֲבוֹדַתנֶטֶרבְּמִקְוֵה־יִשְׂרָאֵלוְסִכּוּמָהּ">עֲבוֹדַת נֶטֶר בְּמִקְוֵה־יִשְׂרָאֵל וְסִכּוּמָהּ</h3>

<blockquote>
<p>לַעֲבֹד – אֲבָל &#8220;עֲבוֹדָה&#8221; כָּזוֹ, הֲלֹא דּוֹרֶשֶׁת לֹא
רַק הַתְמָדָה, אֶלָּא גַּם כֶּסֶף רַב – וְהַכֶּסֶף מֵאַיִן יִמָּצֵא?
וְכֶסֶף לֹא הָיָה אֲפִילּוּ כְּדֵי הַחֲזׇקׇתוֹ וְשִׁכְלוּלוֹ שֶׁל
בֵּית־הַסֵּפֶר עַצְמוֹ. מִשֶּׁהִתְחִיל נֶטֶר בַּעֲבוֹדָתוֹ, נוֹכַח
מִיָּד, כִּי לֹא רַק הַסְּכוּם שֶׁל מֵאָה אֶלֶף שֶׁדָּרַשׁ בָּרִאשׁוֹנָה
בִּלְבַד, אֶלָּא גַּם מָאתַיִם אֶלֶף פְרֵנְק לֹא יַסְפִּיקוּ לְכָךְ,
וְהַוַּעַד שֶׁל חֶבְרַת כי&quot;ח בְּאוֹתוֹ הַזְּמַן עָשִׁיר הָיָה
בִּצְרָכִים גְּדוֹלִים וּבְהַצָּעוֹת רַבּוֹת וְטוֹבוֹת, אַךְ לֹא
בְּכֶסֶף, וְלֹא הָיָה יָכֹל לְהַמְצִיא לְנֶטֶר אֶת הַסְּכוּמִים
שֶׁדָּרַשׁ, וְהָיְתָה סַכָּנָה, שֶׁתָּבוֹא חָלִילָה הַפְסָקָה
בַּעֲבוֹדָה.</p>

<p>הִתְחִיל נֶטֶר מְחַפֵּשׂ בְּעַצְמוֹ וְלִמְצֹא
&#8220;מְקוֹרוֹת&#8221; לְכֶסֶף. וּמָקוֹר רִאשׁוֹן שֶׁמָּצָא – הוּא כִּיסוֹ. <strong>הוּא
עַצְמוֹ</strong> הֵרִים עֶשְׂרִים וַחֲמִשָּׁה אֶלֶף פְרֵנְק מִכַּסְפּוֹ
לְטוֹבַת הַמִּפְעָל וְגַם פָּנָה לַאֲנָשִׁים שׁוֹנִים בְּבַקָּשָׁה
שֶׁיִּתְמְכוּ בַּמּוֹסָד. מוּבָן מֵאֵלָיו כִּי בְּשָׁעָה שֶׁנֶּטֶר
הֻזְקַק לִדְאֹג לִכְסָפִים, בִּכְדֵי גְמַר הַמּוֹסָד וְשִׁכְלוּלוֹ, לֹא
יָכֹל הָיָה לַחֲשֹׁב עוֹד גַּם עַל סְכוּמִים גְּדוֹלִים הַרְבֵּה
מֵאֵלּוּ, <strong>לִרְכִישַׁת קַרְקָעוֹת;</strong> וְהַוַּעַד הַמֶּרְכָּזִי שֶׁל
חֶבְרַת &#8220;כָּל יִשְׂרָאֵל חֲבֵרִים&#8221;, שֶׁהֶאֱמִין, כִּי אַחֲרֵי שָׁלשׁ
שָׁנִים הָרִאשׁוֹנוֹת יְהֵא הַמּוֹסָד חַי הַנּוֹשֵׂא אֶת עַצְמוֹ,
נִתְיָאֵשׁ כְּבָר מִכָּל אוֹתוֹ הָרַעֲיוֹן, בִּרְאוֹתוֹ כִּי הַמּוֹסָד
עוֹלֶה לוֹ בְּדָמִים מְרֻבִּים וְהַתּוֹצָאוֹת – אֶפֶס.</p>

<p>הִתְחִילוּ חַבְרֵי הַוַּעַד רוֹגְנִים עַל
&#8220;הַדִּמְיוֹנוֹת וְהַשִּׁגְעוֹנוֹת&#8221; שֶׁל נֶטֶר. וְהִגִּיעַ הַדָּבָר
לִידֵי כָּךְ, שֶׁבִּשְׁנַת 1873 שָׁלַח הַוַּעַד אֶת סְגַן נְשִׂיאוֹ אָז,
אֶת מַר ש. גּוֹלְדְשְׁמִידְט, לִנְסֹעַ לְאֶרֶץ־יִשְׂרָאֵל, בִּכְדֵי
לְבַקֵּר אֶת הַמּוֹסָד הַמְּשֻׁנֶּה הַלָּז וּלְהוֹצִיא עָלָיו
מִשְׁפָּט.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMFowQWc9PSIsImV4cCI6bnVsbCwicHVyIjoiYmxvYl9pZCJ9fQ==--55eb2a61a5d46b17793022bae52ef4093a4d86f4/9.jpg" alt="9.jpg" />
<figcaption>9.jpg</figcaption>
</figure>

<p>ש. גולדשמידט</p>

<blockquote>
<br />

<p>גּוֹלְדְשְׁמִידְט בָּא אֶל הַמָּקוֹם וְשָׁהָה
וְהִסְתַּכֵּל בּוֹ זְמַן יָדוּעַ וּבַדִּין־וְחֶשְׁבּוֹן, שֶׁשָּׁלַח
לַוַּעַד הַמֶּרְכָּזִי, הוּא בָּא כִּמְלַמֵּד זְכוּת עַל מַעֲשֵׂי נֶטֶר.
הוּא כּוֹתֵב, כִּי הָרשֶׁם שֶׁעָשָׂה עָלָיו הַמּוֹסָד יָפֶה הוּא וְאֵין
הוּא מִתְיָאֵשׁ מִמֶּנּוּ, שֶׁיְּהֵא מוֹסָד זֶה בַּיָּמִים הַבָּאִים
נוֹשֵׂא אֶת עַצְמוֹ, &#8220;אִם רַק יָכִינוּ לוֹ עוֹזְרִים טוֹבִים
וְיִרְכְּשׁוּ לוֹ מִסְפַּר צְעִירִים, שֶׁיִּלְמְדוּ בְּבֵית־הַסֵּפֶר
וְשֶׁיֵּדְעוּ אַחַר כָּךְ לַעֲבֹד אֶת הָאֲדָמָה הַפּוֹרִיָה בְּאַקְלִים
יָפֶה זֶה שֶׁל אֶרֶץ־יִשְׂרָאֵל. וְכָעֵת טָעוּן הַמּוֹסָד הַלְוָאָה
לִזְמָן אָרֹךְ שֶׁל שָׁנִים בִּשְׁבִיל בִּנְיָנִים וּסְלִילַת דְּרָכִים
וְהַשְׁבָּחַת הַקַּרְקַע; וּכְמוֹ כֵן זָקוּק הוּא לְאִישׁ מֻמְחֶה
שֶׁיְּנַהֵל אֶת הָאֲחֻזָּה&#8230; אֲבָל גַּם הַכְּסָפִים שֶׁהוֹצִיאוּ עַד
עַכְשָׁו לֹא הוֹצִיאוּ לַשָּׁוְא. כִּי יֶשְׁנָם בִּנְיָנִים, דְּרָכִים,
שָׂדוֹת מְעֻבָּדִים, בְּהֵמוֹת, מַכְשִׁירִים, וְגַם נִסָּיוֹן טֶכְנִי
וּכְלָלִי.&#8221; וכו'<a href="#fn:5" id="fnref:5" title="see footnote" class="footnote"><sup>5</sup></a>. מֵאוֹתוֹ דִּין־וְחֶשְׁבּוֹן
רוֹאִים אָנוּ, כִּי בְּבֵית־הַסֵּפֶר הָיוּ אָז רַק &#8220;שְׁנֵים־עָשָׂר
תַּלְמִידִים, וּשְׁנֵי בָּתֵּי־מְלָאכָה לְנַגָּרוּת וּלְנַפָּחוּת,
אֲשֶׁר בְּכָל אֶחָד מֵהֶם עוֹבְדִים שְׁנֵי <strong>תַּלְמִידִים</strong>, תַּחַת
הַשְׁגָּחַת מוֹרִים <strong>יְוַנים</strong>&#8221;<strong>.</strong> וּמַבְטִיחַ הוּא גוֹלְדְשְׁמִידְט,
לִכְשֶׁיְּבֻטְּלוּ הַמִּשְׁפָּטִים הַקְּדוּמִים בַּקְּהָל
אֵרֵץ־הַיִּשְׂרְאֵלִי נֶגֶד הַחַקְלָאוּת – יְבֻטְּלוּ גַּם
בָּתֵּי־הַמְּלָאכָה, שֶׁאֵינָם מִתָּכְנִית הַמּוֹסָד, וְסוֹף סוֹף
יַגִּיעַ הַמּוֹסָד לִתְעוּדָתוֹ.</p>

<p>אָכֵן, אַשְׁרֵי הַמַּאֲמִין וּמְצַפֶּה; אַךְ נֶטֶר
בְּאֱמוּנָתוֹ לֹא רַק מְצַפֶּה הָיָה אֶלָּא גַּם <strong>עָבֹד עַבַד</strong>, וְלֹא
מִתּוֹךְ הַסְכָּמָה וְשֵׁבַח לְמַעֲשָׂיו&#8230; אַרְבַּע שָׁנִים עָבַד
עֲבוֹדָה שֶׁאֵינָהּ פּוֹסֶקֶת וְשֶׁאֵינָהּ נוֹתֶנֶת גַּם סִפּוּק
בִּפְרִי מַעֲשֶׂיהָ, עָבַד מִתּוֹךְ יִסּוּרִים וְהִתְלַבְּטֻיּוֹת
אַרְבַּע שָׁנִים – שָׁנָה אַחַת שֶׁל בִּנְיָן וְשָׁלֹשׁ שָׁנִים שֶׁל
הַנְהָלָה – נָתַן לְדָבָר שֶׁאֵינוֹ יָכֹל לָזוּז מִמְּקוֹמוֹ. הוּא נִהֵל
אֶת הַמּוֹסָד וְגַם הִשְׁתַּדֵּל לְחַבְּבוֹ וְלָתֵת לוֹ שֵׁם טוֹב
בַּקָּהָל. הַמְּנַהֵל הַזֶּה, אָדָם הָרָגִיל לְחַיֵּי לָנְדּוֹן וּפָרִיס
מִתּוֹךְ עשֶׁר, הָיָה גַם אוֹכֵל יַחַד עִם הַתַּלְמִידִים – תָּמִיד
הָיָה עִמָּהֶם בִּכְדֵי לְהַשְׁפִּיעַ מֵרוּחוֹ עֲלֵיהֶם; מִשְׁתַּדֵּל
עִמָּהֶם – לְאַמֵּץ אֶת יְדֵיהֶם וּלְעוֹדֵד אֶת לִבָּם, לְחַבֵּב
עֲלֵיהֶם אֶת הַמּוֹסָד וְאֶת הָאֲדָמָה וַעֲבוֹדָתָהּ. וְכָל הָעֲבוֹדָה
הַקָּשָׁה הַזֹּאת יַחַד עִם הַמִּלְחָמָה הַפְּנִימִית בֵּין תִּקְוָה
וְיֵאוּשׁ וּבֵין הַתְחָלוֹת וְאַכְזָבוֹת עָשְׂתָה סוֹף סוֹף אֶת שֶׁלָּהּ
– הִיא <strong>הָרְסָה אֶת בְּרִיאוּתוֹ שֶׁל הָאִישׁ</strong> הַדָּגוּל וְהַנִּמְרָץ
הַזֶּה וְגָזְרוּ עָלָיו הָרוֹפְאִים לִנְסֹעַ מִיָּד לְאֵרוֹפָּה
לְהִתְרַפֵּא שָׁם מִמַּחֲלַת לְבָבוֹ – לֵב עִבְרִי כּוֹאֵב&#8230;</p>

<p>וּבְיוֹם שֵׁנִי לְאוֹגוּסְט שְׁנַת 1873 פָּרַשׁ נֶטֶר מִמִּקְוֵה־יִשְׂרָאֵל שֶׁלּוֹ וְהִפְלִיג בִּסְפִינָה מִיָּפוֹ.</p>

<p>הוּא פָּרַשׁ – וְתַחְתָּיו נִכְנַס לְשַׁמֵּשׁ בְּהַנְהָלָה אָדָם אֶחָד מַר שַׁמָּשׁ מִבַּגְדַּד. –</p>

<p>כְּאַרְבַּע שָׁנִים נָשָׂא מְנַהֵל זֶה אֶת מִשְׂרָתוֹ
בְּמִקְוֵה־יִשְׂרָאֵל (1873־77) וְזִכָּרוֹן טוֹב לְקִדְמַת הַמּוֹסָד לֹא
הִשְׁאִיר אַחֲרָיו.</p>

<p>מוֹסָד עָקָר עוֹמֵד בְּרֵיקָנוּתוֹ&#8230; מִקְוֵה־יִשְׂרָאֵל
– <strong>בָּנִים אֵין לוֹ</strong>; וְהַיְּחִידִים שֶׁיֶּשְׁנָם – אֵין כָּל
<strong>מִקְוֶה</strong> מֵהֶם&#8230;</p>

<br />
</blockquote>

<h2 id="דמִמַּלְאֲכוּתלְמַלְאֲכוּת">ד מִמַּלְאֲכוּת לְמַלְאֲכוּת</h2>

<blockquote>
</blockquote>

<h3 id="קַרְלנֶטֶרבְּמַלְאֲכֻיוֹתפּוֹלִיטִיּוֹת">קַרְל נֶטֶר בְּמַלְאֲכֻיוֹת פּוֹלִיטִיּוֹת</h3>

<blockquote>
<p>לְאַחַר שֶׁרִפֵּא נֶטֶר קְצָת אֶת בְּרִיאוּתוֹ
הַהֲרוּסָה בְּפָרִיס נִכְנַס שׁוּב לַעֲבוֹדַת &#8220;כָּל יִשְׂרָאֵל חֲבֵרִים&#8221;
הַכְּלָלִית, עֲבוֹדָה אֲשֶׁר מְצוּדָתָהּ נִפְרְשָׂה בְּכָל חֶלְקֵי
&#8220;הָעוֹלָם הַיָּשָׁן&#8221; וְלֹא רַק בְּאַרְצוֹת &#8220;הַחשֶׁךְ&#8221;, אֶלָּא גַם
בַּמְּדִינוֹת הַנְּאוֹרוֹת – עֲבוֹדָה <strong>בַּחַיִּים וּבַסִּפְרוּת</strong>, –
סִפְרוּת שֶׁל אַפּוֹלוֹגְיָה שֶּׁבָּאה לְהוֹכִיחַ, כִּי לֹא אָשַׁמְנוּ
מִכָּל עָם וכו'.</p>

<p>בִּשְׁנַת 1876 שֻׁלַּח נֶטֶר לְקוּשְׁטָא לְהַגִּישׁ
תַּזְכִּיר בְּשֵׁם הַיְהוּדִים לִפְנֵי הַמּוֹעֵצָה שֶׁל צִירֵי
הַמֶּמְשָׁלוֹת, שֶׁנִּתְאַסְּפוּ שָׁמָּה לָדוּן עַל הָעָוֶל הַנַּעֲשֶׂה
בַּחֲצִי הָאִי־הַבַּלְקָנִי לְעַמֵּי הַנּוֹצְרִים שָׁם. אֵלֶּה
שֶׁעָרְכוּ אֶת הַתָּכְנִית לְמוֹעֵצָה זוֹ, שָׁכְחוּ כִּי &#8220;בִּמְקוֹם
הַמַּעֲשֶׂה&#8221; הַזֶּה יֶשְׁנָם גַּם יְהוּדִים, הַסּוֹבְלִים לֹא פָּחוֹת
מִן הַנּוֹצְרִים; וּלְשִׁכְחָה זוֹ שָׂמוּ לֵב &#8220;אֲגֻדַּת אַחִים&#8221;
הַלָּנְדּוֹנִית וְחֶבְרַת &#8220;כָּל יִשְׂרָאֵל חֲבֵרִים&#8221;, וְקָרְאוּ וְעִידָה
לְשֵׁם זֶה בְּפָרִיס, בְּהִשְׁתַּתְּפוּת בָאֵי־כֹּחַ מִקְּהִלּוֹת
הַיְּהוּדִים שֶׁבְּכָל אַרְצוֹת אֵרוֹפָּה – וּמִטַּעַם הַוַּעֲדָה
הַזֹּאת נִבְחַר נֶטֶר לָבוֹא בְּתַזְכִּיר לִפְנֵי הַמּוֹעַצָה
בְּקוּשְׁטָא, וּלְנַהֵל מַשָּׂא וּמַתָּן עִם בָּאֵי־כֹּחַ הַמֶּמְשָׁלוֹת
עַל זְכֻיּוֹתֵיהֶם הַמְקֻפָּחוֹת שֶׁל הַיְּהוּדִים תּוֹשָׁבֵי
הַבַּלְקָנִים. וְנֶטֶר עָשָׂה בְּקוּשְׁטָא זְמַן־מָה, אֶלָּא מִתּוֹךְ
שֶׁהַמּוֹעֵצָה הַזֹּאת לֹא הֶעֶלְתָה בְּיָדָהּ דָּבָר מִלְּבַד אֶת
הַמִּלְחָמָה בֵּין תֻּרְכִּיָּה וּבֵין רוּסְיָה, שֶׁפָּרְצְה בִּשְׁנַת</p>

<ol>
<li>מוּבָן, כִּי עַד לִשְׁאֵלַת הַיְּהוּדִים לֹא הִגִּיעַ
הַדָּבָר&#8230;</li>
</ol>

<p>וּבְנֶפֶשׁ מָרָה עָזַב נֶטֶר אֶת קוּשְׁטָא וַיָּסַר
לְמָקוֹם אַחֵר שֶׁבַּמִּזְרָח הַקָּרוֹב – לְאֶרֶץ־יִשְׂרָאֵל, לִרְאוֹת
אֶת הַנַּעֲשֶׂה בְּמִקְוֵה־יִשְׂרָאֵל נֶטַע שַׁעֲשׁוּעָיו וַיֵּשֶׁב שָׁם
חֳדָשִׁים אֲחָדִים. הַ&#8220;נַּחַת&#8221; שֶׁרָאָה נֶטֶר שָׁם בְּהַנְהָלָתוֹ שֶׁל
מַר שֶׁמֶּשׁ הַבַּגְדַּדִּי – אֶפְשָׁר לְשַׁעֵר; הוּא חָזַר לְצָרְפַת
שְׂבַע רֹגֶז – וּבְכָל זֹאת, כַּנִּרְאֵה, לֹא מְשׁוֹלָל
תִּקְוָה&#8230;</p>

<p>לֹא אָרְכוּ הַיָּמִים וְחָזַר נֶטֶר לְמַלְאֲכוּתוֹ
הַפּוֹלִיטִית, שֶׁיָּצָא בָּהּ מִטַּעַם חֶבְרַת &#8220;כָּל יִשְׂרָאֵל
חֲבֵרִים&#8221;. בִּשְׁנַת 1876, וְלֹא הִסְפִּיק, כָּאָמוּר, לַעֲשׂוֹת בָּהּ
כְּלוּם. שֶׁכֵּן מִשֶׁנִתְאַסְּפוּ בשנת 1878 (מִן שְׁלשָׁה־עָשָׂר
בְּיוּנִי עַד שְׁלשָׁה־עָשָׂר בְּיוּלִי) צִירֵי שֵׁשׁ מֶּמְשְׁלוֹת
אֵרוֹפָּה לִוְעִידַת בֶּרְלִין, לְבִקֹּרֶת חוֹזֶה הַשָּׁלוֹם הַיָּדוּעַ
שֶׁבֵּין רוּסְיָה וְתֻרְכִּיָּה, – שֻׁלַּח נֶטֶר גַּם הַפַּעַם עַל יְדֵי
חֶבְרַת &#8220;כָּל יִשְׂרָאֵל חֲבֵרִים&#8221;, הוּא בְּלִוְיַת עוֹד שְׁנַיִם
מֵחֲבְרֶיהָ, לְעוֹרֵר אֶת דַּעַת צִירֵי הַמֶּמְשָׁלוֹת עַל מַצָּבָם
הַקָּשֶׁה שֶׁל יְהוּדֵי הַבַּלְקָנִים, וְגַם עַל אֵלֶּה שֶׁבְּרוּמַנְיָה
וּבְרוּסְיָה &#8220;הַנְּאוֹרָה&#8221; גוּפָהּ&#8230; מִתּוֹךְ הַבְּיוּלִטֵנִים שֶׁל
הַיָּמִים הָהֵם אֶפְשָׁר לִרְאוֹת עַד כַּמָּה קָשָׁה הָיְתָה עֲבוֹדָתוֹ
שֶׁל נֶטֶר בְּאוֹתוֹ הַקּוֹנְגְרֶס וְכַמָּה מֶרֶץ, זְרִיזוּת וְהַתְמָדָה
הִשְׁקִיעַ בְּמַשָּׂאוֹ וּמַתָּנוֹ עִם צִירֵי הַקּוֹנְגְרֶס;
וְהַתּוֹצָאוֹת – לֹא כָּאן הַמָּקוֹם לְהַעֲרָכָתָן. הַכֹּל יוֹדְעִים,
כֵּיצַד שָׁמְרָה רוּמַנְיָה אֶת הַחְלָטַת הַקּוֹנְגְרֶס, בִּפְרָט
שֶׁאוֹתוֹ מַשָּׂא וּמַתָּן נִמְשַׁךְ זְמַן רַב לְאַחַר הַקּוֹנְגְרֶס עַד
תְּחִלַּת 1880&#8230;</p>

<p>וּבִשְׁנַת 1880, בְּהִתְאַסֵּף בָּאֵי־כֹּחַ מֶמְשְׁלוֹת
אֵרוֹפָּה לְמַדְרִיד לָדוּן בְּאֶמְצְעֵי הַהֲגַנָּה עַל נְתִינֵיהֶן
בְּמָרָקוֹ, שָׁלְחָה חֶבְרַת &#8220;כָּל יִשְׂרָאֵל חֲבֵרִים&#8221; שׁוּב אֶת נֶטֶר,
בְּיַחַד עִם וֵנִיצִיאֲנוֹ, לְהַעֲמִיד אֶת הַשְּׁאֵלָה גַם עַל דְּבַר
יְהוּדֵי מָרָקוֹ הָאֻמְלָלִים וְהַמְדֻכָּאִים, שֶחַיֵּיהֶם הֶפְקֵר וְהֵם
נְתוּנִים בִּידֵי הַמָּרָקוֹנִים הַקַּנָּאִים וְהַפְּרָאִים לִרְצִיחָה,
לְשֹׁד וּלְבִזָּה כִּמְעַט יוֹם יוֹם. וְנֶטֶר מִלֵּא גַם אֶת שְׁלִחְתּוֹ
זוֹ כְּדַרְכּוֹ תָּמִיד בְּאֱמוּנָה, וְנִכְתַּב בְּסֵפֶר־הָאֲמָנָה
לְהָקֵל עַל הַיְּהוּדִים מִמַּשָּׂא הַגְּזֵרוֹת, לָתֵת לָהֶם זְכֻיּוֹת
וּלְהָגֵן עֲלֵיהֶם בִּפְנֵי הֶהָמוֹן הַנִּבְעָר וְהַקַּנַּאִי. הַצְלָחָה
זוֹ אָמְנָם הָיְתָה לַהֲלָכָה יוֹתֵר מֵאֲשֶׁר לְמַעֲשֶׂה, אֲבָל גַּם
לַהֲלָכָה זוֹ הָיָה עֵרֶךְ חָשׁוּב.</p>

<p>כָּךְ בָּא בְּכָל פַּעַם מְאֹרָע חָשׁוּב אַחֵר וּמָשַׁךְ
אֵלָיו אֶת נֶטֶר בְּכָל כּחוֹ וְהִסִּיחַ אֶת דַּעְתּוֹ בְּעַל־כָּרְחוֹ
מִמִּקְוֵה־יִשְׂרָאֵל וּמֵרַעְיוֹן &#8220;הַחַקְלָאוּת הַיְּהוּדִית
בְּאֶרֶץ־יִשְׂרָאֵל&#8221;, מַשָּׂא נַפְשׁוֹ וְנִדְרוֹ אֲשֶׁר נָדָר. נִגְמַר
הַקּוֹנְגְרֶס הַמַּדְרִידִי וְהִנֵּה בַּאַה שְׁנַת 1881 וּפְגָעֶיהָ –
הִיא שְׁנַת פְּרֹץ הַפְּרָעוֹת הַיְדוּעוֹת, בְּרוּסְיָה הַכְּבוּדָה
בֵּין הַמַּמְלָכוֹת הַנְּאוֹרוֹת&#8230; וְשׁוּב מַלְאֲכוּת לְנֶטֶר,
מַלְאֲכוּת שֶׁאֵינָהּ נְעִימָה כְּלָל.</p>

<br />
</blockquote>

<h3 id="נֶטֶרבַּעֲבוֹדָתוֹבֵּיןפְּלִיטֵירוּסְיָהוְרוֹמַנְיָה">נֶטֶר בַּעֲבוֹדָתוֹ בֵּין פְּלִיטֵי רוּסְיָה וְרוֹמַנְיָה</h3>

<blockquote>
<p>נַפְתּוּלֵי אֱלֹהִים נִפְתְּלָה חֶבְרַת כי&#8220;ח עִם
מֶמְשְׁלוֹת הַזָּדוֹן רוּמַנְיָה וְעִם &#8220;אִמָּא־<strong>רוּסְיָה</strong>&#8221; בָּרֹאשׁ.
הִשְׁתַּדְּלָה הַחֶבְרָה לְהַשְׁפִּיעַ עַל רַבֵּי הַמַּמְלָכוֹת,
הֵקִימָה מְלִיצֵי ישֶׁר לְיִשְׂרָאֵל מִבֵּין סוֹפְרִים וּמְלֻמָּדִים
נוֹצְרִים, אַנְשֵׁי שֵׁם, אֲשֶׁר עָמְדוּ לִימִין הַיְּהוּדִים
הַסּוֹבְלִים בְּרוּסְיָה. אַךְ הַמַּצָּב הָלַךְ הָלֹךְ וָרַע עַד אֲשֶׁר
בָּאַחֲרוֹנָה פָּרְצוּ הַפְּרָעוֹת הַנּוֹרָאוֹת בְּכָל תְּחוּם
הַמּוֹשָׁב בְּרוּסְיָה. רִבֲבוֹת אֲנָשִׁים חָרְגוּ מִמְּקוֹמוֹתֵיהֶם
לַהֲגִירָה; זֶרֶם גָּדוֹל שֶׁל נוֹדְדִים שָׁטַף מִפְּנֵי הַפַּחַד
וְהָאֵימָה מִ&#8221;תְּחוּם הַמּוֹשָׁב&quot; שֶׁבְּרוּסְיָה וְגַם מֵעָרֵי
רוּמַנְיָה, וְּמגַמַּת פְּנֵיהֶם – גַּם הֵם בְּרֻבָּם הַגָּדוֹל לֹא
יָדְעוּ לְאָן. שְׁדוּדִים וּמְדֻכָּאִים, רְעֵבִים וַעֲרֻמִים עָזְבוּ אֶת
מְקוֹמוֹת מוֹשְׁבוֹתֵיהֶם וַיַּעַזְבוּ אֶת גְּבוּלוֹת אַרְצָם בְּלִי
דַעַת מַה יָבִיא לָהֶם יוֹם מָחָר. מַחֲלוֹת וּמַגֵּפוֹת פָּרְצוּ בֵּין
הַגּוֹלִים וּמַצָּבָם הָיָה מְיֻאָשׁ. אָז הִתְחִילָה חֵבְרַת &#8220;כָּל
יִשְׂרָאֵל חֲבֵרִים&#8221; לְאַרְגֵּן וְעָדִים בְּעָרֵי־הַסְּפָר, אָסְפָה
כְּסָפִים וְשָלְחָה אֲנָשִׁים מִקִרְבָּהּ לְטַפֵּל בָּאֻמְלָלִים
הָאֵלֶּה. וַעַד כָּזֶה יִסְּדָה גַם בִּבְרוֹדִי.</p>

<p>כִּי שָׁם, בִּבְרוֹדִי אֲשֶׁר בְּגָלִיצְיָה, נֶאֶסְפוּ
כַּחֲמֵשֶׁת אֲלָפִים פְּלִיטִים – וַאֲלֵיהֶם וּלְרַוְחָתָם מִהֵר נֶטֶר
בִּשְׁלִיחוּת חֶבְרַת כי&#8220;ח, לְהוֹשִׁיט לָהֶם עֶזְרָה וּלְסַדֵּר
לִפְנֵיהֶם אֶת הַהֲגִירָה לְאַרְצוֹת הַבְּרִית. בְּאַהֲבָה רַבָּה
וּבְרַחֲמִים גְּדוֹלִים טִפֵּל נֶטֶר בָּאֻמְלָלִים הָאֵלֶּה וּכְאָב
רַחֲמָן דָּאַג לְכָל מַחֲסוֹרֵיהֶם, לֹא חָס עַל בְּרִיאוּתוֹ וְלֹא יָדַע
מְנוּחָה. בֵּין הַפְּלִיטִים הָיוּ הַרְבֵּה זְקֵנִים, חַלָּשִׁים,
בַּעֲלֵי מוּם, לְקוּיִים בְּרוּחָם, אַלְמָנוֹת וִיתוֹמִים, שֶׁבְּשׁוּם
אֹפֶן אֵין לְשַׁלְּחָם לְאֶרֶץ חֲדָשָׁה, שֶׁרַק אֲנָשִׁים בְּרִיאִים,
הַמֻּכְשָׁרִים לְהִסְתַּגֵּל לִתְנָאִים חֲדָשִׁים וְלַעֲסֹק גַּם בְּכָל
עֲבוֹדָה קָשָׁה – יְכֹלִים לָבוֹא אֵלֶיהָ, אֲבָל הַלָּלוּ רַק דֶּרֶךְ
אַחַת הָיְתָה לִפְנֵיהֶם – לָשׁוּב לַמָּקוֹם שֶׁבָּאוּ מִשָּׁם, אֶל
אַרְצָם וְאֶל מוֹלַדְתָּם. אַךְ הַדָּבָר הָיָה לְמוֹרַת רוּחַ לָהֶם
וַתְּהִי הַצְּעָקָה גַם עַל נֶטֶר הַטּוֹב הָרַחֲמָן וַיְחָרְפוּהוּ;
וְכַמָּה פְּעָמִים אָמְרוּ גַם לְהַכּוֹת אֶת &#8220;עוֹכֵר יִשְׂרָאֵל&#8221; זֶה&#8230;
וּמִי אָדָם אֲשֶׁר יוּכַל שְׂאֵת טָרְחָם וּמַשָּׂאָם וּתְלוּנוֹתֵיהֶם
שֶׁל הֲמוֹנִים קְשֵׁי־יוֹם וְאֻמְלָלִים אֲשֶׁר כָּאֵלֶּה? – אַךְ נֶטֶר
נָשָׂא בְּדוּמִיָּה, נָשָׂא לְמַעְלָה מִכֹּחַ אֱנוֹש, וְקִבֵּל אֶת
הַיִסוּרִים מִתּוֹךְ הַכָּרַת תַּפְקִידוֹ הֶחָשׁוּב וְחוֹבָתוֹ לְעַמּוֹ
הֶעָלוּב הָאֻמְלָל מִכָּל הָעַמִּים. וְהוּא נִשְׁאַר עַל מִשְׁמַרְתּוֹ
וְעַל עֲבוֹדָתוֹ בִּבְרוֹדִי יוֹמָם וָלַיְלָה, עַד שֶׁגָּמַר אֵת אֲשֶׁר
הֵחֵל<a href="#fn:6" id="fnref:6" title="see footnote" class="footnote"><sup>6</sup></a>.
וְגַם שָׁם, בִּהְיוֹת נֶטֶר עָמוּס טְרָדוֹת וְדַאֲגוֹת
עֲבוֹדָתוֹ הַכַּבִּירָה בִּבְרוֹדִי, לֹא הִסִּיחַ דַּעְתּוֹ
מִ&#8221;מִּקְוֵה־יִשְׂרָאֵל&quot; שֶׁלּוֹ וְשָׁלַח מִשָּׁם אֶל הַמּוֹסָד הַזֶּה
עֶשְׂרִים וּשְׁמוֹנָה יְתוֹמִים פְּלִיטִים מֵקָּרְבְּנוֹת הַפְּרָעוֹת,
תַּלְמִידִים לְחַקְלָאוּת.</p>

<p>אָכֵן &#8220;הַחַקְלָאוּת הַיְּהוּדִית בְּאֶרֶץ־יִשְׂרָאֵל&#8221;,
אֲשֶׁר חָזָה קַרְל נֶטֶר מֵאָז – כָּעֵת הִגִּיעָה שַׁעְתָּהּ; תְּנוּעַת
&#8220;<strong>חִבַּת צִיּוֹן</strong>&#8221; הֵחֵלָה&#8230; וּמִשֶּׁגָּמַר נֶטֶר אֶת עֲבוֹדָתוֹ
בִּבְרוֹדִי וּשְׁאָר תַּחֲנוֹת הַהֲגִירָה, חָזַר שׁוּב לִרְאוֹת
בְּאֶרֶץ־יִשְׂרֵאל <strong>וּבְמִקְוֵה־יִשְׁרָאֵל</strong> אֲשֶׁר בָּהּ.</p>

<br />
</blockquote>

<h3 id="יְמֵיקַרְלנֶטֶרהָאַחֲרוֹנִיםבְּמִקְוֵהיִשְׂרָאֵל">יְמֵי קַרְל נֶטֶר הָאַחֲרוֹנִים בְּמִקְוֵה יִשְׂרָאֵל</h3>

<blockquote>
<p>בִּ־30 בְּאוֹגוֹסְט שְׁנַת 1882 בָּא נֶטֶר
לְמִקְוֵה־יִשְׂרָאֵל. בִּקּוּר זֶה הֵסֵב לוֹ הַפַּעַם נַחַת־רוּחַ:
שְׁאֵלַת הַיִּשּׁוּב הַחַקְלַאי בְּאֶרֶץ־יִשְׂרָאֵל עָלְתָה אָז עַל
הַפֶּרֶק, וְנֶטֶר אָמְנָם רָאָה אֶת כָּל הַמַּעֲצוֹרִים שֶׁבְּדֶרֶךְ
הַפִּתְרוֹן, אֲבָל הוּא רָאָה שָׁם טִפּוּס חָדָשׁ לַעֲבוֹדָה זוֹ, –
פּוֹעַלִים עִבְרִים מֵהַבִּיל״וּיִים, וְנִתְעַנְיֵן בָּהֶם עַד מְאֹד.
בְּאֵלֶּה הַצְּעִירִים שֶׁעָזְבוּ אֶת הָאוּנִיבֶרְסִיטָאוֹת בְּרוּסְיָה
וּבָאוּ לְאֶרֶץ־יִשְׂרָאֵל לְהִתְעַסֵּק בַּעֲבוֹדַת־הָאֲדָמָה, רָאָה
נֶטֶר מֵעֵין אַתְחַלְתָּא לְהִתְגַּשְׁמוּת רַעְיוֹנוֹ. הוּא מָצָא אוֹתָם
בְּחָפְרָם וּבְעָדְרָם אֶת אַדְמַת מִקְוֵה־יִשְׂרָאֵל, בָּא אִתָּם
בִּדְבָרִים, עוֹדְדָם גַּם בְּשָׁעָה שֶׁהִדְגִּישׁ לָהֶם עַד כַּמָּה
קָשָׁה הִיא הַדֶּרֶך שֶׁעָמְדוּ עָלֶיהָ; וּמִצִּדוֹ אָמַר לִבְנוֹת
בִּשְׁבִילָם דִּירָה מְיֻחֶדֶת בֵּחַוָּה &#8220;מִקְוֶה&#8221; לְהַגְדִּיל אֶת
מַשְׂכֹּרֶת עֲבוֹדָתָם שָׁם וְגַם לָתֵת לָהֶם אֲדָמָה לְהִתְנַחֵל.
כְּמוֹ כֵן כָּתַב לָרַב הַכּוֹלֵל הַפָּרִיסִי, מַר צָדוֹק כֹּהֵן,
שֶׁיִשְׁתַּדֵּל וְיָבוֹא לְעֶזְרַת בָּא־כֹּחָהּ שֶׁל
&#8220;רִאשׁוֹן־לְצִיּוֹן&#8221; (שֶׁנוֹסְדָה אָז) בְּהַשָּׂגַת הַהַלְוָאָה
שֶׁבִּקְּשׁוּ. הִתְכּוֹנֵן אָז נֶטֶר לִפְעֻלּוֹת וְהִתְחִיל לִפְעֹל
בָּאָרֶץ מִתּוֹךְ תִּקְוָה חֲדָשָׁה: הוּא רָאָה הַפַּעַם בַּחַוַּה
&#8220;מִקְוֵה־יִשְׂרָאֵל&#8221; שָׂדוֹת מְעֻבָּדִים, הַכְּרָמִים וְהַפַּרְדֵּסִים
אַף הֵם שִׂמְּחוּ אֶת עֵינָיו; וְהוּא מְצַיֵּן בְּהַרְצָאָתוֹ לַוַּעַד
הַמֶּרְכָּזִי מִתּוֹךְ נַחַת־רוּחַ, כִּי &#8220;מַשְׁתְּלוֹת
מִקְוֵה־יִשְׂרָאֵל הֵן הַיְחִידוֹת בְּמִינָן בָּאָרֶץ. וְהַכֹּל בָּאִים
לָקַחַת מֵהֶן נְטִיעוֹת; יֵשׁ גַּם יַיִן נֶחְמָד מִכַּרְמֵי
מִקְוֵה־יִשְׂרָאֵל הַתּוֹפְסִים שֶׁטַח שֶׁל שִׁשָּׁה הֶקְטָרִים;
חֲמִשָׁה־עָשָׂר אֶלֶף תַּפּוּחֵי זָהָב נִמְכְּרוּ בְּשָׁנָה זוֹ
מֵהַפַּרְדֵּסִים, גַּם מִסְפַּר אֶתְרוֹגִים מְהֻדָּרִים וּכְשֵׁרִים
נִקְטְפוּ הַפַּעַם בָּרִאשׁוֹנָה.&#8221; וּבְכֵן הִתְּחִיל מִפְעָלוֹ נוֹשֵׂא
פֵּרוֹת – וְחָיְתָה רוּחַ הָאִישׁ, וְתִקְוָתוֹ שִׁעֶשְׁעָה אֹותֹו, כִּי
עַתָּה סוֹף־סוֹף בָּא הַמּוֹסָד הַחַקְלַאי לִתְעוּדָתוֹ, הַתְּעוּדָה
אֲשֶׁר נִשְׁבַּע לָהּ עַל־הַר צִיּוֹן מֵאָז, לִפְנֵי כַּחֲמֵשׁ־עֶשְׂרֵה
שָׁנָה. הַתְּעוּדָה שֶׁסִּכֵּם אוֹתָהּ נֶטֶר בְּאֵלֶּה הַדְּבָרִים –
דְּבָרִים פְּשׁוּטִים וּבְרוּרִים:</p>

<p>&#8220;לְחַנֵּךְ אֶת הַדּוֹר הֶחָדָשׁ בְּאֶרֶץ־יִשְׂרָאֵל
בַּעֲבוֹדַת הָאֲדָמָה; לָתֵת לֶחֶם וּמִחְיָה לְחֵלֶק חָשׁוּב שֶׁל
בָּתֵּי יִשְׂרָאֶל אֲשֶׁר שָׁם. וּלְהָכִין מְקוֹם־מִקְלָט לַהֲמוֹנִים
שֶׁיֻּכְרְחוּ לִנְדֹּד מֵאַרְצוֹתֵיהֶם, לְמַעַן יָבֹאוּ וְיִכְבְּשׁוּ
לָהֶם בְּשָׁלוֹם אֶת הָאָרֶץ&#8221; – – –</p>

<p>וְרַבּוֹת מַחֲשָׁבוֹת לִפְעֻלּוֹת הָיוּ בְּלֵב הָאִישׁ
הַזֶּה עַתָּה לֶעָתִיד הַקָּרוֹב וְלֶעָתִיד הָרָחוֹק – אַךְ פִּתְאֹם
בֶּאֶמְצַע תִּשְׁרֵי שְׁנַת תרמ&#8220;ג חָלָה נֶטֶר <strong>וַיָּמָת</strong> בְּי&#8221;ט
בּוֹ&#8230;<a href="#fn:7" id="fnref:7" title="see footnote" class="footnote"><sup>7</sup></a></p>

<br />
</blockquote>

<h2 id="המְנַהֲלֵימִקְוֵה־יִשְׂרָאֵל">ה מְנַהֲלֵי מִקְוֵה־יִשְׂרָאֵל</h2>

<blockquote>
<p>רָאִינוּ, כִּי סוֹף סוֹף בִּשְׁנַת תרמ&#8220;ג הִגִּיעַ
הַמּוֹסָד כְּדֵי מַצָּב הָגוּן בְּמִדָּה יְדוּעָה וּמְיַסְּדוֹ קַרְל
נֶטֶר ז&#8221;ל מָצָא בּוֹ נִחוּמִים. וְאָמְנָם לְאַחַר מוֹתוֹ שֶׁל נֶטֶר
נִשְׁאֲרוּ עוֹד בְּוַעַד כי&#8220;ח גּוֹאֲלִים לְמוֹסָד חַקְלַאי זֶה
שֶׁבְּאֶרֶץ־יִשְׂרָאֵל וְתָמְכוּ בּוֹ מֵרָחוֹק. בֵּינֵיהֶם הַנּוֹדָעִים
בְּיוֹתֵר: שׁ. גּוֹלְדְשְׁמִידְט, אֲשֶׁר נָדַב לְטוֹבַת הַמּוֹסָד
סְכוּמִים הֲגוּנִים, וְנַרְסִיס לֵוֶן. זֶה הָאַחֲרוֹן הָיָה מַזְכִּירָהּ
שֶׁל חֶבְרַת כי&#8221;ח לְאַחַר נֶטֶר, וּמִשְּׁנַת 1894 הָיָה גַם נְשִׂיאָהּ
עַד שְׁנַת מוֹתוֹ (1915). הוּא הָיָה יְהוּדִי יָפֶה, תַּלְמִיד חָכָם
עָנָו וְעַסְקָן נֶאֱמָן וּפָעִיל וְהוּא הוּא שֶׁעָשָׂה הַרְבֵּה לְטוֹבַת
מִקְוֵה־יִשְׂרָאֵל וּלְשִׁכְלוּלָהּ. וְאוּלָם בְּכָל רְצוֹנָם הַטּוֹב
הַרֵי רְחוֹקִים הָיוּ הַיְּהוּדִים הַטּוֹבִים הָאֵלֶּה מֵהַמּוֹסָד
בְּמָקוֹם וְגַם הָיוּ עֲסוּקִים וּטְרוּדִים בְּאַלְפֵי עִנְיָנִים
אֲחֵרִים, וְגוֹרַל הִתְפַּתְּחוּת הַמּוֹסָד הָיָה נָתוּן רַק בִּידֵי
הַמְנַהֲלִים שְׁעָסְקוּ בְּתוֹכוֹ. כִּי עַל כֵּן בְּחֶפְצֵנוּ
לְהִסְתַּכֵּל בְּסֵדֶר הִתְפַּתְּחוּתָהּ שֶׁל הַחַוָּה
&#8220;מִקְוֵה־יִשְׂרָאֵל&#8221; וּבֵית־סִפְרָהּ צְרִיכִים אָנוּ לָצֵאת מֵעַתָּה רַק
בְּעִקְּבוֹת <strong>הַמְנַהֲלִים</strong> שֶׁשִּׁמְשׁוּ בְּמוֹסָד זֶה.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMGQwQWc9PSIsImV4cCI6bnVsbCwicHVyIjoiYmxvYl9pZCJ9fQ==--ffc3de32b65b4abfe1f7653df1662eccbf45c80b/10.jpg" alt="10.jpg" />
<figcaption>10.jpg</figcaption>
</figure>

<p>מראה בחורשת אקוליפטים</p>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMGgwQWc9PSIsImV4cCI6bnVsbCwicHVyIjoiYmxvYl9pZCJ9fQ==--cd248b8de97a0b2e7a86dc67054a1db305087e84/11.jpg" alt="11.jpg" />
<figcaption>11.jpg</figcaption>
</figure>

<p>נרסיס לוין</p>

<blockquote>
<br />
</blockquote>

<h3 id="הַהַנְהָלָההָרִאשׁוֹנָה">הַהַנְהָלָה הָרִאשׁוֹנָה</h3>

<blockquote>
<p>בִּכְלָל, הָיוּ עֶשֶׂר שְׁנוֹתֶיהָ הָרִאשׁוֹנוֹת שֶׁל
מִקְוֵה־יִשְׂרָאֵל שְׁנוֹת כִּשָּׁלוֹן לָהּ. שְׁלשָׁה מְנַהֲלִים
שִׁמְּשׁוּ בָּהּ בְּמֶשֶׁךְ אוֹתוֹ הַזְּמָן, בָּזֶה אַחַר זֶה – וְאַף
אֶחָד מֵהֶם לֹא הָיָה מֻמְחֶה לַדָּבָר. הָרִאשׁוֹן, קַרְל נֶטֶר עַצְמוֹ,
עִם כָּל כִּשְׁרוֹנוֹתָיו, אַהֲבָתוֹ וּמְסִירוּת־נַפְשׁוֹ הָעֲדִינָה
לְמִפְעָלוֹ זֶה הֲרֵי לֹא פַּדְגּוֹג וְלֹא אַגְרוֹנוֹם הָיָה, וְרַק
מֵאַהֲבָתוֹ הַגְּדוֹלָה לְיֶלֶד־שַׁעֲשׁוּעָיו זֶה עָזַב אֶת כָּל אֲשֶׁר
לוֹ בִּידֵי אֲחֵרִים וְהוּא הִקְדִּישׁ אֵת כָּל זְמַנּוֹ וּמִרְצוֹ לוֹ.
הוּא הִסְפִּיק <strong>לְהָקִים</strong> אֶת הַמִּפְעָל, אַךְ לֹא לְנַהֲלוֹ כָּרָאוּי
לוֹ. וּלְאַחַר אַרְבַּע שְׁנוֹת עֲבוֹדָתוֹ הַכַּבִּירָה
בְּמִקְוֵה‏־יִשְׂרָאֵל, בָּא כָּאָמוּר מְנַהֵל אַחֵר, מַר שַׁמָּשׁ
מִבַּגְדַּד, אֲשֶׁר גַּם הוּא נִהֵל אֶת הַמּוֹסָד בְּלִי מֻמְחִיּוּת
יְתֵרָה (1877 – 1873) וְגַם בְּלִי הָאַהֲבָה וּמְסִירוּת־הַנֶּפֶשׁ שֶׁל
נֶטֶר. אָז נִתְמַנָּה בִּמְקוֹמוֹ שֶׁל זֶה הַד&quot;ר <strong>הֶרְצְבֶּרְג
וִילְהֶלְם</strong> (יְדִידוֹ שֶׁל הַהִסְטוֹרְיוֹן הַמְפֻרְסָם פְּרוֹפֵסוֹר
גְּרֶץ), אִישׁ מְלֻמָּד וְאָדוּק בַּדָּת, אַךְ אָדָם לֹא מֻכְשָׁר כְּלָל
לְהַנְהָלַת מֶשֶׁק. בְּיָמָיו חָדַל הַמּוֹסָד מִהְיוֹת גַּם בֵּית־סֵפֶר
לְתַלְמִידִים. וּבַחַוָּה הָיוּ רַק גַּן־יְרָקוֹת, גַּן עֲצֵי־פֶּרִי
וּמַשְׁתֵּלָה, מִלְּבַד הַכְּרָמִים וְהַפַּרְדֵּס – וּשְׁאָר הָאֲדָמָה
הָיְתָה נִתֶּנֵת לְעַרְבִים בַּאֲרִיסוּת. הַחֲנִיכִים
שֶׁבְּבֵית־הַסֵּפֶר לֹא נִכְנְעוּ לְשׁוּם סֵדֶר וְהָיוּ מִתְחַלְּפִים
פַּעַם בְּפַעַם, הַלָּלוּ נִכְנָסִים וְהַלָּלוּ יוֹצְאִים, מִסְפָּרָם
עָלָה וְיָרַד בְּמֶשֶׁךְ הַשָּׁנָה, וְלִמּוּדָם שָׁם – לְלֹא כָּל
עֵרֶךְ. הַמּוֹרִים יְוָנִים הָיוּ, וְהַפּוֹעַלִים –
עַרְבִיאִים&#8230;</p>

<br />
</blockquote>

<h3 id="בְּהַנְהָלָתוֹשֶׁלהִירְשׁ">בְּהַנְהָלָתוֹ שֶׁל הִירְשׁ</h3>

<blockquote>
<p>בְּמַצָּב מְשֻנֶּה זֶה עָמַד הַמּוֹסָד כִּשְׁנָתַיִם –
וְאָז (בִּשְׁנַת 1879) שָׁלְחָה חֶבְרַת כי&#8220;ח מְנַהֵל חָדָשׁ
לְמִקְוֵה־יִשְׂרָאֵל, אֶת מַר שְׁמוּאֵל הִירְשׁ, שֶׁהָיָה מְנַהֵל
בֵּית־הַסֵּפֶר לְחֶבְרַת כי&#8221;ח בְּטַנְגִ&#8217;ר וְהַפַּעַם בָּא הָאִישׁ,
שְׁבְּיָד תַּקִּיפָה שָׂם קֵץ לְאִי־הַסֵּדֶר וְחֹסֶר־הַמִּשְׁמַעַת
וְהִכְנִיס גַּם שִׁנּוּיִים חֲשׁוּבִים בַּמּוֹסָד. אֶת הַסּוֹרְרִים
וְהָעַקְשָׁנִים שֶׁבַּתַּלְמִידִים שִׁלַח הִירְשׁ מִבֵּית־הַסֵּפֶר.
וְהִתְחִיל מְקַבֵּל רַק אֵלֶּה שֶׁגָּמְרוּ בֵּית־סֵפֶר שֶׁל כי&quot;ח
וְשֶׁיָּכְלוּ לְהַמְצִיא תְּעוּדָה, הַמְּעִידָה עַל בְּרִיאוּת גּוּפָם
הַטּוֹבָה וְעַל חִשְׁקָם לַעֲבוֹדָה וּלְלִמּוּדִים. הוּא הִתְקִין
חֻקִּים חֲמוּרִים וּכְמִשְׁמַעַת צְבָאִית הִטִּיל עַל הַתַּלְמִידִים
וְעַל כָּל הָעוֹבְדִים בַּמּוֹסָד. עַל פִּי הַצְעָתוֹ קָבַע הַוַּעַד
הַמֵּרְכָּזִי אֶת <strong>שִׁיטַת הַפְּרָסִים</strong> – זֹאת אוֹמֶרֶת: לִשְׁלֹחַ אֶת
הַתַּלְמִידִים הַמִּצְטַיְּנִים בְּלִמּוּדָם וּבַעֲבוֹדָתָם
לְהִשְׁתַּלֵּם בְּפָרִיס. זְמַן הַלִּמּוּדִים לְתַלְמִידֵי
בֵּית־הַסֵּפֶר נִקְבַּע הַפַּעַם לְאַרְבַּע שִׁנים תַּחַת שָׁלשׁ. וְרַק
הַמִּצְטַיְנִים בְּחָרִיצוּתָם יָכְלוּ לִזְכּוֹת לְהִשָּׁאֵר בְּתוֹר
תַּלְמִידִים <strong>פּוֹעֲלִים</strong> עוֹד לְאַרְכַּע שָׁנִים. לְפוֹעֲלִים אֵלּוּ
הָיוּ מְשַׁלְּמִים בַּשָּׁנָה הָרִאשׁוֹנָה 40 סֶנְטִים לְיוֹם.
בַּשְּׁנִיָּה 50, בַּשְּׁלִישִית 60 וּבָרְבִיעִית – פְרַנְק לְיוֹם.
וּלְחָרוּצִים אֵלּוּ, לְאַחַר שֶׁעָמְדוּ שׁמוֹנֶה שָנִים
בְּמִשְׁמַעְתּוֹ שֶל הַמּוֹסָד, הֻקְצְבָה הַעֲנָקָה שֶׁל אֶלֶף פְרַנְק
לְאִישׁ, בִּכְדֵי שֶׁתְּהֵא לוֹ הָאֶפְשָׁרוּת לְהִתְקַיֵּם עַד
שֶׁיִּמָצֵא לוֹ אֵיזֶה עֵסֶק מְפַרְנֵס – וּבָזֶה יָצָא אֶת הַמּוֹסָד.
הירְשׁ פִּטֵּר גַּם אֶת מְנַהֲלֵי־הָעֲבוֹדָה שֶׁלֹּא הִתְאִימוּ
לְתַפְקִידָם והביא אֲחרים תַּחְתָּם מֻכְשָׁרִים יוֹתֵר. הוּא הִנְהִיג
גַּם שִׁיטוֹת חֲדָשׁוֹת בַּעֲבוֹדָה, וְנִצּוּל הַקַּרְקַע הָיָה יותֵר
מַעֲשִׂי; וְהַמֶּשֶׁק הִתְחִיל פּוֹרֵחַ וּמְקַבֵּל צוּרָה נָאָה.</p>

<p>מִקֵּץ שְׁנָתַיִם מִעֵת בּוֹא הִירְשׁ, כְּשֶׁבָּא נֶטֶר
לְבַקֵּר אֶת מִקְוֵה־יִשְׂרָאֵל, מָצָא אֶת הַמּוֹסָד מְסֻדָּר
וּמְבֻסָּס. וכן כָּתַב אָז נֶטֶר לַוַּעַד הַמֶּרְכָּזִי: &#8220;הַמּוֹרִים,
הַתַּלְמִידִים וַעֲבוֹדַת־הָאֲדָמָה – בַּכֹּל נִרְאֵית הַשְׁגָּחָתוֹ
וְטִפּוּלוֹ שֶׁל הָאָדָם הַזֶּה, הִירְשׁ, שֶׁהִנֵּהוּ הָאִישׁ
הַמַּתְאִים וְהַדָּרוּשׁ, אִישׁ הָעוֹבֵד יוֹמָם וָלַיְלָה בְּמֶרֶץ
נִפְלָא.&#8221; מִסְפַּר הַתַּלִמִידִים אַף הוּא הָלַךְ בִּימֵי הִירְשׁ הָלֹךְ
וְגָדוֹל. בִּשְׁנַת 1880 הָיוּ בַּמּוֹסָד עֶשְׂרִים תַּלְמִיד, וְאַחַר
כָּךְ עָלָה הַמִּסְפָּר עַד חֲמִשִׁים וּבְמֶשֶׁךְ הַזְּמָן הִגִּיעַ עַד
שְׁמוֹנִים. וְהַנִּצּוּל הַחַקְלַאי הִכְנִיס לְשָׁנָה רֶוַח נָקִי
בִּסְכוּם שֶׁל עֶשְׂרִים אֶלֶף פְרַנְק.</p>

<p>וְאָמְנָם הִרְבָּה הָאִישׁ לַעֲשׂוֹת בְּבָצְרוֹ אֶת
רוּחַ הָאֲנַרְכִיָּה וּבְהַשְׁלִיטוֹ אֶת הַסֵּדֶר בְּתוֹךְ הַמּוֹסָד,
וּבָזֶה הֵרִים אֶת מִקְוֵה־יִשְׂרָאֵל לְגֹבַהּ יָדוּעַ. אָכֵן עוֹד
גּוֹרֵם אֶחָד עָזַר לוֹ לְהִירְשׁ בַּעֲבוֹדָתוֹ: הוּא שִׁמֵּשׁ
בַּמּוֹסָד בִּשְנוֹת צְמִיחָתָהּ שֶׁל &#8220;חִבַּת צִיּוֹן&#8221; וַעֲלִיָּתָם שֶׁל
הַבִּיל&quot;וּיִים לָאָרֶץ – אֵלּוּ הַפּוֹעֲלִים הַיְּהוּדִים הָרִאשׁוֹנִים
שֶׁהָעֲבוֹדָה עַל אַדְמַת יִשְׂרָאֵל הָיְתָה לָהֶם <strong>אִידֵיאַל</strong>,
וְתַחַת קַרְנֵי שֶׁמֶשׁ אֶרֶץ־יִשְׂרָאֵל הַלּוֹהֲטוֹת עָמְדוּ
בְּמַעְדֵּר וְהִכִּישׁוּ בְּמַכּוֹשׁ אֶת אַדְמָתָהּ שֶׁל
מִקְוֵה־יִשְׂרָאֵל, שֶׁהָיְתָה קָשָה כְּבַרְזֶל. וְאָז הֲלֹּא נוֹסְדוּ
גַּם הַמּוֹשָׁבוֹת הָרִאשׁוֹנוֹת בְּאֶרֶץ יִשְׂרָאֵל – וְרוּחַ חֲדָשָׁה
עָבְרָה בָּאָרֶץ לְמַרְאֵה הָעוֹלִים הַחֲדָשִׁים שֶׁבָּאוּ מֵרוּסְיָה
וּמֵרוּמַנְיָה לַעֲמֹד עַל הַקַּרְקַע וּלְעָבְדָהּ, וּבִגְלָלָם סָרָה
&#8220;חֶרְפַּת&#8221; עֲבוֹדַת־הָאֲדָמָה, וְהִתְחִילוּ גַם שׁוֹאֲפִים וּמְקַוִּים
לָהּ. אַף הָאִכָּרִים הַחֲדָשִׁים הִכִּירוּ בַּתּוֹעֶלֶת, שֶׁמּוֹסָד זֶה
יוּכַל לְהָבִיא לָהֶם, וְשָׁלְחוּ אֶת בְּנֵיהֶם לְבֵית־סֵפֶר זֶה לִלְמֹד
עַל מְנָת לְלַמֵּד אַחַר כָּךְ אֶת אֲבוֹתֵיהֶם בְּמִשְׁקֵיהֶם;
וְהַבָּנִים הַלָּלוּ הָיוּ תַּלְמִידִים טוֹבִים וּרְצוּיִם
לְבֵית־הַסֵּפֶר. נוֹסָף לָזֶה גָדְלָה הַשְפָּעַת מָרוּתוֹ שֶׁל הִירְשׁ,
בִּהְיוֹתוֹ גַם בָּא כֹּחוֹ שֶׁל הַבָּרוֹן רוֹטְשִׁילְד<a href="#fn:8" id="fnref:8" title="see footnote" class="footnote"><sup>8</sup></a> – מִשֶּׁהִתְחִיל זֶה לִתְמֹךְ בַּיִּשּׁוּב הֶחָדָשׁ
וּמְנַהֲלָהּ זֶה שֶׁל מִקְוֵה־יִשְׂרָאֵל נִהֵל גַּם מַשָּׂא וּמַתָּן עִם
אִכָּרֵי פֶּתַח־תִּקְוָה, רִאשׁוֹן־לְצִיּוֹן וְכוּ', וְהוּא גַם
שֶׁקָּנָה אֶת הָאֲדָמָה בִּשְׁבִיל &#8220;מַזְכֶּרֶת־בַּתְיָה&#8221;; וּבִגְלַל זֶה
הָיוּ פְּקֻדּוֹתָיו נִשְׁמָעוֹת – וְעַל כֵּן הִצְלִיחַ.</p>

<p>כִּשְׁתֵּים־עֶשְׂרֵה שָׁנָה שִׁמֵּשׁ הִירְשׁ
בְּמִקְוֵה־יִשְׂרָאֵל עַד שֶׁמִּפְּנֵי סִבּוֹת מִשְׁפַּחְתִּיּוֹת (מֵתוּ
שְׁנֵי יְלָדָיו בְּחֹדֶשׁ אֶחָד וְנִקְבְּרוּ בְּמִקְוֵה יִשְׂרָאֵל לְיַד
קִבְרוֹ שֶׁל נֶטֶר) עָזַב אֶת מִשְׂרָתוֹ בִּשְׁנַת 1891 וְשָׁב לְפָרִיס,
וְהוּא הִנִּיחַ אַחֲרָיו מוֹסָד פּוֹרֵחַ וּמְסֻדָּר בְּשִׁיטָה
יְדוּעָה.</p>

<br />
</blockquote>

<h3 id="בְּהַנְהָלָתוֹשֶׁלנֵיגוֹ">בְּהַנְהָלָתוֹ שֶׁל נֵיגוֹ</h3>

<blockquote>
<p>בִּמְקוֹמוֹ שֶׁל הִירְשׁ נִתְמַנָּה הָאַגְרוֹנוֹם מַר
יוֹסֵף נֵיגוֹ. אֶת מִקְצוֹעוֹ זֶה לָמַד בְּצָרְפַת, בְּבֵית־הַסֵּפֶר
הַחַקְלַאי שֶׁל מֶנְפֶּלְיֶר, וְאַחַר כָּךְ עָסַק כַּמָּה שָׁנִים
בַּעֲבוֹדוֹת חַקְלָאִיוֹת, וּפְעֻלָּתוֹ שֶׁל זֶה בְּמִקְוֵה־יִשְׂרָאֵל,
שֶׁנִּמְשְׁכָה גַם הִיא כִּשְׁתֵּים־עֶשְׂרֵה שָׁנָה (1902 – 1891)
נִרְאֲתָה בְּעִקָּר עַל שִׁכְלוּל הַמֶּשֶׁק שֶׁבַּחַוָּה. נֵיגוֹ הוֹסִיף
בִּנְיָנִים לַחַוָּה: בְּנִדְבוֹתָיו שֶׁל מַר גוֹלְדְשְמִידְט חֻצְּבוּ
הַיְקָבִים וַעֲלֵיהֶם נִבְנָה מַרְתֵּף לִשְׁמִירַת הָעֲנָבִים
וּלְתַעֲשִׂיַּת הַיַּיִן, וְעַל הַיֶּקֶב וְהַמַּרְתֵּף – גַּג סוֹכֵךְ
לְהָגֵן מִפְּנֵי הַשֶּׁמֶש וְהַטְּלָלִים<a href="#fn:9" id="fnref:9" title="see footnote" class="footnote"><sup>9</sup></a>.
מִנִּדְבוֹתָיו נִבְנָה אָז גַּם בִּנְיָן גָּדוֹל נוֹסָף בַּעַל
קוֹמוֹתַיִם, הַקּוֹמָה הַתַּחְתּוֹנָה לְבֵית־כְּנֶסֶת, וְהָעֶלְיוֹנָה –
חֲמִשָּׁה חֲדָרִים מְרֻוָּחִים לְבֵית־הַסֵּפֶר גּוּפוֹ<a href="#fn:10" id="fnref:10" title="see footnote" class="footnote"><sup>10</sup></a>, גַּם בֵּית־חוֹלִים וּבֵית־מֶרְקַחַת וְלִשְׁכוֹת הַמִּשְׂרָד
וְדִירָה לַמְנַהֵל וְעוֹד. כָּל הַבִּנְיָנִים הָאֵלֶּה עָלוּ לְסַךְ
153.000 פְרַנְק.</p>

<p>ובַיָּמִים הָהֵם רָאוּ הַכֹּל אֶת תִּקְוַת הַיִּשּׁוּב
רַק בְּגִדּוּל גְּפָנִים וְתַעֲשִׂיַּת יַיִן, וּבְכָל הַמּוֹשָׁבוֹת
עָסְקוּ כִּמְעַט כֻּלָּם רַק בִּנְטִיעַת כַּרְמֵי־גָפֶן. וְגַם
בְּמִקְוֵה־יִשְׂרָאֵל הָיָה שֶׁטַח הַכְּרָמִים מוֹסִיף
וּמִתְפַּשֵׁט<a href="#fn:11" id="fnref:11" title="see footnote" class="footnote"><sup>11</sup></a> וְנֵיגוֹ הוֹסִיף גַּם הוּא
לִנְטֹעַ כְּרָמִים וְלַעֲשׂוֹת יָיִן. וְהִנֵּה הִגִּיעַ הַיִּשּׁוּב עַד
הַמַּשְׁבֵּר הַגָּדוֹל בְּמִסְחַר הַיָּיִן: הַכּוֹרְמִים נִּתְרוֹשְׁשׁוּ
וְנִדַּלְדְּלוּ וּבִמְקוֹמוֹת שׁוֹנִים הִתְחִילוּ עוֹקְרִים אֶת
הַגְּפָנִים. אֲבָל לְהַצְלָחָתָהּ שֶׁל מִקְוֵה־יִשְׂרָאֵל הָיָה
מִשְׁקָהּ מְעֹרָב, וְעַל כֵּן יָכְלָה עֲמֹד בִּפְנֵי הַמַּשְׁבֵּר
הַזֶּה, – כִּי בַּיָּמִים הָהֵם הִתְחִילוּ כְּבָר שְׁנֵי פַּרְדֵּסִים
שֶׁל תַּפּוּחֵי־זָהָב מַכְנִיסִים רְוָחִים; גַּם הַפַּלְחָה הִכְנִיסָה
שָׁנָה־שָׁנָה כְּעֶשְׂרִים אֶלֶף פְרַנְק. בֵּקּש נֵיגוֹ לְהַבְדִּיל אֶת
שֶטַח הַפַּרְדֵסִים, אֶלָּא מִפְּנֵי הַחֲשָׁש, שֶׁמָּא לֹא יִמָּצֵא
שׁוּק בִּשְׁבִיל תַּפּוּחֵי־הַזָּהָב – נִמְנְעוּ וְלֹא נָטָעוּ.</p>

<p>וְאוֹתָן הַשָּׁנִים, שֶׁנֵּיגוֹ הָיָה מְנַהֵל
בְּמִקְוֵה־יִשְׂרָאֵל, הָיוּ שְׁנוֹת עֲלִיָּה לְ״חוֹבְבֵי צִיּוֹן&quot;
וּצְמִיחַת הַ&#8220;צִּיּוֹנוּת הַמְּדִינִית&#8221;, עִם זֶה גַם הִתְרַבּוּת
הַיִּשּׁוּב הָעִבְרִי בֶּעָרִים וּבַמּוֹשָׁבוֹת, וְאָז נִתְרַבָּה גַם
מִסְפַּר הַתַּלְמִידִים בְּמִקְוֵה־יִשְׂרָאֵל. רַבִּים מִן הָאִכָּרִים
דָּפְקוּ עַל דַּלְתוֹת בֵּית־הַסֵּפֶר לְהַכְנִיס אֶת בְּנֵיהֶם לְשָׁם,
וְהַהַנְהָלָה הֶחְלִיטָה לְקַבֵּל מִכָּל מוֹשָׁבָה רַק תַּלְמִיד אֶחָד
מִפְּנֵי חֹסֶר מָקוֹם. מִסְפַּר הַתַּלְמִידִים בִּשְׁנוֹת 1896 – 1893
הִגִּיעַ לְמֵאָה, בִּשְׁנַת 1898 – 150, וּבִשְׁנוֹת 1901 – 1898 הִגִּיַע
מִסְפָּרָם לְמָאתָיִם. רִבּוּי הַתַּלְמִידִים הֵבִיא לִידֵי הַפְחָתַת
שְׁנוֹת־הַלִּמּוּד וְהָעֲבוֹדָה וְהָעָמְדוּ אַךְ עַל חָמֵשׁ שָׁנִים,
וְאַחַר כָּךְ עַל אַרְבַּע, וְלִבְנֵי הָאִכָּרִים – רַק עַל שְתָּיִם.
וְכַרְבוֹת הַדְּרִישָׁה לְבֵית־הַסֵּפֶר – בִּטֵּל הַוַּעַד הַמֶּרְכָּזִי
אֶת שִׁיטַת־הַפְּרָסִים.</p>

<br />
</blockquote>

<h3 id="בִּשְׂנוֹת1914–1902">בִּשְׂנוֹת 1914 – 1902</h3>

<blockquote>
<p>מִפְּנֵי סִבּוֹת מִשְׁפַּחְתִּיּוֹת הָיָה גַם מַר נֵיגוֹ
מֻכְרָח לַעֲזֹב אֶת מְקוֹמוֹ (הוּא עָבַר בִּשְׁנַת 1902 לְקוּשְׁטָא
לְנַהֵל אֶת אֲחֻזּוֹת יק&quot;א בְּאַנָטוֹלְיָה), וּלְ&#8220;מִקְוֶה&#8221; נִשְׁלַח
הָאָדוֹן <strong>לֻפּוֹ</strong>, שֶׁהָיָה לְפָנִים מְנַהֵל בֵּית־הַסֵּפֶר כי&quot;ח
בְּאַדְרֵיָּנָפּוֹל. מַר <strong>לֻפּוֹ</strong> אַף הוּא עָמַד בְּרֹאשׁ הַמּוֹסָד 12
שָנָה (1914 – 1902‎). בְּיָמָיו כְּאִלּוּ בָּאוּ שְׁנוֹת הָעֲמִידָה
לַמּוֹסָד: לֹא נוֹסַף כְּלוּם לָרְכוּשׁ הַחַקְלַאי. וּמִפְּנֵי סִבּוֹת
שׁוֹנוֹת הָלַךְ גַּם מִסְפַּר הַתַּלְמִידִים וְנִתְמַעֵט מִשָּׁנָה
לְשָׁנָה עַד שֶׁנִשְׁאַר פָּחוֹת מִמּאָה&#8230;</p>

<p>בִּשְׁנַת 1914 הָעֳבַר מַר לֻפּוֹ יְרוּשָׁלַיְמָה,
לְנַהֵל שָׁם אֶת בֵּית־הַסֵּפִר לִמְלָאכָה אֲשֶׁר לְכי&#8220;ח, וְעַל
הַנְהָלַת מִקְוֵה יִשְׁרָאֵל נִתְמַנָּה הָאַגְרוֹנוֹם מַר <strong>אֵלִיָּהוּ
קְרָאוּזֶה</strong> – וְהוּא חֲנִיךְ הַמּוֹסַד הַזֶּה, שֶׁגָּמַר אֶת חק
לִמּוּדוֹ בּוֹ וְנשלַח אַחַר כָּךְ לְהִשְׁתַּלְמוּת לְפָרִיס וְגָמַר
שָׁם בֵּית־מִדְרָשׁ לְחַקְלָאוּת. וְאַחַר שֶׁשִּׁמֵּשׁ 13 שָׁנָה
בְּחֵבְרַת יק&#8221;א בְּאֵרץ־יִשְׂרָאל, כּמְנַהֵל מוֹשבַת סג&#8217;רָה נִשְׁלַח
בִּשְׁנַת 1914 לַעֲמד בְּרֹאשׁ מִקְוֵה־יִשְׂרָאֵל. – וְהַשָּנָה הִיא
שְׁנַת פְּרֹץ &#8220;הַמִּלְחָמָה הָעוֹלָמִית&#8221;, אֲשֶׁר שִׁנְתָה, כַּמּוּבָן,
אֶת כָּל הַ&#8220;מַּצָּבים&#8221; גַּם בְּאֵרֶץ יִשְׂרָאל, וּבְהֶכְרַח
נִסְתַּיְּמָה תְּקוּפָה בְּמִקְוֵה־יִשְׂרָאֵל.</p>

<p>נִמְתַּח קַו הַדּוֹרֶשׁ סִכּוּם כָּל הָנַּעֲשֶׂה – וּנְנַסֶּה לְסַכֵּם אוֹתָהּ הַתְּקוּפָה בִּסְקִירָה קְצָרָה.</p>

<br />
</blockquote>

<h2 id="וסִכּוּמָהּשֶׁלתְּקוּפָה">ו סִכּוּמָהּ שֶׁל תְּקוּפָה</h2>

<blockquote>
<p>אַרְבָּעִים וְאַרְבַּע שָׁנִים עָבְרוּ עַל מִקְוֵה־יִשְׂרָאֵל מֵהִוָּסְדָהּ וְעַד הַמִּלְחָמָה. וּמַה עָשָׂה הַמּוֹסָד הַזֵּה לְשֵׁם הַשָּׂגַת הַמַּטָּרָה
הָרָאשִׁית שֵׁבִּשְׁבִילָהּ נוֹסַד, לְשֵׁם &#8220;כִּבּוּשׁ הָאָרֶץ
בְּשָׁלוֹם&#8221; עַל־יְדֵי עוֹבְדֵי־אֲדָמָה יְהוּדִים?</p>
</blockquote>

<blockquote>
<br />
</blockquote>

<h3 id="שִׁיטַתחֵבְרַתכיחבְּחִנּוּךְהַמִּזְרָח.">שִׁיטַת חֵבְרַת כי&quot;ח בְּחִנּוּךְ הַמִּזְרָח.</h3>

<blockquote>
<p>בִּתְשׁוּבָה עַל שְׁאֵלָה זוֹ אֵין לָנוּ לוֹמַר אֶלָּא
זֶה: אֲפִילוּ אוֹתוֹ הַסֵּעִיף מִתַּקְנוֹת הַמּוֹסָד, הַאוֹמֵר, כִּי
הַ&#8220;מַּשְׁגִּיחִים יִקְחוּ לָהֵם אֲנָשִׁים מִבְּנֵי־יִשְׂרָאֵל לַעֲבֹד
אֶת הָאֲדָמָה&#8221;, נִתְקַיֵּם רַק עַל גַּבֵּי הַנְּיָר בִּלְבָד. תְּחִלָּה
מֵאֹנֵס, מִפְּנֵי שֶׁלֹּא הָיוּ פּוֹעֲלִים עִבְרִים מְצוּיִים. וְאַחַר
כָּךְ, מִשֶּׁבָּאוּ לֹא הָיוּ רְצוּיִים לִמְנַהֲלִים; וּבְכָל הַזְּמָן
הָאָרֹךְ הַזֵּה נַעֲשׂוּ כָּל הָעֲבוֹדוֹת שֶׁבַּמּוֹסָד (מִלְבַד
בְּמִקְרִים בּוֹדְדִים) עַל־יְדֵי עַרָבִים. וְלָמַּה כָּךְ?</p>

<p>הַרוּחַ שֶׁשָּׂרְרָה בַּמּוֹסָד הַזֶּה הָיְתָה לֹא לְפִי
הָרוּחוֹת שֵׁנָּשְׁבוּ כָּל אוֹתָן הַשָּׁנִים בִּּיִשְׂרָאֵל – &#8220;חִבַּת
צִיּוֹן&#8221; וְ&#8220;צִיּוֹנוּת&#8221;. וְאִם כִּי בַּתְּחִלָּה נִתְכַּוְּנָה חֶבְרַת
כי&#8220;ח &#8220;לְהַחֲזִיק בִּאֵרֵץ־יִשְׂרָאֵל מֶרְכַּז שֶׁל הַשְׂכָּלָה עִבְרִית
לְחַדֵּשׁ עַל־יְדֵי הַלִּמּוּד הַחַקְלַאי אֶת הַקֶּשֶׁר הָרָחוֹק,
שֶּׁהָיָה בֵּין הַיְּהוּדִים וּבֵין אַדְמָתָם&#8221;, &#8220;לְהַצִּיעַ לִפְנֵי
הַיְּהוּדִים הַנִּרְדָּפִים אֶמְצְעֵי־קִיּוּם חֲדָשִׁים
וּמְקוֹם־מִקְלָט, שֶׁבּוֹ יִהְיוּ בְּטוּחִים בֶּעָתִיד&#8221;, וּמְקוֹם
מִקְלָט זֶה יִהְיֶה בְּאַרְצָם דַּוְקָא, כִּי &#8220;יְרוּשָׁלַיִם הָיְתָה
מוֹשֶׁכֶת תָּמִיד אֵת כָּל הַמֶּבָּטִים בִּשְׁבִיב־אוֹר שֶׁל זִכָּרוֹן
וְתִקְוָה בְּאֹפֶק מַחְשְׁבוֹתֵיהֶם שֶׁל הַיְּהוּדִים&#8221;, הִנֵּה בָּאָה
הַמְּצִיאוּת הַמָּרָה עִם הַתְחָלַת הָעָבֲוֹדָה וְהוֹכִיחָה לַוַּעַד,
שֶׁהַמַּטָּרוֹת הַגְּדוֹלוֹת אֲשֶׁר הִתְוָה לוֹ נֶטֶר הֵן מִזְמוֹר שִׁיר
אוּלַי לֶעָתִיד לָבוֹא; בְּכָל אֹפֶן, בַּהֹוֶה לֹא יוּכְלוּ לַעֲשׂוֹת
בְּאֶרֶץ יִשְׂרָאֵל לְהוֹעִיל לְצָרְכֵי הַשָּׁעָה, וְקָשָׁה אָמְנָם
הָיְתָה הַשָּׁעָה וּצְרָכֶיהָ מְרֻבִּים – וְ&#8221;חַיֵּי שָׁעָה&quot; אֵלֶּה
סָחֲפוּ מִיָּד אֶת חֶבְרַת כי&#8220;ח מֵ&#8221;חַיֵּי עוֹלָם&#8220;, אֲשֶׁר חָזָה
נְשִׂיאָהּ הַגָּדוֹל, אֲדוֹלְף כְּרְמְיֶה, בְּשַׁעְתּוֹ. הַוַּעַד
הַמֶּרְכָּזִי כְּאִלּוּ נִבְהַל מִפְּנֵי הַנִּסָּיוֹן הָרִאשׁוֹן
שָׁעָשָׂה בְּאֶרֶץ־יִשְׂרָאֵל, וְסָר מַהֵר מִן הַדֶּרֶךְ שֶׁעָמַד
עָלֶיהָ בָּרִאשׁוֹנָה, וְלֹא הִפְלָה עוֹד בֵּין אֶרֶץ־יִשְׂרָאֵל
לִשְׁאָר אַרְצוֹת הַמִּזְרָח הַחֲשֵׁכוֹת, שֶׁחֶבְרַת כי&#8221;ח עָבְדָה בָּהֶן
עֲבוֹדַת־חִנּוּךְ כַּבִּירָה<a href="#fn:12" id="fnref:12" title="see footnote" class="footnote"><sup>12</sup></a> וְהִתְחִיל
הוֹלֵךְ בְּאוֹתָהּ הַדֶּרֶךְ וּבְאוֹתָהּ שִׁיטַת־הַחִנּוּךְ, אֲשֶׁר
הִנְהִיג בְּכָל בָּתֵּי־הַסֵּפֶר, שֶׁנִּפְתְּחוּ עַל יָדוֹ בִּשְׁאָר
אֲרָצוֹת. וְהַשִּׁיטָה הַכְּלָלִית שֶׁבְּמוֹסְדוֹת הַחִנּוּךְ שֶׁל
הָ&#8220;אַלְיַאנְס&#8221; הִתְוָה כְּבָר מַר <strong>פִיצ&#8217;וֹטוֹ</strong> (שֶׁנִּשְׁלַח מִטַּעַם
הַחֶבְרָה Board of deputies לְמָרוֹקוֹ)
בְּהַרְצָאָתוֹ לכי&#8220;ח מִן 12 יוּנִי שְׁנַת 1861 – לֵאמֹר: &#8220;הַדּוֹר
הַצָּעִיר יְחֻנַּךְ חִנּוּךְ גּוּפָנִי וּמוּסָרִי, יִקְנֶה לוֹ אֶת
הַתַּרְבּוּת הָאֵרוֹפִּית, יִלְמַד לְשׁוֹנוֹת אֵרוֹפִּיּוֹת וְאָז יֵדַע
דּוֹר זֶה לִבְחֹר לְפַרְנָסָתוֹ עֲסָקִים, שֶׁאֵינָם מְבַזִים אֶת
בַּעֲלֵיהֶם. וְאִם לֹא יוּכְלוּ לְהֵאָחֵז בְּאַרְצָם – הֲרֵי שְׁאָר
אֲרָצוֹת פְּתוּחוֹת לִפְנֵיהֶם, וִיהַגְּרוּ לַאֲמֵרִיקָה אוֹ לְאַרְצוֹת
אֵרוֹפָּה וכו' וְהָ&#8221;אַלְיַאנְס&#8221; עוֹד הוֹסִיף עַל זֹאת גַּם תְּעוּדָה
צָרְפַתִּית: &#8220;<strong>לְהָפִיץ בַּמֶּרְחַקִּים אֶת גְּאוֹן צָרְפַת</strong>,
שֶׁעָשְׂתָה הַרְבֵּה יוֹתֵר מִשְּׁאָר כָּל הָאֲרָצוֹת לְחֹפֶשׁ
הַמַּחֲשָׁבָה וַאֲשֶׁר נְטִיּוֹתֶיהָ הַחָפְשִׁיּוֹת מִסְתַּמְּלוֹת
בְּכי&#8221;ח; וְעַל כֵּן <strong>תְּבֻכַּר שְׂפַת צָרְפַת</strong> בְּבָתֵּי־הַסֵּפֶר
שֶׁלָּהּ עַל פְּנֵי שְׁאָר הַשָּׂפוֹת וכו&#8216;.&quot; וּבְנוֹגֵעַ לַלִּמּוּדִים
הָעִבְרִיִּים חָשְׁבָה לָהּ הַחֶבְרָה לְחוֹבָה &#8220;לָתֵת לַתַּלְמִידִים אֶת
יְדִיעַת הַתּוֹרָה וְדִבְרֵי יְמֵי יִשְׂרָאֵל, בִּכְדֵי שֶׁיָּבִינוּ אֶת
<strong>הַתְּעוּדָה</strong> שֶׁהֻטְּלָה עַל בְּנֵי־יִשְׂרָאֵל, לְהָפִיץ בָּעוֹלָם
אֶת הָרַעְיוֹנוֹת הַקְּדוֹשִׁים שֶׁל צֶדֶק, ישֶׁר וְאַחְוָה אֱנוֹשִׁית.
וְגַם לְחַזֵּק וּלְפַתֵּחַ אֶת הָרֶגֶשׁ <strong>הַדָּתִי</strong>, אֶת הַדְּבֵקוּת
בַּיַּהֲדוּת וּבְמִצְווֹתֶיהָ וּבְכָל מָסֹרוֹתֶיהָ.&#8221; אֶלָּא כְּשֵׁם
שֶׁלֹּא הֵקִימוּ בָּתֵּי־הַסֵּפֶר הַלָּלוּ אַפּוֹסְטוֹלִים שֶׁל צֶדֶק
וכו&#8217;, כָּךְ לֹא חִנְּכָה גַם דְּבֵקִים בַּיַּהֲדוּת וכו', וְעַל זֶה
קוֹבֵל גַּם נַרְסִיס לֵוְן, נְשִׂיא הַחֶבְרָה, וְאוֹמֵר עַל הַמּוֹרִים,
שֶׁהֵם &#8220;בָּגְדוּ בְּמַחְשְׁבוֹת חֶבְרַת כי&#8221;ח, וְגִלּוּ בָּהֶן פָּנִים
שֶׁלֹּא כַּהֲלָכָה.&quot; וּבְפֹעַל בָּתֵּי־הַסֵּפֶר שֶׁל חֶבְרַת כי&quot;ח,
הַמְקַבְּלִים לְתוֹכָם גַּם יַלְדֵי שְׁאָר הַדָּתוֹת, הִתְאִימוּ
בְּתָכְנִיתָם לְמֻשְׂלָמִים וּלְנוֹצְרִים כְּמוֹ לַיְּהוּדִים!</p>

<br />
</blockquote>

<h3 id="צוּרַתהַחִנּוּךְבְּמִקְוֵה־יִשְׂרָאֵל.">צוּרַת הַחִנּוּךְ בְּמִקְוֵה־יִשְׂרָאֵל.</h3>

<blockquote>
<p>וְהוּא הַדִּין בְּמִקְוֵה־יִשְׂרָאֵל
שֶׁבְּאֶרֶץ־יִשְׂרָאֵל. הַמּוֹרִים וְהַפְּקִידִים, שֶׁנִּשְׁתַּלְּחוּ
לְמִקְוֵה־יִשְׂרָאֵל – שְׂפָתָם הַמְדֻבֶּרֶת הָיְתָה צָרְפַתִּית, ואֵת
הָעִבְרִית אוֹ שֶׁלֹא יָדְעוּ כְּלָל אוֹ יְדִעוּהָ רַק מְעַט. אֶת
יְהוּדֵי לִטָאי וּפוֹלַנְיָה, רוּמַנְיָה וְגָלִיצִיָה שֵׁבָּאוּ
לְאֶרֶץ־יִשְׂרָאֵל אוֹתָם וְאֶת שְׁאִיפוֹתֵיהֵם לֹא הִכִּירוּ נוֹשְׂאֵי
הַמִּשְׂרוֹת שֶׁבְּמִקְוֵה־יִשְׂרָאֵל וְלֹא חָפְצוּ לָדָעַת.
הַסִּפְרִיָּה הַגְּדוֹלָה שֶׁלְּיַד בֵּית־הַסֵּפֶר הָיְתָה כֻּלָּהּ
מְלֵאָה סְפָרִים צָרְפַתִּיִּים. הַסְּפָרִים הַיְחִידִים בְּעִבְרִית
הָיוּ סִפְרֵי הַתַּלמוּד וְהַמִּשְׁנָה (נִדְבַת נֶטֶר מִסִּפְרֵי אָבִיו
הָרַב) וּמִי שָׂם עַיִן עַל סְפָרִים יְתוֹמִים אֵלּוּ? אָמְנָם הָיוּ גַם
תנ&#8220;ך וְסִדּוּרֵי־תְּפִלָּה עַתִּיקִים עִם תַּרְגּוּמִים
לְאִסְפַּנְיוֹלִית, – אַךְ גַּם אֵלּוּ לֹא נִתְחַבְּבוּ בְּיוֹתֵר.
מֵהַסִּפְרוּת הָעִבְרִית הַחֲדָשָׁה לֹא נִרְאָה בַּסִּפְרִיָה אַף סֵפֶר
אֵחָד. שְׂפַת הַדִּבּוּר לַתַּלְמִידִים, כִּשְׂפַת הַלִּמוּד – גַּם
מִחוּץ לְבֵית־הַסֵּפֶר – הָיְתָה צָרְפָתִּית. לָמְדוּ
בְּמִקְוֵה־יִשְׂרָאֵל, מִלְּבַד הַלִּמּוּדִים הַמִּקְצוֹעִיִּים
וְהַשָּׂפָה הַצָּרְפַתִּית, גַם לִמּוּדִים עִבְרִים, אֲשֵׁר הִקְדִּישׁוּ
לָהֶם שָׁלשׁ שָׁעוֹת בַּשָּׁבוּעַ<a href="#fn:13" id="fnref:13" title="see footnote" class="footnote"><sup>13</sup></a> וְהַלִּמּוּדִים הָאֵלֶּה הָיוּ: קַטַּכִיזוּס יָבֵשׁ וּמְעַט
תנ&#8221;ך בְּתַרְגּוּם צָרְפַתִּי, וּשְׁנֵיהֶם הָיוּ עַל הַתַּלְמִידִים רִק
חוֹבָה לֹא נְעִימָה וְשֵׁלֹּא לְצֹרֵךְ כְּלָל. וְאִם נִמְצְאוּ
תַּלְמִידִים יְחִידִים, מֵהַחֲדָשִׁים שֵׁבָּאוּ מֵחוּץ־לָאָרֶץ, שֶׁהָיוּ
קוֹרְאִים בְּסֵפֶר עִבְרִי, הִבִּיטוּ עֲלֵיהֵם הַכֹּל כְּמוֹ עַל
בַּטְלָנִים הַמְבַלִּים אֶת זְמַנָּם לַשָּׁוְא.</p>

<p>הַקֶּשֶׁר בֵּין הַתַּלְמִידִים וּבֵין הָאָרֶץ
שֵׁלָּמְדוּ בָּהּ הָיָה רָפֶה מְאֹד. וּבוֹ בַּזְּמָן שֶׁרַבִּים
מִצְּעִירֵי־יִשְׂרָאֵל שֶׁבַּגּוֹלָה שָׁאֲפוּ לַעֲלוֹת וּלְהִכָּנֵס
לְבֵית־הַסֵּפֶר הַחַקְלַאי שֶׁבְּאֶרֶץ־יִשְׂרָאֵל, בִּכְדֵי לִלְמֹד
לִהְיוֹת אַחַר כָּךְ לְאִכָּרִים טוֹבִים בְּאֶרֶץ אֲבוֹתֵיהֶם שָׁאֲפוּ
הַתַּלְמִידִים הַנִמְצָאִים בְּבֵית־סֵפֶר זֶה לַעֲזֹב אֶת הָאָרֶץ,
מִפְּנֵי &#8220;שֶׁהַיְשִׁיבָה בְּצָרְפַת הָיָה חֲלוֹמָם שֶׁל בְּנֵי הַנֹּעַר,
שֶׁלָּמְדוּ בְּבָתֵּי־הַסֵּפֶר שֶׁל חֶבְרַת כי&#8221;ח,&quot; מֵעִיר מַר נ. לָוֶן
נְשִׂיא חֶבְרַת כי&quot;ח, &#8220;וְהֵם אֲהֵבוּהָ עוֹד בְּטֶרֶם יִרְאוּהָ. וּמַה
יָכֹל לְהַלְהִיב אֶת דִּמְיוֹנוֹת הַתַּלְמִידִים וּלְהַפִיחַ בְּקִרְבָּם
תְּשׁוּקָה עַזָּה יוֹתֵר מֵהָרַעְיוֹן לְהִתְקַבֵּל לְפָרִיס?&#8221; –</p>

<p>וְהַתַּלְמִידִים הָרִאשׁוֹנִים שֵׁעַד שְׁנוֹת
הַתִּשְׁעִים הָיוּ עַל־פִּי רֹב יְתוֹמִים עֲזוּבִים, שֶׁנִּקְבְּצוּ
וּבָאוּ מֵאֲרָצוֹת שׁוֹנוֹת וְנִכְנְסוּ לְמִקְוֵה־יִשְׂרָאֵל בִּכְדֵי
לְהִתְכַּלְכֵּל חִנָם. בְּגָדְלָם נִשְׁמְטוּ לָהֶם אֶחָד אֶחָד
וְנִפְזְרוּ לְכָל רוּחַ, וְעָסְקוּ בְּמַה שֶׁעָסְקוּ. וְרָגִיל הָיָה
בְּפִי כֹּל בְּאוֹתָם הַיָּמִים: &#8220;בֵּית־הַסֵּפֶר מִקְוֵה־יִשְׂרָאֵל
מֵכִין עֶגְלוֹנִים בִּשְׁבִיל יְרוּשָׁלַיִם&#8230;&#8221; אָכֵן מִשְּׁנַת 1890
וְהָלְאָה נִרְאָה בֵּין הַתַּלְמִידִים אָחוּז יָדוּעַ מִבְּנֵי
הָאִכָּרִים, וְאֵלֶּה שָׁבוּ לְאַחַר גְּמַר בֵּית־הַסֵּפֶר לְבָתֵיהֶם
וְלַעֲבוֹדַת הַמְּשָׁקִים שֶׁלָּהֶם; אַךְ מִסְפָּרָם שֶׁל אֵלּוּ הָיָה
מְעַט. הָרֹב הַגָּדוֹל שֶׁל הַתַּלְמִידִים נָסְעוּ מִן הָאָרֶץ – מִי
לְפָרִיס לְהִשְׁתַּלֵּם, מִי לְאַרְצוֹת הַבְּרִית לְבַקֵּש שָׁם אֶת
מַזָּלוֹ, וְרַק מוּעָטִים מֵהֶם נִכְנְסוּ לַעֲבֹד בְּמוֹסְּדוֹת יק&#8220;א
וּבְמוֹסָדוֹת אֲחֵרִים שֶׁבָּאָרֵץ. וְהִנֵּה בִּשְׁנַת 1895 נִתְּנָה
לַחֲנִיכֵי מִקְוֵה־יִשְׂרָאֵל הַזְּכוּת לְהִתְקַבֵּל בְּמוֹשְׁבוֹת
הַבָּרוֹן הִירְשׁ בְּאַרְגֵּנְטִינָה, כִּשְׁאָר הָאִכָּרִים שָׁם,
וּמִיָּד קָבַע הַוַּעַד הַמֶּרְכָּזִי לְגוֹמְרֵי מִקְוֵה־יִשְׂרָאֵל
סְכוּמִים לְהוֹצָאוֹת הַדֶּרֶךְ מִיָּפוֹ לְבוּאִנוֹס־אַיֵרוֹס וְגַם
הַלְוָאָה לְכַלְכָּלָתָם בַּזְּמָן הָרִאשׁוֹן עַד הַיְבוּל;
וּמִשֶּׁהֶחֱלִיטָה יק&#8221;א לְהַרְחִיב אֶת חוּג פְּעֻלָּתָהּ הַחַקְלָאִית
גַּם בִּבְרָזִילְיָה, בְּקָנָדָה וּבִשְׁאָר אֲרָצוֹת, הֶחְלִיט וַעַד
כי&#8220;ח לְהַרְחִיב גַּם אֶת גְּבוּלוֹת הַמּוֹסָד הַחַקְלַאי שֶׁלּוֹ
בְּאֶרֶץ־יִשְׂרָאֵל בְּמִדָּה שֶׁיּוּכַל לְהוֹצִיא אַרְבָּעִים
תַּלְמִידִים בְּכָל שָׁנָה לְהִתְאַכֵּר בְּאַרְגֶּנְטִינָה,
בְּרָזִילְיָה וְקָנָדָה, שֶׁכֵּן &#8220;חַקְלָאוּת יְהוּדִית&#8221;, גָּרַס עוֹד
הַוַּעַד, אַךְ לֹא דַּוְקָא – &#8220;בְּאֶרֶץ יִשְׂרָאֵל&#8221;&#8230; וּמִשְּׁנַת 1901
הִתְחִילוּ בּוֹגְרֵי מִקְוֵה־יִשְׂרָאֵל נוֹסְעִים מִצְרַיְמָה, אֲבָל
קָשֶׁה הָיָה לָהֶם לְהִסְתַּדֵּר שָׁם; כִּי לִמְנַהֲלֵי מְשָׁקִים,
לְמַשְׁגִּיחִים וְלִפְקִידִים לֹא נִתְקַבְּלוּ, מִשּׁוּם שֶׁבַּעֲלֵי
הָאֲחֻזּוֹת וִתְּרוּ עַל מֻמְחִיּוּתָם שֶׁל הַיְּהוּדִים וְקִבְּלוּ
דַוְקָא מֻשְׂלָמִים, אַף עַל פִּי שֶׁהַלָּלוּ לֹא לָמְדוּ וְלֹא
הִתְמַחוּ; וּבַעֲבוֹדָה סְתָם לֹא יָכְלוּ אֵלֶּה לְהִתְחָרוֹת עִם
הַפַּלָּחִים הַמְּקוֹמִיִּים, הַמִּסְתַּפְּקִים בְּמוּעָט
וּמִשְׁתַּעְבְּדִים כִּבְהֵמָה. אָז אָמַר וַעַד כי&#8221;ח לִקְנוֹת בִּשְׁבִיל
הַתַּלְמִידִים הָאֵלֶּה אֲדָמָה בְּמִצְרַיִם, אֶלָּא שֶׁהַמַּצָּב
בִּכְסָפִים הָיָה דָחוּק וְלֹא עָשׂוּ כְּלוּם בִּשְׁבִילָם. בִּשְׁנַת
תרנ&quot;ז חָגַג הַמּוֹסָד אֶת חֲצִי יוֹבְלוֹ וְאָז בָּאָה הַצָּעָה עַל־יְדֵי
אֲחָדִים מֵעַסְקָנֵי הַיִּשּׁוּב לְיַּסֵּד קֶרֶן מְיֻחֶדֶת לִרְכִישַׁת
קַרְקַע בְּאֶרֶץ־יִשְׂרָאֵל בִּשְׁבִיל הַגּוֹמְרִים אֶת בֵּית הַסֵּפֶר;
אֲבָל הִיא לֹא יָצְאָה לַפֹּעַל, מִפְּנֵי חֹסֶר מְנַדְּבִים.</p>

<br />
</blockquote>

<h3 id="הַתַּלְמִידִיםוְהַמֶשֶׁק">הַתַּלְמִידִים וְהַמֶשֶׁק</h3>

<blockquote>
<p>בְּקִצּוּר, אוֹתוֹ הַמּוֹסָד, שֶׁתְּעוּדָתוֹ הָיְתָה
לְכַתְּחִלָּה לְרַכֵּז חַקְלָאִים בְּאֶרֶץ־יִשְׂרָאֵל הוֹעִיל בְּיוֹתֵר
<strong>לְפַזְּרָם</strong> עַל פְּנֵי כָּל הָאֲדָמָה. וְנַרְסִיס לִוֶן רוֹשֵׁם
בְּסִפְרוֹ אֶת הַדָּבָר בְּזֹה הַלָּשׁוֹן: &#8220;בִּזְכוּת מִקְוֵה־יִשְׂרָאֵל
הִתְחִילָה אֶרֶץ־יִשְׂרָאֵל, שֶׁלֹּא יָדְעָה עַד אָז דָּבָר עַל אֹדוֹת
חַקְלָאוּת, לְלַמֵּד תּוֹרָה זוֹ לָעוֹלָם הֶחָדָש&#8221;&#8230;מֵרֵאשִׁית הִוָּסֵד
הַמּוֹסָד עַד שְׁנַת 1914 נִכְנְסוּ לְבֵית־הַסֵּפֶר בְּסַךְ־הַכֹּל אֶלֶף
וּמֵאָה וּשְׁנֵים־עָשָׂר תַּלְמִיד וּמֵהֶם גָּמְרוּ אֶת בֵּית־הַסֵּפֶר
רַק חֲמֵשׁ מֵאוֹת וְשִׁשָּׁה, וְאֵלֶה שֶׁגָּמְרוּ – אֵין אָנוּ יוֹדְעִים
לְאָן בָּאוּ, – כַּמָּה מֵהֶם נִשְׁאֲרוּ בָּאָרֶץ וְהִמְשִׁיכוּ לַעֲסֹק
בַּעֲבוֹדַת הָאֲדָמָה וְכַמָּה מֵהֶם נָסְעוּ לַאֲרָצוֹת אֲחֵרוֹת
וְעָסְקוּ שָׁם בְּמַה שֵׁעָסְקוּ. בְּכָל אֹפֶן, אֶרֶץ־יִשְׂרָאֵל
נֶהֶנְתָה מֵהֶם רַק מְעָט. לְדֻגְמָא תְּשַׁמֵּשׁ לָנוּ שְׁנַת 1897,
שֶׁקִּבַּלְנוּ עָלֶיהָ מִסְפָּרִים אֵלּוּ: בָּהּ בַּשָּׁנָה גָמְרוּ
עֶשְׂרִים וְאֶחָד תַּלְמִיד, מֵהֶם נָסְעוּ לְהִשְׁתַּלֵּם: לְפָרִיס –
שְׁמוֹנָה, לִבְרוּסֶל – שְׁנַיִם, לְאַרְגֶּנְטִינָה – שְׁלשָׁה,
לְדַמֶּשֶׂק – אֶחָד. לִמְקוֹמוֹת שׁוֹנִים – חֲמִשָּׁה. חָזְרוּ
לְמוֹשְׁבוֹת אֶרֶץ־יִשְׂרָאֵל לַעֲבֹד בָּהֶן – שְׁנָיִם!</p>

<p>אָכֵן <strong>הַמֶּשֶׁק</strong> שֶׁבְּמִקְוֵה־יִשְׂרָאֵל לְאַחַר
כָּל מִינֵי גִלְגּוּלִים שֶׁעָבְרוּ עָלָיו (נָטְעוּ כְּרָמִים –
וַעֲקָרוּם, שָׁתְלוּ פַּרְדֵּסִים – וְלֹא הֶאֱרִיכוּ יָמִים; פַּעֲמַים
בְּמֶשֶׁךְ תְּקוּפָה זוֹ פָּרְצָה מַגֵּפָה בַּבָּקָר, שֶׁהִשְׁמִידָה אֵת
כָּל הַבְּהֵמוֹת שֶׁבַּחַוָּה וְעוֹד כָּאֵלֶּה) וּלְאַחַר כָּל
הַנִּסְיוֹנוֹת הַקָּשִׁים, הִתְרַחֵב וְהִתְפַּתַּח בַּעֲמָלָם
וּבִשְׁקִידָתָם שֶׁל אֵלֶּה שֶׁעָמְדוּ בְּרֹאשׁוֹ, וְהוּא יָצָא מִתַּחַת
יָדָם מְשֻׁכְלָל וְשִׁמֵּשׁ, בְּמִדָּה יְדוּעָה, בְּהוֹרְאוֹתָיו
וּבְנִסְיוֹנוֹתָיו לַמּוֹשָׁבוֹת שֶׁהִתְרַבּוּ בָּאָרֶץ. וְהַשָּׁנִים
שֶׁהִירְשׁ וְנֵיגוֹ הָיוּ מְנַהֲלִים בּוֹ, שְׁנוֹת הִתְפַּתְּחוּת
וְהִתְרַחֲבוּת הָיוּ לַחַוָּה מִקְוֵה־יִשְׂרָאֵל. כִּמְעַט כָּל
הַבִּנְיָנִים, הַפַּרְדֵּסִים, חֹרְשׁוֹת־הָאֵקָלִפְּטוּסים הַיְשָׁנֹות,
שְׂדֵרוֹת הָאֳרָנִים וְהַבְּרוֹשִׁים, יִבּוּשׁ הַבִּצּוֹת, וְעוֹד, –
כָּל אֵלֶּה הֵם פְּרִי שְׁקִידָתָם וַעֲבוֹדָתָם הַמַּתְמִידוֹת שֶׁל
אֵלֶּה הַשְּׁנַיִם בְּיִחוּד, וְיִזָּכְרוּ עַל כֵּן לְטוֹבָה,
שֶׁנִּתְגַּלְגְּלָה זְכוּת עַל יָדָם, וְהֵם שִׁכְלְלוּ אֶת הַחַוָּה
וְקִיּמוּהַ עַד שֶׁיָּכְלָה לְהַגִּיעַ לַתְּקוּפָה הַבָּאָה שֶׁלְּאַחַר
הַצְהָרַת בַּלְפוּר, – לָעֵת הַזֹּאת, שֶׁהַמּוֹסָד הַמּוֹעִיל הַזֶּה
הוֹלֵךְ וּמִשְׁתַּתֵּף בַּעֲבוֹדַת הָעָם וּבְבִנְיַן הָאָרֶץ.</p>

<p>אֶפֶס עַד לִתְקוּפָה חֲדָשָׁה זוֹ הָיָה בֵּינָתַיִם מַעֲבָר קָשֶׁה עַד מְאֹד – <strong>שְׁנוֹת הַמִּלְחָמָה.</strong></p>

<br />
</blockquote>

<h2 id="זבִּשְׁנוֹתהַמִּלְחָמָה">ז בִּשְׁנוֹת הַמִּלְחָמָה</h2>

<blockquote>
<p>לְאַחֵר שהֻכְרְזָה וְהִתְחִילָה הַמִּלְחָמָה
הָעוֹלָמִית, בְּסוֹף יוּלִי שְׁנַת 1914, עָמְדָה עֲדַיִן תֻּרְכִּיָּה
כִּשְׁלשָׁה חָדָשִים תּוֹהָה וּמְפַקְפֶּקֶת וְלֹא הִצְטָרְפָה אַף
לְאֶחָד מִשְּׁנֵי הַצְּדָדִים הַנִּלְחָמִים. וּבָאָרֶץ שָׁקֵט הַכֹּל.
שָׁקֵט כְּמוֹ לִפְנֵי סְעָרָה גְדוֹלָה; מִתּוֹךְ אֵימָה וּמְבוּכָה
מֻרְגָּשׁ הָיָה בַּיִּשּׁוּב, כִּי הַשָּׁתוֹת נֶהֱרָסִים וְחֻרְבָּן
נוֹרָא הוֹלֵךְ וּבָא&#8230;</p>

<br />
</blockquote>

<h3 id="בְּמָצוֹקוּבְנִסִּים">בְּמָצוֹק &#8220;וּבְנִסִּים&#8221;</h3>

<blockquote>
<p>הַמִּכְתָּב הָרִאשׁוֹן (מֵעֶשְׂרִים בְּאוֹגוּסְט שְׁנַת
1914). שֵׁהִגִּיעַ מֵחֶבְרַת כי&quot;ח בְּדֵרֶךְ עֲקַלְּתוֹן לְהַנְהָלַת
מִקְוֵה־יִשְׂרָאֵל, אָמַר, כִּי הוֹאִיל וְאֶמְצְעֵי הַחֶבְרָה הֵם
מֻגְבָּלִים, <strong>וְהַמִּלְחָמָה תֵּאֱרַךְ בְּוַדַּאי חֳדָשִׁים אֲחָדִים</strong>
– אֵין הַמּוֹסָד יָכֹל לְהִשָּׁעֵן עוֹד עַל הַוַּעַד הַמֶּרְכָּזִי,
וְהַהַנְהָלָה צְרִיכָה לְפַטֵּר מִיָּד אֶת כָּל הַתַּלְמִידִים
שֵׁמִּסּוּרִיָּה הַקְּרוֹבָה וְגַם אֵת אֵלֶּה שֶׁיֵּש לָהֶם הוֹרִים
בְּאֶרֶץ־יִשִׂרָאֵל, כְּדֵי לְהָקֵל אֶת עֹל הַמּוֹסָד. וּבִשְׁבִיל
בְּנֵי חוּץ־לָאָרֶץ שֶׁאֵינָם יְכֹולִים לַעֲזֹב אֶת בֵּית הַסֵּפֶר,
מְחֻיֶּבֶת הַהַנְהָלָה לְכַוֵּן אֶת פְּעֻלָּתָהּ, שֶׁהַמֶּשֶׁק גּוּפוֹ
יְפַרְנֵס אֶת צָרְכֵיהֶם וְצָרְכֵי הַמּוֹרִים וְהַפְּקִידִים,
שֶׁיִּשָּׁאֲרוּ מֵעַתָּה בְּלִי תְּמִיכָה כָּל־שֶׁהִיא.</p>

<p>לִפְנֵי הַתְחָלָה כָּזֹאת עָמַד הַמְנַהֵל הֶחָדָשׁ מַר קְרָאוּזֶה.</p>

<p>הַהַנְהָלָה עָשְׁתָה כַּאֲשֶׁר צֻוְּתָה – וּמִסְפַּר
הַתַּלְמִידִים הוּרַד מִשְּׁמוֹנִים עַד כְּדֵי אַרְבָּעִים. וּדְמָמָה
אֲרֻכָּה שֶׁל צִפִּיָּה מְעִיקָה בָּאָה – שֶׁנִּמְשְׁכָה עַד לִתְחִלַּת
נוֹבֶמְבֶּר, שֶׁאָז נִסְפְּחָה תֻּרְכִּיָּה אֶל אֲגֻדַּת גֶּרְמַנְיָה
וְנֶהֶפְכָה לְאוֹיַבְתָּהּ שֶׁל צָרְפַת. וּמִמֵּילָא אָפְסָה כָּל
תִּקְוָה מֵהַנְהָלַת הַמּוֹסָד לְהִתְקַשֵּׁר עִם וַעד חֶבְרַת כי&quot;ח עַד
תֹּם הַמִּלְחָמָה.</p>

<p>לְאָשְׁרָם שֶׁל הַתַּלְמִידִים מִחוּץ־לָאָרֶץ נֶחְשְׁבוּ
כֻּלָּם בְּתֹקֶף הַפִירְמַן שֶׁנִּתַּן בְּשַׁעְתּוֹ מֵאֵת הַשֻּׂלְטָן,
לִנְתִינִים תֻּרְכִּיִּים, וְלֹא הָגְלוּ מִן הָאָרֶץ בְּיַחַד עִם שְׁאָר
הַגּוֹלִים וְלֹא נָגְעוּ בָּהֶם לְרָעָה.</p>

<p>וְהַמּוֹסָד עָמַד כְּחָתָן שֶׁיָּרַד מֵעַל שֻׁלְחַן
חוֹתְנוֹ בִּשְׁעַת מַשְׁבֵּר קָשֶׁה. יָמִים רָעִים הִגִּיעוּ לוֹ,
בִּדְאָגָה וּבְצִמְצוּם רַב אָכְלוּ בּוֹ אֶת הַלֶּחֶם הַקְּלוֹקֵל,
שֶׁנֶּאֱפָה מִקֶּמַח דּוּרָה וְתִירָס מְעֹרָב בִּשְׁאָר קְמָחִים
מְסֻפָּקִים. חָסְרוּ גַם הַצְּרָכִים הַהֶכְרָחִיִּים. אָכֵן חִטָּה
לִזְרִיעָה וְעוֹד מִינֵי תְּבוּאוֹת הִסְפִּיק הַמְנַהֵל לַחֲשׂךְ בְּעוֹד
מוֹעֵד. אַךְ הַמַּצָּב הוּרַע עוֹד יוֹתֵר מִשֶּׁנִּתְמַנָּה
<strong>חֲסַן־בֶּק</strong> לְקוֹמֶנְדַּנְט בְּיָפוֹ. הוּא הָיָה לְאֻמִּי קִיצוֹנִי
וְעֵינוֹ הָיְתָה רָעָה בְּיִחוּד בַּיְהוּדִים וְחוֹשֵׁדֵת בְּכָל
מוֹסְדוֹתֵיהֶם וּבְתוֹכָם גַּם בְּמִקְוֵה־יִשְׂרָאֵל הַצָּרְפַתִּית. גַם
הַלְשָׁנוֹת מִצַּד הַשְּׁכֵנִים הָעַרְבִיִּים שֶׁבְּיָזוּר בָּאוּ עַל
מִקְוֵה־יִשְׂרָאֵל, – הַחַוָּה הוּבְאָה פַּעַם בְּמָצור שְׁלשָׁה יָמִים
וּשְׁלשָׁה לֵילוֹת לְשֵׁם בְּדִיקָה. חִפְּשׂוּ בָּהּ נֶשֶׁק טָמוּן
וּמָצְאוּ חִטָּה. וּמִיָּד הָחְרְמָה זוֹ וְהֱבִיאוּהָ לְיָפוֹ –
וְהַחַוָּה נִשְׁאֲרָה בְּלִי זֶרַע&#8230;</p>

<p>וְהִנֵּה נִתְמַנָּה גְ&#8217;מִיל פֵּחָה הַיָּדוּעַ לִמְפַקֵּד
הַמַחֲנֶה הָרְבִיעִי וְהוּא בָּא יְרוּשָׁלַיְמָה בְּיָנוּאַר 1915
כְּשֶׁהוּא מָלֵא רוּחַ
קַנָּאוּת וַחֲשָׁד. מִיָּד קָרָא אֵלָיו אֶת נִכְבַּדֵּי
הַקְּהִלּוֹת הָעִבְרִיּוֹת, וּבֵינֵיהֶם גַּם אֶת מְנַהֲלָּהּ שֶׁל
מִקְוֵה־יִשְׂרָאֵל, וְגָזַר עַל כֻּלָּם גְּזֵרַת גָּלוּת. הַחַוָּה
עָמְדָה לְהִסָּגֵר. אַךְ לְאַחַר כָּךְ נִתְבַּטְּלָה הַגְּזֵרָה. וְנֵס
פּוּרִים הָיָה בַּפְּגִישָׁה, שֵׁעָרְכוּ לְגָ&#8217;מִיל־פֶּחָה עַל יַד שַׁעַר
מִקְוֵה־יִשְׂרָאֵל בַּחֲמִשָּה־עָשָׂר לְפֶבְּרוּאַר שֶׁל אוֹתָהּ שָׁנָה:
הַשַּׁלִּיט דִּבֵּר טוֹבוֹת לַיְּהוּדִים וְגָעַר בִּנְזִיפָה
בָּעַרְבִיִּים בִּכְלָל וּבְאַנְשֵׁי יָזוּר בִּפְרָט, קָרָא אֹותָם:
עַצְלָנִים וּמְחַרְחֲרֵי־רִיב, מְחֻסְּרֵי סֵדֶר וּמְזֻהָמִים וְהִצִּיג
לָהֶם לְמוֹפֵת – אֶת הַיְּהוּדִים וּמוֹשְׁבוֹתֵיהֶם!</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMGwwQWc9PSIsImV4cCI6bnVsbCwicHVyIjoiYmxvYl9pZCJ9fQ==--5c47df3ce2e7bbf4852b36f126e47f333a5bc9ee/12.jpg" alt="12.jpg" />
<figcaption>12.jpg</figcaption>
</figure>

<p>חליבה ברפת</p>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMHAwQWc9PSIsImV4cCI6bnVsbCwicHVyIjoiYmxvYl9pZCJ9fQ==--0465eed0d8ffee3184803473821d94087cf4804b/13.jpg" alt="13.jpg" />
<figcaption>13.jpg</figcaption>
</figure>

<p>הלולים החדשים</p>

<blockquote>
<br />

<p>וּבְאַחַד־עָשָׂר בְּמֶרְץ בְּאוֹתָהּ שָׁנָה בָּא הָאַרְבֵּה עַל הָאָרֶץ.</p>

<p>אָז הִזְמִין גָ&#8217;מִיל־פֶּחָה אֵת כָּל הָאַגְרוֹנוֹמִים
שֶׁבָּאָרֶץ (וְכֻלָּם – יְהוּדִים) לְעַבֵּד תָּכְנִית שֶׁל מִלְחָמָה עַל
הָאַרְבֶּה, – וְהָאֵזוֹר הַדְּרוֹמִי נִמְסַר לִמִקְוֵה־יִשְׂרָאֵל,
כְּלוֹמַר, שֶׁהַמְּנַהֵל עִם הַמּוֹרִים שֶׁל בֵּית־הַסֵּפֶר יְנַהֲלוּ
בְּאֵזוֹר זֶה אֶת הַמִּלְחָמָה בָּאַרְבֶּה. וּבְשִׁשָּׁה־עָשָׂר
בְּאַפְּרִיל בָּא גָ&#8217;מִיל־פֶּחָה בַּפַּעַם הָרִאשׁוֹנָה לְבַקֵּר אֶת
הַמּוֹסָד מִקְוֵה יִשְׂרָאֵל וְהִגִּיעַ לִידֵי הִתְפַּעֲלוּת מִמַּרְאֵה
עֵינָיו וַיִּקְרָא: &#8220;אָכֵן, מוֹסָד כָּזֶה בְּאַרְצֵנוּ וְהוּא קָרוֹב אֶל
יָפוֹ וְאָנֹכִי לֹא יָדָעְתִּי!&#8221; וּבִשְׁעַת הַבְּרָכָה שֶׁבֵּרַךְ אֵת
הַמְנַהֵל וְאֵת הָעוֹבְדִים עִמּוֹ הוֹדָה עַל הַטּוֹב שֶׁעָשְׂתָה
חֶבְרַת כי&quot;ח בְּפָתְחָהּ בָּתֵּי־סֵפֶר בְּאַרְצוֹת הַמִּזְרָח אֵלָּא
מִתְפַּלֵּא הוּא מַדּוּעַ אֵין שְׂפַת־הַמְּדִינָה נִלְמֶדֶת בְּמִדָּה
מַסְפִּיקָה. ומִשֶּׁנּוֹדַע לוֹ עַל־דְּבַר הַתְּבוּאָה שֶׁגָּזְלוּ מִן
הַמּוֹסָד, צִוָּה לְהַחֲזִירָהּ מִיָּד וְגַם נָתַן פְּקֻדָּה לִמְכֹּר
מִמַּחְסְנֵי הַמֶּמְשָׁלָה כָּל מִינֵי תְּבוּאָה לְצָרְכֵי הַחַוָּה
בִּמְחִיר זֹל.</p>

<p>אָז מָסַר גָ&#8217;מִיל־פֶּחָה לְמוֹרֶה אֶחָד
מִמִּקְוֵה־יִשְׂרָאֵל לְנַהֵל אֶת בֵּית־הַסֵּפֶר הַחַקְלַאי הַקָּרוֹב,
&#8220;לַטִּרוּן&#8221;, וְהִתְחִיל מִשְׁתַּמֵּשׁ בְּתַלְמִידֵי מִקְוֵה־יִשְׂרָאֵל
לַעֲבוֹדוֹת חַקְלָאִיּוֹת שׁוֹנוֹת שֶׁל הַמֶּמְשָׁלָה. בְּאוֹגוֹּסְט
שָׁלַח גָ&#8217;מִיל־פֶּחָה אֵת מְנַהֲלָהּ שֶׁל מִקְוֵה־יִשְׂרָאֵל אֶל
מִדְבַּר בְּאֵר־שֶׁבַע לַחֲקֹר אֶת הַמָּקוֹם וְלִרְאוֹת, אִם אֶפְשָׁר
לִנְטֹעַ בְּתַחֲנוֹת הַצָּבָא אֲשֶׁר שָׁם עֵצִים, כְּדֵי צֵל. מַר
קְרַאוּזֶה הָלַךְ וְשָׁב וְהִרְצָה לְפָנָיו תּוֹצָאוֹת חִיּוּבִיּוֹת.
וַיִּזְכֹּר לוֹ גָ&#8217;מִיל־פֶּחָה אֵת שֵׁרוּתוֹ זוֹ. וּבְשָׁלְחוֹ
בְּנוֹבֶמְבֶּר עֲשָׂרָה תַּלְמִידִים מֻשְׂלָמִים לִכְנִיסָה
לְבֵּית־הַסֵּפֶר, שָׁלַח לַמְנַהֵל גַּם אֵת תְּמוּנָתוֹ עִם כְּתֹבֶת
שֵׁל תּוֹדָה. לא אָרְכוּ הַיָּמִים וּבִקֵּשׁ הַמְפַקֵּד מֵאֵת מַר
קְרַאוּזֶה, כִּי יִטַּע גַּן־עִיר בְּיָפוֹ בָּרְחוֹב שֶׁנִּקרָא אָז
בִּשְׁמוֹ &#8220;גָ&#8217;מִיל־פֶּחָה&#8221; (הוּא הַנִּקְרָאּ כָּעֵת רְחוֹב &#8220;הַמֶּלֶךְ
גֵּ&#8217;אוֹרְג&#8221;) וּנְטִיעָה זוֹ שֶׁל אִילָנֵי־נוֹי וּדְקָלִים יָפִים וכו'
עָלְתָה לְמִקְוֵה־יִשְׂרָאֵל בְּרֹב עֲבוֹדָה וּבְמִבְחַר הַשְּׁתִילִים
שֶׁבָּהּ. אוּלָם זְכוּת זוֹ וְעוֹד אֲחֵרוֹת הֵן הֵן שֶׁעָמְדוּ לָהּ
לְמִקְוֵה־יִשְׂרָאֵל, שֶׁלֹּא הִכְנִיסוּהַ בִּגְזֵרַת הַגֵּרוּשׁ
הַנּוֹרָא, הָאֱבָקוּאַצְיָה, שֶׁיָצְאָה בְּאַפִּריל שְׁנַת 1917 עַל
יָפוֹ וּמִסָּבִיב לָהּ.</p>

<p>ובִזְכֻיּוֹת אֵלּוּ זָכַר גָ&#8217;מִיל־פֶּחָה אֶת &#8220;נֵטֶר&#8221;<a href="#fn:14" id="fnref:14" title="see footnote" class="footnote"><sup>14</sup></a> גַּם בְּחֹדֶשׁ נוֹבֶמְבֶּר שֶׁל
אוֹתָה הַשָּׁנָה, בְּהִוָּכְחוֹ כִּי יַד גֶּרְמַנְיָה וּבַעֲלוֹת
בְּרִיתָהּ עַל הַתַּחְתּוֹנָה וְאֵין עוֹד תִּקְוָה לְהָגֵן עַל
אֶרֶץ־יִשְׂרָאֵל מִפְּנֵי צְבָאוֹת בְּרִיטַנְיָה, וְשָׁלַח פְּקֻדָּה
נִמְרָצָה, כִּי הַמְנַהֵל יִקַּח אִתּוֹ אֶת הַמּוֹרִים וְאֵת
הַתַּלְמִידִים, אֶת הַבְּהֵמוֹת וְאֵת הַמְּכוֹנוֹת אֲשֶׁר בַּחַוָּה
<strong>וִימַהֵר</strong> אֵלָיו לְבֵית־הַסֵּפֶר &#8220;סֶלָמִיָּה&#8221;, אֲשֶׁר לְיַד חוֹמָס,
בֵּין <strong>דַּמֵשֵׂק</strong> וְאַחְלָב, לְמַעַן יִנָּצְלוּ, לְמַעַן הַשֵּׁם,
מִידֵי הָאַנְגְּלִים! אַךְ פְּקֻדַּת־חֶסֶד זוֹ לֹא נִתְמַלָּאָה. כִּי
בֵּינָתַיִם הִקְדִּימוּ צִבְאוֹת הָאַנְגְּלִים וּבָאוּ אֵל הָאָרֵץ,
וְנִפְסַק הַקֶּשֵׁר עִם דַּמֶּשֶׂק&#8230;</p>

<br />
</blockquote>

<h3 id="הַפְסָקָהוְהַתְחָלָהחֱדָשָׁה">הַפְסָקָה וְהַתְחָלָה חֱדָשָׁה</h3>

<blockquote>
<p>נִתְפַּנְתָה אֶרֶץ־יִשְׂרָאֵל מִצִּבְאוֹת הַתֻּרְכִּים
וְאָז, לְאַחַר הַפְסָקָה שֶׁל יוֹתֵר מִשָּׁלשׁ שָׁנִים, הִגִּיעַ
מִכְתָּב מֵאֵת וַעַד כי&quot;ח (מִיּוֹם 31.1.18) וּבֹו כָּתוּב לֵאמֹר, כִּי
שְׂמֵחִים הֵם מְאֹד, שֶׁהַמּוֹסָד וַאֲנָשָׁיו יָצְאוּ בְּשָׁלוֹם
מֵהַסַּכָּנוֹת הָרַבּוֹת, שֶׁרִחֲפוּ עֲלֵיהֶם כָּל הַזְּמָן, אֶלָּא
שֶׁהַוַּעַד אֵינוֹ יָכֹל עוֹד לְכַלְכֵּל אֶת הַמּוֹסָד מִפְּנֵי הַיֹּקֶר
שֶׁבְּאֶרֶץ־יִשְׂרָאֵל; וְעַל כֵּן צִוּוּ לִשְׁלֹחַ מִבֵּית־הַסֵּפֶר אֶת
29 הַתַּלְמִידִים הַנּוֹתָרִים (שֶׁעֶשְׂרִים מֵהֶם גָּמְרוּ אֶת
בֵּית־הַסֵּפֶר עוֹד לִפְנֵי שָׁנָה וּשְׁנָתַיִם) וְגַם לְפַטֵּר אֶת
הָעוֹבְדִים בַּמֶּשֶׁק עִם חֵלֶק מִן הַמּוֹרִים, שֶׁאֵינָם
בַּעֲלֵי־מִקְצוֹעַ מְיֻחָד; אֲחָדִים מֵהַמּוֹרִים יָעָבְרוּ
לְבֵית־הַסֵּפֶר אֲשֶׁר בְּיָפוֹ, וַאֲחָדִים יְקַבְּלוּ פִּצּוּיִים –
וְהַמּוֹסָד יִסָּגֵר לִזְמָן בִּלְתִּי מֻגְבָּל, כְּשֵׁם שֶׁנִסְגַּר
גַּם בֵּית־הַסֵּפֶר הַחַקְלַאי בְּגֵ&#8217;דִדָה אֲשֶׁר
בְּטוּנִיס<a href="#fn:15" id="fnref:15" title="see footnote" class="footnote"><sup>15</sup></a>.
תַּמּוּ שְׁנוֹת הַזְּוָעָה שֵׁל &#8220;מִחוּץ תְּשַׁכֵּל חֶרֶב
וּמֵחֲדָרִים אֵימָה&#8221;, הִתְחִילוּ הָאֲנָשִׁים מִתְעוֹרְרִים כְּמוֹ
מִתּוֹךְ חֲלוֹם נוֹרָא וּמִתְבּוֹנְנִים אֶל כָּל הַנַּעֲשֶׂה סְבִיבָם.
הַיִּשּׁוּב הָעִבְרִי נִזּוֹק הַרְבֵּה וְכִמְעַט שֶׁנִּתְעַרְעֵר
כֻּלּוֹ. רַק הַמְּעַט יָצָא מִן הַמִּלְחָמָה שָׁלֵם בְּגוּפוֹ.
&#8220;מִקְוֵה־יִשְׂרָאֵל&#8221; אַף הִיא יָצְאָה בְּשָׁלוֹם – וְנֶעֶשְׂתָה מְקוֹם
מִשְׁכָּן לִגְדוּד אַנְגְּלִי וְלַגְּדוּד הָעִבְרִי שֶׁעִמּוֹ.
הַחַיָּלִים &#8220;עָבְדוּ&#8221; בִּשְׂדוֹת הַחַוָּה לְשֵׁם אַסְפּוֹרְט עַד
שֶׁנִּתְקַבְּלָה פְּקֻדַּת שִחְרוּר לַגְּדוּדִים הָאֲמֵרִיקָנִים
שֶׁיָּשׁוּבוּ לְבֵיתָם, וְלַגְּדוּד הָעִבְרִי שֶׁיֻּעֲסַק לְעֵת עַתָּה
בַּעֲבוֹדוֹת אֲחֵרוֹת. אָז נִתְפַּנְּתָה וְנִתְרוֹקְנָה הַחַוָּה,
נִסְגְּרוּ שְׁעָרֶיהָ, וְנִשְׁתַּתְּקָה – וּכְאִלּוּ בָּא הַקֵּץ
לְקִיּוּמָהּ&#8230;</p>

<p>וְהִנֵּה בְּעֶצֶם הַזְּמָן הַהוּא בָּקַע לוֹ &#8220;וַעַד
הַצִּירִים&#8221; דֶּרֶךְ לְאֶרֶץ־יִשְׂרָאֵל וְעִמּוֹ בָּאוּ גַם הָאֲדוֹנִים
<strong>גֵ&#8217;ימְס רוֹטְשִׁילְד</strong> וְ<strong>סִילְוֵן לֵוִי.</strong> וּמִשֶּׁבִּקְרוּ אֵלֶּה
הַשְּׁנַיִם אֶת מִקְוֵה־יִשְׂרָאֵל הָעֲזוּבָה, הִבְטִיחוּ לַעֲשׂוֹת
לְמַּעֲנָהּ דָּבָר – וְגַם עָשׂוּ; כִּי בְּשׁוּבָם לְפָרִיס בָּאוּ
בִּדְבָרִים עִם &#8220;הַנָּדִיב הַיָּדוּעַ&#8221; וְהִצִּיעוּ לוֹ שְׁיָּבוֹא
לְעֶזְרַת הַמּוֹסָד הַזֶּה, שֶׁחֶבְרַת כי&#8220;ח הִשְׁקִיעָה בּוֹ כָּל כָּךְ
הַרְבֵּה מֶרֶץ וּכְסָפִים וְשֶׁהוּא לְפִי הַכָּרָתָם יוּכַל לִהְיוֹת
בְּקָרוֹב לְתוֹעֶלֶת גְּדוֹלָה לַמִּתְיַשְּׁבִים וְלַמִּתְנַחֲלִים
בְּאַרְצֵנוּ. הַבָּרוֹן הַזָּּקֵן הוֹדִיעַ אֶת כי&#8221;ח, כִּי רוֹצֶה הוּא
לָבוֹא לְעֶזְרַת הַיְתוֹמִים הָרַבִּים, קָרְבְּנוֹת הַמִּלְחָמָה,
שֶׁנִּשְׁאֲרוּ בָּאָרֶץ בְּמִסְפָּר רַב (יוֹתֵר מִשֵּׁשֶׁת אֲלָפִים
אִישׁ) וְעַל כֵּן יַכְנִיסוּ מֵאָה וַחֲמִשִּׁים יָתוֹם לְבֵית־הַסֵּפֶר
&#8220;מִקְוֵה־יִשְׂרָאֵל&#8221; וְיִהְיוּ שָׁם לוֹמְדִים וּמִתְכַּלְכְּלִים עַל
חֶשְבּוֹנוֹ. הַהַצָּעָה, כַּמּוּבַן, נִתְקַבְּלָה – וְהַמּוֹסָד
נִפְתַּח. בִּשְׁנַת תרע&#8220;ח נִתְקַבְּלוּ לְבֵית־הַסֵּפֶר חֲמִשִּׁים
יָתוֹם, וְאַחַר שִׁשָּׁה חֳדָשִׁים עוֹדֹ חֲמִשִּׁים, וּבִשְׁנַת תרע&#8221;ט
חֲמִשִּׁים – וּבֵית־הַסֵּפֶר קָם לִתְחִיָּה.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMHQwQWc9PSIsImV4cCI6bnVsbCwicHVyIjoiYmxvYl9pZCJ9fQ==--b41108e4d2a9855be0a0021d989cdadbb4e75522/14.jpg" alt="14.jpg" />
<figcaption>14.jpg</figcaption>
</figure>

<p>הַבָּרוֹן אֶדְמוֹנְד רוֹטְשִׁילְד</p>

<blockquote>
<br />
</blockquote>

<h2 id="חלִקְרַאתחַיִּיםחֲדָשִׁים">ח לִקְרַאת חַיִּים חֲדָשִׁים</h2>

<blockquote>
<p>וּבַיָּמִים הָהֵם&#8230; יְמֵי הַתִּקְווֹת הַנֶּהְדָּרוֹת,
יְמֵי הַסִּכּוּיִים הַגְּדוֹלִים וְהָרְחָבִים, הַיָּמִים שֶׁלְּאַחַר
בַּלְפוּר, בְּהִתְרַחֵב הָאֳפָקִים לַתְּנוּעָה הַצִּיּוֹנִית
וְנִשְׁתַּנָּה הַיַּחַס אֵלֶיהָ מִצִּדָּם שֵׁל הַרְבֵּה מֵהַחוּגִים
שֶׁעָמְדוּ לָהּ כָּל הַזְּמָן מִנֶּגֶד – בָּא גַם שִׁנּוּי עֲרָכִים
בְּחַיֵּי בֵּית־הַסֵּפֶר. לֹא הָיָה עוֹד שׁוּם הִגָּיוֹן וְטַעַם
כָּל־שֶׁהוּא לְהַשְׁאִיר אֶת שִׁלְטוֹן הַשָּׂפָה הַצָּרְפַתִּית –
וְהָיְתָה רוּחַ חֲדָשָׁה בְּמִקְוֵה־יִשְׂרָאֵל.</p>

<br />
</blockquote>

<h3 id="רוּחַחֲדָשָׁהתָּכְנִיתחֲדָשָׁהוַאֲנָשִׁיםחֲדָשִׁים">רוּחַ חֲדָשָׁה, תָּכְנִית חֲדָשָׁה וַאֲנָשִׁים חֲדָשִׁים</h3>

<blockquote>
<p>בְּאוֹגוּסְט 1918<a href="#fn:16" id="fnref:16" title="see footnote" class="footnote"><sup>16</sup></a> פָּנָה
הַמְנַהֵל מַר קְרָאוּזֶה לַוַּעַד הַמֶּרְכָּזִי שֶׁל חֶבְרַת כָּל
יִשְׂרָאֵל חֲבֵרִים בְּהַרְצָאָה עַל הַמַּצָּב הֶחָדָשׁ שֶׁנִּתְהַוָּה
בָּאָרֶץ וְהִצִּיעַ תָּכְנִית חֲדָשָׁה לָעֲבוֹדָה וְלַלִּמּוּדִים,
הַמַּתְאִימָה יוֹתֵר לַמַּצָּב הַמְּדִינִי וְלַתְּנָאִים שֶׁבַּהֹוֶה, –
וְהַוַּעַד הַמֶּרְכָּזִי, לְשִׁבְחוֹ, הֵבִין אֶת הַדָּבָר וְהִתְחַשֵּׁב
עִם הַנִּמּוּקִים וְנָתַן אֶת הַסְכָּמָתוֹ לְתָכְנִית זוֹ. הַמּוֹרִים
מִטַּעַם כי&#8220;ח, שֶׁהָיוּ עוֹד בַּמּוֹסָד בְּאוֹתוֹ הַזְּמָן, בִּרְאוֹתָם
כִּי רוּחַ אַחֶרֶת נוֹשֶׁבֶת, הִתְחִילוּ אַף הֵם לְלַמֵּד אֵת
מִקְצוֹעוֹתֵיהֶם <strong>בְּעִבְרִית,</strong> אַף כִּי קָשֶׁה הָיָה לָהֶם הַדָּבָר
מִחֶסְרוֹן יְדִיעַת הַשָּׂפָה כָּהֹגֶן. וּלְבָסּוֹף, כַּאֲשֶׁר מָצְאוּ
לָהֶם מִשְׂרוֹת אֲחֵרוֹת עָזְבוּ אֵת הַמּוֹסָד&#8230; וּמֵאָז חָדַל הַוַּעַד
הַמֶּרְכָּזִי לִשְׁלֹחַ עוֹד מוֹרִים מִצָּרְפַת. כִּי הוּא סָמַךְ בָּזֶה
עַל מְנַהֵל הַמּוֹסָד. אָז נִכְנְסוּ מוֹרִים וְעוֹזְרִים שֶׁחֻנְּכוּ עַל
הַתַּרְבּוּת הָעִבְרִית וּבְתוֹךְ הָעָם וַאֲשֶׁר יָדְעוּ לְלַמֵּד אֶת
הַמִּקְצוֹעוֹת הַחַקְלָאִיִּים בְּעִבְרִית. הַשָּׂפָה הַצָּרְפַתִּית
אָמְנָם נִלְמְדָה עוֹד בְּבֵית־הַסֵּפֶר שָׁנִים אֲחָדוֹת, אַךְ לֹא
הָיְתָה עוֹד שְׂפַת הַלִּמּוּדִים וְהַדִּבּוּר; וּבִשְׁנַת תרפ&#8221;ה (שְׁנַת פְּתִיחַת הַמִּכְלָלָה הָעִבְרִית)
הוּצְאָה לְגַמְרֵי מִתָּכְנִית בֵּית־הַסֵּפֶר; וּמאָז הַשָּׂפָה <strong>הַיְחִידָה</strong> הַשַּׁלֶּטֶת
בְּמִקְוֵה־יִשְׂרָאֵל – הִיא <strong>הָעִבְרִית.</strong></p>

<p>וּתְקוּפָה חֲדָשָׁה בָּאָה לַמּוֹסָד. נִפְתְּחוּ
שְׁעָרָיו לַיִּשּׁוּב הָעִבְרִי שֶׁבָּאָרֶץ, וּבִרְשּׁוּתָהּ שֶׁל כי&#8220;ח
הָיָה כָּעֵת לְמוֹסָד שֶׁל &#8220;שִׁיבַת צִיּוֹן וּבִנְיַן הָאָרֶץ&#8221; מַמָּשׁ.
כֹּחוֹת חֲדָשִׁים פּוֹרִיִּים וְרַעֲנַנִּים מִטּוּבֵי בְּנֵי הַתְּחִיָּה
וְאַנְשֵׁי הַרוּחַ, שֶׁהָיוּ אַחַר כָּךְ בֵּין מִחַיֵּי הָעֵמֶק, יָכְלוּ
לָבוֹא אֶל הַחַוָּה וְהֵם מָצְאוּ לָהֶם בָּהּ כַּר נִרְחָב לַעֲבוֹדָה
חַיָּה וּבְרִיאָה. נִתְהַוָּה קֶשֵׁר בֵּין הַמּוֹסָד וּבֵין כָּל
הַיּשׁוּב הָעִבְרִי. עוֹד בִּשְׁנַת תרע&#8221;ט נִתָּן מָקוֹם לקְבוּצַת
פּוֹעֲלוֹת, שֶׁהִתְעַסְּקוּ כָּאן זְמַן־מָה בַּעֲבוֹדוֹת שׁוֹנוֹת
בְּחַקְלָאוּת. וְגָם סֻדְּרוּ לָהֶן שִׁעוּרִים בְּכָל עַנְפֵי הַמֶּשֶׁק
וּבַלִּמּוּדִים הָעִבְרִיִּים וְהַכְּלָלִיִּים. כָּאן נִכְנַס גַּם
הַפּוֹעֵל הָעִבְרִי לַעֲבוֹדַת הַחַוָּה; אָמְנָם
עַד שְׁנַת תרפ&quot;א הוֹסִיפוּ עוֹד לַעֲבֹד בָּהּ עַרְבִים מִן הַכְּפָרִים
הַסְּמוּכִים, אַךְ מִשֶּׁבָּאוּ הַפְּרָעוֹת הַיְדוּעוֹת בְּחֹדֶשׁ מָאי
(שָׁנָה הנ&quot;ל), נֶעֶלְמוּ פִּתְאֹם כָּל אֵלֶּה שֶׁחָשְׁבוּ אֶת עַצְמָם
בַּמֶּשֶׁק &#8220;כִּבְנֵי בַּיִת&#8221; וְעָזְבוּ אֶת הַחַוָּה הַפְקֵר<a href="#fn:17" id="fnref:17" title="see footnote" class="footnote"><sup>17</sup></a>
אָז הֻזְמְנוּ וּבָאוּ תַּחְתָּם פּוֹעֲלִים עִבְרִים מִן &#8220;הַחֲלוּצִים&#8221;, שֵׁהִתְחִילוּ בָּאִים אֵל הָאָרֶץ בַּיָמִים הָהֵם;
וּמֵאָז נַעֲשׂוֹת כָּל הָעֲבוֹדוֹת כָּאן רַק בִּידֵי
עִבְרִים. נִתְאַזְּרְחוּ פּוֹעֲלֵינוּ בְּמִקְוֵה־יִשְׂרָאֵל וְיֵשׁ כָּאן
בִּשְׁבִילָם חֲדַר־לִינָה, מִטְבָּח וַחֲדַר־אֹכֶל; נִתָּנִים כָּאן בִּשְׁבִילָם גַּם שִעוּרֵי עֶרֶב מְיֻחָדִים.
וְרַבִּים הֵם הַפּוֹעֲלִים הַיּוֹצְאִים מֵהַחַוָּה מְזֻיָּנִים
בְּנִסָּיוֹן וּבְתוֹרַת הַחַקְלָאוּת – וְהֵם נַעֲשִׂים מוֹרֵי־עֲבוֹדָה
וּמַדְרִיכִים לַאֲחֵרִים בְּמוֹשָׁבוֹת וּבִמְשָׁקִים שׁוֹנִים.</p>

<p>בֵּית־הַסֵּפֶר לָבַשׁ צוּרָה
תַּרְבּוּתִית־לְאֻמִּית־חֶבְרָתִית. לְגוּף בָּרִיא זֶה בָּאָה
הַנְּשָׁמָה, אֲשֶׁר יוֹצְרוֹ הָרִאשׁוֹן בִּקֵּשׁ לָתֵת בּוֹ. וְהַמּוֹסָד
נָאֶה לִמְקוֹמוֹ – אֶרֶץ־יִשְׂרָאֵל, וְלִשְׁמוֹ – &#8220;מִקְוֵה־יִשְׂרָאֵל&#8221;.
הַשֵּׁם שֶׁרִחֵף בְּמֶשֶׁךְ אַרְבָּעִים וּשְׁמוֹנֶה שָׁנִים מְעַל
לַמּוֹסָד כִּנְשָׁמָה עַרְטִילָאִית וְדָרַשׁ אֶת תִּקּוּנוֹ, עַכְשָׁו
נִתְמַלֵּא תָּכְנוֹ וּבָא תִּקּוּנוֹ עַל יְדֵי תַּלְמִידָיו
הַנִּשְׁאָרִים לַעֲבֹד בָּאָרֶץ. עוֹד בִּשְׁנַת תרפ&#8220;א בְּצֵאת
הַמַּחֲזוֹר הָרִאשׁוֹן שֶׁלְּאַחַר הַמִּלְחָמָה בְּמִסְפַּר עֶשְׂרִים
וַחֲמִשָּׁה אִישׁ, שָׁבוּ אֵלֶּה לַעֲבֹד עִם הוֹרֵיהֶם בְּמִשְׁקֵיהֶם,
וְאֵלֶּה הָלְכוּ לַעֲבֹד עַל אַדְמַת כָּבַּרָה, לְיִבּוּשׁ הַבִּצָּה
הַגְּדוֹלָה שָׁם. וְהַמַּחֲזוֹר הַשֵּׁנִי, מִשְּׁנַת תרפ&#8221;ב בְּמִסְפַּר
שִׁשִּׁים אִישׁ, וְרֻבָּם מִבְּנֵי יְרוּשָׁלַיִם, אַף הֵם פָּנוּ
לִנְקֻדּוֹת הָעֲבוֹדָה הַשּׁוֹנוֹת אֲשֶׁר בָּאָרֶץ וְהֵפִיקוּ תּוֹעֶלֶת
מִלִּמּוּדֵיהֶם לָהֶם לְעַצְמָם וְגַם הוֹעִילוּ לַאֲחֵרִים אֲשֶׁר
עָבְדוּ אִתָּם. וּמֵאָז מוֹסִיפָה כָּל שָׁנָה וְשָׁנָה מִסְפָּר שֶׁל
צְעִירִים בְּרִיאִים מֻכְשָׁרִים וּמֻמְחִים לַצָּבָא הָעוֹבֵד
בְּאַרְצֵנוּ, צְבָא הַחַקְלָאִים.</p>

<br />
</blockquote>

<h3 id="תֹּכֶןהַלִּמּוּדִיםוְהִתְפַּתְּחוּתהַמּוֹסָד">תֹּכֶן הַלִּמּוּדִים וְהִתְפַּתְּחוּת הַמּוֹסָד</h3>

<blockquote>
<p>הַלִּמּוּדִים – בַּתְּקוּפָה הַקּוֹדֶמֶת שֶׁעַד
לַמִּלְחָמָה הָיוּ מְלַמְּדִים אֶת כָּל הַמִּקְצוֹעוֹת עַל פִּי
סִפְרֵי־לִמּוּד צָרְפַתִּיִּים, הָעוֹסְקִים בְּטֶבַע אֶרֶץ צָרְפַת לְכָל
סוּגֶיהָ; וְאִם כִּי הָאַגְרוֹנוֹמִים
וּמְנַהֲלֵי־הָעֲבוֹדָה הִשְׁתַּדְּלוּ תָּמִיד בְּכָל מִרְצָם לָקַבֵּל
יְבוּלִים טוֹבִים וְיָגְעוּ וּבִקְּשׁוּ אָפְנֵי חֲרִישָׁה, זְרִיעָה,
זִבּוּל, טִפּוּל בַּקַּרְקַע וְכוּ&#8216;, אוּלָם עֲבוֹדָתָם זוֹ אוּלַי טוֹבָה
הָיְתָה לְשַׁעְתָּם וְלִמְקוֹמָם הַמֻּגְבָּל, אַךְ בְּטֶבַע הָאָרֶץ
כֻּלָּהּ לֹא עָסָקוּ; כִּי לָמָה הָיָה לָהֶם
לְשִׁיטָתָם לִלְמֹד וּלְלַמֵּד דָּבָר הַנּוֹגֵעַ לְאֶרֶץ זוֹ, שֶׁאֵינָהּ
לַחֲנִיכִים אֶלָּא תַּחֲנָה לְפִי שָׁעָה וּבְקָרוֹב יַעַזְבוּהָ? אַךְ
עַתָּה, מִשֶׁהִגִּיעָה הַשָּׁעָה שֶׁהַמּוֹסָד וַחֲנִיכָיו הָיוּ
בִּשְׁבִיל הָאָרֶץ, הֲרֵי אִי אֶפְשָׁר הָיָה לְהִסְתַּפֵּק עוֹד
בְּסִפְרֵי־הַלִּמּוּד הַצָּרְפַתִּיִּים גַּם אִם יְתַרְגְּמוּם
לְעִבְרִית. צָרִיךְ שֶׁהַלִּמּוּד עַצְמוֹ וְלֹא רַק הַשָּׂפָה, יְהֵא
מְכֻוָּן לְאֶרֶץ זוֹ, וַחֲקִירַת הָאָרֶץ, אַקְלִימָהּ וְטִבְעָהּ
דּוֹרֶשֶׁת תָּמִיד אֶת תַּפְקִידָהּ בָּרֹאשׁ. לְתַכְלִית זוֹ יִסְּדוּ
תַּחַת הַנְהָלַת חִימַאי מֻמְחֶה <strong>תַּחֲנָה לְנִיסְיוֹנוֹת עִם
שְׂדוֹת־נִסָּיוֹן וּמַעְבָּדָה חִימִית, תַּחֲנָה מֵטֵאוֹרוֹלוֹגִית וְגַם
מוּזֵאוּם</strong> אֲשֶׁר אֵלָיו יֵאָסְפוּ דֻגְמָאוֹת מִכָּל מִינֵי הַקַּרְקַע
שֶׁבָּאָרֶץ לְנִסָּיוֹן בִּכְדֵי לְהַגְבִּיר אֶת פִּרְיוֹנָהּ שֶׁל
הָאֲדָמָה. וְכֵן נִתֶּנֶת לַתַּלְמִידִים יְכֹלֶת לַעֲמֹד מִתּוֹךְ
נִסְיוֹנוֹת מַדָּעִיִּים וּמַעֲשִׂיִּים עַל אָפְנֵי עֲבוֹדָתָהּ שֶׁל
אַדְמָתֵנוּ וְכוּ&#8217;. חֹמֶר רַב וּמוֹעִיל, שֶׁיֵשׁ בּוֹ גַם עֵרֶךְ
וּמִשְׁקָל מַדָּעִי. נֶאֱסַף כְּבָר בְּמֶשֶׁךְ שֵׁבַע שְׁנוֹת קִיּוּמָהּ
שֶׁל תַּחֲנָה זוֹ<a href="#fn:18" id="fnref:18" title="see footnote" class="footnote"><sup>18</sup></a>, וְכַמּוּבָן תּוֹפְשִׂים
בָּהּ מָקוֹם חָשׁוּב גַּם לִמּוּדֵי הַטֶּבַע שֶׁל אַרְצֵנוּ, עוֹסְקִים
בַּחֲקִירַת הַצִּמְחִיָּה וּבַעֲלֵי־הַחַיִּים שֶׁבָּאָרֶץ וְאֶמְצְעֵי
הַמִּלְחָמָה בְּמַזִּיקֵי הַחַקְלָאוּת. לְתַכְלִית זוֹ הֻנַּח יְסוֹד
לְמוּזֵאוּם חַקְלַאי, שֶׁבּוֹ נִמְצָאִים אֳסָפִים שֶׁל צְמָחִים
וּבַעֲלֵי־חַיִּים שׁוֹנִים.</p>

<p>וְכָךְ מְעַבֵּד כָּל מוֹרֶה בְּמִקְצוֹעוֹ אֶת הֶעָנַף
שֶׁלּוֹ וְאֵינוֹ רַק לוֹקֵחַ מִן הַמּוּכָן (כִּי לֹא הֵכִינוּ אֲחֵרִים
כְּדֵי צָרְכֵּנוּ), אֶלָּא הוּא מֵכִין מֵעַכְשָׁו לְעַצְמוֹ וְלַאֲחֵרִים
שֶׁיָבוֹאוּ אַחֲרָיו.</p>

<p>בְּמְשֶׁךְ הַתְּקוּפָה הַזֹּאת הִגְדִּילוּ וְהִרְחִיבוּ
אֶת כָּל עַנְפֵי הַמֶּשֶׁק גַּם בְּכַמּוּת. מִסְפַּר הַבְּהֵמוֹת עוֹלֶה
בַּזְּמָן הַזֶּה לְמֵאָה וְעֶשְׂרִים וְכַמּוּת הֶחָלָב לְשָׁנָה עוֹלָה
לְמֵאָה וְעֶשְׂרִים וַחֲמִשָּׁה אֶלֶף קִילוֹגְרַם, זֹאת אוֹמֶרֶת: פִּי
שְׁלֹשִים מֵאֲשֵׁר בַּשָּׁנִים הַטּוֹבוֹת שֶׁלִּפְנֵי הַמִּלְחָמָה.
נָטְעוּ כְּרָמִים חֲדָשִׁים, בִּמְקוֹם הַיְשָׁנִים שֶׁנִּזְדַּקְּנוּ
לְמִיתָה; הִגְדִּילוּ אֶת שֶׁטַח גַּן־הַיְרָקוֹת
וְהִרְחִיבוּ אֶת לוּלֵי־הָעוֹפוֹת וְאֶת הַמִּכְוֶרֶת. בִּשְׁנַת תרפ&#8220;ז
נִתְעַשְּׁרָה הַחַוָּה עוֹד בְּשִׁכְלוּלִים חֲשׁוּבִים: הִתְחִילוּ
נוֹטְעִים פַּרְדֵּס חָדָשׁ עַל שֶׁטַח שֶׁל מֵאָה שִׁבְעִים וַחֲמִשָּׁה
דוּנָם עַל פִּי הַשִּׁיטָה הַקָּלִיפוֹרְנִית, שֶׁשְּׁמוֹ שֶׁל הַבָּרוֹן
רוֹטְשִׁילְד נִקְרָא עָלָיו. וּלְהַשְׁקָאָתוֹ חָפְרוּ בְּאֵר חֲדָשָׁה
הַמַּסְפִּיקָה הַרְבֵּה מָיִם; הִכְנִיסוּ
חַשְׁמַל מִתַּחֲנַת־רוּטֶנְבֶּרְג מִתֵּל־אָבִיב וּמַשְׁקִים בְּכחוֹ גַם
אֶת הַפַּרְדֵּס וְגַם אֶת שְׂדוֹת־הַנִּסְיוֹנוֹת וּשְׂדוֹת
הַפַּלְחָה; גַּן עֲצֵי־הַפְּרִי, שֶׁנִּטַּע
בִּשְׁנַת תרפ&#8221;ג, נָשָׁא בְּשָׁנָה זוֹ וְנָתַן פֵּרוֹת שׁוֹנִים,
שֶׁאֵינָם שְׁכִיחִים בָּאָרֶץ. הִרְבּוּ נְטִיעוֹת שְׁקֵדִים
וַעֲצֵי־זָיִת; נָטְעוּ שְׂדֵרוֹת שֶׁל דְּקָלִים
וְחֹרְשׁוֹת חֲרוּבִים וְאִילָנֵי־סְרָק. הַשָּׁנָה נִגְּשׁוּ לִנְטִיעַת
גַּן בּוֹטָנִי<a href="#fn:19" id="fnref:19" title="see footnote" class="footnote"><sup>19</sup></a> גָדוֹל עַל מֵאָה וְעֶשְׂרִים
דּוֹנָם, שֶׁיִּהְיֶה יָחִיד בְּמִינוֹ. יִהְיוּ צְמָחִים וְעֵצִים מִכָּל
הָאַרָצוֹת וִישַׁמֵּשׁ לְדֻגְמָה לְכָל הָאָרֶץ.</p>

<p>בֵּית־הַסֵּפֶר הוּא פְּנִימִיָּה, שֶׁבָּהּ מְסַפְּקִים
אֶת כָּל צָרְכֵי הַתַּלְמִידִים. תַּפְקִיד בֵּית־הַסֵּפֶר הוּא לָתֵת
לַתַּלְמִידִים חִנּוּךְ טוֹב, הַכְשָׁרָה חַקְלָאִית לַהֲלָכָה
וּלְמַעֲשֶׂה וּלְהַרְגִּילָם לְחַיֵּי עֲבוֹדָה. קוּרְס הַלִּמּוּדִים –
שָׁלֹש שָׁנִים; וְהַלִּמּוּדִים
לְמִקְצוֹעוֹתֵיהֶם הֵם: תנ&quot;ך, דִּבְרֵי יְמֵי יִשְׂרָאֵל וְהַלָּשׁוֹן
הָעִבְרִית וְסִפְרוּתָהּ, הַנְדָּסָה, מְדִידַת־שָׂדֶה, פִיסִיקָה,
חִימִיָּה, תּוֹרַת הָאֲדָמָה, תּוֹרַת הַזִּבּוּל וַעֲבוֹדָה מַעֲשִׂית
בְּחִימִיָּה חַקְלָאִית, בּוֹטָנִיקָה, זוֹאוֹלוֹגְיָה, מִינֵרָלוֹגְיָה,
גֵּאוֹלוֹגְיָה וְגֵאוֹגְרָפְיָה שֶׁל אֶרֶץ־יִשְׂרָאֵל. מֵכָנִיקָה
חַקְלָאִית וְתוֹרַת־הַבִּנְיָן, חַקְלָאוּת וְגִדּוּל תְּבוּאוֹת,
גִּדּוּל יְרָקוֹת, גִּדּוּל פְּרָחִים, רִבּוּי צְמָחִים, גִּדּוּל
עֲצֵי־פֶּרִי, גִּדּוּל גְּפָנִים וְתַעֲשִׂיַּת־הַיָּיִן, גִּדּוּל
בְּהֵמוֹת, תּוֹצֶרֶת הֶחָלָב וְרִפּוּי בְּהֵמוֹת, גִּדּוּל עוֹפוֹת
וּדְבוֹרִים וְתוֹלַעֵי־מֵשִׁי, הַנְהָלַת פִּנְקָסִים חַקְלָאִיִּים
וְהִתְעַמְּלוּת. תַּלְמִידִים חֲדָשִׁים מִתְקַבְּלִים רַק לַמַּחְלְקָה
הַרִאשׁוֹנָה בִּלְבַד, בְּגִיל שֶׁל שֵׁשׁ־עֵשְׂרֵה, שְׁבַע־עֶשְׂרֵה
שָׁנָה, מֵאֵלֶּה שֶׁגַמְּרוּ בֵּית־סֵפֶר עֲמָמִי שֶׁל שְׁמוֹנֶה שְׁנוֹת
לִמּוּד, אוֹ אַרְבַּע־חָמֵשׁ מַחְלְקוֹת שֶׁל בֵּית־סֵפֶר תִּיכוֹנִי
וִידִיעָתָם מַסְפִּיקָה בַּשָּׂפָה הַעִבְרִית וְסִפְרוּתָהּ.</p>

<p>בִּימוֹת־הַחוֹל מַשְׁכִּימִים הַתַּלְמִידִים, כְּכָל
הָעוֹבְדִים בַּחַוָּה, בְּחָמֵשׁ בַּבֹּקֶר, וּבִימוֹת הַקַּיִץ –
בְּאַרְבַּע. וְאָז שָׁעָה אַחַת נִתֶּנֶת לְסִדּוּר הַמִּטּוֹת,
לְתְפִלַּת הַשַּׁחַר וְלַאֲרֻחַת־הַבֹּקֶר – וְיוֹצְאִים לְתוֹרָה
וְלַעֲבוֹדָה. תַּלְמִידֵי שְׁתֵּי הַכִּתּוֹת הָרִאשׁוֹנוֹת לוֹמְדִים
אַרְבַּע שָׁעוֹת בַּיּוֹם וְעוֹבְדִים אַרְבַּע שָׁעוֹת, וְתַלְמִידֵי
כִּתָּה ג' עוֹבְדִים כָּל הַיּוֹם וְלוֹמְדִים בָּעֶרֶב
שָׁעָה־שְׁעָתָיִם. בְּ־1/2 8 בָּעֶרֶב הוֹלְכִים לִישׁוֹן. בַּיּוֹם
הַשִּׁשִּׁי מַקְדִּימִים לִגְמֹר אֶת הַלִּמּוּד וְאֶת הַמְּלָאכָה,
בִּכְדֵי לָתֵת שְׁהוּת שֶׁל הֲכָנָה לַשַּׁבָּת. לְיַד בֵּית־הַסֵּפֶר
יֵשׁ סִפְרִיָּה, אֲשֶׁר בָּהּ נִמְצָאִים כָּל סוּגֵי סִפְרוּתֵנוּ
הַחֲדָשָה וְגַם מִקְצוֹעִית, מוֹעֲדוֹן לִקְרִיאָה, לְהַרְצָאוֹת,
לִנְשָׁפִים וְלִרְאִי נוֹעַ.</p>

<p>הַתַּלְמִידִים שֶׁל הַשָּׁנִים הָאַחֲרוֹנוֹת
בְּבֵית־הַסֵּפֶר הֵם: א)‎ מִן הָאָרֶץ – בְּנֵי הָאִכָּרִים שֶׁגָּמְרוּ,
עַל פִּי רֹב, בֵּית־סַפֶר עֲמָמִי וְרוֹצִים לִקְנוֹת לָהֵם בְּאֹפֵן
שִׁיטָתִי וִיסוֹדִי אֶת דַּרְכֵי הָעֲבוֹדָה הַחֲדָשׁוֹת וְהַשִּׁמּוּשׁ
בִּמְכוֹנוֹת חֲדִישׁוֹת, וְגַם בְּנֵי עִירוֹנִים הָרוֹצִים לְהִתְרַגֵּל
וּלְהִסְתַּגֵּל לַעֲבוֹדַת הָאֲדָמָה בִּכְדֵי לִהְיוֹת פּוֹעֲלִים
טוֹבִים אֵצֶל אֲחֵרִים, אוֹ עַל אַדְמָתָם הֵם. ב‎) עוֹלִים
לְאֶרֶץ־יִשְׂרָאֵל, וְנִכְנָסִים לְבֵית־הַסֵּפֶר גַּם בְּנֵי
חוּץ־לָאָרֶץ – מִן הַהִסְתַּדְּרֻיּוֹת הַלְּאֻמִּיּוֹת. מעין &#8220;הַשּׁוֹמֵר
הַצָּעִיר&#8221;, &#8220;הַצּוֹפִים&#8221;, &#8220;הַמַּכַּבִּי&#8221; וְכַיּוֹצֵא בָּהֶם – צְעִירִים
שֶׁיָּצְאוּ מִן הַמַּחְלְקוֹת הָאַחֲרוֹנוֹת שֶׁל בָּתֵּי־סֵפֶר
תִּיכוֹנִים אוֹ שֶׁגָּמְרוּ אוֹתָם. וְגַם מֵרוּסְיָה הַמּוֹעֲצָתִית
בָּאִים צְעִירִים הַשּׁוֹאֲפִים לְקַבֵּל חִנּוּךְ עִבְרִי לַעֲבוֹדָה
בְּתוֹךְ סְבִיבָה עִבְרִית בְּמֶרְכָּזֵנוּ הַלְּאֻמִּי. כְּמוֹ כֵן יֵשׁ
בָּאִים גַּם מִגֶּרְמַנְיָה, מִשְׁוֵצָרִיָּה וּמִיֶּתֶר הָאֲרָצוֹת,
בִּשְׁתֵּי הַשָּׁנִים הָאַחֲרוֹנוֹת הִתְחִילוּ בָּאִים לְמוֹסָד זֶה
צְעִירִים גַּם מֵאֲמֵרִיקָה וּמִקָּנָדָה, וְעַד אַפְרִיקָה הַדְּרוֹמִית
הִגִּיעַ שָׁמְעוֹ שֶׁל הַמּוֹסָד וְשׁוֹלְחִים מִשָּׁם תַּלְמִידִים
לִלְמֹד אֶת תּוֹרַת עֲבוֹדַת הָאֲדָמָה. וְכָל אֵלֶּה הַנִּקְבָּצִים,
כְּשֶׁהֵם חַיִּים יַחַד בְּחֵיק טֶבַע אֶחַד וּבַעֲבוֹדָה אַחַת,
מִתְמַזְּגִים כְּדֵי חֲטִיבָה אַחַת בְּאַהֲבָה לָאָרֶץ וְלַשָּׂפָה
וְלַעֲבוֹדָה וְרוּחַ אַחַת תְּחַיֵּם – תְּחִיַּת הָעָם וְהָאָרֶץ. אֵלּוּ
לֹא אֶרֶץ צָרְפַת, אוֹ אַרְצוֹת אֲמֵרִיקָה הֵן מַשָּׂא נַפְשָׁם, כִּי
אִם שְׂדוֹת יְהוּדָה וְשֹׁמְרוֹן, עֵמֶק יִזְרְעֵאל וְהָרֵי הַגָּלִיל
מֵבָּטָם, לְפַלְּחָם וּלְהַפְרוֹתָם וּלְהַעֲטוֹתָם מַעֲטֶה יָרוֹק.
וּלְאַחַר גָּמְרָם אֶת בֵּית־הַסֵּפֶר מִקְוֵה־יִשְׂרָאֵל הֵם
מִתְפַּשְּׁטִים קְבוּצוֹת קְבוּצוֹת בְּכָל קְצוֹת הָאָרֶץ, מְיַבְּשִׁים
אֶת בִּצּוֹתֶיהָ, מְיַעֲרִים אֶת קָרְחוֹתֶיהָ וְעוֹסְקִים בְּכִבּוּשׁ
הָעֲבוֹדָה הַחַקְלָאִית<a href="#fn:20" id="fnref:20" title="see footnote" class="footnote"><sup>20</sup></a>.
בְּכָל שָׁנָה נִכְנָסִים גַּם תַּלְמִידִים <strong>עַרְבִים</strong>
אֲחָדִים, עַל פִּי רֹב מהַמִּשְׁפָּחוֹת הַנִּכְבָּדוֹת בָּאָרֶץ,
וְהַלָּלוּ מְסַגְּלִים לָהֵם מַהֵר אֶת הַשָּׂפָה הָעִבְרִית וְחַיִּים
בְּאַהֲבָה וּבְאַחֲוָה עִם יֶתֶר הַתַּלְמִידִים וְלֹא נִכַּר עַרְבִי
לִפְנֵי עִבְרִי; וּבְעָזְבָם אֶת בֵּית־הַסֵּפֶר הֵם שׁוֹמְרִים כָּבוֹד לַמּוֹסָד, לַמּוֹרִים וְלַחֲבֵרִים.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMHgwQWc9PSIsImV4cCI6bnVsbCwicHVyIjoiYmxvYl9pZCJ9fQ==--bc206ddc9ca90a7029987598d66cebff2578964e/15.jpg" alt="15.jpg" />
<figcaption>15.jpg</figcaption>
</figure>

<p>אֲרִיזַת תַּפּוּחֵי זָהָב</p>

<blockquote>
<br />
</blockquote>

<blockquote>
<p>לְיַד בֵּית־הַסֵּפֶר קַיָּמִים <strong>שִׁעוּרֵי־עֶרֶב</strong>
<strong>בִּשְׁבִיל פּוֹעֲלֵי</strong> הַמֶּשֶׁק לְכָל הַמְּקְצוֹעוֹת. מִשְּׁנַת תרפ&quot;ז
נִפְתְּחוּ שִׁעוּרֵי־קַיִץ גַּם בִּשְׁבִיל מוֹרִים מוֹשַׁבְתִּיִּים
וְעִירוֹנִיִּים. בָּאִים הַמּוֹרִים קְבוּצוֹת קְבוּצוֹת שֶׁל
שְׁלֹשִים אִישׁ, לְהִסְתַּכֵּל בְּעוֹלָם הַיָּפֶה אֲשֶׁר
כָּאן, לְהִתְבּוֹנֵן אֶל סְגֻלּוֹת הַטֶּבַע וְאֶל אוֹצַר הַתַּרְבּוּת
אֲשֶׁר בַּמַּעְבָּדָה, בִּשְׂדוֹת־הַנִּסְיוֹנוֹת וּבַמַּשְׁתֵּלוֹת,
וְלוֹמְדִים מִתּוֹךְ הִסְתַּכְּלוּת וַעֲבוֹדָה נִסְיוֹנִית בְּמֶשֶׁךְ
חֹדֶשׁ יָמִים.</p>
</blockquote>

<p><img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMDEwQWc9PSIsImV4cCI6bnVsbCwicHVyIjoiYmxvYl9pZCJ9fQ==--79904155f8c0b9a907a9a53bc930a0c07ee5b2c2/16.jpg" alt="16.jpg" />
בַּמַּעְבָּדָה (עֲבוֹדָה מַעֲשִׁית בִּבְדִיקַת הָאֲדָמָה)</p>

<blockquote>
<p>פְּרוֹבְלֵימוֹת חֲשׁוּבוֹת מְאֹד עוֹמְדוֹת לִפְנֵי
הַהַנְהָלָה וְהַמּוֹרִים כָּאן בִּמְקוֹמָם, וְלִפְנֵי כי&quot;ח שָׁם,
בְּפָרִיס; שְׁאֵלוֹת פַּדְגּוֹגִיּוֹת
חִנּוּכִיּוֹת, שְׁאֵלוֹת כַּסְפִּיּוֹת לְהוֹסָפַת בִּנְיָנִים חֲדָשִׁים,
לִסְלִילַת כְּבִישִׁים, וְעוֹד; וְיֶשְׁנָן
בְּשָׁעָה זוֹ גַם שְׁאֵלוֹת, שֵׁפִּתְרוֹנָן הוּא מִחוּץ לִיכָלְתָּם שֶׁל
הָעוֹמְדִים בְּרֹאשׁ הַמּוֹסָד. הַמַּצָּב הַכְּלָלִי, הַשּׂוֹרֵר כָּעֵת
בְּאֶרֶץ־יִשְׂרָאֵל עַל יְדֵי הַמַּשְׁבֵּר, &#8220;הַסְּפָרִים הַלְּבָנִים&#8221;
שֶׁאַנְגְּלִיָּה מְזַכָּה אוֹתָנוּ בָּהֶם, הַפְסָקַת הָעֲלִיָּה,
הַזַּעְזוּעִים וְהַחִכּוּכִים שֶׁבֵּין וְהַקִּבּוּצִים הַשּׁוֹנִים
בָּאָרֶץ – כָּל אֵלֶּה מְזַעְזְעִים אֶת מְנוּחַת הַחֲנִיכִים, עוֹכֵר אֶת
רוּחָם, וּדְאָגוֹת לֶעָתִיד בָּאוֹת קֹדֶם זְמַנָּן וּמַפְרִיעוֹת אֶת
הַשַּׁלְוָה הַגְּמוּרָה הַדְּרוְשָׁה לָעַבוֹדָה וְלַלִּמּוּד. אַךְ
בַּתִּקְוָה שֶׁבְּקָרוֹב תַּעֲבֹר שָׁעָה קָשָׁה זוֹ – יְכֹלִים אָנוּ
לִבְטֹחַ, שֶׁהַתַּלְמִידִים יַשִּׁיגוּ אֶת מַטְּרָתָם שֶׁהִצִּיבוּ לָהֶם
בְּהִכָּנְסָם לְבֵית־סֵפֶר זֶה – לְהִסְתַּדֵּר בַּעֲבוֹדָה חַקְלָאִית
לְטוֹב לָהֶם וְלָאָרֶץ אֲשֶׁר אָהֵבוּ. כִּי הִנֵּה עֻבְדָּה מְשַׂמַּחַת
הִיא שֶׁבְּקֶרֶב אֵלֶּה שֶׁגָּמְרוּ אֶת בֵּית־הַסֵּפֶר אֵין כִּמְעַט
מְחֻסְּרֵי עֲבוֹדָה. הַצִּבּוּר הַחַקְלַאי יוֹדֵעַ לְהַעֲרִיךְ אֶת
יְדִיעוֹתֵיהֶם וְנִסְיוֹנוֹתֵיהֶם בְּכָל מִקְצוֹעוֹת הַחַקְלָאוּת. וְגַם
בְּחוּגֵי הַמֶּמְשָׁלָה נִכֶּרֶת בַּזְּמָן הָאַחֲרוֹן נְטִיָּה לִמְשֹׁךְ
אֶת בּוֹגְרֵי מִקְוֵה־יִשְׂרָאֵל לַעֲבוֹדוֹתֶיהָ הַשּׁוֹנוֹת.</p>

<p>הָהַכְנָסוֹת לְהַחֲזָקַת הַמּוֹסָד בָּאוֹת: <strong>א)</strong>
מִתַּקְצִיבָהּ שֶׁל כי&quot;ח, <strong>ב)</strong> מִתְּמִיכָתוֹ הַגְּדוֹלָה שֶׁל
הַבָּרוֹן רוֹטְשִׁילְד עַל יְדֵי סְטִפֶּנְדִּיּוֹת, הַנִּתָּנוֹת
בִּשְׁבִיל בְּנֵי־הָאִכָּרִים שֶׁבַּמּוֹשָׁבוֹת, <strong>ג)</strong>
מִסְּטִפֶּנְדִּיּוֹת שֶׁל נְדִיבִים אֲחֵרִים, כְּגוֹן מַר אֶרְלַנְגֶּר
מִנְּיוּ־יוֹרְק, שֶׁקָּבַע שֶׁבַע תְּמִיכוֹת בִּשְׁבִיל שִׁבְעָה
תַּלְמִידִים, הַמִּצְטַיְּנִים בְַעֲבוֹדָה וּבִידִיעַת הַשָּׂפָה
הָעִבְרִית. וְעֶשֶׂר תְּמִיכוֹת כָּאֵלּוּ – עַל יְדֵי חֶבְרָה אַחַת
שֶׁבְּצָרְפַת, <strong>ד)</strong> מִשְּׁכַר לִמּוּד שֶׁל שְׁאָר הַתַּלְמִידִים,
<strong>ה)</strong> וּמֵרֶוַח נָקִי, הַבָּא מִן הַמֶּשֶׁק.
אֶפֶס, עִם הִסְתַָעֲפוּת הָעֲבוֹדָה וְהַרְחָבָתוֹ שֶׁל
הַמֶּשֶׁק הִתְחִיל הַמּוֹסָד סוֹבֵל מֵחֹסֵר כְּסָפִים, וְהוֹצְאוֹתָיו
מְרֻבּוֹת עַל הַכְנְסוֹתָיו; וְלָכֵן עֲסוּקָה
הַהַנְהָלָה בַּזְּמָן הָאַחֲרוֹן בְּבַקָּשַׁת דְּרָכִים בִּכְדֵי לָצֵאת
מִן הַמֵּצַר, הַמְעַכֵּב בְּעַד הִתְפַּתְּחוּתוֹ הַמְּלֵאָה שֶׁל
בֵּית־הַסֵּפֶר וּמִשְׁקוֹ.</p>

<p>בְּי&#8220;ב אֵלוּל שְׁנַת תרפ&#8221;א חָגַג בֵּית־הַסֵּפֶר חַג
מִשְׁנֶה – חַג יוֹבְלוֹ למְלֹאת חֲמִשִּׁים שָׁנָה לְהִוָּסְדוֹ וְגַם
סִיּוּם הַמַּחֲזוֹר הָרִאשׁוֹן מִלְּאַחַר הַמִּלְחָמָה. אֲנָשִׁים מִכָּל
חוּגֵי הַיִּשׁוּב, עַסְקָנִים חֲשׁוּבִים וְהָעִתּוֹנוּת
הָאֶרֶץ־יִשְׂרְאֵלִית הִשְׁתַּתְּפוּ בַּחֲגִיגָה, הִדְגִּישׁ
וְהִטְעִימוּ אֶת הַשִּׁנּוּיִים לְטוֹבָה שֶׁחָלוּ בַּמּוֹסָד וְאֶת
הַתּוֹעֶלֶת שֶׁהוּא מֵבִיא לָאָרֶץ.</p>

<p>בְּי&#8220;ב אֵלוּל שְׁנַת תרפ&#8221;ז חָגַג בֵּית־הַסֵּפֶר
הַחַקְלַאי אֶת יוֹם מְלֹאת מֵאָה שָׁנָה לְהֻלֶּדֶת קַרְל נֵטֶר, מְיַסֵּד
בֵּית־הַסֵּפֶר כָּל הָעִתּוֹנִים אֲשֶׁר בָּאָרֶץ הִקְדִּישׁוּ לְזִכְרוֹ
מַאֲמָרִים וּרְשִׁימוֹת מִתּוֹלְדוֹת יְמֵי חַיָּיו וּפְעֻלּוֹתָיו
וּבְתֵל־אָבִיב הִרְצוּ גַם הַרְצָאוֹת עַל דְּבַר עֶרְכּוֹ. עִירִיַּת
תֵּל־אָבִיב הֶעֱמִידָה לוֹ זִכָּרוֹן בָּזֶה שֶׁקָּרְאָה אֶת אַחַד
הָרְחוֹבוֹת אֲשֶׁר בְּלֵב תֵּל־אָבִיב בְּשֵׁם קַרְל נֵטֶר.
וּבֵית־הַסַּפֶר הוֹצִיא לַיּוֹם הַהוּא אֶת הַחוֹבֶרֶת: &#8220;יַעֲקֹב נֶטֶר,
חַיָּיו וּפְעֻלּוֹתָיו.&#8221;</p>

<p>הַתְּקוּפָה הַשְּׁנִיָּה, שֶׁבָּאָה לַמּוֹסָד עִם גְמָר
הַמִּלְחָמָה הָעוֹלָמִית לֹא נִסְתַּיְּמָה עֲדַיִן וְלָכֵן אֵין אָנוּ
מְסַכְּמִים אוֹתָהּ. מְנַהֵל הַמּוֹסָד מַר א. קְרָאוּזֶה אֵינוֹ אוֹמֵר
לְהִסְתַּפֵּק בְּמַה שֶׁהִשִּׂיג עַד הַיּוֹם וְעוֹד יָדוֹ נְטוּיָה. הוּא
מוֹסִיף לְהַשְׁקִיעַ בַּמּוֹסָד אֶת זְמַנּוֹ וּמִרְצוֹ וְשׁוֹקֵד עַל
תִּקּוּנוֹ וְשִׁכְלוּלוֹ וְאֵין שָׁנָה בְּלִי חִדּוּשׁ. הַמַּטָּרָה
שֶׁאֵלֶיהָ הוּא שׁוֹאֵף וְחוֹתֵר בַּזְּמָן הָאַחֲרוֹן הִיא לְהָבִיא אֶת
הַמּוֹסָד לִידֵי מַצָּב, שֶׁיִּהְיֶה נוֹשֵׁא אֶת עַצְמוֹ. הַשִּנּוּיִים
הָרַבִּים לְטוֹבָה, שֶׁחַלוּ בַּמּוֹסָד בְּמֶשֶׁךְ שְׁתֵּים־עֶשְׂרֵה
הַשָּׁנָה מִלְּאַחַר הַמִּלְחָמָה, מְשַׁמְּשִׁים לָנוּ עֲרֻבָּה
נֶאֱמָנָה. שֵׁחֶפְצוֹ יִצְלַח בְּיָדוֹ וְהַמּוֹסָד יַעֲלֶה גם לְהַבָּא
וְיִפְרַח וְיַעֲשֶׂה פֶּרִי. וּמָקוֹם לְהִתְפַּתְּחוּת וּלְשִׁכְלוּלִים
יֵשׁ וָיֵשׁ. כִּי הִנֵּה יָמִים בָּאוּ, אֲשֶׁר הַיּשְׁוּב הָעִבְרִי
מִתְפַּשֵּׁט וּמִתְרַחֵב בָּאָרֶץ. הַחֹמֶר הָאֱנוֹשִׁי הַבָּא אַרְצָה
מִצָרֵף כֹּבֵד־רֹאשׁ לַהִתְלַהֲבוּת. הַתְּנָאִים הַחֲדָשִׁים שֵׁבָּאוּ
דוֹרְשִׁים מאת כָּל הַבָּא לִבְנוֹת וּלְהַבָּנוֹת עֲבוֹדָה
אִינְטֶנְסִיבִית יוֹתֵר וְחִפּוּשׂ דְּרָכִים וּפִתּוּחַ עַנְפֵי
חַקְלָאוּת חֲדָשִׁים. וְהַצְּעִירִים מִחוּץ־לָאָרֶץ, שֵׁרוּחַ חֲדָשָׁה
מְפַעֵמֵת בְּקִרְבַּם וְהֵם דּוֹפְקִים עַל דַּלְתוֹת הַמּוֹסָד
הַחַקְלַאי הַזֶּה, הַצְּעִירִים הָאֵלֶּה הִנָּם בַּעֲלֵי תְּבִיעוֹת
וּדְרִישׁוֹת רְחָבוֹת יוֹתֵר גַּם בַּחֹמֶר וְגַם בָּרוּחַ, וְעַל כֵּן
מִתַּפְקִיד הַמּוֹסָד הֶחָשׁוּב הַזֶּה, שֶׁחָדַל זֶה כְּבָר לִהְיוֹת
פִילָנְטְרֹפִּי, לִהְיוֹת לְמוֹרֵה־דֶרֶךְ לַיִּשּוּב כֻּלּוֹ
בְּשִׁכְלוּלָיו עַל שְׂדֵה הַחַקְלָאוֹת וְלִמְשֹׁךְ אֵלָיו אֶת
הַצְּעִירִים, הַמִּתְעוֹרְרִים לִתְחִיָּה לְאֻמִּית וּבְשִׂמְחָה הֵם
עוֹזְבִים אֶת אַרְצוֹת אֵרוֹפָּה וַאֲמֵרִיקָה וּבָאִים הֵנָּה. הָבָה
נְקַוֶּה, כִּי דֶרֶךְ זוֹ שֶׁל הִתְפַּתְּחוּת וְהִתְקַדְּמוּת
תְּמִידִית, שֶׁבָּהּ הָלַךְ הַמּוֹסָד בְּכָל תְּקוּפָתוֹ הַשְׁנִיָּה,
תִּמָּשֵׁךְ גַּם לְהַבָּא וּמִקְוֵה־יִשְׂרָאֵל יַעֲמֹד לִבְרָכָה
לְיִשְׂרָאֵל וּלְיִשּׁוּבוֹ בָּאָרֶץ. כַּאֲשֶׁר חָזָה מְיַסְּדוֹ אִישׁ
הָרוּחַ וְאִישׁ הַמַּעֲשֶׁה קַרְל נֶטֶר, זִכְרוֹנוֹ לִבְרָכָה, וְיִהְיֶה
לְגָאוֹן וּלְתִפְאֶרֶת לְחֶבְרַת כָּל יִשְׂרָאֵל חֲבֵרִים.</p>

<p>הַמְּאֹרָעוֹת הַמַּעֲצִיבִים, שֶׁקָּרוּ בְּאָרְצֵנוּ
בְּחֹדֶשׁ אָב שְׁנַת תרפ&quot;ט, לֹא נָגְעוּ בִּמְאוּמָה בְּמוֹסָד זֶה, אַף
עַל פִּי שֶׁהָעַרְבִים בַּסְּבִיבָה הָיוּ נִרְגָּזִים עַל יְדֵי
הַבְּדָיוֹת וְהָעֲלִילוֹת, אֲשֶׁר אַנְשֵׁי תּוֹךְ וּמִרְמָה הֵפִיצוּ
בֵּינֵיהֶם. מֵאוֹת אוֹטוֹמוֹבִילִים וְאַלְפֵי עַרְבִים חֲמוּמֵי־מֹחַ
וָמֶזֶג עָבְרוּ עַל הַכְּבִישׁ לְיַד מִקְוֵה־יִשְׂרָאֵל, וּבְכָל זֹאת
לֹא הָיָה שׁוּם נִסָּיוֹן מִצִּדָּם לִגְרֹם לוֹ רָעָה וָנֵזֶק. אַךְ
הִתְנַקְּשׁוּת זוֹ מִצַּד שׂוֹנְאֵינוּ בְּנֶפֶשׁ הַיִּשּׁוּב חִשְּׁלָה
וְגִבְּשָׁה אֶת רְצוֹן הַמִּתְלָמְּדִים בּוֹ. וּכְתֹם שְׁנַת
הַלִּמּוּדִים, כַּאֲשֶׁר נוֹדַע הַדָּבָר, כִּי בַּעֲקֵב הַמְּאֹרָעוֹת
שָׁבְתָה הָעֲבוֹדָה בְּכַמָּה מוֹשָׁבוֹת בַּגָּלִיל וּבָעֵמֶק וְסַכָּנָה
נִשְׁקֶפֶת לַיְבוּל מֵחֹסֶר יָדַיִם עוֹבְדוֹת, הָלְכוּ רֹב תַּלְמִידֵי
מִקְוֵה־יִשְׂרָאֵל לַמּוֹשָׁבוֹת הָהֵן הָרְחוֹקוֹת, לִמְקוֹם
הַסַּכָּנָה, וְעָזְרוּ לָאִכָּרִים בַּדַּיִשׁ וּבְאֹסֶף הַקָּצִיר.
עֶזְרָתָם זוֹ הֵבִיאָה לָאִכָּרִים תּוֹעֶלֶת מְרֻבָּה.</p>

<p>כְּמוֹ כֵן יֵשׁ לְצַיֵּן, כִּי הַתְקָפַת־רֶשַׁע זוֹ לֹא
הִפְחִידָה גַם אֶת הַהוֹרִים וְהַבָּנִים בְּחוּץ־לָאָרֶץ. כִּי מִיָּד
לְאַחַר הַמְּאֹרָעוֹת, בְּעֵת אֲשֶׁר שְׁמוּעוֹת אֵימִים וִידִיעוֹת
מַחֲרִידוֹת פָּשְׁטוּ עָבְרוּ בְּכָל הָאֲרָצוֹת עַל דְּבַר גּוֹרַל
הַיִּשּׁוּב הָעִבְרִי בְּאֶרֶץ־יִשְׂרָאֵל, בְּעֶצֶם הַיָּמִים הָהֵם
נִתְקַבְּלוּ טֵלֶגְרַמּוֹת וּמִכְתָּבִים מִכָּל אַרְצוֹת הַגּוֹלָה
לְמִשְׂרַד בֵּית־הַסֵּפֶר בְּבַקָּשׁוֹת לְקַבֵּל אֶת בְּנֵיהֶם
לַמּוֹסָד. וּמֵאָז הוֹלֵךְ רַב מִסְפַּר הַבַּקָּשׁוֹת שֶׁל בְּנֵי
חוּץ־לָאָרֶץ עַד שֶׁהַהַנְהָלָה הָיְתָה מֻכְרָחָה לְהַרְחִיב הַשָּׁנָה
אֶת הַפְּנִימִיָּה וּלְקַבֵּל עַד מָאתַיִם תַּלְמִיד.</p>

<br />
</blockquote>

<h2 id="טבַּמַּחֲזֶהחֲתִימָה">ט בַּמַּחֲזֶה (חֲתִימָה)</h2>

<blockquote>
<p>מִמַּעַל לְשַׁעֲרֵי־הַבַּרְזֶל הָרְחָבִים, אֲשֶׁר לְיַד
הַכְּבִישׁ חֵיפָה־יָפוֹ־יְרוּשָׁלַיִם תָּלוּי שֶׁלֶט גָּדוֹל וְעָלָיו
כְּתוּבִים בְּאָוֹתִיוֹת גְּדוֹלוֹת עִבְרִית וְצָרְפָתִּית שֵׁם
הַחֶבְרָה &#8220;כָּל יִשְׂרָאֵל חֲבֵרִים&#8221; וְשַׁם בֵּית־הַסֵּפֶר הַחַקְלָאִי
אֲשֶׁר יִסְּדָה בִּשְׁנַת 1870 וּשְׁמוֹ: &#8220;מִקְוֵה־יִשְׂרָאֵל&#8221;.
&#8220;מִקְוֵה־יִשְׂרָאֵל&#8221; – אַלְפֵי יָדַיִם מְיֻבָּלוֹת
עָמְלוּ בְּמֶשֶׁךְ שֶׁל יוֹתֵר מִיּוֹבֵל שָׁנִים לְהַפְרוֹתָהּ,
לְקַשְּׁטָהּ וּלְשַׁכְלְלָהּ וְעוֹד יָדַיִם נְטוּיוֹת אֵלֶיהָ
בַּעֲבוֹדָה, כְּאַרְבַּע מֵאוֹת נֶפֶשׁ נִמְצָאִים בַּחַוָּה. מֵהֶם
כְּמָאתַיִם תַּלְמִידִים, מֵאָה פּוֹעֲלִים וְהַשְּׁאָר מוֹרִים,
פְּקִידִים עִם אַנְשֵׁי בֵּיתָם, כֻּלָּם – אִישׁ אִישׁ עַל מְקוֹמוֹ
וּבְמִקְצוֹעוֹ עָמֵל, עוֹבֵד וּמוֹרֶה מִן הַבֹּקֶר עַד הָעָרֶב. לְקוֹל
הַפַּעֲמוֹן יִתְעוֹרְרוּ כֻּלָּם עִם שָׁחַר, עַל פִּיו אוֹכְלִים
וְיוֹצְאִים לַעֲבוֹדָה וְעַל פִּיו יָנוּחוּ; וְאִישׁ אִישׁ טוֹרֵחַ
בַּעֲבוֹדָתוֹ כִּבְתוֹךְ כַּוֶרֶת דְּבוֹרִים זְרִיזוֹת וְחָרוּצוֹת
וְשִׁירַת הָעֲבוֹדָה מְזַמְזֶמֶת בְּכָל פִּנָּה. הַלְמוּת הַפַּטִּישִׁים
עַל סַדָּנֵי הַמַּפָּחָה, חֲרִיקוֹת הַמַּשּׂוֹר וְהַמַּקְצוּעָה
בַּמַּגָּרָה (בֵּית־נַגָּרוּת), רַעַשׁ נְשִׁימוֹתָיו הָאַדִּירוֹת שֶׁל
הַטְּרַקְטוֹר, דְּפִיקוֹת מְכוֹנוֹת וּמַשְׁאֵבִים, קוֹל הַבְּקָרִים,
הַסּוּסִים וְהַפַּרָדִים, קִרְקוּר עוֹפוֹת־הַבַּיִת לְמִינֵיהֶם, –
אֵלֶּה הֵן הַמַּקְהֵלָה וְהַתִּזְמֹרֶת שֶׁל מִקְוֵה־יִשְׂרָאֵל.
וְהַמְּנַצְּחִים עַל כֻּלָּם – הָאָדָם, הַיְּהוּדִי הֶחָדָשׁ
וְהָרַעֲנָן, הַתַּלְמִידִים וְהַפּוֹעֲלִים הָעוֹבְדִים וְשָׁרִים שִׁירַת
הָעֲבוֹדָה הַיּוֹצֶרֶת שֶׁהִיא לָנוּ שִׁירַת תְּחִיָּתֵנוּ.</p>

<p>מִקְוֵה־יִשְׂרָאֵל – כִּבְרַת אֶרֶץ זוֹ שֵׁבָּאָה לִידֵי
יִשְׂרָאֵל עִם רָמוֹתֶיהָ הַשּׁוֹמֵמוֹת, שְׁפֵלָתָהּ שֵׁמַּלְאָה
בִּצּוֹת עֲבֵשׁוֹת, קִנֵּי יַתּוּשִׁים מְשַׁלְּחֵי קַדַּחַת, זֹאת
הָאֲדָמַה שֶׁהָיְתָה צְפוּיָה לְהִתְכַּסּוֹת בְּחוֹלוֹת הַיָּם,
שֵׁהִתְחִילוּ מְרַחֲשִׁים וְחוֹדְרִים אֵלֶיהָ מִמַּעֲרָב וּמִדָּרוֹם,
עָמַד לָהּ מַזָּלָהּ וְקֹרֶא לָהּ שֵׁם &#8220;מִקְוֵה־יִשְׂרָאֵל&#8221;, וַתְּהִי
מֵאָז פִּנַּת מַחְמַדִּים, אֲשֶׁר פְּאֵר־יְקָרוֹת תִּהְיֶה גַּם לְכָל
אֶרֶץ מְקֻלְטֶרֶת, וְעַל אַחַת כַּמָּה וְכַמָּה בְּאַרְצֵנוּ הָעֲרֻמָּה!
– מָקוֹם דָּשֶׁן, פּוֹרֵחַ וּפוֹרֶה וּמַבְרִיא! שָׁם גַּם פַּלְחָה
בְּשִׁבֳּלֵי זְהָבָהּ, גִּנּוֹת־יֶרֶק בְּטַרְפֵיהֶן הַדְּשַׁנִים,
כְּרָמִים וּפַרְדֵּסִים וַעֲצֵי־פְּרִי וְנוֹי לְמִינֵיהֶם, וְשֶׁבַע
בְּאֵרוֹת מַיִם זַכִּים לָהּ לְהַשְׁקוֹת אֶת מְקוֹם הַבְּרָכָה הַלָּזֶה,
וְהַמַּרְאֶה – יְפֵה נוֹף, מְשׂוֹשׂ־עַיִן וְרִנְנַת־לֵב!</p>

<p>שְׂדֵרוֹת אַקוֹלִפְּטוּסִים רָמִים נִצָּבוֹת,
כְּשׁוֹמְרִים מְגִנִּים עַל הַחַוָּה מִכָּל צַד, וּשְׂדֵרוֹת יָפוֹת שֶׁל
בְּרוֹשִׁים מְכֻנְּפֵי עָנָף וּמְחֻדְּדֵי רֹאשׁ וְטוּרֵי אֳרָנִים
שְׁלוּחֵי עֲנָפִים חוֹתְכִים אֶת הַחַוָּה לְאָרְכָּהּ וּלְרָחְבָּהּ.
אַחַת מֵהֶן הִיא הַשְּׂדֵרָה הָרְחָבָה הַנְּטוּעָה בְּאֶמְצַע הַחַוָּה
דָרוֹמָה, הַסְּרוּגָה וּמְסוֹכֶכֶת בְּנוֹפֵי אִילָנוֹתֶיהָ
כְּסֻכַּת־שָׁלוֹם עַל הַדֶּרֶךְ הַמּוֹלִיכָה אֶל מִשְׁכַּן־הָעוֹלָמִים
שֶׁל קַרְל נֶטָר ז&#8220;ל מִשְׁבָּצוֹת מִשְׁבָּצוֹת רְחָבוֹת עֲשׂוּיָה
הַחַוָּה. בְּמִזְרָח וּבְמַעֲרָב מִשְׂתָּרְעִים חֲמִשָּׁה כְּרָמִים,
אֲשֶׁר נִטְּעוּ בִּשְׁנוֹת 1926 – 1915 עַל שֶׁטַח שֶׁל מָאתַיִם
וּשְׁלשִׁים דּוּנָם וּבָהֶם שְׁמוֹנִים מִינִים עִנְבֵי־מַאֲכָל
וְצִמּוּקִים, וְעִנְּבֵי־יַיִן, הַנּוֹתְנִים אַרְבַּע מֵאוֹת
הַקְטוֹ־לִיטֶר יַיִן אָדֹם וְלָבָן. עַל יָדָם שִׁשִּׁים דּוּנָם זֵיתִים
וְעֶשְׂרִים דּוּנָם שְׁקֵדִים. וּשְׁלֹשָׁה פַּרְדֵּסִים שָׁם: לַהְמַן,
גּוֹלְדְשְׁמִיט וּפַרְדֵּס־מַשְׁתֵּלָה, הַתּוֹפְסִים שֶׁטַח שֶׁל מֵאָה
שְׁלֹשִׁים וְאַרְבָּעָה דּוּנָם; וּמִצַּד מִזְרָח הוֹלֵךְ וְנִמְשָׁךְ
מִדָּרוֹם לְצָפוֹן עַד הַכְּבִישׁ הַגָּדוֹל הַפַּרְדֵּס הֶחָדָשׁ,
שֶׁנְּטָעוּהוּ בִּשְׁנַת תרפ&#8221;ז, הוּא הַנּוֹשֵׂא עָלָיו אֶת שְׁמוֹ שֶׁל
הַנָּדִיב הַיָּדוּעַ בָּרוֹן רוֹטְשִׁילְד. פַּרְדֵּס זֶה – צִנּוֹרוֹת
מִשְׂתָּרְגִים בּוֹ, כְּעוֹרְקִים, לְאָרְכּוֹ וּלְרָחְבּוֹ וּמַעֲבִירִים
בֵּין שׁוּרוֹתָיו בְּכֹחַ הַחַשְׁמַל מַיִם לְהַשְׁקוֹתוֹ – וְעַל יָדוֹ
גַּן עֲצֵי־פֶּרִי. בְּגָאוֹן וּבְהָדָר מִתְנַשֵּׂאת חֹרְשַׁת
הַאַקָלִפְּטוּסִים הַזְּקֵנִים בְּנֵי הָאַרְבָּעִים, עֲנָקִים
הַמַּעֲנִיקִים חַמָּה בְּקוֹמָתָם וּמַשְׁתֵּלַת הַפְּרָחִים אֲשֶׁר
לְיָדָהּ מְפִיצָה תַּעֲרֹבֶת שֶׁל רֵיחוֹת נֶחְמָדִים וּמַשְׁתֵּלוֹת
הַנְּטִיעוֹת וְהָעֵצִים, שֶׁאֵין דֻּגְמָתָם בְּכָל הָאָרֶץ (כְּעֵץ
הַ&#8220;נַקְנִיק&#8221; וְעוֹד). כָּל אֵלֶּה יַחַד מַעֲשִׁירִים אֶת הַמַּרְאֶה
בִּשְׁלַל צְבָעִים וְעוֹשִׂים אוֹתוֹ לְאֹסֶף גָּדוֹל שֶׁל
גּוֹנֵי־גְוָנִים, הַמּוֹשְׁכִים אֲלֵיהֶם וּמְשַׂמְּחִים אֶת הָעַיִן.
וְעַל הָרְחָבָה שֶׁאַתָּה עוֹלֶה אֵלֶיהָ בְּמַדְרֵגוֹת אֶל
בֵּית־הַכְּנֶסֶת עִם בֵּית־הַסֵּפֶר שֶׁעַל גַּבּוֹ – גַּן פְּרָחִים
יְקָרִים פָּרוּשׂ כְּמַרְבַד־רְקָמוֹת אֶחָד גָּדוֹל וְנֶהְדָּר.
וּמִימִינְךָ וּמִשְּׂמֹאלֶךָ, לְכָל פִּנָּה שֶׁאַתָּה פּוֹנֶה,
בִּנְיָנִים שׁוֹנִים גְּדוֹלִים וּקְטַנִּים, הַלָּלוּ מִתְנַשְּׂאִים
וְהַלָּלוּ מִתְחַבְּאִים בְּשִׁפְעוֹת הַיֶּרֶק, בְּצֵל עֳפָאִים&#8230;
וְהַשָּׂדוֹת – שְׂדוֹת מִקְוֶה, הַמִּשְׂתָּרְעִים מֵהַכְּבִישׁ צָפוֹנָה
עַד פַּסֵּי הָרַכֶּבֶת וָהָלְאָה מֵהֶם עַד הַכְּפָר סֶלֶמַה, דְּשַׁנִים,
מְזֻבָּלִים וּמֻשְׁקִים. מוֹרִיקִים הֵם מֵהֶחָצִירִים
וְגִבְעוֹלֵי־הַתִּירָס אֲפִלוּ בַּזְּמָן אֲשֶׁר בְּכָל הַסְּבִיבָה
יָבֵשׁ חָצִיר, נָבֵל צִיץ וְקָמֵל כָּל צֶמַח וּמַרְאֶה עָגוּם לָאֲדָמָה.
הַחִטָּה, שִׁבֹּלֶת־הַשּׁוּעָל הַשְּׂעוֹרָה – גַּלִּים שֶׁל זָהָב
יָנוּעוּ לְרוּחַ הַיּוֹם, וְהָעוֹבֵר עֲלֵיהֶם יֹאמַר: אָמְנָם אֶרֶץ
חִטָּה וּשְׂעֹרָה אַרְצֵנוּ וּבָרוּךְ שֶׁכָּכָה לוֹ
בְּעוֹלָמֵנוּ!</p>

<p>אָכֵן לֹא לְחִנָּם אֲהוּבָה וַחֲבִיבָה חַוָּה זוֹ עַל
כָּל יְלָדֵינוּ בָּאָרֶץ. בָּאִים אֵלֶיהָ כִּמְעַט בְּכָל יוֹם
הַקְּטַנִּים בְּמוֹבִילִים וְהַגְּדוֹלִים בְּאוֹפַנַּיִם אוֹ בָּרֶגֶל
מִכָּל גַּנֵּי־הַיְלָדִים וּבָתֵּי־הַסֵּפֶר הַקְּרוֹבִים וְהָרְחוֹקִים.
בָּאִים שָׁמָּה גַּם גְּדוּדֵי &#8220;הַשּׁוֹמֵר הַצָּעִיר&#8221;, &#8220;הַנֹּעַר
הָעוֹבֵד&#8221; וְכַדּוֹמֵיהֶם – בָּאִים הֵם כֻּלָּם שְׁטוּפֵי־זֵעָה,
אֲדֻמֵּי־פָּנִים וְנִכְנָסִים בְּשִׁירָה וּבְזִמְרַת־עֹז מִתּוֹךְ
דִּיצָה וּקְפִיצָה, אַךְ בִּדְרֹךְ כַּף רַגְלָם עַל אַדְמַת הַחֹרְשָׁה
וּבִנְפֹל עֲלֵיהֶם צֵל הָעֵצִים הָרָמִים וְהַנִּשָּׂאִים, הַקּוֹרְאִים
אֲלֵיהֶם בְּלַחַשׁ וּבְרַחַשׁ – &#8220;שְׂאוּ לַמָּרוֹם עֵינֵיכֶם&#8230;&#8221; מִיָּד
יוֹרֶדֶת עֲלֵיהֶם שַׁלְוַת הַשְׁקֵט, הַבָּאָה מִתּוֹךְ אֲוִיר טוֹב
בִּצְלָלִים כִּי נָעֵמוּ; וּמַרְאֵה הוֹד רוֹמְמוּת הַטֶּבַע מַשְׁקִיטָם
וּמַרְגִּיעָם כְּאֵם אֶת יַלְדָּהּ, שֶׁהִשְׁתּוֹבֵב יוֹתֵר מִן
הַמִּדָּה&#8230;</p>

<p>– לְקֶבֶר נֶטֶר!</p>

<p>קְרִיאָה זוֹ יוֹצֵאת מִפִּי אַלְפֵי יְלָדִים וּנְעָרִים,
וְגַם מִפִּי גְדוֹלִים, הַבָּאִים כִּמְעַט בְּמֶשֶׁךְ כָּל יְמוֹת
הַשָּׁנָה לְבַקֵּר אֶת מִקְוֵה־יִשְׂרָאֵל. בִּדְמָמָה וּבְרֶגֶשׁ שֶׁל
כָּבוֹד עוֹבְרִים אֶת הַשְּׁדְרָה הָרְחָבָה, הַמּוֹלִיכָה לִמְקוֹם
מְנוּחַת הָעוֹלָמִים שֶׁל הָאִישׁ שֶׁקָּנָה לוֹ בְּמִפְעָל חַי זֶה אֶת
&#8220;עוֹלָם הַבָּא&#8221;, עַד שֶׁבָּאִים לְגֶדֶר הַבַּרְזֶל הַמְּרֻבַּעַת,
שֶׁבְּאֶמְצָעִיתָהּ מִתְרוֹמֶמֶת הַמַּצֵּבָה הַיָּפָה מֵאַבְנֵי
יְרוּשָׁלַיִם, מֵאַבְנֵי שַׁיִשׁ וָרֹד, שֶׁהִצִּיבָה לוֹ חֶבְרַת &#8220;כָּל
יִשְׂרָאֵל חֲבֵרִים&#8221;. דּוּמָם עוֹמְדִים לִפְנֵי הַמַּצֵּבָה וְקוֹרְאִים
מֵעָלֶיהָ אֶת הָאוֹתִיּוֹת הַשְּׁחוֹרוֹת בְּצָרְפָתִּית וּבְעִבְרִית,
הַמּוֹדִיעוֹת, כִּי יַעֲקֹב נֶטֶר נוֹלַד בְּי&#8220;ב אֱלוּל התקפ&#8221;ז וּמֵת
בְּי&#8220;ט תִּשְׁרֵי התרמ&#8221;ג.</p>
</blockquote>

<figure>
<img src="/rails/active_storage/blobs/redirect/eyJfcmFpbHMiOnsibWVzc2FnZSI6IkJBaHBBMDUwQWc9PSIsImV4cCI6bnVsbCwicHVyIjoiYmxvYl9pZCJ9fQ==--91beec0b944475f249dac477ba7f0b147e7faab2/17.jpg" alt="17.jpg" />
<figcaption>17.jpg</figcaption>
</figure>

<p>קֶבֶר נֶטֶר</p>

<blockquote>
<br />
</blockquote>

<blockquote>
<p>אָב לִבְנוֹ וּמוֹרֶה לְתַלְמִידוֹ מְסַפֵּר אֶת מַעֲשֵׂה
חֶבְרַת &#8220;כָּל יִשְׂרָאֵל חֲבֵרִים&#8221; וּמִפְעָלֶיהָ וְאֶת מַעֲשֵׂה הָאִישׁ
הַגָּדוֹל שְׁלִיחָהּ, אֲשֶׁר גּוּפוֹ טָמוּן פֹּה תַּחַת הַמַּצֵּבָה
וְרוּחוֹ מְרַחֶפֶת עַל פְּנֵי כָּל מִקְוֵה־יִשְׂרָאֵל וַחֲנִיכֶיהָ,
שֶׁבָּאִים אַרְצָה &#8220;לִבְנוֹת וּלְהִבָּנוֹת בָּהּ&#8221;. וְרַק אַחֲרֵי
הַבִּקּוּר הַזֶּה מִתְפַּזְּרִים בְּכָל פִּנּוֹת הַחַוָּה לִרְאוֹת אֶת
שֶׁפַע הַסְּגֻלּוֹת אֲשֶׁר בָּהּ. עוֹלִים עַל &#8220;רָמַת אַבְרָהָם&#8221;,
הַמִּתְנַשֵּׂאת בְּתוֹךְ הַחַוָּה. הַס! כַּמָּה זָךְ וְשָׁקוּף הוּא
הָאֲוִיר! מֶרְחַקִּים נִרְחָבִים נִפְתָּחִים מֵעָלֶיהָ לְכָל אַרְבַּע
רוּחוֹת הַשָּׁמָיִם. לְאָרְכּוֹ שֶׁל הָאֹפֵק
הַמִּזְרָחִי מִשְׂתָּרְעִים רֻכַסֵי הָרֵי יְהוּדָה בִּשְׁלַל
גַּוְנֵיהֶם, אוֹרוֹתֵיהֶם וְצלָליהֶם; פֹּה וְשָׁם נִשְׁקָפִים כְּפָרִים
עַרְבִים; מִישׁוֹר גָּדוֹל כֻּלּוֹ פַּרְדֵּסִים – פַּרְדְּסי יָפוֹ
בִּירָקָם הַדָּשֶׁן וְרֵיחָם הֶעָדִין וְהַנָּעִים. דְּקָלִים גְּבוֹהִים
מְפֻזָּרִים לְכָל מְלֹא הָעַיִן וְהֵם נְעוּצִים בִּבְלוֹרִיּוֹתֵיהֶם
בִּתְכֵלֶת הַשָּׁמַיִם; בָּאֹפֶק הַמַּעֲרָבִי מִתְרוֹמְמִים בָּתֵּי
יָפוֹ הָעַתִּיקָה, הַבְּנוּיָה עַל שֵׁן־סֶלַע יוֹצֵא וְנִכְנָס אֶל
הַיָּם. דָּרוֹמָה, כְּמַרְאֵה הַזָּהָב – גִּבְעוֹת הַחוֹל, אֲשֶׁר פָּלַט
הַיָּם וְהֵצִיף לָנֶצַח אֶת אַדְמַת הַכְּרָמִים, הַשִּׁקְמִים
וְהַתְּאֵנִים, אֲשֶׁר לָעַרְבִים עַד הַדֶּרֶךְ לְעַזָּה. שַׁם שִׁמְמַת
הַחוֹל. וּבְקֶרֶן צְפוֹנִית־מַעֲרָבִית נִשְׁקָפִים רָאשֵׁי הַבָּתִּים
הַגְּבוֹהִים וּמִגְדְּלֵי הַמַּיִם אֲשֶׁר בְּעִירֵנוּ הַחֲדָשָׁה
וְהַיְחִידָה – תֵּל־אָבִיב הָעִבְרִית מְשׂוֹשֵׂנוּ, זוֹ שֶׁבְּלֵילוֹת
הַחשֶׁךְ רוֹמֶזֶת אֵלֵינוּ בְּעַמּוּד אוֹר הַחַשְׁמַל.</p>

<p>בְּתוֹךְ מִסְגֶּרֶת הָאֳפָקִים הָאֵלֶּה הוּשְׂמָה
הַתְּמוּנָה הָאֳמָנוּתִית, אֲשֶׁר קַרְל נֶטֶר הַיּוֹצֵר הֵכִין
מִתְּחִלָּה אֶת הַבַּד וְשִׂרְטֵט עָלָיו אֶת הַקַּוִּים שֶׁל הַצּוּרָה
הַכְּלָלִית. וְיָמִים עַל שָׁנִים הוֹלְכִים וּמְצַיְּרִים אֶת
הַתְּמוּנָה הַנֶּהְדָּרָה בְּתוֹךְ קַוֶּיהָ – וּמוֹסִיפִים לָהּ בְּלִי
הֶרֶף לִוְיוֹת חֵן.</p>

<p>זֹאת הִיא תְּמוּנַת זִכָּרוֹן <strong>לֶחָלוּץ</strong> הָאֲמִתִּי
שֶׁל &#8220;הַחַקְלָאוּת הַיְּהוּדִית בְּאֶרֶץ־יִשְׂרָאֵל&#8221; – <strong>הֶחָלוּץ</strong>
הָרִאשׁוֹן, קָרְל נֶטֶר, זִכְרוֹנוֹ לִבְרָכָה בְּאֵרֵץ הַתְּחִיָּה,
כַּכָּתוּב עַל מַצַּבְתּוֹ: &#8220;<strong>זֵכֶר עוֹלָם לְיַעֲקֹב נֶטֶר</strong>&#8221; אֲשֶׁר
&#8220;<strong>מִקְוֵה־יִשְׂרָאֵל כּוֹנְנוּ ידָיו</strong>&#8221;.</p>

<br />
</blockquote>

<h2 id="תַּלְמִידֵימִקְוֵה־יִשְׂרָאֵללְאַרְצוֹתֵיהֶםבִּשְׁנַת1939">תַּלְמִידֵי מִקְוֵה־יִשְׂרָאֵל לְאַרְצוֹתֵיהֶם (בִּשְׁנַת 1939)</h2>

<blockquote>
<br />

<table>
<colgroup>
<col />
<col />
<col />
</colgroup>

<thead>
<tr>
	<th> אֶרֶץ־יִשְׂרָאֵל        </th>
	<th> – </th>
	<th> 80 </th>
</tr>
</thead>

<tbody>
<tr>
	<td> גֶּרְמַנְיָה         </td>
	<td> – </td>
	<td> 135 </td>
</tr>
<tr>
	<td> אוֹסְטְרִיָּה         </td>
	<td> – </td>
	<td> 80 </td>
</tr>
<tr>
	<td> פּוֹלִין          </td>
	<td> – </td>
	<td> 57 </td>
</tr>
<tr>
	<td> צֶ&#8217;כוֹסְלוֹבַקְיָה        </td>
	<td> – </td>
	<td> 14 </td>
</tr>
<tr>
	<td> רוֹמַנְיָה          </td>
	<td> – </td>
	<td> 8 </td>
</tr>
<tr>
	<td> הוֹלַנְדְ          </td>
	<td> – </td>
	<td> 3 </td>
</tr>
<tr>
	<td> דַּנְּצִיג          </td>
	<td> – </td>
	<td> 2 </td>
</tr>
<tr>
	<td> לִיטָא           </td>
	<td> – </td>
	<td> 1 </td>
</tr>
<tr>
	<td> לַטְבִיָּה          </td>
	<td> – </td>
	<td> 1 </td>
</tr>
<tr>
	<td> בֶּלְגִּיָּה         </td>
	<td> – </td>
	<td> 1 </td>
</tr>
<tr>
	<td> שַׁוֵיצַרְיׇהּ         </td>
	<td> – </td>
	<td> 1 </td>
</tr>
<tr>
	<td> הוּנְגַרְיָה         </td>
	<td> – </td>
	<td> 1 </td>
</tr>
<tr>
	<td> מִצְרַיִם          </td>
	<td> – </td>
	<td> 4 </td>
</tr>
<tr>
	<td> טוּנִיס           </td>
	<td> – </td>
	<td> 1 </td>
</tr>
<tr>
	<td> אַרְצוֹת הַבְּרִית שֶׁל אֲמֵרִיקָה הַצְּפוֹנִית </td>
	<td> – </td>
	<td> 2 </td>
</tr>
<tr>
	<td> סַךְ־הַכֹּל         </td>
	<td> – </td>
	<td> 391 </td>
</tr>
</tbody>
</table>

<br />
</blockquote>

<h2 id="בּוֹגְרֵימִקְוֵה־יִשְׂרָאֵלוּמִשְּׁלַח־יָדָם">בּוֹגְרֵי מִקְוֵה־יִשְׂרָאֵל וּמִשְּׁלַח־יָדָם</h2>

<blockquote>
<p>גָּמְרוּ אֶת חָק לִמּוּדֵיהֶם בְּמִקְוֵה־יִשְׂרָאֵל:</p>

<table>
<colgroup>
<col />
<col />
<col />
<col />
</colgroup>

<thead>
<tr>
	<th> מִשְׁנַת 1870 עַד 1918 (סוֹף מִלְחֶמֶת הָעוֹלָם) </th>
	<th> – </th>
	<th> 505 </th>
	<th> תַּלְמִיד </th>
</tr>
</thead>

<tbody>
<tr>
	<td> &quot; 1920 &quot; 1936 (16 מַחֲזוֹרִים)     </td>
	<td> – </td>
	<td> 832 </td>
	<td> &quot;   </td>
</tr>
<tr>
	<td> בִּשְׁנַת הַלִּמּוּדִים 1936/37     </td>
	<td> – </td>
	<td> 70 </td>
	<td> &quot;   </td>
</tr>
<tr>
	<td> &quot; &quot; 1937/38          </td>
	<td> – </td>
	<td> 93 </td>
	<td> &quot;   </td>
</tr>
<tr>
	<td>                   </td>
	<td> סה&quot;כ </td>
	<td> 1500 </td>
	<td> תַּלְמִיד </td>
</tr>
</tbody>
</table>

<br />

<p>מִזְמַן לִזְמַן עוֹרֵךְ בֵּית־הַסֵּפֶר סְפִירָה
לְמִשְׁלַח יָדָם שֶׁל תַּלְמִידָיו. שֶׁנִּשְׁאֲרוּ בָּאָרֶץ. הנה המספרים
שהעלתה הספירה האחרונה, הכוללת 16 מחזורים (1920 – 1963):</p>

<br />
</blockquote>

<table>
<thead>
<tr class="header">
<th>מִסְפַּר הַתַּלְמִידִים שֶׁגָּמְרוּ אֶת חָק לִמּוּדֵיהֶם בְּמֶשֶׁךְ הַתְּקוּפָה הָאֲמוּרָה</th> <th>–</th>
<th>832</th>
<th></th>
</tr>
</thead>
<tbody>
<tr class="odd">
<td>מִשְׁלַח יָדָם בָּיוֹם הַסְּפִירָה:</td>
<td></td>
<td></td>
<td></td>
</tr>
<tr class="even">
<td>פַּרְדֵּסָנִים</td> <td>–</td>
<td>20</td>
<td></td>
</tr>
<tr class="odd">
<td>בַּעֲלֵי מְשָׁקִים מְעוֹרָבִים</td> <td>–</td>
<td>295</td>
<td></td>
</tr>
<tr class="even">
<td>מְנַהֲלֵי עֲבוֹדָה בִּמְשָׁקִים חַקְלָאִיִּים</td> <td>–</td>
<td>74</td>
<td></td>
</tr>
<tr class="odd">
<td>פְּקִידִים חַקְלָאִיִּים</td> <td>–</td>
<td>21</td>
<td></td>
</tr>
<tr class="even">
<td>עוֹבְדִים חַקְלָאִיִּים שׁוֹנִים</td> <td>–</td>
<td>249</td>
<td></td>
</tr>
<tr class="odd">
<td>אַגְרוֹנוֹמִים<br /> (הִשְׁתַּלְמוּ בְּאוּנִיבֶרְסִיטָאוֹת בַּחו"ל)</td>
<td>–</td> <td>21</td>
<td></td>
</tr>
<tr class="even">
<td></td>
<td></td>
<td>680</td> <td>(בְּעֶרֶךְ 80%)</td>
</tr>
<tr class="odd">
<td>לֹא נוֹדַע מִשְׁלַח יָדָם</td>
<td></td>
<td>152</td>
<td></td>
</tr>
<tr class="even">
<td></td>
<td></td>
<td>832</td>
<td></td>
</tr>
</tbody>
</table>
> 
<br />
> 
> מִן הַמִּסְפָּרִים הָאֵלֶּה אֶפְשָׁר לִרְאוֹת כִּי
> לְפָחוֹת 80% מִן הַתַּלְמִידִים שֶּׁסִּיְּמוּ אֶת חָק לִמּוּדֵיהֶם
בְּמִקְוֵה־יִשְׂרָאֵל בַּתְּקוּפָה הנ"ל נֹאחֲזוּ בְּחַקְלָאוּת
> בָּאָרֶץ.
> 
> 
<br />
> 

<h2 id="הַמְּקוֹרוֹת">הַמְּקוֹרוֹת</h2>

<blockquote>
<p><strong>הַמְּקוֹרוֹת</strong> שֶׁהִשְׁתַּמַּשְׁתִּי בָּהֶם
לְמוֹנוֹגְרָפְיָה זוֹ: תְּעוּדוֹת מִתּוֹךְ הָאַרְכִיוָן שֶׁל
&#8220;מִקְוֵה־יִשְׂרָאֵל&#8221; / יְדִיעוֹת מְקֻבָּצוֹת מִתּוֹךְ עִתּוֹנִים
וּקְבָצִים שׁוֹנִים / מִתּוֹךְ סִפְרוֹ הֶחָשׁוּב שֶׁל הַמָּנוֹחַ
<strong>נַרְסִיס לֵוֶן</strong> (נְשִׂיא חֶבְרַת &#8220;כָּל יִשְׂרָאֵל חֲבֵרִים&#8221;
בְּמֶשֶׁךְ כַּמָּה שָׁנִים) – &#8220;<strong>חֲמִשִּׁים שְׁנוֹת הִסְטוֹרְיָה</strong>&#8221;,
לְפִי תַּרְגּוּמוֹ שֶׁל מַר <strong>א. אִלְמָלִיחַ</strong>, – וְדִבְרֵי הַסֵּפֶר
הַנִּזְכָּר לְמָעְלָה, שֶׁבָּאוּ כָּאן כִּלְשׁוֹנָם, סֻמְּנוּ עַל פִּי
רֹב בְּמֶרַכָאוֹת.</p>

<p>וּבָזֶה תּוֹדָתִי נְתוּנָה לִידִידִי מַר <strong>שׂ. בֶּן־צִיּוֹן</strong> שֶׁעָסַק בַּעֲרִיכַת הַחוֹבֶרֶת.
<strong>הַמְחַבֵּר</strong></p>

<br />
</blockquote>

<h2 id="נִסְפָּחוֹת">נִסְפָּחוֹת</h2>

<blockquote>
<p>מֵאָז יָצְאָה לָאוֹר הַמַּהֲדוּרָה הַקּוֹדֶמֶת שֶׁל
חוֹבֶרֶת זוֹ, בִּשְׁנַת תרצ&#8220;א, הוֹסִיפָהּ מִקְוֵה־יִשְׂרָאֵל לִצְעוֹד
בְּדֶרֶךְ הִתְפַּתְּחוּתָהּ. מִסְפַּר הַתַּלְמִידִים הָלַךְ וְגָדַל,
וּבִשְׁנַת תרצ&#8221;ט הִגִּיעַ לְ־392; מִסְפַּר הַבּוֹגְרִים, שֶׁסִּיְּמוּ
אֶת חָק לִמּוּדֵיהֶם מַאַחֲרֵי הַמִּלְחָמָה הָעוֹלָמִית עַד תרצ&quot;ט
הִגִּיעַ לְ־1076. מִכָּל פִּנּוֹת הָאָרֶץ וּמִכָּל תְּפוּצוֹת הַגּוֹלָה
נוֹהֲרִים הֵנָּה בַּחוּרֵי יִשְׂרָאֵל, הַנּוֹשְׂאִים אֶת נַפְשָׁם
לַעֲבוֹדַת אֲדָמָה בְּאֶרֶץ־אָבוֹת. מֵ־22 מְדִינוֹת בָּאוּ, וּבְיִחוּד
מִן הָאֲרָצוֹת שֶׁבָּהֶן תַּכְפוּ הָרְדִיפוֹת וְהַגְּזֵרוֹת עַל
הַיַּהֲדוּת: גֶּרְמַנְיָה, אוֹסְטְרִיָּה, צֶ&#8217;כוֹסְלוֹבַקְיָה, וְגַם
פּוֹלִין, רוּמַנְיָה וְעוֹד. בַּזְּמַן הָאַחֲרוֹן נִרְאוּ גַּם פָּנִים
חֲדָשׁוֹת: צְעִירֵי יִשְׂרָאֵל מֵאִיטַלְיָה, שֶׁגַּם עֲלֵיהֶם עָבְרָה
הַכּוֹס.</p>

<p>עִם גִּדּוּל מִסְפַּר הַתַּלְמִידִים, הֻגְדְּלוּ גַּם
עַנְפֵי הַמֶּשֶׁק וְשֻׁכְלְלוּ, וַעֲנָפִים חֲדָשִׁים נוֹסָפוּ.
בִּנְיָנִים חֲדָשִׁים הוּקְמוּ, בָּתֵּי דִירָה לַתַּלְמִידִים,
לַמּוֹרִים וְלָעוֹבְדִים, וְגַם לְצָרְכֵי מֶשֶׁק וְלִמּוּד.</p>

<p>הַמְטַיֵּל שֶׁיַּעֲבֹר בְּמִקְוֵה־יִשְׂרָאֵל עַל
הַלּוּל, יִרְאֶה בַּיִת חָדָשׁ בֶּן שְׁתֵּי קוֹמוֹת מִתְנוֹסֵס בֶּחָצֵר:
בְּקוֹמָתוֹ הַתַּחְתּוֹנָה עוֹמְדוֹת מַדְגֵּרוֹת גְּדוֹלוֹת
וּמְשֻׁכְלָלוֹת, שֶׁיְכֹלוֹת לְהוֹצִיא בְּמֶשֶׁךְ חָדְשֵׁי הָעוֹנָה שֶׁל
הַהַדְגָּרָה עַד לְ־70 אֶלֶף אֶפְרוֹחִים, וּבְצִדָּן כַּמָּה מַדְגֵּרוֹת
קְטַנּוֹת, בִּשְׁבִיל הַתַּלְמִידִים, לַעֲבוֹדָה מַעֲשִׂית; בַּקּוֹמָה
הָעֶלְיוֹנָה שֶׁל הַבִּנְיָן אוּלָם מְרֻוָּח לְהַרְצָאוֹת מֵעִנְיַן
גִּדּוּל עוֹפוֹת וְגִדּוּל דְּבוֹרִים, כְּמוֹ כֵן חֲדַר עֲבוֹדָה
בִּשְׁבִיל מְנַהֵל הֶעָנָף הַזֶּה.</p>

<p>מִמּוּל לַחֲצַר הַלּוּל יִרְאֶה הַמְּטַיֵּל אֶת הָרֶפֶת
הַחֲדָשָׁה שֶׁנִּבְנְתָה לִפְנֵי זְמַן מָה, וְאֶצְלָהּ חָצֵר רַחֲבַת
יָדַיִם, מִרְבָּץ לַפָּרוֹת.</p>

<p>בִּנְיָן חָדָשׁ וּמְרֻוָּח הוּקַם בִּשְׁבִיל הַמַּעֲבָּדוֹת הַחִימִית וְהַבַּקְטֵרֵיאוֹלוֹגִית
שֶׁל תַּחֲנַת הַנִּסְיוֹנוֹת; עַל יָדוֹ – חֶלְקַת פַּרְדֵּס
לְנִסְיוֹנוֹת, וְסִדּוּרִים מְיֻחָדִים (&#8220;ליזימטרים&#8221;) לַחֲקִירַת
הַבְּעָיוֹת הַקְּשׁוּרוֹת בְּזִבּוּל וּבְהַשְׁקָאָה, כְּמוֹ כֵן
בֵּית־הַצְמָחָה לְנִסְיוֹנוֹת בַּעֲצִיצִים.</p>

<p>בְּיַרְכְּתֵי הַגַּן הַבּוֹטַנִּי עוֹמֵד בַּיִת נָאֶה
שֶׁנִּבְנָה גַּם הוּא בַּזְּמַן הָאַחֲרוֹן, הוּא בֵּית־הַמַּטָּעִים
וּבוֹ אוּלָם לְהַרְצָאוֹת עַל גִדּוּל עֲצֵי פְּרִי וַעֲצֵי הָדָר,
מוּזֵיאוֹן לְפֵרוֹת וַחֲדַר עֲבוֹדָה לַמּוֹרֶה, הַמְנַהֵל אֶת עֲנַף
הַמַּטָּעִים.</p>

<p>לִפְנֵי זְמַן־מָה הוּחַל לְהָקִים מַחְלָבָה מְשֻׁכְלֶלֶת, לְתַעֲשִׂיַּת חֶמְאָה וּשְׁאָר תּוֹצְרוֹת חָלָב.</p>

<p>בְּרָכָה לְעַצְמָהּ קוֹבַעַת הַבְּאֵר הַחֲדָשָׁה,
שֶׁנֶּחְפְּרָה בְּצִדָּהּ הַמַּעֲרָבִי שֶׁל הַחַוָּה. בְּאֵר זוֹ,
הַנּוֹתֶנֶת שֶׁפַע מַיִם (300 מֶטֶר מְעֻקַּב לְשָׁעָה), מַשְׁקָה אֶת
כָּל הַכְּרָמִים וְאֶת רֹב שְׂדוֹת הַפַּלְחָה הַמִּשְׂתָּרְעִים
מִשְּׁנֵי עֶבְרֵי הַכְּבִישׁ יָפוֹ־יְרוּשָׁלָיִם.</p>

<p>הַמְבַקֵּר, שֶׁרָאָה אֶת מִקְוֵה־יִשְׂרָאֵל לִפְנֵי
כְּעֶשֶׂר שָׁנִים, יִמְצָא עַתָּה בְּכָל פִּנָּה אֲשֶׁר יִפְנֶה אוֹתוֹת
גִּדּוּל וְשִׂגְשׂוּג: בַּלּוּל וּבָרֶפֶת, בַּפַּרְדֵּסִים
וּבַכְּרָמִים, בַּשָּׂדוֹת וּבַגִּנּוֹת. שְׁטָחִים חֲדָשִׁים נִטְּעוּ;
גַּנֵּי עֲצֵי הַפְּרִי הֵחֵלּוּ לָתֵת פִּרְיָם, מֵהֶם פֵּרוֹת
סוּבְטְרוֹפִיִּים, חֲדָשִׁים בָּאָרֶץ; הַגַּן הַבּוֹטַנִי הִתְפַּתַּח
וְגָדַל לְתִפְאֶרֶת; הוּא מֵכִיל עַכְשָׁו כְּ־1000 זָנִים שֶׁל צְמָחִים
וְעֵצִים וּמְשַׁמֵּשׁ מְקוֹם טִיּוּל וְלִמּוּד לְכָל בָּתֵּי הַסֵּפֶר
שֶׁבַּסְבִיבָה.</p>

<br />
</blockquote>

<p><strong>שְׁנַת ת&quot;ש 1940</strong></p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>אוֹתוֹ פַּרְדֵּס נִמְסַר אַחַר כָּךְ לְהַשְׁגָּחַת
 הַהַנְהָלָה שֶׁל מִקְוֵה־יִשְׂרָאֵל. לִפְנֵי שָׁנִים מוּעָטוֹת
 נִמְכְּרָה הָאֲדָמָה לִשְׁכֻנָּה, הֲלֹא הִיא &#8220;שְׁכֻנַּת
 מוֹנְטִיפְיוֹרִי&#8221; שֶׁל עַכְשָׁו, אֲשֶׁר לְיַד תֵּל־אָבִיב, מוּל
 שָׂרוֹנָה. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>בִּשְׁנַת 1858, בְּבוֹלוֹנְיָה שֶׁבְּאִיטַלְיָה,
 גָּנְבָה מְשָׁרֶתֶת קַתּוֹלִית מִבֵּית אֲדוֹנֶיהָ הַיְּהוּדִי אֶת
 בְּנוֹ, הַיֶּלֶד אֶדְגַּרְד מוֹרְטוֹרוֹ, בִּשְׁעַת חָלְיוֹ –
 וְטָבְלָה אוֹתוֹ לְשֵׁם יֵשׁוּ. וְכֵיוָן שֶׁנַּעֲשָׂה עַל יְדֵי
 כָּךְ &#8220;נוֹצְרִי כָּשֵׁר&#8221;, בָּאוּ שׁוֹטְרֵי הַכְּנֵסִיָּה וְהוֹצִיאוּ
 אֶת הַיֶּלֶד בְּחָזְקָה מִבֵּית אֲבוֹתָיו הַיְּהוּדִים וּמְסָרוּהוּ
 לְחִנּוּךְ לְמִנְזָר קַתּוֹלִי וּסָגְרוּהוּ שָׁם. וְכָל הָרַעַשׁ
 שֶׁהֵקִימוּ עַל כָּךְ בַּאֲסֵפוֹת מֶחָאָה וּדְרִישָׁה לַהָשִׁיב אֶת
 הַיֶּלֶד לְהוֹרָיו – לֹא הוֹעִיל כְּלוּם. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>אֶת הַתַּלְמִידִים הַלָּלוּ הֻכְרַח לְהַחֲזִיר  אַחַר כָּךְ בִּשְׁנַת 1872 לִמְקוֹמָם. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>בַּיִת זֶה לֹא נִתְקַיֵּם הַרְבֵּה  וְנִסְגָּר. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>וּכְדַאי לְצַיֵּן: אֶת גּוֹלְדְשְׁמִידְט זֶה
 (שֶׁלְאַחַר מוֹת כְּרֶמְיֶה בִּשְׁנַת 1880, נִתְמַנָּה לִנְשִׂיא
 חֶבְרַת כָּל יִשְׂרָאֵל חֲבֵרִים) &#8220;תָּפַס&#8221; אָז נֶטֶר לְאִידֵיאָה
 שֶׁל מִקְוֵה־יִשְׂרָאֵל; וּמֵאָז הָיָה מְנַדֵּב פַּעַם בְּפַעַם
 סְכוּמִים חֲשׁוּבִים לְשִׁכְלוּל הַמּוֹסָד וְהַרְחָבָתוֹ (וּרְאֵה
 לְמַטָּה פֶּרֶק ה' &#8220;בְּהַנְהָלָתוֹ שֶׁל נִיגוֹ&#8221;) וְגוֹלְדְּשְׁמִידְט
 עוֹרֵר גַּם אֶת קְרוֹבוֹ הַבָּרוֹן הִירְשׁ. וְהַלָּז נָדַב גַּם כֵּן
 עֶשְׂרִים וַחֲמִשָּׁה אֶלֶף פְרֵנְק, וְהוּא שֶׁפָּעַל, כִּי גַּם
 חֶבְרַת &#8220;אֲגֻדַּת אַחִים&#8221; בְּלָנְדּוֹן תִּשְׁתַּתֵּף לָעִתִּים
 בְּהוֹצָאוֹת הַמּוֹסָד. <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>הַסוֹפֵר הַיָּשִׁישׁ מַר <strong>בֶּן־עַמִּי</strong>, שֶׁהָיָה
בְּאוֹתָם הַיָּמִים בִּבְרוֹדִי, סָח לִי, כִּי בְּבַקְשׁוֹ לְדַבֵּר
עִם נֶטֶר, הָיָה קוֹבֵעַ לוֹ רַאֲיוֹנוֹ רַק בְּשָׁעָה שָׁלשׁ
 <strong>לְאַחַר חֲצוֹת הַלָיְלָה.</strong> כָּל כָּךְ עָסוּק וְטָרוּד הָיָה
 בְּעִנְיְנֵי הַפְּלִיטִים! בְּרַם, גַּם לְהַכָּרַת טוֹבָה זָכָה
 נֶטֶר, שֶׁכֵּן &#8220;אַחַד הָעָם&#8221; בְּזִכְרוֹנוֹתָיו (נִדְפְּסוּ
 בַּ&#8220;רְשׁוּמוֹת&#8221;, כֶּרֶךְ ד') מְסַפֵּר כְּעֵד רְאִיָּה, בְּזֹה
 הַלָּשׁוֹן: &#8220;בְּמַסָּעִי, אֲשֶׁר הַלָכְתִּי לְוִינָה, הָיְתָה גַם
 אַחַת הַשַׁיָּרוֹת, שֶׁהָלְכָה לַאֲמֵרִיקָה. וּבְכֵן זָכִיתִי
 לִרְאוֹת אֶת הָאִישׁ הַמְצֻיָּן, אֶת קַרל נֶטֶר, בְּעָמְדוֹ
 בְּבֵית־הַתַּחֲנָה וּבְחַלְּקוֹ כֶּסֶף לְכָל הַגּוֹלִים בְּפָנִים
 מְפִיקִים טוּב־לֵב וְרַחֲמִים רַבִּים, וְהַגּוֹלִים הָיוּ שְׂמֵחִים
 וְצוֹהֲלִים, וְתִקְווֹת טוֹבוֹת נִשְׁקְפוּ מִמַּבַּט עֵינֵיהֶם.
 וּבִנְסֹעַ הַמַּסָּע קָרְאוּ בְּקוֹל שָׂשׂוֹן: &#8221;יְחִי נֶטֶר; תְּחִי
 חֶבְרַת כָּל יִשְׂרָאֵל חֲבֵרִים״. <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>עַל סִבַּת מוֹתוֹ יֵשָׁנן דֵּעוֹת שׁוֹנוֹת: לְפִי
 הַיְדִיעָה הָרָשְׁמִית, הוּא מֵת מִקַּדַּחַת הַצְּהֻבָּה,
 שֶׁשָּׁרְרָה אָז בְּאֶרֶץ־יִשְׂרָאֵל. אַךְ יָדוּעַ גַּם כֵּן, שֶהוּא
 הָיָה סוֹבֵל מִמַּחֲלַת הַלֵּב. יֵשׁ עוֹד הַשְׁעָרוֹת
 אֲחֵרוֹת. <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>דָבָר זֶה יָדוּעַ הוּא עַתָּה, כִּי קַרְל נֶטֶר
 הָיָה הָרִאשׁוֹן, שֶׁמָּשַׁךְ אֶת לֵב הַבָּרוֹן לַעֲבֹד
 בְּאֶרֶץ־יִשְׂרָאֵל. וְכַמָּה פְּעָמִים הִשְׁתַּמֵּשׁ לְמַטָּרָה זוֹ
 בְּהַשְׁפָּעָתוֹ הַגְּדוֹלָה שֶׁל הָרַב צָדוֹק הַכֹּהֵן ז&quot;ל עַל
 הַבָּרוֹן שֶׁיִּחְיֶה. <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p>מָקוֹם מְרֻוָּח זֶה, הַפָּתוּחַ לְכָל אַרְבַּע
 רוּחוֹתָיו, מְשַׁמֵּשׁ לְלִינַת קַיִץ לַתַּלְמִידִים עַד הַיּוֹם
 הַזֶּה. <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p>חַדְרֵי הַכִּתּוֹת שֶׁהָיוּ לְפָנִים נַעֲשׂוּ
 חַדְרֵי שִׁמּוּשֹ וְלִינָה. בֵּית הַכְּנֶסֶת הוּא שֶׁל 300
 מְקוֹמוֹת. <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p>בְּמֶשֶׁךְ של 29 שָׁנָה (1899 – 1870) הוֹצִיאוּ
 עַל הַכְּרָמִים סַךְ 86000 פְרַנְק, וְהַהַכְנָסָה מֵהֶם עָלְתָה –
272600 פְרַנְק, ז.א. שֶׁהִכְנִיסוּ 186000 פְרַנְק רֶוַח
 נָקִי. <a href="#fnref:11" title="return to body" class="reversefootnote">&#160;&#8617;</a></p>
</li>

<li id="fn:12">
<p>מִסְפַּר בָּתֵּי־הַסֵּפֶר שֶׁל כי&#8220;ח הִגִּיעַ
 לְמֵאָה וְשִׁבְעִים, וְתַלְמִידִים – לְיוֹתֵר מִשְּׁלשִׁים אֶלֶף.
 מִלְּבַד בָּתֵּי־סֵפֶר לְמַתְחִילִים הָיוּ לָהּ עוֹד בָּתֵּי־סֵפֶר
 לִמְלָאכָה, בֵּית־סֵפֶר לְמוֹרִים וּבִזְמָן אֶחָד גַּם בֵּית־סֵפֶר
לְרַבָּנִים. בָּתֵּי־הַסֵּפֶר שִׁל כי&#8221;ח בָּאָרֶץ הֵם, מִלְּבַד
מִקְוֵה־יִשְׂרָאֵל: מִשְּנַת 1869 – בְּיָפוֹ בֵּית־סֵפֶר לְבָנִים;
מִשְּנַת 1882 ־ בֵּית־סֵפֶר לִמְלָאכָה בִּירוּשָׁלַיִם, ְלִזכְרוֹנוֹ
שֶׁל כְּרֶמְיֶה (שֶׁנִּפְטַר בִּשְׁנַת 1880); מִשְׁנַת 1899 –
 בֵּית־סֵפֶר לְמַתְחִילִים בִּירוּשָׁלַיִם וּבֵית־סֵפֶר לְבָנִים
 בִּטְבֶרְיָה וּמִשְׁנַת 1900 – בֵּית־סֵפֶר לְבָנוֹת שָׁם; מִשְׁנַת
1904 – גַּן־יְלָדִים בִּירוּשָׁלַיִם, וּמִשְּׁנַת 1906 ־ בֵּית סֵפֶר
 לְבָנוֹת שָׁם. <a href="#fnref:12" title="return to body" class="reversefootnote">&#160;&#8617;</a></p>
</li>

<li id="fn:13">
<p>אֶפֶס, בִּזְמַנּוֹ שֶׁל נֵיגוֹ הוֹסִיפוּ עוֹד
 שָׁלשׁ שָׁעוֹת לְּלִמּוּד הַשָּׂפָה הָעִבְרִית וְגַם נִתְקַבְּלוּ
 מוֹרִים עִבְרִים מְפֻרְסָמִים בִּידִיעוֹתֵיהֶם, מֵאֵלֶּה שֶׁהָיוּ
 אָז בָּאָרֶץ. <a href="#fnref:13" title="return to body" class="reversefootnote">&#160;&#8617;</a></p>
</li>

<li id="fn:14">
<p>כָּך נִקְרֵאת מִקְוֵה־יִשְׂרָאֵל בְּפִי  הָעַרְבִים עַד הַיּוֹם הַזֶּה. <a href="#fnref:14" title="return to body" class="reversefootnote">&#160;&#8617;</a></p>
</li>

<li id="fn:15">
<p>בֵּית־סֵּפֶר זֶה נִפְתַּח עַל־יְדֵי חֶבְרַת כי&quot;ח
 בִּשְׁנַת 1895 וְנִסְגַּר בִּשְׁנַת 1918 וְהוּא סָגוּר עַדַ הַיּוֹם
 הַזֶּה. <a href="#fnref:15" title="return to body" class="reversefootnote">&#160;&#8617;</a></p>
</li>

<li id="fn:16">
<p>עוֹד בְּרֵאשִׁית יֶרַח יוּלִי שְׁנַת 1914 פָּנָה
הַמְנַהֵל לְוַעַד כי&quot;ח בְּהַצָּעָה שֶׁיְּלַמְּדוּ בְּכִתָּה א' אֵת
 כָּל הַלִּמּוּדִים בְּעִבְרִית. אַךְ הַמִּלְחָמָה שֶׁפָּרְצָה אָז
 גָּרְמָה לִידֵי כָךְ, שֶׁהַהַצָּעָה לֹא הוּצְאָה לַפֹּעַל. <a href="#fnref:16" title="return to body" class="reversefootnote">&#160;&#8617;</a></p>
</li>

<li id="fn:17">
<p>הַמִּקְרִים הַמַּעֲצִיבִים, שֶׁקָּרוּ בַּאֲבִיב
תרפ&#8220;א, לֹא נָגְעוּ בְּמִקְוֵה־יִשְׂרָאֵל, אַךְ כַּעֲבֹר שָׁנָה,
בְּמוֹצָאֵי־שַׁבָּת בְּז' אָב בִּשׁנַת תרפ&#8221;ב, נָסְעוּ שְׁתֵי
 עֲגָלוֹת עִם נוֹסְעִים מִתּוֹשְׁבֵי הַחַוָּה אֲשֶׁר שָׁבוּ מִיָפוֹ,
 וּבְעָבְרָן לֹא הַרְחֵק מִבֵּיתוֹ שֶׁל הַמּוֹשֵל, הִתְחִילוּ יוֹרִים
 בָּהֶן מִתּוֹךְ פַּרְדֵּס אֶחָד שֶׁלְּּיַד הַדֶּרֶךְ. הַתֵּימָנִי
 יְהוּדָה כְמָרִי מֵת מִיָּד מִכַּדּוּר מָוֶת, וְהָעֶגְלוֹן מֹשֶׁה
 מַרְקוּס נִפְצַע קָשֶׁה וּמֵת אַחֲרֵי יָמִים מוּעָטִים. <a href="#fnref:17" title="return to body" class="reversefootnote">&#160;&#8617;</a></p>
</li>

<li id="fn:18">
<p>עַד הָיוֹם נֶאֶסְפוּ מֵאָה וְעֶשֶׂר דֻּגְמָאוֹת
 פְּרוֹפִילִים מֵאֲדָמוֹת שׁוֹנוֹת אֲשֶׁר בִּיהוּדָה, שֹׁמְרוֹן
 וְהַגָּלִיל, וְהֵן נִשְׁמָרוֹת בְּאַרְגְּזֵי עֵץ, מִלְּבַד
 דֻּגְמָאוֹת מִכָּל הָאֲזוֹרִים, הַנִּשְׁמָרוֹת בְּבַקְבּוּקִים.
 הַתּוֹצָאוֹת שֶׁהִשִּׂיגָה תַּחֲנַת הַנִּסְיוֹנוֹת בְּהַכְשָׁרַת
 הַקַּרְקָע, בְּשִׁיטַת הָעִבּוּד וּמַחֲזוֹר הַזְּרעִים
 הָרַצְיוֹנָלִיִּים וְהַזִּבּוּל בִּזְבָלִים אוֹרְגָנִיִּים
 וּמִינֵרָלִיִּים הוֹעִילוּ לְהַעֲלוֹת אֶת הַתְּנוּבָה לִידֵי
 שִׁעוּרִים אֵלּוּ: הַחִטָּה נָתְנָה יוֹתֵר מִשְּׁלֹשֶת אֲלָפִים
 קִילוֹגְרָם לְהֶקְטַר (כְּלוֹמַר, פִּי שְׁלֹשָה מֵהַיְבוּל
 הַבֵּינוֹנִי אֲשֶׁר בָּאֵזוֹר וּפִי חֲמִשָּׁה מֵהַיְבוּל
 הַבֵּינוֹנִי אֲשֶׁר בְּכָל הָאָרֶץ) שִׁבֹּלֶת הַשׁוּעָל – אַרְבַּעַת
 אֲלָפִים קִילוֹגְרָם וְהַתִּירָס – שְׁלֹשֶת אֲלָפִים וֲחֲמֵשׁ מֵאוֹת
 קִילוֹגְרָם, תִּלְתָּן בְּלִי הַשְׁקָאָה – שִׁשִּׁים וּשְׁמוֹנָה
 טוֹן לְהֶקְטַר.
 כְּמוֹ כֵן עוֹשִׂים נִסְיוֹנוֹת בְּגִדּוּל  צֶמֶר־גֶּפֶן, סֶלֶק סֻכָּר, טַבַּק וְעוֹד. <a href="#fnref:18" title="return to body" class="reversefootnote">&#160;&#8617;</a></p>
</li>

<li id="fn:19">
<p>בְּסַךְ־הַכֹּל נִמְצָאִים בַּחַוָּה יוֹתֵר
 מִשְׁלֹשׁ מֵאוֹת מִינִים שֶׁל עֵצִים וְשִׂיחֵי־נוֹי, אַגַּב כְּדַּאי
 לְהַזְכִּיר שֶׁ&#8220;הָעֵץ הַיְהוּדִי&#8221;, הָאֵקָלִפְּטוּס, הוּבָא
 רִאשׁוֹנָה בִּשְׁבִיל מִקְוֵה־יִשְׂרָאֵל וְרַק מִשָּׁם נָפוֹצוּ
 נְטִיעוֹתָיו בְּכָל הָאָרֶץ. <a href="#fnref:19" title="return to body" class="reversefootnote">&#160;&#8617;</a></p>
</li>

<li id="fn:20">
<p>רְאֵה אֶת הַטַבְלָאוֹת לְחֶשְׁבּוֹן הַתַּלְמִידִים בֵּהוֹסָפָה שֶׁבְּסוֹף הַחוֹבֶרֶת. <a href="#fnref:20" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/47257">https://benyehuda.org/read/47257</a></div></body></html>