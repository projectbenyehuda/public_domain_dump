<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הקווצה</title>
	<meta name="author" content="אהרן ליבושיצקי"/>
</head>
<body>

<h1 id="הַקְּוֻצָהחלום.מכתביבעל-הזיותאהרןלובושיצקי">הַקְּוֻצָה (חלום. מכתבי בעל-הזיות) / אהרן לובושיצקי</h1>

<br>

<p>חלמתי, והנה אנכי בארץ איטליה הברוכה, בעיר ניאַפול הנהדרה, אשר עליה יאמר משל הקדמוני: &#8220;ראה את ניאפול – ומות!&#8221;. מעין אור שבעתים שפוך על כל היקום ועל כל החי למינהו ועל כל רמש למינהו; הכל מתנוצץ ומזהיר ומעַור את העינים. משברי הים הטירֶנטי והמון גליו מפַכים ורועשים מרחוק בקול מנגינה מושכת-לב ומפלת איזו תרדמת-אלהים&#8230;</p>

<p>ואני בתוך גן העיר&#8230;</p>

<p>העצים הרעננים מקשקשים בקול המולה מעדנת את שמע-האוזן וראית-העין. מטילים ומטילות רבים ממלאים את כל השדרות ומפטפטים בקול עלז וצהלה כללית.</p>

<p>היש איש אמלל בין המטילים המתענגים האלה? – שואל אני את עצמי בהתבונני אל הכאליידוסקופ החי – אם נמצא ביניהם רעב, חלכה, צמא, מר-נפש ואובד?</p>

<p>ואני מחליט ביני לבין עצמי: &#8220;לא! פה הכל שמחים, הכל מאֻשרים&#8221; –</p>

<p>וגם אני מאֻשר, מאֻשר מאד&#8230;</p>

<p>אמנם יש אשר על לבי עולים זכרונות-עצב על על אדות עניים אמללים ואובדים רעבים שפגשתי על כל מדרך כף רגל בעברי בארצות שונות, זכרונות הדמעות והאנחות והגניחות הקורעות לב שהאזנתי במקומות אחרים, – ואיזה עב קל ככף איש מכסה את שמי אשרי הטהורים; אולם בהתבונני אך רגעי-מספר אל כל הסובב אותי, בהקשיבי אל פטפוטי המטילים העליזים, אל משק הענפים הפורים והרעננים, אל זמרת הצפרים העפות מעץ אל עץ ומבד אל בד, – הולכים זכרונותי המעציבים ונמסים ונעלמים – ואינם&#8230;</p>

<p>פה, – חושב אני ברצון, – אי אפשר כי גם המחשבות תעבנה את האֹשר האנושי והכללי אף לרגעים אחדים; פה בכלל אין מחשבות, פה יש רק חיים, חיים חפשים, מלאים, רעננים ומשכרים&#8230;</p>

<p>פה הוא גן-העדן – – –</p>

<p>תמונה מרהבת עין זעזעה אותי. לפני עברה עלמה יחידית. את פניה לא יכלתי לראות, כי היו מכוסים בצעיף אבל לא היא משכה אליה כבחבלי-קסם את מבטי עיני, כי אם – קוֻצתה הצהבהבת, העבֻתה וההדורה, שהגיעה כמעט עד לארץ. כל קשוט לא פאר את הקוצה, לא פרח טבעי ולא מלאכותי, ובכל זאת כמו הכתה אותי בסנורים&#8230;</p>

<p>היא הוסיפה לטיל בשדרה, ואני – מבלי משים – הלכתי אחריה – – –</p>

<p>לאן אני הולך ולאן היא הולכת? לא חשבתי כלל: מטרתי היתה רק להתבונן אל קוצת שערותיה המכשפות&#8230; היא נטתה לשדרה אחרת – ואני יצאתי בעקבותיה, כאילו נכספתי להיות צלה&#8230;</p>

<p>בעמדה להנְּפש עמדתי גם אנכי מלכת –</p>

<p>ובהוסיפה ללכת דרכה, הלכתי גם אנכי אחריה! לא יכלתי להפרד מעל קוצתה&#8230;</p>

<p>אך היא הסבה לפתע את פניה ותשאלני: &#8220;למה אתה רודף אחרי?&#8221;</p>

<p>– אינני רודף אחריך, כי אם אחרי קוצתך, – עניתי ברעד פנימי.</p>

<p>– אחרי קוצתי?? – שנתה בתמהון – מה לך ולקוצתי? מה מצאת בה?</p>

<p>– הכל, הכל מצאתי בה – עניתי נפעם. – הרשיני נא רק לנשק את שערותיך המפליאות. יותר לא אבקש ממך דבר&#8230;</p>

<p>והיא נגשה במבוכה אל הספסל הריק מאדם ותשב, ואנכי הלכתי אחריה ואשב גם אני.</p>

<p>והיא מרימה ביד ימינה את קוצתה העבה ומגישה לי: &#8220;שְׁקָה!&#8221;.</p>

<p>ואני מחבק את קוצת-הקסם ולוחץ אותה אל לבי הבוער והרועד בחזקה, ומנשק בלי הרף, מבלי דעת נפשי&#8230;</p>

<p>– ההנך שבע-רצון? – שואלת היא לסוף בקול נעים.</p>

<p>– מאד, מאד! – עונה אני ברעדה.</p>

<p>– ואם כן, יכולים אנו להפָּרד&#8230;</p>

<p>– לא! לא! אנא&#8230; עוד רגע&#8230;</p>

<p>ואני מחבק שנית את קוצתה ומנשק לה בכל אש תאותי.</p>

<p>ודמי מחל לרתוח בקרבי והולם במוחי כבפטישים חזקים. זעה קרה מכסה את כל בשרי, ושִׁני רועדות מקור&#8230;</p>

<p>– מה לך? – שואלת היא בחבה, – החולה הנך?</p>

<p>– לא, לא, אינני חולה; אבל&#8230;</p>

<p>– מה?</p>

<p>– מתביש אני להגיד לך&#8230;</p>

<p>– ואני אגיד בשמך, – אומרת היא בשחוק קל, – לסלסל ולנשק את הקוצה לא די לך, הנך משתוקק לנשיקות וסלסולים אחרים – הלא?</p>

<p>וכל גוי רועד ומתחלחל כמו מקור חודר ואינני יכול להודות לפניה ולאַשר במו פי את אמתת השערתה –</p>

<p>– שתיקתך ומבוכתך מאַמתות את דברי, – אמרה בגיחוך – נפרד אפוא&#8230; הן בקשתך נמלאה&#8230;</p>

<p>והיא מתרוממת מעל הספסל וחפצה לעזבני.</p>

<p>– חוסי נא! – מתחנן אנכי בקול-בוכים, כילד קטן שחפצים לגזול ממנו את כלי שעשועיו, – אל נא תמהרי לעזבני. חוסי נא&#8230; אל תפרדי עתה מעלי&#8230;</p>

<p>והיא עומדת רגעים אחדים ומפקפקת ולסוף היא מתישבת שנית על הספסל על-ידי.</p>

<p>וכל בדי גוי מוסיפים להזדעזע בחלחלה עצומה ודמי רותח בכל עורקי ונטפי זעה מוסיפים לכסות את עור בשרי, פני וראשי – – –</p>

<p>–הנך רועד שנית&#8230; הנפרד?</p>

<p>ושני ואברי גוי מזדעזעות בחזקה – ואני שותק&#8230;</p>

<p>והיא קמה מעל הספסל ואומרת: &#8220;שלום לך! טוב כי נפרד&#8230;&#8221;</p>

<p>–השאירי&#8230; לי&#8230; את&#8230; קוצתך! – מתחנן אני בגמגמי.</p>

<p>– למה לך קוצתי?</p>

<p>–אני אחבקנה ואנשקנה באהבה תמיד, תמיד, כל חיי</p>

<p>– תמיד?</p>

<p>–כן! כן! בכל עת שארגיש את קסם היופי&#8230; והרגשותי האלה תחדלנה רק ברדתי הקבר&#8230;</p>

<p>– טוב! – אומרת היא בתוגה קלה, – אמלא גם את בקשתך זאת. אנכי אשחית את שערות ראשי&#8230; אבל יותר לא תבקש דבר?</p>

<p>– לא! בי נשבעתי&#8230;</p>

<p>והיא מוציאה מצלחתה מספָרַים נוצצות וגוזזת את קוצתה במהירות ומושיטה לי – – – ונעלמה&#8230;</p>

<p>אבל בהעלמה נעלם גם הקסם המעַוֵּר והמשכר של הקוצה במעוף-עין&#8230; ובידי הונחה לנגד עיני צמה פשוטה בלי כל צל של הוד ויפעה. אנכי הבטתי אל השערות הצהבהבות הארוכות והסבוכות באיזה צער פנימי עמוק, ואחל לבכות: לנגד עיני מת היופי שככה לבבני וכשפני&#8230;</p>

<p>דומם ומשמים ישבתי על הספסל הנעזב ואוסיף לבכות זמן רב על אבדן היופי&#8230;</p>

<p>– למה תבכה? – שאלני קול ענוג.</p>

<p>ואשא את עיני וארא והנה העלמה המכוסה בצעיף יושבת על ידי ומבטת אלי בחמלה רבה.</p>

<p>ואני מראה לה דומם את הקוצה הגזוזה ומוסיף לרדת בבכי&#8230;</p>

<p>– למה שחת את קוצתי. – שואלת היא ברוגזה –   ולמה זה אינך נושק ומחבק לה ומסלסל אותה כאשר הבטחחני?</p>

<p>– הן לא זוהי קוצתך&#8230; לא זוהי&#8230;</p>

<p>– זו היא! אומרת היא בקצף – אך אתה שחת את יפיה. אתה!</p>

<p>הבטתי אל ראשה וכל מבנה גוה ואשתומם מאד, כי לא הרגשתי כל התרגשות בקרבי ורעדה כל שהיא בגוי&#8230;</p>

<p>– היודע אתה, מדוע אינך מוסיף עוד להתרגש? – פנתה אלי, כאילו הבינה את מחשבותי – יען כי לקחת ממני את קוצתי&#8230; הכל, הכל חמסת ממני, איש רע!&#8230;</p>

<p>– רחמי נכמרו מאד עליה ואחל להתנצל לפניה ולבקש את סליחתה –</p>

<p>אך היא לא חדלה מקצוף ומהתרגז: &#8220;אתה, אתה האשם באסוני!&#8221; –</p>

<p>ומה אעשה לך? –</p>

<p>– השיבה לי את קוצתי! השיבה!</p>

<p>מהרתי למלאות את בקשתה והיא חטפתה מבין אצבעותיה ותרימנה אל קדקדה – – – וקוצתה נצמדה כבאיזה כח-קסם אל ראשה בהרף-עין, ותוסף להתנוסס לנגד עיני בכל הדר יפעתה ולהרגיזני ולזעזעני&#8230;</p>

<p>– אוי לי! צעקתי מנהמת לב.</p>

<p>– ומה? – צחקה היא – החפץ הנך, אולי, כי אגוז את קוצתי למענך שנית?&#8230;</p>

<p>וגויתי מזדעזעת כבשבץ נורא ודמי רותח כבמרקחה ואיזה ערפל עב מכסה את עיני – – –</p>

<p>– הנך מכשפה!! קורא אני נפעם עד מאד.</p>

<p>– אינני מכשפה! אתה הנך חולה&#8230;</p>

<p>– אינני חולה! – מתנגד אני בהתלהבות – ואת, את הנך קוסמת!&#8230; לך יש קוצה מכשפת, והנך משוטטת בין האנשים להחטיאם ולעכור את טהרת נפשם&#8230;</p>

<p>– האני האשמה אם חולים כמוך אינם יכולים לגבור על יצרם בראותם את היופי החי? החפץ אתה, חולה אמלל, כי בגלל חולנים כמוך אשחית <strong>אני</strong> את יפיי?</p>

<p>– אם יפיך מחטיא את הרבים – יאבד!</p>

<p>– אך שלמה לא יאבדו האנשים החולים ההם, שאינם יכולים להביט אל היופי מבלי שירעדו ודמם ירתח בקרבם? אם הם הגם חלשים ורפי-כח, מחויבה <strong>יפעתי</strong> לעבור ולהבטל מן העולם?</p>

<p>– הן יש גם יופי שאיננו מרתיח את הדם1 יש יופי הנפש, השכל והלב&#8230; ואם יופי הגוף מסית ומחטיא – יעבור ויבטל!..</p>

<p>– אם האנשים מבקשים להם רק את <strong>הגוף שביופי</strong> ולא את <strong>היופי שבגוף</strong>, – הנם בעצמם האשמים!..</p>

<p>והיא מתרוממת מעל הספסל ללכת&#8230; אך איזה כח-קסם מושכני אחריה ואני יוצא בעקבותיה – – –</p>

<p>– לאן פניך מועדות? שואלת היא בתמהון.</p>

<p>– לכל אשר יהי רוחך ללכת&#8230; אחריך, אחריך אלך&#8230; ויהי מה!</p>

<p>– טוב! – מסכמת היא בהושיטה לי את ידה, – אבל השבע נא לי, כי לא תבקש ממני לגוז את קוצתי שנית&#8230;</p>

<p>טוב! טוב! – אומר אני בהחזיקי את ידה – אני אשמע לקולך לכל אשר תצויני – אך הגידי נא לי: מי את?</p>

<p>– אני הנני בת-החיים&#8230;</p>

<p>– בת החיים?</p>

<p>– כן! אני נותנת חיים ןעצמה לכל הברואים להתקים ולהתהוות&#8230;</p>

<p>– ולמה פניך מכוסים בצעיף?&#8230;</p>

<p>– פני אינם מכוסים בצעיף בפני כל האנשים – אומרת היא ברצינות. – אני מכסה את פני רק לפני אנשים חולנים כמוך, אשר רק <strong>ברק</strong> יפעתי מעַור עיניהם <strong>ונשמתה</strong> זרה להם; יחידי סגולה רואים את פני האמתים&#8230;</p>

<p>– היכול אוכל גם אני לראות את פניך האמתים?</p>

<p>– הדבר תלוי רק בך ובהתפתחות רוחך ותכונתך והשתלמותן&#8230; בחדל דמך לרתוח וגויתך לרעד בהיותך בקרבתי&#8230;</p>

<p>–הן זאת תהי רק במותי! קורא אני בדמעות.</p>

<p>– ואז אסיר למענך את צעיפי מעל פני&#8230;</p>

<p>– טוב לי מותי&#8230; הסירי את הצעיף!&#8230;</p>

<p>והיא מרימה את ידה למלא את בקשתי – – –</p>

<p>ואיקץ והנה – חלום&#8230;</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/1607">https://benyehuda.org/read/1607</a></div></body></html>