<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מכתב יעקב לצפנת פענח</title>
	<meta name="author" content="אהרן ליבושיצקי"/>
</head>
<body>

<blockquote>
<p>וַיִכְתֹּב יַעֲקֹב סֵפֶר לְמוֹשֵל
מִצְרַיִם כַּדְבָרִים הָאֵלֶה: מֵאֵת עַבְדְךָ יַעֲקֹב בֶּן יִצְחָק בֶּן
אַבְרָהָם הָעִבְרִי נְשִׂיא אֱלֹהִים – אֶל הַמֶלֶךְ הָאַדִיר וְהֶחָכָם
צָפְנַת-פַּעֲנַחַ מוֹשֵל מִצְרַיִם שָלוֹם רָב! – יָדוּעַ יְהִי
לַאֲדוֹנֵנּו, כִּי חָזק עָלֵינוּ הָרָעָב בְּאֶרֶץ כְּנַעַן וָאֶשְלַח אֶת
בָּנַי לִשְבֹּר בָּר בְּמִצְרַיִם לְמִחְיָתֵנוּ, כִּי חָנַנִי אֱלֹהִים
בְּבָנִים וּבְנֵי בָנִים, הַמְבַקְשִים לֶחֶם וָאָיִן; וַאֲנִי זָקַנְתִּי
וְעֵינַי כָּהוּ מִדְמָעוֹת אֲשֶר אֲנִי שוֹפֵךְ יוֹם-יוֹם עַל בְּנִי
יוֹסֵף אֲשֶר אָבַד וְאֵינֶנוּ. וָאֲצָו עַל בָּנַי, אֲשֶר לֹא יָבֹאוּ
מִצְרַיִמָה דֶרֶךְ שַעַר אֶחָד מִפְּנֵי יוֹשְבֵי הָאָרֶץ, וְעַתָּה
נְתַתָּם לִמְרַגְלִים! הֲלֹא שָמַעְתִּי עָלֶיךָ כִּי מוֹשֵל חָכָם
וְנָבוֹן אַתָּה, כִּי פָתַרְתָּ אֶת חֲלוֹמוֹת פַּרְעֹה וַתּוֹדִיעֵהוּ
אֶת דְבַר הָרָעָב טֶרֶם יָבוֹא – וְאֵיכָכָה לֹא תֵדַע בְּחָכְמָתְךָ כִּי
לֹא מְרַגְלִים הֵם בָּנַי? – וְעַתָּה, אֲדוֹנִי הַמוֹשֵל, הִנְנִי
שוֹלֵחַ אֵלֶיךָ אֶת בִּנְיָמִין בְּני הַקָטָן, כַּאֲשֶר צִוִיתָ לְבָנַי,
אַךְ אֲחַלֶה פָנֶיךָ אֲשֶר תָּשִׂים עֵינְךָ עָלָיו וְהֲשִיבוֹתָ אוֹתוֹ
אֵלַי בְּשָלוֹם עִם כָּל אֶחָיו&#8230;</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/52708">https://benyehuda.org/read/52708</a></div></body></html>