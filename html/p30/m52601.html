<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ילדי השדה</title>
	<meta name="author" content="אהרן ליבושיצקי"/>
</head>
<body>

<blockquote>
<p>וַיְהִי כִּשְמֹעַ בְּנֵי יִשׂרָאֵל אֶת גְזֵרַת פַּרְעֹה וַיִפָּרְדוּ
מִקְצַת הָעָם מֵעַל נְשֵיהֶם, כִּי אָמְרוּ: לָמָה לָנוּ לְהוֹלִיד
בָּנִים. אַךְ מַרְבִּית הַעִבְרִיוֹת הַיוֹלְדוֹת הָיוּ יוֹצְאוֹת אֶל
הָשָׂדֶה מֵהַיוֹם הַהוּא וָהָלְאָה וְהָיוּ עוֹזְבוֹת שָם אֶת בְּנֵיהֶן
הַנוֹלָדִים לָהֶם. וּמִי אֲשֶר נִשְבַּע לַאֲבוֹתָם לְהַרְבּוֹתָם
וּלְהַפְרוֹתָם שָלַח לְיַלְדֵי הַשָׂדֶה הָאֵלֶה אֶת מַלְאָכָיו לְרָחֲצָם
בְּמַיִם וּלְסוּכָם בַּשֶמֶן וְלַהֲחִמָם, וְשָׂמוּ בְּיַד כָּל יֶלֶד
וָיֶלֶד שְתֵּי חֲלֻקֵי אֲבָנִים: מֵהָאַחַת הָיָה יוֹנֵק חָלָב
וְמֵהַשֵנִית – דְבָש; וְשַׂעֲרוֹת רֹאש הַיֶלֶד גָדְלוּ פֶרַע עַד
אַרְכּוּבוֹתָיו לְמַעַן יִתְכַּסֶה בָהֶן. וּבְחֶמְלַת ה' עֲלֵיהֶם צִוָה
לְהָאֲדָמָה כִּי תִפְתַּח אֶת פִּיהָ וּבָלְעָה אֶת יַלְדֵי הַשָׂדֶה,
וְכַאֲשֶר יִגְדְלוּ וְיֶחֱזָקוּ – תָּקִיא אוֹתָם. וַיָצִיצוּ יַלְדֵי
הָעִבְרִים מֵעִיר כְּעֵשֶׂב הַשָׂדֶה וּכְצִמְחֵי הַיַעַר וְשָבוּ
אִיש־אִיש אֶל מִשְפַּחְתּוֹ וְאֶל בֵּית אָבִיו. – וַיִרְאוּ הַמִצְרִים
אֶת דְבַר־הַפֶּלֶא הַזֶה וַיַחַרְשוּ וַיְשַׂדְדוּ אֶת אַדְמַת
שְׂדוֹתֵיהֶם, אַךְ לֹא יָכְלוּ לְהָרֵעַ לְיַלְדֵי הַשָׂדֶה כִּי
הָאֲדָמָה הֶחְבִּיאָה אוֹתָם בַּמַעֲמַקִים. וַיֵרֶב הָעָם וַיַעַצְמוּ
בִּמְאֹד מְאֹד. וַיְצַו פַּרְעֹה אֶת שׁוֹטְרָיו וְאֶת נוֹגְשָׂיו וְאֶת
כָּל עַמוֹ: לְסוֹבֵב עַל כָּל בָּתֵּי הָעִבְרִים וּלְחַפֵּשׂ אֶת כָּל
הַבָּנִים הַיִלוֹדִים לָהֶם, וְהוֹצִיאוּם בְּחָזְקָה מִידֵי אִמוֹתֵיהֶם
וְהִשְׁלִיכוּם הַיְאוֹרָה. וַיֵצֶר מְאֹד לִבְנֵי יִשְׂרָאֵל.</p>

<p>וַיְהִי בָּעֵת הַהִיא – וְרוּחַ ה' לָבְשָׁה אֶת מִרְיָם בַּת עַמְרָם וַתְּנַבֵּא בְּתוֹךְ הַבַּיִת לֵאמֹר:</p>
</blockquote>

<blockquote>
<p>הִנֵה בֵן יִוָלֶד לָנוּ, גוֹאֵל וּמוֹשִׁיעַ; מִמִצְרָיִם יִגְאָלֵנוּ וְאוֹרוֹ עַד יַגִיהַ.</p>
</blockquote>

<blockquote>
<p>כִּשְמֹעַ עַמְרָם אֶת דִבְרֵי בִתּוֹ וַיָשֶב אֶת
אִשְתּוֹ יוֹכֶבֶד, אֲשֶר נִפְרַד מֵעָלֶיהָ בְּהִשָמֵעַ גְזֵרַת פַּרְעֹה
לְהַשְלִיךְ אֶת כָּל הַבֵּן הַיִלוֹד לָעִבְרִים הַיְאוֹרָה. וּמִקֵץ
שִבְעָה חֲדָשִים לְהוֹרָתָהּ יָלְדָה לוֹ בֵן – וַיִמָלֵא כָּל הַבַּיִת
אוֹר גָדוֹל, כְּאוֹר שִבְעַת הַיָמִים. וַתֵּרֶא הָאִשָה אֶת הַיֶלֶד כִּי
טוֹב הוּא וְנֶחְמָד לְמַרְאֶה וַתִּצְפְּנֵהוּ שְלֹשָה חֳדָשִים חֶדֶר
בֶּחָדֶר. וּבַיָמִים הָהֵם הֶעְרִימוּ סוֹד הַמִצְרִים לְאַבֵּד אֶת
יַלְדֵי הָעִבְרִים הַנוֹלָדִים: כִּי צִווּ עַל נְשֵיהֶם לָבוֹא עִם
עוֹלְלֵיהֶן אֶל בָּתֵי בְּנֵי יִשְׂרָאֵל. וְהָיָה כִּי בָכָה הָעוֹלָל
הַמִצְרִי אוֹ מִלְמֵל בִּלְשוֹנוֹ – וְעָנָה הָעוֹלָל הָעִבְרִי הַצָפוּן
לְקוֹל הָעוֹלָל הַמִצְרִי, וְהָלְכָה הָאִשָה הַמִצְרִית וְהוֹדִיעָה אֶת
הַדָבָר אֶת שָׂרֵי פַרְעֹה, וְהָלְכוּ אֶל בֵּית הָעִבְרִיָה הַהִיא
וְגָזְלוּ מִיָדָהּ אֶת עוֹלָלָהּ בְחָזְקָה וְהִשְלִיכוּהוּ
הַיְאוֹרָה.</p>
</blockquote>

<blockquote>
<p>וַיְהִי בָּעֵת הַהִיא, כְּמִשְלֹש חֳדָשִים לְלֶדֶת
יוֹכֶבֶד אֶת בְּנָהּ, וַיִוָדַע הַדָבָר לְשָׂרֵי פַרְעֹה. וַתְּמַהֵר
הָאִשָה, טֶרֶם בּוֹא הַשוֹטְרים אֶל בֵּיתָהּ לִגְזֹל אֶת בְּנָהּ,
וַתִּקַח תֵּיבַת גֹמֶא וַתַּחְמְרָה בְחֵמָר וּבַזֶפֶת וַתָּשֶׂם בָּהּ
אֶת הַיֶלֶד וַתַּעֲמִידֶהָ עַל שְׂפַת הַיְאוֹר. וַתֵּתַצַב מִרְיָם
אֲחוֹת הַיֶלֶד מֵרָחוֹק לָדַעַת מַה יֵעָשֶׂה לוֹ. וּבָעֵת הַהִיא שָלַח
ה' שָרָב נוֹרָא עַל אֶרֶץ מִצְרַיִם וַיִבְעַר בִּבְשַׂר הָאָדָם
וְהַבְּהֵמָה, וֲיֵרְדוּ כָל הַמִצְרִים לִרְחוֹץ בְּמֵימֵי הַיְאוֹר
מִפְּנֵי חֹם הַשָמֶש. וַתֵּרֶד אָז גַם בִּתְיָה בַּת פַרְעֹה לִרְחוֹץ
בַּיְאוֹר, הִיא וְנַעֲרוֹתֶיהָ אִתָּהּ. וַתִּשָׂא אֶת עֵינֶיהָ וְתֵּרֶא
אֶת הַתֵּיבָה עַל שְׂפַת הַיְאוֹר וַתִּשְלַח אֶת אֲמָתָהָּ וֲתִקָחֶהָ.</p>
</blockquote>

<blockquote>
<p>וַתִּפְתַּח אֶת הַתֵּיבָה וַתֵּרֶא וְהִנֵה יֶלֶד בוֹכֶה, וַתַּחְמֹל
עָלָיו וַתּאֹמֵר: מִיַלְדֵי הָעִבְרִים הוּא זֶה. וַתִּקְרָא בַּת
פַּרְעֹה לְמֵינִיקוֹת מִצְרִיוֹת לְהֵינִיק אֶת הַיֶלֶד, וְלֹא אָבָה
לִינוֹק מְִשדֵיהֶן, כִּי מֵאֵת ה' הָיְתָה זאֹת לְמַעַן הֱשִיבוֹ אֶל
שְדֵי אִמוֹ. וּמִרְיָם אֲחוֹת הַיֶלֶד עָמְדָה בֵּין נְשֵי מִצְרַיִם
וַתֵּרֶא אֶת הַדָבָר הַזֶה, וַתּאֹמַר: הַאֵלֵךְ וְקָרָאתִי לָךְ מֵינֶקֶת
<strong>עִבְרִיָה</strong> וְהֵינִיקָה אֶת הַיֶלֶד? וַתּאֹמֶר לָהּ בַּת פַּרְעֹה:
לֵכִי. וַתֵּלֶךְ מִרְיָם וַתִּקְרָא לְיוֹכֶבֶד אִמָהּ. וַתּאֹמֶר בַּת
פַּרְעֹה לְיוֹכֶבֶד: הֵילִיכִי אֶת הַיֶלֶד הַזֶה וְהֵינִיקִיהוּ לִי,
וַאֲנִי אֶתֵּן אֶת שְׂכָרֵךְ יוֹם־יוֹם. וַתִּקַח הָאִשָה אֶת בְּנָהּ
וַתֵּינִיקֵהוּ. – וַיְהִי מִקֵץ שְנָתַיִם יָמִים וַיִגְדַל הַיֶלֶד
וַתְּבִיאֵהוּ יוֹכֶבֶד לְבַת פַּרְעֹה, וַיְהִי לָה לְבֵן וַתִּקְרָא אֶת
שְמוֹ מֹשֶה, כִּי אָמָרָה: מִן הַמַיִם מְשִיתִיהוּ. וְעַמְרָם אָבִיו
קָרָא לוֹ חֶבֶר, כִּי אָמָר: בַּעֲבוּרוֹ שָבָה לִי חֶבְרַת אִשְתִּי,
וְיוֹכֶבֶד אִמוֹ קָרְאָה לוֹ יְקוּתִיאֵל, לֵאמֹר: קִוִיתִי אֶל ה'
וַיְחַיֵהוּ; וּמִרְיָם אֲחוֹתוֹ קָרְאָה אֶת שְמוֹ יֶרֶד כִּי בַעֲבוּרוֹ
יָרְדָה אֶל הַיְאוֹר לְשָמְרֵהוּ, וְאַהֲרֹן אָחִיו קָרָא לוֹ זֶרַח, כִּי
בְהִוָלְדוֹ זָרַח אוֹר גָדוֹל בְּכָל פִּנוֹת הַבַּיִת, וּקְהָת אֲבִי
עַמְרָם קָרָא אֶת שְמוֹ אֲבִיגְדוֹר, כִּי אָמָר: בּוֹ יִגְדֹר אֱלֹהִים
אֶת פֶּרֶץ בֵּית יִשְׂרָאֵל; וְכָל בְּנֵי יִשְׂרָאֵל קָרְאוּ לוֹ
שְמַעְיָה בֶּן נְתַנְאֵל, לֵאמֹר: בְּיָמָיו שָמַע אֱלֹהִים אֶת
נַאֲקָתָם. וַיְהִי מֹשֶה בְּבֵית פַּרְעֹה וַיִגְדַל בְּקֶרֶב בְּנֵי
הַמֶלֶךְ וְהַשָׂרִים.</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/52601">https://benyehuda.org/read/52601</a></div></body></html>