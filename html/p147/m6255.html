<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משֶׁה הַשָּׁלֵם בָּאָדָם</title>
	<meta name="author" content="יוסף זליגר"/>
</head>
<body>

<blockquote>
<p>תִּפְאֶרַת יִשְׂרָאֵל, משֶׁה רַבֵּנוּ,</p>

<p>מְאֹד נַעֲלֵיתָ אִישׁ הָאֱלֹהִים;</p>

<p>לְשִׁמְךָ וּלְזִכְרְךָ תַּאֲוַת נַפְשֵׁנוּ,</p>

<p>מִי כָמוֹךָ גָּבוֹהַּ עַל גְּבֹהִים!
<br><br />
בְּלֵדָתְךָ מִלֵּאתָ כָּל-הַבַּיִת אוֹרָה,</p>

<p>וּבְמַבָּטְךָ רִכַּכְתָּ אֶת בַּת-פַּרְעֹה</p>

<p>בְּשֵׂיבָתְךָ הוֹרֵיתָ כָּל-יִשְׂרָאֵל תּוֹרָה</p>

<p>וּמֵהוּדְךָ אָצַלְתָּ קְדֻשָּׁה לְכָל-זַרְעוֹ!
<br><br />
תָּגֵל יוֹלַדְתְּךָ וְיִשְׂמַח אָבִיךָ,</p>

<p>כִּי נָתְנוּ לְאָדָם רֵאשִׁית תְּרוּמָתוֹ;</p>

<p>יִשְׂרָאֵל וְעַמִּים חַיִּים מִפִּיךָ</p>

<p>מַחְכִּימִים וּמִטַּהֲרִים בְּטוּב תְּנוּבָתוֹ!
<br><br />
חַלָּשִׁים וְדַלִּים רִחַמְתָּ וְאָהָבְתָּ,</p>

<p>מִהַרְתָּ לְהוֹשִׁיעָם מִצָּרָה וּכְאֵב</p>

<p>אַכְזָרִים וּרְשָׁעִים זֵרִיתָ וְאָיָבְתָּ,</p>

<p>גְּבַרְתָּ לְמַגְּרָם כְּאַמִּיץ-לֵב!
<br><br />
בְּחַסְדְּךָ וּגְבוּרָתְךָ בְּחָרְךָ הַגּוֹאֵל,</p>

<p>לְהָבִיא לִרְצוּצִים הַצָּלָה וּדְרוֹר;</p>

<p>בַּאֲמִתְּךָ שְׁלָחֲךָ יְשׁוּעוֹת פּוֹעֵל,</p>

<p>לְהָאִיר בַּאֲפֵלָה כּוֹכְבֵי אוֹר!
<br><br />
בִּדְבָרְךָ הִלְהַבְתָּ שׁוֹמְעֵי לִקְחֶךָ,</p>

<p>אִישׁ לַפִּידוֹת אֲבִי הַנְּבִיאִים;</p>

<p>בְּקַרְנֶיךָ הֲרִיחוֹתָ שׁוֹתֵי זִיוֶךָ,</p>

<p>בֵּין-שָׂרֵי קֹדֶשׁ נְשִׂיא הַנְּשִׂיאִים!
<br><br />
בְּעִיּוּן וּבַמַעֲשֶׂה גְּאוֹן הַגְּאוֹנִים</p>

<p>לֹא-קִנֵּן בְּלִבְּךָ שֶׁמֶץ גַּאֲוָה;</p>

<p>הַכֹּל נְבוֹנִים בְּשַׁלְמוֹנִים</p>

<p>וּמָשַׁכְתָּ אֵלֶיךָ כָּל-בֶּן נַעֲוָה!
<br><br />
מִכָּל-בְּנֵי אָדָם לְטוֹבָה נִבְדָּלְתָּ</p>

<p>קָדוֹשׁ וְנִשְׂגָּב, צַדִּיק וְנָקִי;</p>

<p>מֵחַכְמֵי אֶרֶץ בְּבִינָתְךָ גָּדָלְתָּ,</p>

<p>בְּכָל-בֵּית אֲדֹנָי נֶאֱמָן וּבָקִי!
<br><br />
בְּעוֹלָמוֹת עֶלְיוֹנִים בִּכְנָפֶיךָ שָטְתָּ,</p>

<p>גְּדוֹל הַחוֹזִים, בָּרוּךְ מִבָּנִים;</p>

<p>תְּמוּנַת אֲדֹנָי בְּחַיֶּיךָ הִבָּטְתָּ,</p>

<p>וּכְבוֹדוֹ רָאִיתָ פָּנִים בְּפָנִים!
<br><br />
סֵפֶר הַסְּפָרִים בְּאֶצְבְּעוֹתֶיךָ נִכְתָּב,</p>

<p>בְּדוֹר דּוֹרִים דְּבָרֶיךָ נִקְרָאִים;</p>

<p>זִכְרוֹן עוֹלָמִים בְּיָדְךָ נֶחְטָב,</p>

<p>בְּעֵינֵי מְבִינִים פִּלְאֵי פְלָאִים!
<br><br />
תּוֹרָתְךָ אוֹצַר כָּל-דֵּעָה יְשָׁרָה,</p>

<p>רֵאשִׁית חָכְמָה, מִכְלַל יֹפִי;</p>

<p>כָּל מִדָּה נְכוֹנָה וְכָל-מִצְוָה בָרָה,</p>

<p>לְסַגֵּל טוֹב וּלְהַצְלִיל דֹּפִי!
<br><br />
מֵאָז אָכַלְתָּ גֶּחָלִים בּוֹעֲרוֹת,</p>

<p>נַעֲשֵׂיתָ שָׂרָף, שַׁלְהֶבֶת-יָהּ;</p>

<p>לְתַקֵּן תֵּבֵל מַחְשְׁבוֹתֶיךָ סוֹעֲרוֹת,</p>

<p>כָּל חֶמְדָּה וּסְגֻלָּה לְמַלֵּא בָהּ!
<br><br />
כָּל-עַם אֲדֹנָי חוֹזִים וּנְבִיאִים,</p>

<p>קִוִּיתָ לִרְאוֹת, עָנָו בָּעֲנָוִים;</p>

<p>בְּכָל-חַדְרֵי תוֹרָה יַחְדָּו בְּקִיאִים,</p>

<p>כֻּלָּם קְדוֹשִׁים, כֻּלָּם שָׁוִים!
<br><br />
לֹא-יָדַע עוֹד אִישׁ אֶת-קְבוּרָתֶךָ</p>

<p>הָרוֹמִים לֹא מְצָאוּהָ לְמַעְלָה וּלְמָטָּה;</p>

<p>בְּשַׁלְמוֹנִים וּמַכּוֹת לֹא יַשְׁכִּיחוּנוּ תּוֹרָתֶךָ,</p>

<p>וְאַתָּה חַי-חַי הִנְּךָ גַּם עָתָּה!</p>
</blockquote>

<br>  

<p>נדפס בשבועון &#8220;בת-קול&#8221; גליון ח, לבוב תרע&quot;ג</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/6255">https://benyehuda.org/read/6255</a></div></body></html>