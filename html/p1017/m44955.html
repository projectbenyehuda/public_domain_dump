<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אריד בשׂיחי</title>
	<meta name="author" content="עזרא גולדין"/>
</head>
<body>

<blockquote>
</blockquote>

<h2 id="1.">1.</h2>

<blockquote>
<p>בְּדוּמִיַּת לֵילֵי חֹרֶף אֲרֻכֵּי הַמִּדָּה,</p>

<p>אֵתַע כָּרוּחַ בְּחוּצוֹת וּרְחוֹבוֹת,</p>

<p>שָׁם דּוּמָם כַּתַּנִּים בְּשִׂיחִי אָרִידָה,</p>

<p>כִּי נַפְשִׁי בַחוֹחִים, בְּלִבִּי מַכְאוֹבוֹת!</p>

<br />
</blockquote>

<h2 id="2.">2.</h2>

<blockquote>
<p>תָּפוּשׂ בִּשְׂעִפַּי אַבִּיט לָרָקִיעַ&#8230;</p>

<p>אָז תִּדֹּם הַטֶּבַע וּלְשׁוֹנָה נֶאֱלָמָה&#8230;</p>

<p>בְּגָאוֹן שָׁם יִצְעַד יָרֵחַ יַגִּיהַּ,</p>

<p>אַף כּוֹכָבִים אֵין מִסְפָּר שָׁמָּה בָּרָמָה!</p>

<br />
</blockquote>

<h2 id="3.">3.</h2>

<blockquote>
<p>וָאֵרֶא שָׁם כּוֹכָב אֵלַי יִקְרוֹץ עַיִן&#8230;</p>

<p>וּבְאָזְנַי לָאַט רוּחַ כְּמוֹ מָה יַבִּיעַ&#8230;</p>

<p>&quot;פְּתַח נָא אוֹר שָׂפָה גַּם לָשׁוֹן הָנִיעַ,</p>

<p>אֱמָר מָה אָנֹכִי גַּם מַה כָּל הַחַיִּין&quot;?!</p>

<br />
</blockquote>

<h2 id="4.">4.</h2>

<blockquote>
<p>הוֹי פֶּתַע עָבֵי אֹפֶל פָּנָיו כָּסוּם&#8230;.</p>

<p>הֲגַם אוֹרֵי זֹהַר הָהּ יֵדְעוּן פֶּגַע&#8230;?</p>

<p>וּמַטְרַת הַחַיִּים לָהֶם כְּמַעְיָן חָתוּם,</p>

<p>גַּם הֵם יַלְדֵי מָוֶת חַיֵיּהֶם אַךְ רֶגַע&#8230;.</p>

<br />
</blockquote>

<h2 id="5.">5.</h2>

<blockquote>
<p>אַךְ בְּצַעֲדֵי אוֹן שָׁם יִצְעַד יָרֵחַ,</p>

<p>יָסֹל לוֹ דֶרֶךְ בֵּין עָבֵי עֲלָטָה,</p>

<p>בִּגְאוֹן הוֹד עֻזּוֹ הוּא שׁוֹאֵף זוֹרֵחַ,</p>

<p>עֵין כָּל הַיְקוּם עַל חוּג רוֹם נִבָּטָה&#8230;.!</p>

<br />
</blockquote>

<h2 id="6.">6.</h2>

<blockquote>
<p>&#8220;עַיִן רֹאָה&#8221; – קָרָאתִי בְחִילָה וָרַעַד,</p>

<p>הַבִּיטִי פֹה מַטָּה מָה רַב שׁוֹד וָשֶׁבֶר,</p>

<p>אֲהָהּ! פֹּה אֶרֶץ, כָּל זֶרֶת כָּל צַעַד</p>

<p>אַךְ בָּמַת מַטְבֵּחַ אַךְ פַּחַת וָקֶבֶר&#8230;</p>

<br />
</blockquote>

<h2 id="7.">7.</h2>

<blockquote>
<p>הֲלִבְכִי אֵם קוֹדֶרֶת עֵינֵךְ לֹא דוֹמָעַת?</p>

<p>כִּי בֵן מַחְמַל נַפְשָׁהּ חִישׁ יִגְוַע גָּוֹעַ!</p>

<p>הֲזַעֲקַת אָב שַׁכּוּל אָזְנֵךְ לֹא שׁוֹמָעַת?</p>

<p>הַנְהִי פֹה נִהְיָה לִבֵּךְ לֹא יִקְרוֹעַ?..</p>

<br />
</blockquote>

<h2 id="8.">8.</h2>

<blockquote>
<p>פֹּה קוֹדְרִים מְזֵי רָעָב מַר הָהּ יִזְעָקוּ,</p>

<p>פְּנֵיהֶם אַךְ שַׁעֲוָה וּכְבָר אֵין בָּם כֹּחַ!</p>

<p>מִכּוֹס הַתַּרְעֵלָה פֹּה דַלִּים יִינָקוּ,</p>

<p>וְעַל זֹאת אֶרֶץ שַׁמָּה אֵיךְ אוֹרֵךְ זוֹרֵחַ?&#8230;</p>

<br />
</blockquote>

<h2 id="9.">9.</h2>

<blockquote>
<p>פֹּה עַלְמָה יָפָה הָהּ דְּמָעוֹת שׁוֹפֶכֶת,</p>

<p>אֶל בַּעַל נְעוּרֶיהָ רוּחָהּ לוֹ זָרָה&#8230;</p>

<p>פֹּה נֶפֶשׁ עֶלֶם עָנוּג כַּמַּיִם נִתֶּכֶת,</p>

<p>כִּי אִשְׁתּוֹ אֲהֵבָהּ מִמֶּנּוּ סָרָה&#8230;.</p>

<br />
</blockquote>

<h2 id="10.">10.</h2>

<blockquote>
<p>פֹּה אִישׁ הָרוּחַ מֵת הוּא בֵּין הַחַיּיִם,</p>

<p>לֹא רֶגַע אֶחָד הוּא יִרְאֶה עֹנֶג&#8230;</p>

<p>כָּל שׁוֹד וָהִי הוּא יַחַז לָעֵינַיִם,</p>

<p>חִישׁ תֶּמֶס יִתְהַלֵּךְ בְּחֻמּוֹ כַּדּוֹנַג!</p>

<br />
</blockquote>

<h2 id="11.">11.</h2>

<blockquote>
<p>פֹּה חָכָם יִרְעַב אֵין לֶחֶם לִשְׂבּוֹעַ</p>

<p>קוֹדֵר יִתְהַלֵּךְ מִתְּלָאוֹת הָהּ שְׁחוֹחַ,</p>

<p>אַךְ מָה אָהִימָה? אֵין לָךְ אֹזֶן לִשְׁמוֹעַ,</p>

<p>כִּי עַל אֵלֶּה הַפְּגָעִים אוֹרֵךְ זוֹרֵחַ?</p>

<br />
</blockquote>

<h2 id="12.">12.</h2>

<blockquote>
<p>(גַּם אַתְּ אֶרֶץ צָרָה אֵיךְ כָּל זֹאת תִּסְבֹּלִי,</p>

<p>כָּל אֶנְקַת לַחַץ כָּל מִשְׁנֶה שִׁבָּרוֹן,</p>

<p>דּוּמָם אֵין מִלָּה בִּמְסִלָּתֵךְ תִּגֹלִּי,</p>

<p>לֹא תִרְאִי כָל עֶצֶב כָּל כַּעַס וְחָרוֹן&#8230;)</p>

<br />
</blockquote>

<h2 id="13.">13.</h2>

<blockquote>
<p>פֹּה מִרְמָה כַכֶּלֶב דַּם אֱנוֹשׁ לוֹקֶקֶת,</p>

<p>וְשֶׁקֶר כַּכְּפִיר יִטְרוֹף יַרְבֶּה מַלְקוֹחַ,</p>

<p>וְקִנְאָה פֹּה חֻקִּים לֹא טוֹבִים חוֹקֶקֶת,</p>

<p>וְעַל אֵלֶּה הַפְּרָעוֹת אֵיך אוֹרֵךְ זוֹרֵחַ?</p>

<br />
</blockquote>

<h2 id="14.">14.</h2>

<blockquote>
<p>אֲהָהּ! פֹּה בַתֵּבֵל דַּעְתֵּנוּ קָצָרָה,</p>

<p>לָבִין סוֹד הַיְקוּם דַּעַת הֶחָלֶד&#8230;.</p>

<p>בּוֹר תַּחְתִּית עַל אִישׁ כִּי פִיהָ אָטָרָה</p>

<p>אֵיךְ מִבֶּטֶן הָרָקָב לַחַיִּים יוָּלֶד?!</p>

<br />
</blockquote>

<h2 id="15.">15.</h2>

<blockquote>
<p>מָה הוּא אֱנוֹש? הֲדַם בָּשָׂר וַעֲצָמוֹת?</p>

<p>הֵן גַּם כָּאֵלֶּה לַחַיָּה לַבְּהֵמָה?&#8230;</p>

<p>הַמָּוֶת יְבַלַּע כָּל חַי עַל אֲדָמוֹת,</p>

<p>הֲמִקְרֶה אֶחָד לַכֹּל – לָנוּ וְלָהֵמָּה?&#8230;</p>

<br />
</blockquote>

<h2 id="16.">16.</h2>

<blockquote>
<p>מָה הִיא הַתֵּבֵל? מֵאַיִן נִבְרָאָה?</p>

<p>מַה־תַּכְלִית כָּל אֵלֶּה, אֶרֶץ וָרוּם?</p>

<p>הָהּ חֹשֶׁךְ יְשׁוּפֵנוּ אֲפֵלָה נוֹרָאָה,</p>

<p>הָהּ בַּהֲמוֹת הִנֵּנוּ לֹא נֵדַע מְאוּם&#8230;</p>

<br />
</blockquote>

<h2 id="17.">17.</h2>

<blockquote>
<p>מַדּוּעַ אַנְשֵׁי חָמָס יַגְבִּיהוּ שָׁבֶת,</p>

<p>וְכִסֵּא צַדִּיקִים לָאָרֶץ יִמָּגֶר,</p>

<p>יֻענּוּ בַחַיִּים עֲדֵי יָבוֹא מָוֶת,</p>

<p>וּפִי שְׁאוֹל תַּחְתִּיָּה עֲלֵיהֶם יִסָּגֶר?&#8230;</p>

<br />
</blockquote>

<h2 id="18.">18.</h2>

<blockquote>
<p>הֲיַד פֶּלִאי פֹּה עֹשָׂה סְדָרִים?</p>

<p>כֹּל נַעֲשֶׂה פֹה יֵשׁ נִסְתָּר יוֹדֵעַ?&#8230;</p>

<p>מַדּוּעַ חַיֵּי תָם רָעִים וּמָרִים,</p>

<p>כִּי יִקְרָא לְעֶזְרָה אֵין קוֹלוֹ שׁוֹמֵעַ?&#8230;</p>

<br />
</blockquote>

<h2 id="19.">19.</h2>

<blockquote>
<p>אֲהָהּ! פֹּה שֵׂכֶל יֶחֱלֶה לְשִׁבְרוֹ אֵין כֵּהָה,</p>

<p>וֶאֱמוּנָה פֹּה תִלְחַם בָּרֶגֶשׁ בַּמֹּחַ&#8230;</p>

<p>וְשֶׂפֶק פֹּה יֵתַע אֲחוּז־יַד עִם הַדֵּעָה,</p>

<p>וְעַל אֵלֶּה הַפְּרָעוֹת מָה אוֹרֵךְ זוֹרֵחַ?</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/44955">https://benyehuda.org/read/44955</a></div></body></html>