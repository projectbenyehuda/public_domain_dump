<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משׂא רומיני</title>
	<meta name="author" content="עזרא גולדין"/>
</head>
<body>

<blockquote>
<p>לוּ אֵדַע פִּתְחֵי תֹפֶת מְקוֹם שָׁם חֲלָלִים,</p>

<p>כִּי אָז רַצְתִּי בִּמְעוּף אֶל מְלוּכַת הַצְּלָלִים,</p>

<p>וָאָבוֹא אֶל הַשַּׂר אֶקֹּד וָאֶתְחַנָּנָה:</p>

<p>שְׁמָעֵנִי אֲדוֹנִי! לִי תְשַׁע עֶשְׂרֵה שָׁנָה!</p>

<p>מֵעַם הַיְּהוּדִים אָנֹכִי הַנִּרְדָּף עַל צַוָּארוֹ,</p>

<p>אֲשֶׁר דָּמוֹ כַמַּיִם וְכִגְלָלִים אַךְ בְּשָׂרוֹ,</p>

<p>אֲשֶׁר אֵין לוֹ אֹשֶר בָּאָרֶץ וְשֶׁמֶשׁ בַּשָּׁמַיִם</p>

<p>אֲשֶׁר חַיָּיו אַךְ מָוֶת וּמוֹתוֹ אַךְ חַיִּים,</p>

<p>מֵעַם אֲשֶׁר כָּל יָמָיו הוּא שָׂעִיר הַמִּשְׁתַּלֵּחַ,</p>

<p>וְהוּא נַעֲנֶה וְנִדְכֶּה קוֹדֵר וְשֹׁחֵחַ,</p>

<p>עַל בִּרְכֵּי עַם נִגָּשׂ זֶה הָהּ נוֹלַדְתִּי,</p>

<p>כָּל זְכוּת יָשָׁר בַּמְּדִינָה בִּגְלַל זֶה אִבַּדְתִּי</p>

<p>בֵּיתִי קוּרֵי עַכָּבִישׁ וּמְשִׁסָּה רְכוּשִׁי,</p>

<p>כָּל קִנְיָנִי עֵטִי, וּמְעוֹנִי אַךְ חוּשִׁי&#8230;</p>

<p>חוּשׁ וְרֶגֶשׁ טָהוֹר לָשִׁיר בְּשִׁירִים,</p>

<p>עֵת אֲנִי עִם אַחַי מִתְהַפְּכִים בְּצִירִים.</p>

<p>אַךְ לַשֵׂאת עֹנִי וְשׁוֹד יָמִים הָאֵלֶּה,</p>

<p>רוּחִי לֹא קָמָה וְרִגְשִׁי בִי יֵלֶא,</p>

<p>גַּם שִׁירַי נֶאֱלָמוּ&#8230; חָנֵּנִי מַלְאַךְ מָוֶת!</p>

<p>בָּרֵא לִי בְּצֵל מֶמֶשַׁלְתְּךָ מָקוֹם לָשָׁבֶת;</p>

<p>פֹּה הָעֹנִי לֹא שׁוֹטֵר, הַשּׁוֹד לֹא מוֹשֵׁל,</p>

<p>וּבְחַסְדְּךָ לֹא תַרְבֶּה בְעַמִּי נוֹפֵל וְכוֹשֵׁל,</p>

<p>בְּצֵל יָדְךָ אָנוּחַ לֹא אֱהִי נָד וְנָע,</p>

<p>וְכִי עִבְרִי אָנֹכִי בְּעֵינֶיךָ אֵין רָע,</p>

<p>וְכִי תַכֶּה בִשְׁבָטִין בְּפוּלְסִין דְּנוּרָא,</p>

<p>וּתְבַשֵּׁל בְּשַׂר אָדָם בְּקַלַּחַת עַל מְדוּרָה,</p>

<p>וְתִשְׁתֶּה לָרְוָיָה דְּמָעוֹת וְדָמִים&#8230;</p>

<p>מֵהֶבֶל הֵמָּה יָחַד מוּל עַקַת הַקָּמִים.</p>

<p>אֲנִי עִם בַּת שִׁירָתִי דּוּמָם נִסְבּוֹלָה,</p>

<p>כָּל רֶצַח תָּפְתֶּה כָּל מַכְאוֹב שְׁאוֹלָה,</p>

<p>וְעֵת עַצְמוֹתַי יְגֹרָמוּ וְיֻפְשַׁט עוֹרִי,</p>

<p>עוֹד רוּחַ בִּי יָקוּם לָעִיר כִּנּוֹרִי&#8230;</p>

<p>תַּחַת פֹּה אֶרֶץ, רוּחַ בִּי לֹא קָמָה,</p>

<p>וּלְמַרְאֵה עֱנוּת עַמִּי לְשׁוֹנִי נֶאֱלָמָה&#8230;</p>

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/44965">https://benyehuda.org/read/44965</a></div></body></html>