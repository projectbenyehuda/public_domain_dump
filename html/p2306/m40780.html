<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שִׁיר נִשּׂוּאִין: שֵׂיבוֹת זְקֻנֵי הַסְּתָיו הִלְבִּינוּ</title>
	<meta name="author" content="ישעיהו באסאן"/>
</head>
<body>

<p>Isaia Bassani</p>

<p>]עיר מולדתו לא נודעה, חי במַנְטוֹבָה, צֶ֗נְטוֹ, פָּדוֹבָה ורֶג֗וֹ. מת ברֶג֗וֹ בשנת 1739]</p>

<blockquote>
<br />
</blockquote>

<blockquote>
<p>– – ͝ – – – ͝ – – – –</p>
</blockquote>

<blockquote>
<p>שֵׂיבוֹת זְקֻנֵי הַסְּתָיו הִלְבִּינוּ</p>

<p>רֹאשׁ עַֽפְרוֹת תֵּבֵל וְחוּצוֹתֶיהָ,</p>

<p>יוֹמָם וְלַיְלָה יִדְרְכוּ יָלִינוּ</p>

<p>נִטְפֵי רְסִיסִים עַל־קְוֻצּוֹתֶיהָ</p>

<p>חָפוּ פְנֵי צִיָּה בְּבֹץ הָטְבָּעוּ</p>

<p>וַיִּצְמְקוּ דַּדֵּי תְנוּבוֹתֶיהָ.</p>

<p>אֶרֶץ וְחוּצוֹת יִזְּלוּ יִדְמָעוּ</p>

<p>יִבְכּוּ תְלָמֶיהָ בְּצִיר וָצָעַר</p>

<p>גַּם יִצְוְחוּ הָרִים וְיִתְרוֹעָעוּ.</p>

<p>שִׂיחִים בְּשִׂיחָם יִסְעֲרוּ מִסָּעַר</p>

<p>הַקּוֹֽדְרִים מִנִּי כְפוֹר וָקָרַח</p>

<p>וַיִּסְפְּקוּ כַף כָּל־עֲצֵי הַיָּעַר</p>

<p>וַיִּמְרְטוּ רֹאשָׁם, בְּרֹאשָׁם קָרַח</p>

<p>כָּל־רֹאשׁ יְנִיקוֹתָם וְהִתְגּוֹדָדוּ</p>

<p>עָלֶה וְצִיץ נָבֵל וְתַם הַפָּרַח.</p>

<p>אָמְנָם יְמוֹת־חֹרֶף בְּעֵת נָדָדוּ</p>

<p>עֵת חָֽדְלוּ אָרְחוֹת סְתָיו נֶעְלָמוּ</p>

<p>אָז חָֽדְלוּ קַל חִישׁ וְלֹא עָמָדוּ.</p>

<p>קוֹלוֹת הֲמוֹן גֶּשֶׁם אֲשֶׁר הָמָמוּ</p>

<p>אָז חָֽדְלוּ אָז שָֽׁקְטוּ נִשְׁבָּתוּ,</p>

<p>שִׁבְרֵי אֲדָמָה נִרְפְּאוּ נֻחָמוּ.</p>

<p>שָׂשׂוּ פְנֵי צִיָּה אֲשֶׁר הָשְׁחָתוּ</p>

<p>אֶגְלֵי דְמָעוֹת לֶֽחְיָהּ נִמָּחוּ</p>

<p>וּכְפוֹר וְקֶרַח זֹֽרְבוּ נִצְמָתוּ.</p>

<p>גָּבְהוּ בְּנוֹת הַשִּׁיר אֲשֶׁר שָׁחָחוּ</p>

<p>גַּם נָֽשְׂאוּ רֹאשָׁן אֲשֶׁר הוֹרִידוּ</p>

<p>מִנִּים וְעוּגָב צֶלְצְלִים לָקָחוּ</p>

<p>הָרוּ זְמִירֵיהֶן וְשִׁיר הוֹלִידוּ</p>

<p>עַל־לִֽבְבֵהֶם שׁוֹרֲרִים יָשֹׁרוּ</p>

<p>נַחְלֵי רְנָנוֹת נִצְּחוּ הֵנִידוּ</p>

<p>כָּל־הַֽרֲרֵי עוֹלָם בְּגִיל יַחְגֹּרוּ</p>

<p>וַיִּרְקְדוּן כַּצֹּאן וְשִׁיר יָעִירוּ,</p>

<p>הַזֹּֽרְעִים דִּמְעָה וְרֹן יִקְצֹרוּ.</p>

<p>גִּבְעָה וְגַיְא יִתְרוֹעֲעוּ יָשִׁירוּ</p>

<p>צוּלָה אֲשֶׁר אֶתְמוֹל בְּטִיט צָלָלָה</p>

<p>כָּל־בַּעֲלֵי כָנָף זְמִיר יַחְבִּירוּ.</p>

<p>כִּי פָֽרְחָה גֶפֶן אֲשֶׁר אֻמְלָלָה</p>

<p>אָז עָֽלְתָה נִצָּה וְשָׂרִיגֶיהָ</p>

<p>צִיץ אֶשְׁכְּלוֹתֶיהָ פְּרִי גָמָלָה.</p>

<p>גַּם הַתְּאֵנָה חָֽנְטָה פַגֶּיהָ</p>

<p>רִמּוֹן וְגַם תָּמָר וְהַתַּפּוּחַ</p>

<p>כַּנָּה פְּרִי תִתֵּן וְתַעְנוּגֶיהָ.</p>

<p>כֵּן יוֹם בְּשׂרָה זֶה וְעֵת לִשְׂמֹחַ</p>

<p>שִׂמְחַת יְמֵי קָצִיר וְיוֹם טוֹב בָּנוּ</p>

<p>פִּרְחֵי כְהֻנָּה הֶחֱלוּ לִצְמֹחַ</p>

<p>קוּמוּ שְׂעִפַּי נָא וְהִכּוֹנָנוּ</p>

<p>בַּתֹּף וּבַנְבָלִים וּבִמְצִלְתָּיִם</p>

<p>הֶחָֽלְצוּ חוּשִׁים וְאַל־תִּישָׁנוּ.</p>

<p>אַל־תִּלְבְּשׁוּ נוּמָה וּבַעְצַלְתָּיִם</p>

<p>וּפְנוּ סְעוּ לָכֶם לְהַר הַזֶּמֶר</p>

<p>כִּי שָׁם בְּנוֹת הַשִּׁיר בְּיַרְכָתָיִם.</p>

<p>עוּרִי מְלִיצָה רַחֲצִי כַצֶּמֶר</p>

<p>עַל־מַעְיְנוֹת זִמְרָה בְּגִיל תִּשְׁכֹּנִי</p>

<p>שָׁם נִֽטְפֵי עָסִיס כְּכֶרֶם חֶמֶר.</p>

<p>קוּמִי קְחִי כַדֵּךְ וְשָׁם הִכּוֹנִי</p>

<p>חֶבֶל נְבִיאִים תִּקְּחִי תִּמְשֹׁכִי</p>

<p>שַׁבְּחִי יְדִידִים, צַהֲלִי וָרֹנִּי.</p>

<p>נַפְשֵׁךְ עֲלֵי דוֹדִים בְּשִׁיר תִּשְׁפֹּכִי</p>

<p>עִם־צִלְצְלֵי־שֶׁמַע שְׁמָם הַשְׁמִיעִי</p>

<p>עַל־בָּמֳתַי זִמְרָה בְּעֹז תִּדְרֹכִי</p>

<p>וּפְאֵר הֲדַר נִטְעָם לְכִי הוֹדִיעִי.</p>

<p>זֶרַע אֱמֶת זַרְעָם אֲשֶׁר הִזְרִיחַ</p>

<p>וּבְעַד שְׁלוֹמָם נָא לְאֵל הַפְגִּיעִי.</p>

<p>יִחְיוּ כְּמַטֵּה אַהֲרֹן הִפְרִיחַ</p>

<p>כִּי יִצְמְחוּ יַחְדָּו בְּעֵת לָטָעַת</p>

<p>מַטֵּה תְּהִלָּתָם בְּעֹז יַצְמִיחַ</p>

<p>יִפְרוּ כְּעֵץ חַיִּים וְעֵץ הַדָּעַת.</p>

<p>בִּמְעִיל צְדָקָה יַעֲטוּ יִלְבָּשׁוּ</p>

<p>וּצְנִיף מְלוּכָה יַחְבְּשׁוּ מִגְבָּעַת</p>

<p>לַחְזוֹת בְּנֹעַם יִקְרְבוּ יִגָּשׁוּ</p>

<p>פִּרְחֵי כְהֻנָּה יִתְּנוּ יָנוּבוּ</p>

<p>וּכְבוֹד אֲבוֹתָם יִנְחֲלוּ יִירָשׁוּ.</p>

<p>מֶגֶד תְּנוּבוֹת זָהֳרָם יָזוּבוּ</p>

<p>יִהְיוּ כְזַיִת רַעֲנָן בָּטוּחַ</p>

<p>עַל־מֵי עֲלוּמֵיהֶם הֲכִי יָשׁוּבוּ</p>

<p>שָׁרְשָׁם אֱלֵי־מַיִם יְהִי פָתוּחַ</p>

<p>עַל־מֵי מְנוּחוֹת נַחֲלֵי הָעֵדֶן</p>

<p>שָׁם שַׁאֲנָן לֹא תִּדְּפֶנּוּ רוּחַ.</p>
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/40780">https://benyehuda.org/read/40780</a></div></body></html>