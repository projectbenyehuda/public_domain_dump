<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הישוב והמלחמה</title>
	<meta name="author" content="מנחם אוסישקין"/>
</head>
<body>

<p>(אגרת ברכה ל&#8220;ג&#8217;ואיש הרולד&#8221; באוסטרליה)</p>

<p>ליהודי אוסטרליה, ניו-זילנד ואיי הים, מעטים במספר אך חשובים בעולם היהודי,
שלוחה ברכתי מירושלים העיר הנצחית לשנת תש&quot;ב. המן של זמננו ניסה להשמיד
ולאבד את העם היהודי, לשבור את גופו ואת רוחו. אך הוא עורר בקרבנו גבורה
שאין לה משל בהיסטוריה. עמים חזקים וגדולים נכנעו לעריצות הנאצית והתאימו
את עצמם למכונת התופת שלהם. אבל היהודים, הפזורים ונרדפים זה דורות רבים
בארצותיהם, מוסיפים להחזיק מעמד ומכריזים: לא נכנע! תורת האמת היא תורתנו,
תרבות האמת היא תרבותנו. לא נוותר על מורשתנו. נמשיך בקרב עד בוא הנצחון.</p>

<p>מאושרים אנו, שהגורל קשר אותנו לחבר המדינות אשר בריטניה עומדת בראשן
והעומדות עתה במלחמה לחיים ולמוות נגד שונאינו. מדינו אלו הכריזו, באמצעות
ראש המיניסטרים צ&#8217;רצ&#8217;יל וראש המיניסטריונים של הדומיניונים, שילחמו
באידיאולוגיה הנאצית עד הנצחון השלם. כל העינים נשואות עתה לישוב העברי
בארץ, המונה חצי מיליון נפש, שהוא מגדל-אור לעמנו, המאיר ושולח את קרני
הרוח הלאומית לתפוצות.</p>

<p>חזקו ואמצו במלחמה לנצחון, שפירושו גם גאולת העם היהודי! חזקו ואמצו
במלחמתכם להגשמת שאיפותינו, לגידולו של הבית הלאומי בארץ-ישראל, לבנין הארץ
שהיא הערובה היחידה לנצחוננו! זכרו את דברי נחמיה (ד, יא): &#8220;אחת ידו עושה
במלאכה ואחת מחזקת השלח&#8221;.</p>

<p>זכה נחמיה לגאול את עם ישראל, וכל יהודי בעל הכרה צריך ללכת בדרך בה הלך
בתקופה קשה בתולדותינו. במלחמתנו נגד היטלר ומעלליו נגאל את האנושות; בבנין
ארצנו הקדומה נגאל את עמנו, שנתן ויתן את חלקו בתרבות האנושות.</p>

<p>תזכו לשנה טובה ומאושרת!</p>

<p>תש&quot;א</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/10854">https://benyehuda.org/read/10854</a></div></body></html>