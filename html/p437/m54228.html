<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אמונה ורצון, בתוך &quot;בימי ביל&quot;ו – ששים שנה לעליתם&quot;</title>
	<meta name="author" content="מנחם אוסישקין"/>
</head>
<body>

<p> בילוי&#8220;ים וגדרה – שני ביטויים אלה ישמשו, עד סוף כל
הדורות, מגדלור להתפתחות האומה. ועד היום אני מושפע עדיין מן הרושם של
אותה הרגשה, שהרגשתי בשמעי לפני 53 שנים את השם &#8220;ביל&#8221;ו&#8221; ולפני 50 שנה את
השם &#8220;גדרה&#8221;.</p>

<p>לפני 53 שנים היו שני מדבריות לאומתנו. מדבר אחד – מדבר
הארץ, מדן ועד באר־שבע, מדבר כללי ומדבר יהודי גם יחד, שכן נמצא אז רק
קומץ קטן של יהודים בנקודות ערים אחדות. אולם היה מדבר שני יותר נורא –
מדבר בכל ארצות הגלות מבחינה יהודית ולאומית. אז קפצו יחידים ואמרו
להחיות את המדבר הארצי והמדבר הלאומי. נחשונים אלה קראו לעצמם בשם ביל&quot;ו
– והשם הזה יעמוד להם לדורות.</p>

<p>מי היו אלה? אותם עשרות האנשים, שקראו לעצמם בשם ביל&#8220;ו
ורצו לתקן מה שנתקלקל במשך דורות – מי ומה היו אלה? איזה מקום תפסו בארץ,
שמשם יצאו? סטודנטים, שרק עכשיו התחילו ללמוד, פנקסנים, בעלי־מלאכה, ללא
עמדה מבחינה סוציאלית, – ולהם היה העוז להגיד: אנו נתקן את ההיסטוריה!
ומה היו הכחות שעליהם נשענו? כוח פינאנסי? כאין וכאפס! גם חובבי־ציון,
כשנגשו אח&#8221;כ לעשות דבר, כוחם היה פרוטות. הבארון, שבא אחרי כמה שנים, אף
הוא נשאר יחיד כי לא נמשכו אחריו. כוח מדיני? אין כאן אלא צד מבדח,
ששנים־שלשה צעירים באו לקושטא לחפש עזרה מן השולטן. לא היתה אז כל עזרה
מדינית. כוח התורה? לא! מספר הרבנים שעזרו להם היה פחות ממנין, וכל גדולי
התורה, אם יש שלא התנגדו, הרי גם לא הגישו כל עזרה. לא היו להם לא אנשי
שם ולא אנשי מדע. אף פרופיסור אחד לא עזר להם ולא נתן את דעתו עליהם. לא
היה להם ולא כלום. ובכל זאת עלו – והנצחון היה על צדם.</p>

<p>הם נצחו בשני דברים; האמונה, שאצלם האמת ולא אצל גדולי
היהדות; והרצון – להגשים את אמונתם. עמים מנצחים רק באמונה וברצון. כוח
מדינה, תורה, מדע – כל אלה אפשר לרכוש; אמונה נחלת אלהים היא, ואין
לרכשה. ועל כן אני אומר: בני האומה, שבידם האמונה והרצון, הם ינצחו והם
גם מנצחים. אמונתם של בני ביל&#8220;ו היתה כל כך גדולה, עד שהעיזו לעשות מה
שאחר לא העיז. אפשר להגיד, שהיתה זו &#8220;חוצפה&#8221; לצאת בכוחות חלשים להתאבקות
עם העולם החזק. אבל יש שני מיני חוצפה: יש חוצפה של החזק נגד החלש –
וזוהי באמת מדה רעה מבחינה מוסרית. אבל יש חוצפה של החלש נגד החזק, חוצפה
בכוח האמונה ברעיון גדול – וזוהי חוצפה נעלה. חוצפה ממין זה – היא שהביאה
את בני ביל&#8221;ו לגדרה. ובכוחה של חוצפה קדושה זו ניצחו. המדבר הארצי החל
לפרוח, והמדבר הלאומי גם הוא נתעורר לחייים חדשים. ואותם הבילוי&quot;ים
שנשארו עמנו עד היום הזה רשאים אנו להגיד להם: שכרכם לפניכם. עמלכם נשא
פרי. נצחתם!</p>

<p>(מתוך נאום ליובל החמשים של גדרה בכסלו תרצ&quot;ה)</p>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/54228">https://benyehuda.org/read/54228</a></div></body></html>