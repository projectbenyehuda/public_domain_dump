<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לזכרו של ל. מוצקין</title>
	<meta name="author" content="מנחם אוסישקין"/>
</head>
<body>

<p>(דברי אזכרה בחדר-הרצל)</p>

<p>במקום הזה, היקר והקדוש לעם ישראל, בחדר הרצל שמרחפת בו דמותו של יוצר
ההסתדרות הציונית, התאספנו לערוך תפילת-אזכרה ראשונה לאחד מן הנאמנים
שבעוזרים ליוצרי ההסתדרות הציונית, להתפלל לנשמתו של יהודה לייב בן חיים
מוצקין. אתמול לפנות-ערב קבלנו את הידיעה שדכאה אותנו. רבים לא ידעו על
מחלתו האחרונה, אבל האנשים שהיו קרובים למנוח, וביניהם אנכי, היינו מחכים
לאסון זה מדי יום ביומו. כמו חי ניצב לפנינו מוצקין בעמדו ליד כסא הנשיאות
בקונגרס האחרון. הוא השקיע את כל כוחותיו בהצלת הקונגרס מהתפוררות והרס –
וזה היה מפעלו האחרון, הנאה ביותר.</p>

<p>אחדים מן הנמצאים כאן זוכרים עדיין את מוצקין של הקונגרס הראשון, מוצקין
הצעיר, מוצקין בעל הטמפרמנט, מלא כוחות ורענן במלחמתו עם המנהיג שהעריץ
אותו, עם הרצל, בעד הפרוגרמה הבזילאית שתבע להרחיבה. כזה נתגלה לפנינו
מוצקין גם בשני הקונגרסים האחרונים. כוחותיו הרוחניים והמוסריים לא עזבו
אותו – רק גופו נחלש. אכן, התנועה הציונית וההסתדרות הציונית נתנו לנו את
מוצקין; התנועה הציונית וההסתדרות הציונית לקחו את מוצקין מאתנו. הם נתנו
לו את כל כוחותיו הנפשיים והם לקחו ממנו את כל כוחות הגוף. לנו נשאר רק
להגיד: אלקי ישראל נתן אלקי ישראל לקח, יהי שמו מבורך!</p>

<p>לפני שעלינו למקום הזה התאספה האכסקוטיבה עם באי-כח המוסדות והחליטו:
ראשית, אם לא זכה לחיות בארץ, אלא רק לעבוד בשבילה, יזכה לנוח פה: תקבר
גופתו על-יד המקום בו ינוחו עצמות הרצל. ושנית: אותה השכונה הנבנית עכשיו
במפרץ-חיפה, בעמק-זבולון, תיקרא מהיום והלאה &#8220;שכונת מוצקין&#8221;. זהו הדבר
היחידי שאנו יכולים לתת לו ברגע זה. אך הוא בעצמו חרת את שמו בלבותינו
לעולם. כאשר תעמוד לפנינו כעבור שנתיים שאלת הנשיאות של הקונגרס, רק אז
נחוש באבידה הגדולה הזאת שאין לה תמורה. יכולים אנו למצוא אנשים המסוגלים
למלא תפקידים גדולים וחשובים, אנשים בעלי מסירות וכשרונות. אבל לנשיא
הקונגרס דרוש עוד דבר מה: אובייקטיביות שלימה. ולצערנו הגדול אנשים בעלי
אופי זה אין בהסתדרות שלנו בכל הגילים ובכל המפלגות. יחיד הוא מוצקין בדורו
ושמו יתנוסס על דפי ההיסטוריה הציונית.</p>

<p>י&#8220;ח חשוון תרצ&#8221;ד</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן-יהודה באינטרנט</a>.  הוא זמין תמיד בכתובת הבאה:<br /><a href="https://bybe.benyehuda.org/read/10838">https://bybe.benyehuda.org/read/10838</a></div></body></html>