<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שיר ידידות</title>
	<meta name="author" content="מאיר הלוי לטריס"/>
</head>
<body>

<h1 id="שירידידותמאירהלוילטריס">שיר ידידות / מאיר הלוי לטריס</h1>

<p>לכבוד ידיד נפשי, המשכיל היקר מוה' נטע הורוויץ, עם הבתולה היקרה מרת קונה, בת הרב החכם הכולל מוה' נחמן הכהן קראָחמאל, ביום חתונתם ושמחת לבם.</p>

<p>(1822)</p>

<blockquote>
<p>יָפְיָפִיתָ בֵּן מַשְׂכִּיל! לָךְ נַחֲלַת שֶׁפֶר</p>
</blockquote>

<blockquote>
<p>יֶתֶר שְׂאֵת יֶתֶר עֹז לָךְ יִסְפּוֹר יָהּ בַּסֵּפֶר</p>
</blockquote>

<blockquote>
<p>בַּת מִי נִצְּבָה לִימִינְךָ? בִּֽינָה צוֹלֵחַ!</p>
</blockquote>

<blockquote>
<p>בַּת נָדִיב זֶה כַּשּׁמֶשׁ צְדָקָה זוֹרֵחַ.
<br><br />
נוֹדֶדֶת כָּנָף הַהַצְּלָחָה תִּבֶז נְחֻשְׁתַּיִם</p>
</blockquote>

<blockquote>
<p>יוֹשְׁבֵי תֵבֵל תִּזְנַח וְתַעֲלֶה שָׁמַיִם;</p>
</blockquote>

<blockquote>
<p>אַשְׁרֵי הָאִישׁ יְדִיד יָהּ יָצוּד נֶפֶשׁ יְקָרָה</p>
</blockquote>

<blockquote>
<p>הִיא תְּשִׂיחֵהוּ גַּם כִּי יֵלֵךְ בְּקֶרֶב צָרָה.
<br><br />
אַשְׁרֶיךָ יְדִיד יָהּ! נֶפֶשׁ טוֹבָה מָצָאתָ</p>
</blockquote>

<blockquote>
<p>לְהַגִּיהַּ אוֹר חַיֶּיךָ כַּשּׁחַר עָלָתָה</p>
</blockquote>

<blockquote>
<p>שְׂמַח עַל נְעִים חֶבְלֶךָ גַּם אַתְּ כַּלָּה גִֽילִי</p>
</blockquote>

<blockquote>
<p>עַל בֵּן גִּילְךָ מָצָאתָ לָאֵל שַׁי הוֹבִילִי.
<br><br />
שִׁמְעִי בַת וּרְאִי! נוֹף מִנֶּטַע תִּפְאֶרֶת</p>
</blockquote>

<blockquote>
<p>הוּא הוּא יִתְמוֹךְ יְמִינֵךְ כַּלָּה אַדֶּרֶת!</p>
</blockquote>

<blockquote>
<p>חוּג שָׁמַיִם כִּי יְהַלֵּךְ עַל כְּנַף רוּחֵהוּ</p>
</blockquote>

<blockquote>
<p>זֹאת הָאַהֲבָה תִמְשְׁכֵהוּ דַּרְכֵּךְ תַּטֵּהוּ!
<br><br />
עִלְזוּ אֲבוֹת חֶמְדָּה! הַנּוֹתְנִים לָמוֹ חַיִּים</p>
</blockquote>

<blockquote>
<p>שְׂאוּ יַחַד לִבְּכֶם אֶשְׁכָּר לְאֵל הַשּׁמַיִם</p>
</blockquote>

<blockquote>
<p>זוֹרְעֵי צְדָקוֹת! רְאוּ נָא הֵן בִּשְׁלוּ פִּרְיֵכֶם</p>
</blockquote>

<blockquote>
<p>מֵעַל כָּל תּוֹחֶלֶת יְחַדּוּ בְּשִׂמְחָה פְּנֵיכֶם!
<br><br />
יִשְׂמַח לִבְּךָ הַיָּקָר! כִּי חָכַם בְּנֶךָ</p>
</blockquote>

<blockquote>
<p>תְּבוּנוֹת עַל כַּפַּיִם יָשִׁיב תַּגְמוּלֶךָ</p>
</blockquote>

<blockquote>
<p>וּבְאֵשֶׁת חֵן צְדָקָה מֵעֵינָהּ צוֹפִיָּה</p>
</blockquote>

<blockquote>
<p>יִכְפַּל שִׂמְחַת גִּילְךָ וְאֶת נַפְשְׁךָ חִיָּה.
<br><br />
וְאַתָּה צְבִי עַמִּי! בְּנַפְשִׁי קְשׁוּרָה נַפְשֶׁךָ!</p>
</blockquote>

<blockquote>
<p>תְנָה בְלִבְּךָ שִׂמְחָה בְּיוֹם כְּלוּלוּת בִּתֶּךָ</p>
</blockquote>

<blockquote>
<p>לָךְ נָאוָה שִׂמְחָה נַפְשׁוֹת רַבִּים שִׂמַּחְתָּ</p>
</blockquote>

<blockquote>
<p>לֵאוֹר בְּאוֹר חַיִּים תּוֹעֵי לֵבָב הוֹלַכְתָּ.
<br><br />
בִּשְׁתִלֵי אוֹשֶׁר תַּעֲמוֹל רַבּוֹת הַשּׁנִים</p>
</blockquote>

<blockquote>
<p>גַּם בְּלֵב חֲתָנֶךָ נְטַע נִטְעֵי נַעֲמָנִים!</p>
</blockquote>

<blockquote>
<p>הוּא לְמֵשָׁרִים הוּכַן לְאֶרֶץ צְבִי דִמִּיתִיהוּ</p>
</blockquote>

<blockquote>
<p>יִקַּח מוּסָר יַעֲשֶׂה טוֹב לָכֵן אֲהַבְתִּיהוּ.
<br><br />
מַה תְּיַחֵל מֶנִי חָתָן! בְּיוֹם שִׂמְחַת לִבֶּךָ?</p>
</blockquote>

<blockquote>
<p>בַּמָּה פָּנֶיךָ יְקַדֵּם לֵב אוֹהֲבֶךָ?</p>
</blockquote>

<blockquote>
<p>בִּזְמִירוֹת תִּשְׁתַּעֲשָׁע וְזִמְרָה אֶתֵּן אָנִי</p>
</blockquote>

<blockquote>
<p>מוֹצָא פִּי יַבִּיעַ אֶת יִרְחַשׁ מַעְיָנִי.
<br><br />
תְּבוֹרַךְ מִבָּנִים מַשְׂכִּיל! כָּל יְמֵי חַיֶּיךָ</p>
</blockquote>

<blockquote>
<p>רְאֵה חַיִּים עִם אִשְׁתְּךָ וּפְרִי בָטֶן תְּעַטְּרֶךָ</p>
</blockquote>

<blockquote>
<p>וּשְׂבַע יָמִים תָּשׁוּב מָרוֹם כַּשּׁמֶשׁ שָׁב אֹהלָה</p>
</blockquote>

<blockquote>
<p>כֶּן הִיא, עַל דִּבְרָתִי! זֹאת נַחֲלַת תּוֹם סֶלָה.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן-יהודה באינטרנט</a>.  הוא זמין תמיד בכתובת הבאה:<br /><a href="https://bybe.benyehuda.org/read/6603">https://bybe.benyehuda.org/read/6603</a></div></body></html>