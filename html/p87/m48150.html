<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שלש שאלות ושלש תשובות</title>
	<meta name="author" content="עזריאל נתן פרנק"/>
</head>
<body>

<p>אמר ר' אבא: זוכרני דבר אחד ששמעתי מבוצינא קדישא, ששמע משמו של ר' אליעזר.</p>

<p>פעם אחת בא לפניו גוי חכם אחד ואמר לו:</p>

<p>סבא, סבא! שלש שאלות אני רוצה לשאלך: האחת – אתם אומרים
שיִבָנה לכם בית מקדש אחר, והרי לא היה צריך להבנות, אלא שתי פעמים: בית
ראשון ובית שני; בית שלישי ובית רביעי לא תמצא בתורה, וזה שהיה צריך
להבנות, כבר נבנה. ותו: אתם אומרים, שהנכם קרובים אל המלך העליון יותר מכל
שאר העמים – מי שהוא קרוב למלך, שרוי תמיד יותר בלי צער, בלי אימה, בלי
דוחק, – והרי אתם בצער ובדוחק וביגון תדיר יותר מכל בני העולם, ואנו – צער
ויגון ודוחק אינם קרבים אלינו כלל! אנו קרובים למלך עליון ואתם רחוקים
ממנו, ועל כן יש לכם צער ודוחק, אבל ויגון, מה שאין כן אנו. ותו: אתם אינכם
אוכלים נבלה וטרפה, בכדי שתהיו בריאים והגוף שלכם יהיה בריא. אנו אוכלים כל
מה שאנו רוצים, ואנו חזקים בכח, בבריאות וכל אברינו בריאים, – ואתם שאינכם
אוכלים נבלות וטרפות, חלשים וכלכם שרוים במחלות רעות ובשברון יותר מכל שאר
העמים. אתם עם שאלהיכם שונא אותו בכל. סבא, סבא! אַל תאמר לי כלום, כי לא
אשמע את דבריך ולא אקבלם.</p>

<p>זקף ר' אליעזר עיניו ועשה אותו גל של עצמות. כיון שרגזו
נח, החזיר את ראשו ואמר: השאלות, ששאל רשע זה, שאלתי פעם אחת את אליהו,
ואמר, שבמתיבתא דרקיע נסדרו הדברים לפני קודשא בריך הוא כזה:</p>

<p>כשיצאו ישראל ממצרים רצה הקדוש ברוך הוא לעשות אותם כמלאכי
השרת וחפץ לבנות הבית הקדוש ולהוריד אותו מתוך שמֵי הרקיעים ולטעת את ישראל
נטע קדוש כגַוָן הדיוקן של מעלה, הדא הוא דכתיב: &#8220;תביאמו ותטעמו בהר נחלתך,
מכון לשבתך פעלת ה&#8216;, מקדש ה&#8217; כוננו ידיך&#8221;<a href="#fn:1" id="fnref:1" title="see footnote" class="footnote"><sup>1</sup></a> –
&#8220;תביאמו ותטעמו בהר נחלתך&#8221; – באיזה מקום? ב&#8220;מכון לשבתך פעלת ה'&#8221;, במכון
שפעל ה' ולא אחר. &#8220;מכון לשבתך&#8221; זה בית ראשון, מקדש, ה&#8216;, &#8220;כוננוֹ ידיך&#8221; – זה
בית שני, ושניהם הם אֻמנתו של הקדוש ברוך הוא. ומשהרגיזו לפניו במדבר, מתו
והכניס הקדוש ברוך הוא את בניהם אל הארץ ושם למדו לעשות כמעשי יושבי הארץ,
והבית נבנה על ידי בר נש, ובגין כך לא נתקים. ושלמה היה יודע, שמשום שבית
זה הוא עובדא דבר נש, לא יתקים, ועל כן אמר: &quot;אם ה&#8217; לא יבנה בית, שוא עמלו
בוניו בו&#8220;<a href="#fn:2" id="fnref:2" title="see footnote" class="footnote"><sup>2</sup></a>. בימיו של עזרא גרם החטא ובני הדור
היו צריכים לבנות את בית המקדש ולא היה בו קיום. ועד כאן בנינו של הקדוש
ברוך הוא לא היה בעולם, דכתיב: &#8220;בונה ירושלים ה'<a href="#fn:3" id="fnref:3" title="see footnote" class="footnote"><sup>3</sup></a>&#8221; – ה' ולא אחר, ולבנין זה אנו מחכים ולא לבנינו של בר נש, שאין
בו קיום כלל. את הבית הראשון ואת הבית השני יוריד לנו קודשא בריך הוא יחדו
מלמעלה. את הבית הראשון באתכסיא<a href="#fn:4" id="fnref:4" title="see footnote" class="footnote"><sup>4</sup></a> ואת הבית השני באתגליא<a href="#fn:5" id="fnref:5" title="see footnote" class="footnote"><sup>5</sup></a>. בית זה, נקרא &#8220;בית שני&#8221;, יהיה
באתגליא, ובו תתראה אֻמנותו של הקדוש ברוך הוא לכל העולם. הבית הראשון
שיהיה באתכסיא יעלה למעלה על הבית שיהיה באתגליא, וכל העולם יראה את ענני
הכבוד שיקיפו אותו ובתוך העננים האלה יהיה הבית הראשון ועד כאן לא היה
בעולם. אפילו קרתא<a href="#fn:6" id="fnref:6" title="see footnote" class="footnote"><sup>6</sup></a> דירושלים לא תהיה אֻמנותו של בר נש, דכתיב: ואני אהיה לה נאֻם ה' חומת אש סביב&#8221;<a href="#fn:7" id="fnref:7" title="see footnote" class="footnote"><sup>7</sup></a>, אם לקרתא כתב הכי, כל שכן הבית, שהיא הדירה שלו. מעשה זה היה
ראוי להיות בראשונה, כשיצאו ישראל ממצרים ונדחה עד אחרית הימים, בגאולה
האחרונה.</p>

<p>על השאלה השניה:</p>

<p>ודאי שאנו קרובים למלך עליון יותר מכל שאר העמים, אבל את
ישראל עשה קודשא בריך הוא ללב של כל העולם וישראל בין שאר האומות כלב בין
אברי הגוף. כמו שהאברים אינם יכולים להתקים בעולם אפילו רגע אחד בלי הלב,
כך העמים אינם יכולים להתקים בלי ישראל. הלב הוא רך וחלש מכל האברים, כי הם
אינם יודעים צער וצרה ויגון כלל, אלא הלב, שבו הוא הקיום, בו החכמה. שאר
האברים אינם קרובים למלך, שהוא הבינה, השורָה במוח, אלא הלב; כך ישראל
קרובים למלך הקדוש ושאר העמים רחוקים ממנו. ישראל הם בצער, בדוחק וביגון
ולא שאר העמים, כלב המרגיש צער וצרה ולא שאר האברים.</p>

<p>השאלה השלישית, שישראל אינם אוכלים נבלות וטרפות ושקצים ורמשים כשאר העמים והם חלשים משאר העמים. –</p>

<p>ודאי כך הוא, שהלב שהוא רך וחלש וקיומם של שאר האברים, אינו נוטל למזונותיו אלא המבחר והטוב ואת הפסולת<a href="#fn:8" id="fnref:8" title="see footnote" class="footnote"><sup>8</sup></a> הוא מניח לכל שאר האברים, והם אינם משגיחים בזה; ועל כן יש בכל
האברים אבעבועות, שאת, או ספחת, אבל ללב אין מכל הדברים האלה כלום והוא נקי
וברור.</p>

<p>בא ר' יוסי ונשק את ידיו של ר' אבא. אמר:</p>

<p>אִלו לא באתי לעולם אלא לשמוע זאת, די.</p>

<p>(פנחס רכ, רכא)</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>שמות טו, יז. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>תהלים קכז, א. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>שם קמו, כ. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p><strong>באתכסיא</strong> – בסתר. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p><strong>באתגליא</strong> – בגלוי. <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p><strong>קרתא</strong> – קריה, עיר גדולה. <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>זכריה ב, פ. <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p><strong>הפסולת</strong> – הגרוע, החלקים הנשארים אחרי שהוברר  הטוב מאיזה דבר. <a href="#fnref:8" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48150">https://benyehuda.org/read/48150</a></div></body></html>