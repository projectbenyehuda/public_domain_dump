<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בּגן העדן</title>
	<meta name="author" content="עזריאל נתן פרנק"/>
</head>
<body>

<p>כתוב בצואת ר' אליעזר הגדול:</p>

<p>כשברא הקדוש ברוך הוא גן עדן, נטל שלג מתחת כסא הכבוד וממנו עשה קרקע הגן.</p>

<p>הרקיע שעל גב הגן הוא כעין כל הגַוָנים, כמעשה לבנת הספיר;
ושמו של הקדוש ברוך הוא חקוק באמצע הרקיע וארבע טבעות בארבעה קצות הרקיע
וארבעה אופנים בכל טבעת.</p>

<p>ובאמצע הרקיע עמוד אחד והוא נעוץ בקרקע הגן ועולה, עד
שאוחז פני כסא הכבוד, והוא מכֻסה ענן כבוד, והמלאך גבריאל לבוש הבדים עומד
עליו. פעם כל המלאכים אוחזים בטבעות הרקיע והעמוד חוזר והרקיע סובב ואותיות
השם המפורש בולטות ונוצצות ועולות ויורדות.</p>

<p>קול קורא:</p>

<p>– התקבצו מחנות צדיקים קדושים! אשריכם שזכיתם לכך!</p>

<p>מי שמע כזאת, מי ראה כאלה בשעה שכל הרקיע מנגן בנסעו על
ידי לבוש הבדים, וכשהרקיע עומד, והעמוד מנגן ועולה ויורד, עד שנמשך אור
זוהר, אור נעם מלמעלה אל אותו העמוד, והצדיקים עומדים לנגד האור ההוא
ונהנים ממנו, עד חצות הלילה!</p>

<p>בחצות הלילה, כשבא הקדוש ברוך הוא להכנס אל הצדיקים, הם
שומעים קול סבוב הרקיע, והעמוד מנגן, וקרקע הגן מתנשא, והצדיקים עולים
מחֻפותיהם לקראת בוראם וכל הגן מתמלא מכבודו.</p>

<p>(תוספות לזוהר שמות, רעב).</p>

<blockquote>
<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48114">https://benyehuda.org/read/48114</a></div></body></html>