<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שבעה פתחים</title>
	<meta name="author" content="עזריאל נתן פרנק"/>
</head>
<body>

<p>אמר ר' יהודה: עשה הקדוש ברוך הוא ירושלים למעלה כנגד
ירושלים של מטה ונשבע שלא יבוא שם, עד שיבואו ישראל לירושלים של מטה, ושבע
כִתות של מלאכי השרת שומרים אותה סביבותיה ועל כל פתח ופתח שלה כִתות של
מלאכי השרת. והם, הפתחים האלה, נקראים בשם &#8220;שערי צדק&#8221;, והם מכֻוָנים להכנס
בהם נפשות הצדיקים, ודוד המלך עליו השלום נכסף<a href="#fn:1" id="fnref:1" title="see footnote" class="footnote"><sup>1</sup></a> להם, שנאמר: &#8220;פתחו לי שערי צדק אבֹא בם אודה יה, זה השער לה',
צדיקים יבאו בו&#8221;<a href="#fn:2" id="fnref:2" title="see footnote" class="footnote"><sup>2</sup></a>. ולמעלה מהם שומרים מלאכי
השרת בחומות העיר, שנאמר: &#8220;על חומֹתיך, ירושלים, הפקדתי
שֹמרים&#8221;<a href="#fn:3" id="fnref:3" title="see footnote" class="footnote"><sup>3</sup></a> – &#8220;על חומֹתיך, ירושלים&#8221; זו ירושלים
של מעלה. &#8220;הפקדתי שֹמרים&#8221; אלו מלאכי השרת. ותאנא: שבע פתחים יש לנפשות
הצדיקים להכנס בהם עד מקום מעלתן ועל כל פתח ופתח שומרים.</p>

<p>דרך <strong>הפתח הראשון</strong> נכנסת הנשמה למערת המכפלה, שהיא סמוכה
לגן עדן ואדם הראשון שומר על הפתח הזה. זכתה – הוא מכריז ואומר: &#8220;פַנו
מקום! שלום בואֵךְ!&#8221; והיא יוצאת מן הפתח הראשון.</p>

<p><strong>הפתח השני</strong> הוא בשערי גן העדן ושם מוצאה הנשמה את
הכרובים ואת להט החרב המתהפכת. זכתה – נכנסת בשלום, ואם לאו, שם היא מקבלת
ענשה ונשפטת בלהב הכרובים. כנגד הכרובים האלה היו הכרובים במקדש בשעה שהכהן
נכנס ביום הכפורים. זכה – נכנס בשלום, לא זכה – מבין שני הכרובים יצא להב
ונשרף בפנים ומת. – הכרובים שבבית המקדש היו מכֻוָנים כנגד כרובים אלו
שבשערי גן העדן לצרף הנשמות. זכתה הנשמה – נותנים לה
פִנקס<a href="#fn:4" id="fnref:4" title="see footnote" class="footnote"><sup>4</sup></a> : סִמן להכנס, והיא נכנסת אל גן העדן
אשר בארץ ושם יש עמוד אחד של ענן ונֹגה מעורבבים זה בזה ועשן ונֹגה
סביבותיו, והעמוד הזה נעוץ למטה ועולה למעלה, לשערי השמים. זכתה הנשמה
לעלות למעלה, היא עולה באותו עמוד. לא זכתה יותר, היא נשארת שם ומתעדנת
מהטוב אשר למעלה ונהנָה מזיו השכינה, אבל אינה נִזונה ממנה.</p>

<p>הנשמה הזוכה לעלות באותו עמוד, עולה עד שמגעת אל <strong>הפתח
השלישי</strong>, שהוא כנגד הרקיע הנקרא &#8220;זבול&#8221; ובאה עד ירושלים אשר שם ועליה
נצבים שומרים. זכתה – פותחים לה הפתחים והיא נכנסת. לא זכתה – נועלים את
השערים ודוחים אותה לחוץ ונוטלים פִנקסה ממנה, והנשמה אומרת: &#8220;מצאֻני
השֹמרים הסֹבבים בעיר, הכוני, פצעוני נשאו את רדידי מעלי, שֹמרי
החֹמות&#8221;<a href="#fn:5" id="fnref:5" title="see footnote" class="footnote"><sup>5</sup></a> – &#8220;מצאני השֹמרים הסֹבבים בעיר&#8221; אלו
מלאכי השרת, השומרים את בית המקדש וירושלים של מעלה. &#8220;נשאו את רדידי מעלי&#8221;
זהו הפנקס שלה, סִמנָה. &#8220;שֹמרי החֹמות&#8221; – כמה שנאמר: &#8220;על חֹמתיך ירושלים
הפקדתי שֹמרים&#8221;. זכתה לעלות, היא נכנסת שם לאותם השערים ומשבחת לקדוש ברוך
הוא בבית המקדש אשר למעלה, ו<strong>מיכאל</strong> השר הגדול מקריב אותה לקרבן והולך
עמה עד <strong>הפתח הרביעי והחמישי והששי</strong> ואומר לפני הקדוש ברוך הוא: &#8220;רבונו
של עולם! אשרי בניך, בני אוהביך: אברהם ויצחק ויעקב! אשרי הצדיקים הטובים,
הזוכים לזה!&#8221;</p>

<p>ומיכאל עולה עם הנשמה והם מגיעים <strong>לפתח השביעי</strong>, שהוא
נקרא בשם: &#8220;עֲרָבוֹת&#8221; וגנזי חיים טובים נמצאים בו וכל נשמותיהם של הצדיקים
כלם נמצאים שם ונעשים מלאכי השרת ומקלסים לפני הקדוש ברוך הוא ונזונים מזיו
השכינה, אספקלריא המאירה, ושם המנוחה והנחלה ונֹעם חיי העולם הבא, אשר &#8220;עין
לא ראתה, אלהים זולתך&#8221;.</p>

<p>(שם, מדרש הנעלם, כג).</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>נכסף – התאוֵה. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>תהלים קיח, יט, כ. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>ישעיה סב, ו. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>פִנְקָס – ספר לרשימות. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>שיר השירים ה, ז. <a href="#fnref:5" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48127">https://benyehuda.org/read/48127</a></div></body></html>