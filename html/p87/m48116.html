<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>כוכבים ומזלות וחלונות הרקיע</title>
	<meta name="author" content="עזריאל נתן פרנק"/>
</head>
<body>

<p>ר' אלעזר ור' אבא היו יושבים פעם אחת ועסקו בתורה. כשהגיע
הלילה נכנסו אל הגן שאצל ים טבריה. אדהכי ראו שני כוכבים שנסעו אחד מכאן
ואחד מכאן ופגעו זה בזה ונעלמו.</p>

<p>אמר ר' אבא:</p>

<p>– כמה גדולים מעשיו של הקדוש ברוך הוא בשמים ממעל ועל הארץ
מתחת! מי יכל לדעת, מה הם שני הכוכבים, שיצאו אחד מהכא ואחד מהכא ופגעו זה
בזה ונעלמו?</p>

<p>אמר לו ר' אלעזר:</p>

<p>– וכי לא ראיתי אותם? הרי נסתכלתי בהם ונסתכלתי בכמה מעשים
אחרים שהקדוש ברוך הוא עושה תמיד. תא חזי: כתיב &#8220;המוציא במספר צבאם לכלם
בשם יקרא, מרֹב אונים ואמיץ כח, איש לא נעדר&#8221;<a href="#fn:1" id="fnref:1" title="see footnote" class="footnote"><sup>1</sup></a> – כל החילות והמחנות והכוכבים קודשא בריך הוא מוציא אותם בשם כל
אחד ואחד, ולא נעדר אפילו אחד. בכל הכוכבים והמזלות של כל הרקיעים נתמנו
שרים ופקידים לשַמש את העולם, כל אחד ואחד כראוי לו, ואין לך עשב קטן בכל
העולם, שלא ישלוט כוכב ומזל ברקיע, ועל כל כוכב וכוכב ממונה אחד, שהוא משמש
לפני הקדוש ברוך הוא, כל אחד ואחד כראוי לו. כל הכוכבים שברקיע כלם משמשים
את העולם הזה וכלם ממונים לשַמש כל דבר ודבר שבעולם הזה, ולא צומחים ולא
גדלים עשבים ואילנות ודשאים ועשבי הבר<a href="#fn:2" id="fnref:2" title="see footnote" class="footnote"><sup>2</sup></a>, אלא
במראה הכוכבים העומדים עליהם ונראים להם פנים אל פנים, כל אחד ואחד כראוי
לו.</p>

<p>רוב מחנות הכוכבים והמזלות יוצאים בראשיתו של הלילה עד שלש
שעות בלילה חסר רבע. מאז והלאה אינם יוצאים, אלא קטנים – ואותם הכוכבים,
כלם אינם משמשים לבטלה<a href="#fn:3" id="fnref:3" title="see footnote" class="footnote"><sup>3</sup></a> ואינם נראים לבטלה.
יש כוכבים שהם משמשים כל הלילה, בכדי להצמיח ולגדל כל אותם הדברים שהם
ממונים עליהם, ויש כוכבים, שהם משמשים רק מעט מן הלילה, שכיון שהתראו עם
אותם העשבים, או הדשאים, שעליהם הם ממונים, מיד השלימו שִמושם ואינם דרושים
עוד באותו לילה, ועל כן הם נכנסים למקומותיהם ואינם נראים עוד בעולם באותו
לילה.</p>

<p>בספר החכמה העליונה של בני קדם נאמר על כל כוכבי דשביט<a href="#fn:4" id="fnref:4" title="see footnote" class="footnote"><sup>4</sup></a> השולחים שרביטים ברקיע, שעשבים יש בארץ מאותם הנקראים &#8220;סַמֵי החיים&#8221;, ואבנים יקרות יש בארץ וזהב שחוט<a href="#fn:5" id="fnref:5" title="see footnote" class="footnote"><sup>5</sup></a>
, והם גדֵלים בתוך הרים רמים על ידי מעט המים הנוזלים
עליהם, והשולטים על כל אלו הם כוכבי דשביט, והם גדלים רק במראה ונגה של
השרביטים, אשר אותם כוכבים שולחים עליהם. מחלות יש בבני אדם כגון יֵרקון
וקסטורים<a href="#fn:6" id="fnref:6" title="see footnote" class="footnote"><sup>6</sup></a> שאינן מתרפאות אלא במראָה של ברזל קָלָל<a href="#fn:7" id="fnref:7" title="see footnote" class="footnote"><sup>7</sup></a>, הנוצץ לעינים, והחולה צריך להסתכל
במראָה זו ואינו נרפא, עד שמעבירים מראה זו לצד זה ולצד זה, ואז היא שולחת
אל פניו נצוצות של ברק כשרביט של כוכב שביט, וברק זה, המגיע אל פניו מביא
לו רפואה. אוף הכי כל אותם הדברים, שאותם כוכבים שולטים עליהם, אין להם
תקון וגִדול אלא בשרביט שהכוכבים מושיטים אליהם. דבר זה נרמז בספרו של שלמה
המלך, בחכמת האבנים היקרות, אשר בו נאמר, שהאבנים היקרות שחסרים להן נגה
הנצוצות של כוכבים ידועים והלהט שלהם, אינן גדֵלות ואינן מתתקנות לעולם.</p>

<p>* * *</p>

<p>והכל התקין הקדוש ברוך הוא לתקון העולם, כמה שנאמר: &#8220;להאיר על הארץ&#8221;<a href="#fn:8" id="fnref:8" title="see footnote" class="footnote"><sup>8</sup></a>.</p>

<p>יש בשמים כוכבים, היוצאים מאותו הרקיע, שכל הכוכבים אחוזים בו. ברקיע זה יש מאה חלונות שקופים<a href="#fn:9" id="fnref:9" title="see footnote" class="footnote"><sup>9</sup></a>, מקצתם
בצד מזרח ומקצתם בצד דרום, ובכל חלון וחלון יש כוכב אחד. כשהשמש הולך באותם
חלונות שקופים שברקיע ומזהיר בזוהר שלו, יוצאים אותם כוכבים והם מתנוצצים
מן הזהר שלו ונצבעים: מקצתם אדֻמים כנחשת ומקצתם ירֻקים כזהב.</p>

<p>חמשים כוכבים הם בחמשים החלונות שבצד אחד וחמשים כוכבים בחמשים החלונות שבצד שני. אותם שבצד מזרח ירקים, שבצד דרום אדֻמים.</p>

<p>בכל אותם הכוכבים, היוצאים מאותו הרקיע, מתערבים הכוכבים
של הלילה והם מזהירים ולוהטים ושולטים בעולם הזה, מקצתם על נחשת ומקצתם על
זהב ירקרק. כוכבים אלו שולטים בעשרים וחמשה וחצי רגע של הלילה. הכוכבים
המגדלים נחשת הם אדֻמים ולוהטים ומתנוצצים. כשהם מושיטים לצד מזרח זהר שלש,
חמש או שבע פעמים, מלכי עמים יבואו על אותו צד וכל העושר והזהב יסתלק מן
הצד הזה. כשהם מושיטים זהר אחד, שנים, ארבעה זָהרים זה אחר זה, אימה ופחד
יפלו ויהיו שורים על הצד הזה. פורץ הזהר ונשקע, פורץ ונשקע, קרבות יתעוררו
ולא יֵעָשו, כי השעה זו היא שעת רצון לפני הקדוש ברוך הוא.</p>

<p>רקיע אחד יש שהוא לעילא<a href="#fn:10" id="fnref:10" title="see footnote" class="footnote"><sup>10</sup></a> מכל
אותם הרקיעים והוא טמיר וגנוז וחותם טבעת המשכן שולט בו, והוא נקרא &#8220;אדרא
של המשכן&#8221;, וגם ברקיע זה יש חלונות מצד זה ומצד זה. ששה חלונות הם גדולים
מן השאר וחלון אחד סתום שולט עליהם.</p>

<p>חלון אחד מאותם ששה חלונות נקרא &#8220;חלון זהר&#8221; ובו יוצא כוכב
אחד, שהחכמים קוראים אותו &#8220;יד&#8221;, וזהו הכוכב המתחבר למטה עם שלטונו של
יהודה. לא שיש לכוכב זה חלק ביהודה, שהרי אין לשבטי ישראל חלק ונחלה
בכוכבים ומזלות, אלא שבט יהודה שולט עליו ולא הוא שולט על יהודה. כשסרו בני
יהודה מאחרי הקדוש ברוך הוא, הלכו אל החלון הזה ואל הכוכב שבו ואמרו,
שה&#8220;יד&#8221; הזאת היא המנצחת את שאר העמים עובדי עבודה זרה ועליה נאמר: ידך
בעֹרף אויביך<a href="#fn:11" id="fnref:11" title="see footnote" class="footnote"><sup>11</sup></a> ועבדו לה, ועל זאת כתיב &#8220;ויעש יהודה הרע בעיני ה'&#8221;<a href="#fn:12" id="fnref:12" title="see footnote" class="footnote"><sup>12</sup></a>. – אותו כוכב, בשעה שהוא
יוצא, פושט בחלון ההוא יד אחת מאירה ומזהירה בחמש אצבעות. הקוסמים והמכשפים
יראים מפני המקום הזה, כי בשעה שהוא שולט, כל הקוסמים והמכשפים מתבלבלים
ואינם מצליחים במעשיהם. – ואי תימא: הואיל ורקיע זה טמיר, היך יודעים אותו
הקוסמים והמכשפים?</p>

<p>אלא סִמן יש להם מחוץ והם יודעים מתי שולט כוכב זה והם
יראים מפניו תמיד והקסמים והכשפים אינם מצליחים אז בידיהם. הקוסמים
והמכשפים הראשונים היו יודעים ומסתכלים באותו סִמן שבחוץ, ולא היו עושים
קסמים וכשפים בשעה שאותו כוכב שולט, ועל כן יש שהיו מצליחים בכשפיהם
וקסמיהם. האחרונים אינם יודעים אותו סמן, ועל כן מתמעטים הקוסמים והמכשפים,
כי הם רואים שאינם מצליחים ואינם יודעים עִקר הדבר.</p>

<p>החלון השני נקרא בשם &#8220;חלון הצפרן&#8221;, משום שתבניתו כתבנית הצפֹרן. בו יוצא כוכב אחד, שהחכמים קוראים אותו &#8220;צפעון&#8221;<a href="#fn:13" id="fnref:13" title="see footnote" class="footnote"><sup>13</sup></a>, כי הוא שולט בחזקה ותקיף הוא בדין. לו ראש וזנב כמו לצפעון,
האורב להרוג. – מן החלון הזה יוצאות שש מאות אלף רבוא רוחות והן שולטות על
הצפרנים של בני אדם כשהם מָשלכים בגלוי. בהם עושים הקוסמים והמכשפים את
קסמיהם וכשפיהם. בשעה שכוכב זה שולט, כל המשליך צפרנים, או עושה בהם כשפים,
גורם מיתה לעולם והקסמים שהקוסמים עושים אז מצליחים.</p>

<p>החלון השלישי נקרא &#8220;חלון החֹשן&#8221;, ובו יוצא כוכב אחד הנקרא &#8220;נגהא דבוצינא&#8221;<a href="#fn:14" id="fnref:14" title="see footnote" class="footnote"><sup>14</sup></a>. הוא הזוהר המזהיר והממונה על
כל רוָחה ומנוחה והצלה. בו אין קטרוג כלל. כשהוא שולט, כל אור, כל נעם,
שלוה ושֹבע שולטים בעולם.</p>

<p>החלון הרביעי נקרא &#8220;גביע&#8221; ובו יוצא כוכב אחד, שהחכמים
קוראים אותו &#8220;אשכול הכופר&#8221;, כי הוא יוצא כאשכול והזָהרים שלו הם כענבים
באשכול. כשהוא שולט רחמים מתעוררים בעולם מקרוב ומרחוק, התולדות מתרבות,
בני העולם אינם מקפידים<a href="#fn:15" id="fnref:15" title="see footnote" class="footnote"><sup>15</sup></a> כשהם צריכים זה לזה ושלום וחדוה מתעוררים אז בעולם.</p>

<p>החלון החמישי נקרא &#8220;באר&#8221;, משום שהכוכב שבו נכנס ויוצא,
שואב כדלי ואינו נח לעולם. בשעה שהוא שולט אין חכמי לב יכולים לעמוד על דרך
אמת, כי הוא אינו עומד ואינו נח לעולם, ועל כן הם דוחקים עצמם לעַיֵן במקום
זה ולדון ואינם יכולים.</p>

<p>החלון הששי נקרא &#8220;נֹגה&#8221; ויוצא בו כוכב הנקרא בשם &#8220;גזרון&#8221;,
משום שכשהוא שולט, עומד העולם בתוך דין, בכמה גזרות ובכמה עונשים, ובכל יום
ויום מתחדשות הגזרות על העולם, ועד שאלו אינן כלות, אחרות מתחדשות. כוכב זה
אינו שולט כל כך בעולם, אבל סמוך<a href="#fn:16" id="fnref:16" title="see footnote" class="footnote"><sup>16</sup></a> לימות המשיח
ישלוט אותו חלון על ידי כוכב זה. ועל כן תשלוטנה חיות ומחלות רעות, ופגעים
רעים יתחדשו זה אחר זה וישראל יהיו בצרה, וכשיהיו נדחקים אל תוך חשכת
הגלות, כדין יאיר להם הקדוש ברוך הוא באור יום, וקדושי עליון יקבלו את
המלכות ותִבָטל המלכות מיד העמים עובדי עבודה זרה, וקדושי עליון ישלטו על
ישראל ויתקַיֵם מה שנאמר: &#8220;והיה אור הלבנה כאור החמה ואור החמה יהיה שבעתים
כאור שבעת הימים&#8221;<a href="#fn:17" id="fnref:17" title="see footnote" class="footnote"><sup>17</sup></a>, וכדין – יפָתח בכל העולם
החלון השביעי, שהכוכב שלו הוא הכוכב של יעקב והוא זה שעליו אמר בלעם &#8220;דרך
כוכב מיעקב&#8221;<a href="#fn:18" id="fnref:18" title="see footnote" class="footnote"><sup>18</sup></a>. כוכב זה יהיה מאיר ארבעים יום
וארבעים לילה, וכשיתגלה המלך המשיח וכל עמי העולם יתקבצו אליו, כדין
יתקַיֵם מה שכתוב: &#8220;שרש ישי, אשר עמד לנס עמים, אליו גוים ידרשו, והיתה
מנוחתו כבוד&#8221;<a href="#fn:19" id="fnref:19" title="see footnote" class="footnote"><sup>19</sup></a>.</p>

<p>(תרומה קיא, קעב).</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>ישעיה מ' כ&quot;ז. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p><strong>עשבי הבר</strong> – עשבים פראים, שאין אדם זורעם ועוסק  בגדולם. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p><strong>לבטלה</strong> – לחנם <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p><strong>כוכבי דשביט</strong> – כוכבים שמאחריהם נמשכים שבטים,  שרביטים. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p><strong>זהב שחוט</strong> – זהב מרֻקע, מתוח; מתנוצץ. <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p><strong>יֵרקון</strong> – האדם נעשה ירק; <strong>קסטורים</strong> – נעשה  לבן כבִדיל. <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p><strong>קָלָל</strong> – מלֻטש, מתנוצץ. <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>בראשית א, טו. <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p><strong>שקופים</strong> – האור עובר בהם. <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p><strong>לעילא</strong> – למעלה <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p>בראשית סט ח <a href="#fnref:11" title="return to body" class="reversefootnote">&#160;&#8617;</a></p>
</li>

<li id="fn:12">
<p>מלכים א יד, כב <a href="#fnref:12" title="return to body" class="reversefootnote">&#160;&#8617;</a></p>
</li>

<li id="fn:13">
<p>צפעון – מין נחש רע. <a href="#fnref:13" title="return to body" class="reversefootnote">&#160;&#8617;</a></p>
</li>

<li id="fn:14">
<p>נגהא דבוצינא – נֹגה המאור. <a href="#fnref:14" title="return to body" class="reversefootnote">&#160;&#8617;</a></p>
</li>

<li id="fn:15">
<p>מקפידים – כועסים. <a href="#fnref:15" title="return to body" class="reversefootnote">&#160;&#8617;</a></p>
</li>

<li id="fn:16">
<p>סמוך – קרוב. <a href="#fnref:16" title="return to body" class="reversefootnote">&#160;&#8617;</a></p>
</li>

<li id="fn:17">
<p>ישעיה ל, כו. <a href="#fnref:17" title="return to body" class="reversefootnote">&#160;&#8617;</a></p>
</li>

<li id="fn:18">
<p>במדבר כד, יז. <a href="#fnref:18" title="return to body" class="reversefootnote">&#160;&#8617;</a></p>
</li>

<li id="fn:19">
<p>ישעיה יא, י. <a href="#fnref:19" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/48116">https://benyehuda.org/read/48116</a></div></body></html>