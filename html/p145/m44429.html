<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תוכחה אחרת</title>
	<meta name="author" content="שמואל דוד לוצטו"/>
</head>
<body>

<p>תקע&quot;ז</p>

<blockquote>
<br />
</blockquote>

<blockquote>
<p>חֶמְדַּת כָּבוֹד, אָשׁוּבָה נָא הַפַּעַם,</p>

<p>אֶלְבַּשׁ בִּגְדֵי נָקָם, חֵמָה וָזַעַם,</p>

<p>אֶת-אַשְׁפָּתִי אֶפְתַּח לִירוֹת בָּךְ חֵצִי,</p>

<br />
</blockquote>

<blockquote>
<p>הֵן גַּם פַּעַם אַחֶרֶת בָּךְ נִדְבַּרְתִּי,</p>

<p>מוּמַיִךְ הָרַבִּים חָקוֹר חָקַרְתִּי;</p>

<p>אַךְ לֹא רָאִיתִי אָז אַף אֶת-הַחֵצִי.</p>

<br />
</blockquote>

<blockquote>
<p>הֵן מִן הַכּוֹכָבִים מוּמַיְכִי רַבּוּ,</p>

<p>לָכֵן מִלַּי בָהֶם כָּעֵת יִסַּבּוּ;</p>

<p>וָאָן כָּמוֹךְ מָקוֹר, זִמְרָה נוֹבֵעַ?</p>

<br />
</blockquote>

<blockquote>
<p>אֵין חֵקֶר אֶל-רָחְבֵּךְ, אֵין קֵץ לָאֹרֶךְ,</p>

<p>אַף כֹּחַ לָךְ; אַךְ בִּלְבָבִי אֵין מֹרֶךְ:</p>

<p>בִּיוֵן הַשֶּׁקֶר בַּל-אֶהְיֶה טֹבֵעַ.</p>

<br />
</blockquote>

<blockquote>
<p>הָעֵץ הָרָם הַזֶּה כָּעֵת אַנִּיחָה,</p>

<p>עָנָף קָטֹן אֶקַּח, עָלָיו אָשִׂיחָה:</p>

<p>נֵצֶר נִתְעָב! עָלֶיךָ אִמְרֵי-שֶׁפֶר,</p>

<br />
</blockquote>

<blockquote>
<p>אֶשְׁכַּח אֵיךְ קָם גָּאוֹן בֵּין עַם-הָאָרֶץ,</p>

<p>אֵיךְ מַמְלַכְתּוֹ הִגְדִּיל וַיִּפְרָץ-פָּרֶץ;</p>

<p>אַגִּיד אֵיכָה שָׁרַץ בֵּין אַנְשֵׁי-סֵפֶר.</p>

<br />
</blockquote>

<blockquote>
<p>לֹא-עוֹד עַל-הֶהָמוֹן, לֹא-עוֹד אָרִיעָה;</p>

<p>חַטֹּאת הֶבֶל וָשָׁוְא לֹא-עוֹד אַשְׁמִיעָה:</p>

<p>לֹא תִצְחָקון כָּעֵת, רַק מַר תִּבְכָּיוּ.</p>

<br />
</blockquote>

<blockquote>
<p>אַגִּידָה נִפְלָאוֹת, חִידוֹת וָפֶלִאי:</p>

<p>אֹמַר כִּי זֹאת אֵם כָּל-מִשְׁגֶּה וָשֶׁלִי,</p>

<p>וָאַתְּ עָשִׂיתְ אִם כִּנְחָלִים נִטָּיוּ.</p>

<br />
</blockquote>

<blockquote>
<p>אֶשְׁכַּח הַמַּקְהִילִים עֵדָה וָחֵבֶל,</p>

<p>לַשְּׁמִיעַ מִכִּסְאָם דִּבְרִי הַהֶבֶל</p>

<p>אֶל-כָּל-אִישׁ בַּעַר הַמַּטֶּה אָזְנָיִם.</p>

<br />
</blockquote>

<blockquote>
<p>הַשָּׂשִׂים שָׂשׂוֹן רַב אֵין קֵץ וָחֵקֶר,</p>

<p>אִם מִגְדָּלִים יִבְנוּ עַל-אַבְנֵי שֶׁקֶר,</p>

<p>אוּלַי יָרוּם שִׂיאָם עַד-הַשָּׁמָיִם.</p>

<br />
</blockquote>

<blockquote>
<p>חֶמְדַּת כָּבוֹד, הִִנֵּה בָנַיִךְ הֵמָּה;</p>

<p>אַתְּ לִמַּדְתִּים, לֵאמֹר: דַּרְכִּי נָעֵמָה;</p>

<p>בָּנַיִךְ הֵם, אַךְ לֹא אַטִּיפָה לָמוֹ.</p>

<br />
</blockquote>

<blockquote>
<p>לֹא רַבָּה רָעָתָם, פִי אֵין בַּחֶלֶד</p>

<p>גֶּבֶר יַאֲמִין לָהֶם; כִּי גַם הַיֶּלֶד</p>

<p>יָבִין כִּי שָׁוְא וָשֶׁקֶר בִּלְשׁוֹנָמוֹ,</p>

<br />
</blockquote>

<blockquote>
<p>אֶשְׁכַּח אֹתָם, אִתָּם לֹא אֶתְיַצָּבָה.</p>

<p>אַתֶּם קִרְבוּ, אַנְשֵׁי דֵעָה נִשְׂגָּבָה,</p>

<p>קִרְבוּ אַתֶּם כִּי תִכְתְּבוּן עַל-לוּחַ.</p>

<br />
</blockquote>

<blockquote>
<p>פִּקְחוּ עֵינֵיכֶם נָא, נִרְדָּמִים עוּרוּ;</p>

<p>מִדֶּרֶךְ רוּם לֵבָב שִׁמְעוּ וָסוּרוּ;</p>

<p>לִמְדוּ כִּי אֵין מוּם רָע מִגֹּבַהּ רוּחַ.</p>

<br />
</blockquote>

<blockquote>
<p>כַּמָה מִכֶּם, אַנְשֵׁי דֵעָה וָשֵׂכֶל,</p>

<p>שֵׁם רַב אִווּ, וַיִתְנַכָּלוּ נֵכֶל,</p>

<p>שַׁגוֹת, חַדֵּשׁ, תַּקֵּן כָּל-דִּבְרֵי-קֶדֶם!</p>

<br />
</blockquote>

<blockquote>
<p>לֹא הַיָּשָׁר, רַק הֶחָדָשׁ אָהֵבוּ,</p>

<p>וּלְבַד אוֹתוֹ יִבְחָרוּ וִיקָרֵבוּ,</p>

<p>לִרְאוֹת כִּי אֵין כָּהֶם יָמָּה וָקֶדֶם.</p>

<br />
</blockquote>

<blockquote>
<p>כַּמָּה מִכֶּם הֶפֶךְ חֵטָא זֶה חָטָאוּ,</p>

<p>וּלְמַעַן מַשְׂכִּילִים לָהֶם יִקְרָאוּ</p>

<p>כָּל-שֶׁקֶר עַל כַּנּוֹ הַשְׁאֵר יַשְׁאִירוּ!</p>

<br />
</blockquote>

<blockquote>
<p>בִּנְתִיב קַדְמֹנֵיהֶם תָּמִיד יַהֲלֹכוּ,</p>

<p>וְשְׁגִיאוֹתֵימוֹ בִּימִינָם יִתְמֹכוּ,</p>

<p>כִּי עַם-הָאָרֶץ אָז אוֹתָם יוֹקִירוּ.</p>

<br />
</blockquote>

<blockquote>
<p>שֶׁקֶר עַל-כֵּן גָּדַל וַיַעַשׂ תֹּקֶף,</p>

<p>עַל-כֵּן תָּפוּג תּוֹרָה מֵרֹב הַנֹּקֶף,</p>

<p>וָאָן אֵלֶיהָ עוֹד מָקוֹם תּוֹכֵנוּ?</p>

<br />
</blockquote>

<blockquote>
<p>אוּלַי לָכֶם מִלַּי חִידוֹת וָפֶלִאי,</p>

<p>אָכֵן כֵּן הוּא: אַב כָּל-מִשְׁגֶּה וָשֶׁלִי</p>

<p>הוּא גֹבַהּ הַלֵבָב, כִּי תִתְבּוֹנֵנוּ.</p>

<br />
</blockquote>

<blockquote>
<p>אִם מִי הָיָה אָבִיו, דַעַת תַּחְפֹּצוּ,</p>

<p>אַגִּידָה אֶת-הַסּוֹד, רַק אַל-תָּקֹצוּ:</p>

<p>הֵן שֵׁם אָבִיו אַף שֵׁם אִמּוֹ אֶכתֹּבָה.</p>

<br />
</blockquote>

<blockquote>
<p>&#8220;כֶּסֶל&#8221; אָהַב &#8220;עַצְלוּת&#8221; וַיִתְחַבָּרוּ,</p>

<p>וּבְרִית חֶבְרָתָם בֶּאֱמוּנָה שָׁמָרוּ,</p>

<p>וַיִּוָּלֵד מֵהֶם &#8220;גָּאוֹן וָגֹבַהּ&#8221;.</p>

<br />
</blockquote>

<blockquote>
<p>חָרוּץ יַשְׁלִים נַפְשׁוֹ; וּבְלִבּוֹ יֵרֶא</p>

<p>אֶת-הֶהָמוֹן כָּעַיִר אוֹ כַפֶּרֶא,</p>

<p>עַל-כֵּן יִהְיֶה עָנָו, יִבְזֶה תִּפְאָרֶת.</p>

<br />
</blockquote>

<blockquote>
<p>עָצֵל, עַד יוֹם מוֹתוֹ סָכָל וָבַעַר;</p>

<p>לָכֵן מִפַּחַד בּוּז, קָלוֹן וָצַעַר,</p>

<p>יִדְרוֹשׁ כָּבוֹד וָשֵׁם בִּמְרוֹמֵי קָרֶת.</p>

<br />
</blockquote>

<blockquote>
<p>כִּרְאוֹת כִּי יֵשׁ רַבִּים טֹבוּ מִמֶּנּוּ,</p>

<p>מִיִּרְאָתוֹ פֶּן כָּל-אָדָם יִבְזֶנּוּ,</p>

<p>יִגְבַּהּ, יִגְאֶה, וּלְהִתְכַּבֵּד יָגֵעַ.</p>

<br />
</blockquote>

<blockquote>
<p>אוּלָם גֶּבֶר שָׁלֵם יַשְׁפִּיל הָעַיִן,</p>

<p>לֹא יָחוּשׁ אִם-גָּדְלוֹ יוֹדֵעַ אַיִן;</p>
</blockquote>

<blockquote>
<p>יִזְכֹּר כִּי שָׁם בַּשַּׁחַק יֵשׁ יוֹדֵעַ<a href="#fn:1" id="fnref:1" title="see footnote" class="footnote"><sup>1</sup></a>.</p>

<br />
</blockquote>

<blockquote>
<p>קָרַב מִכָּל הַחַי מֹשֶׁה לֵאלֹהַּ,</p>

<p>וַתָּרָם תִּפְאַרְתּוֹ מֵאֵין כָּמוֹהָ;</p>

<p>עַל-כֵּן עָנָו הָיָה וּשְׁפַל הַבֶּרֶךְ.</p>

<br />
</blockquote>

<blockquote>
<p>וּבְדַבֶּר-בּוֹ מִרְיָם אָז עִם-אָחִיהוּ,</p>

<p>שָׁמַע אֶת-חֶרְפָּתוֹ וַיַּחְסָם-פִּיהוּ:</p>

<p>יָדַע כִּי הֶבֶל הֵם וּקְטַנֵּי עֶרֶךְ.</p>

<br />
</blockquote>

<blockquote>
<p>לָכֵן רָב-הַנָּשִׁים, יַעַן תִּרְאֵינָה</p>

<p>כִּי חָכְמָה וּגְבוּרָה יֶחְסַר לָהֵנָּה,</p>

<p>גָּבַהּ רוּחָן מִכֹּל, וִיָקר שָׁאָפוּ.</p>

<br />
</blockquote>

<blockquote>
<p>וּלְמַדְרֵגּוֹת גַּם-הֵנָּה תִבָּדַלְנָה,</p>

<p>וּכְפִי מִיעוּט יָפְיָן כֵּן תִּתְהַלַּלְנָה,</p>

<p>וּכְגֹדֶל מָשְׁחָתָן כָּבוֹד רָדָפוּ.</p>

<br />
</blockquote>

<blockquote>
<p>הַבִּיטָה הַבָּקָר אַמִּיץ הַכֹּחַ,</p>

<p>הַבִּיטָה אֵיךְ יִשְׁפַּל, יִדְבֶּה יָשֹׁחַ,</p>

<p>וִיהִי עָנָו, כִּי הוּא רַב הַתּוֹעֶלֶת.</p>

<br />
</blockquote>

<blockquote>
<p>אוּלָם הַסּוּס לֹא יַשְׂבִּיעֵנוּ לָחֶם.</p>

<p>הִנֵּה כִּי כֵן יִגְבַּהּ יִגְאֶה מֵרָחֶם,</p>

<p>וּתְהִי נַפְשׁוֹ בַּשֶּׁקֶר <strong>מִסְתּוֹלֶלֶת</strong>.</p>

<br />
</blockquote>

<blockquote>
<p>גֵּאָה גָאוֹן – יַלְדֵי סִכְלוּת,</p>

<p>כִּי מֵחָכְמָה תֵּצֵא שִׁפְלוּת;</p>

<p>רַק אִישׁ אִוֶּלֶת אַף עַצְלוּת</p>

<p>יִרְדֹּף כָּבוֹד, יִירָא זֻלּוּת.</p>

<br />
</blockquote>

<blockquote>
<p>מִי יִכְסֹף שֵׁם חָכָם? – הָאִישׁ הַבַּעַר;</p>

<p>עַל-מִי בֶּגֶד יָקָר? – עַל-חַסְרֵי-כָסֶף;</p>

<p>בִּגְבוּרָתוֹ מִי יִתְהַלֵּל? – אִישׁ מֹרֶךְ;</p>

<p>מִי-זֶה יֹאמַר כָּל-רֶגַע:</p>

<p>&#8220;דִּבְרֵי-צֶדֶק וֶאֱמֶת אֹמַר אֵלֶיךָ?&#8221; –</p>

<p>הָאִישׁ הַדֹּבֵר שֶׁקֶר;</p>

<p>מִי-זֶה עַל-מִצְעָדָיו תָּמִיד לֵב יָשֶׁת? –</p>

<p>הַגֶּבֶר הַצֹּלֵעַ; עֹשֶׂה עָוֶל</p>

<p>כָּל-אִישׁ עַל-חַטֹּאתָיו יוֹם יוֹם יוֹכִיחַ –</p>

<p>מִי כָאִישׁ הַשּׂנֵא רַכּוֹת יָשִׂיחַ? –</p>

<p>מִי-זֶה פָּנָיו כִּפְנֵי מַלְאָךְ מִמַּעַל,</p>

<p>בַּל-יָתוּרוּ עֵינָיו, בַּל-יַרְבֶּה אֹמֶר,</p>

<p>בַּל-יִצְחַק רֶגַע עִם אָדָם? נוֹאָפֶת –</p>

<p><strong>כִּי רַק בַּאֲשֶׁר אֵין בּוֹ יִתְהַלֵּל גָּבֶר</strong>.</p>

<br />
</blockquote>

<blockquote>
<p>אוּלָם בַּסּוֹד הַזֶּה רַבִּים נִכְְשָׁלוּ,</p>

<p>וּלְקָהָל רָב דִבְרֵי תוֹעָה הִשְׁמִיעוּ;</p>

<p>שָׂמוּ חֹשֶׁךְ לָאוֹר וָאוֹר לַחֹשֶׁךְ,</p>

<p>וּלְמַכִּיר אֶת-עַצְמוֹ גֵאֶה קָרָאוּ,</p>

<p>וּבְדִמְיוֹנָם עוֹלָם הָפוּךְ בָּרָאוּ.</p>

<br />
</blockquote>

<blockquote>
<p>לֹא כָאֵלֶּה אָמְנָם אַנְשֵׁי הָרוּחַ,</p>

<p>וַיַּשְׂכִּילוּ בַסּוֹד וֶאֱמֶת כָּתָבוּ.</p>
</blockquote>

<blockquote>
<p>הַמֶּלֶךְ הֶחָכָם חָרַת עַל לוּחַ<a href="#fn:2" id="fnref:2" title="see footnote" class="footnote"><sup>2</sup></a>:</p>
</blockquote>

<blockquote>
<p>שִׂפְתֵי סָכָל חֹטֻר גָאוֹן אָהָבוּ;</p>

<p>גַּם בֶּן-אָמוֹץ אֶל-הֶעָשָׁן וָרוּחַ</p>
</blockquote>

<blockquote>
<p>גֵּאוּת הִמְשִׁיל<a href="#fn:3" id="fnref:3" title="see footnote" class="footnote"><sup>3</sup></a>. מֶה שַׂרְעַפָּיו נִשְׂגָּבוּ!</p>
</blockquote>

<blockquote>
<p>עָשָׁן הוּא הַגֵּאוּת, אֵשׁ הוּא הָרֶשַׁע;</p>

<p>זֶה הוֹלִיד זֹאת: כִּי גַם הָעַצְלוּת פֶּשַׁע.</p>

<br />
</blockquote>

<blockquote>
<p>נוּסוּ אֵפוֹא מִן-הָעַצְלוּת, הָחִישׁוּ,</p>

<p>הָחִישׁוּ הַמָּנוֹס, אַל-תִּתְמַהְמֵהוּ.</p>

<p>חִבַּת הַטֹּרַח בִּלְבַבְכֶם הַשְׁרִישׁוּ,</p>

<p>כִּי שֹׁרֶשׁ זֶה אַךְ טוֹב יִהְיֶה פִרְיֵהוּ.</p>

<p>חָרוּצִים בִּמְלַאכְתָּם, הֵם לֹא יַגִּישׁוּ</p>

<p>לִבָּם אֶל-הַגָּאוֹן; לֹא יִתְנַשֵּׂאוּ.</p>

<p>כָּל-מִפְעָלֵימוֹ יַגִּידוּן שִׁבְחָמוֹ,</p>

<p>וּלְחַנֵּף וּלְחָרֵף אֵין צֹרֶךְ לָמוֹ.</p>
</blockquote>

<p>(תוספת אלול תרי&quot;א)</p>

<blockquote>
<p>נַעַר הָיִיתִי, גַּם כִּמְעַט זָקַנְתִּי,</p>

<p>תּוֹעִים אַחַר כָּבוֹד רַבִּים בָּחַנְתִּי,</p>

<p>וָאֵרֶא כִּי כֻלָּם צִלָּם יִרְדֹּפוּ.</p>

<br />
</blockquote>

<blockquote>
<p>יָנוּסוּ מִפָּנָיו, יִקְרַב אֵלֵימוֹ;</p>

<p>יָרוּצוּ לִתְפּוֹשׂ בּוֹ, נָס מִפָּנֵימוֹ;</p>

<p>אֵלֶּה וָאֵלֶּה אַךְ לָרִיק יִקְצֹפוּ.</p>

<br />
</blockquote>

<blockquote>
<p>שֵׁם טוֹב גַּם-אָנִי בִּנְעוּרַי אִוִּיתִי,</p>

<p>אַךְ לֹא קָרָאתִי לוֹ, אוּלָם צִפִּיתִי,</p>

<p>הוֹחַלְתִּי, וּבְצוּרִי נַפְשִׁי חָסָיָה.</p>

<br />
</blockquote>

<blockquote>
<p>עָבַדְתִּי כָל-יָמַי, וּלְהִתְוַּדֵּעַ</p>

<p>לֹא אַצְתִּי, וָאוֹחִיל, וָאֶכָּנֵעַ,</p>

<p>נֶאֱלַמְתִּי, פִּי חָסַמְתִּי, לֹא אֶהְמָיָה.</p>

<br />
</blockquote>

<blockquote>
<p>לִרְצוֹן אָבִי וּתְחִנָּתוֹ נֶעְתָּרְתִּי,</p>
</blockquote>

<blockquote>
<p>לִפְנֵי חַכְמֵי עִירִי חִידָה פָתַרְתִּי<a href="#fn:4" id="fnref:4" title="see footnote" class="footnote"><sup>4</sup></a></p>
</blockquote>

<blockquote>
<p>וָאִוָּדַע לָהֶם מֵאָז וָהָלְאָה.</p>

<br />
</blockquote>

<blockquote>
<p>אַחַר שָׁנִים שָׁלֹשׁ סֵפֶר תִּרְגַּמְתִּי<a href="#fn:5" id="fnref:5" title="see footnote" class="footnote"><sup>5</sup></a>,</p>
</blockquote>

<blockquote>
<p>וּשְׁמִי (וּבְלִי שָׂכָר) מִכֹּל הֶעֱלַמְתִּי;</p>
</blockquote>

<blockquote>
<p>בִּגְלַל <strong>זָקֵן</strong> נִכְבָּד נַפְשִׁי <strong>עָמָלָה.</strong></p>

<br />
</blockquote>

<blockquote>
<p>אַךְ שׂנֵא וּמְקַנֵּא חָשַׂף סוֹדֵנוּ</p>

<p>הִכִּיר מִכְתַּב יָדִי, וּלְרֹאשׁ עִירֵנוּ</p>
</blockquote>

<blockquote>
<p>אָמַר: פֹּעַל שֵ&quot;ד הוּא: פִּגּוּל הִנֵּהוּ.</p>

<br />
</blockquote>

<blockquote>
<p>נִשְׁעַן עַל עָרְמָתוֹ נָחָשׁ וָפֶתֶן</p>

<p>חָשַׁב כִּי הַמְּלָאכָה אֵלָיו תִּנָּתֶן,</p>

<p>וּמְחִיר יָקָר בִּגְלָלָהּ יַגִּיעֵהוּ.</p>

<br />
</blockquote>

<blockquote>
<p>וַאֲנִי כִי לִכְבוֹד זָר חִנָּם יָגַעְתִּי,</p>

<p>עַל יַד צָרַי בַּיּוֹם הַהוּא נוֹדַעְתִּי.</p>
</blockquote>

<blockquote>
<p>וּשְׁמִי עַל רֹאשׁ סִפְרִי הוּחַק לָנֶצַח<a href="#fn:6" id="fnref:6" title="see footnote" class="footnote"><sup>6</sup></a>.</p>

<br />
</blockquote>

<blockquote>
<p>הוּחַק בִּשְׁנַת <strong>אֶפְרֹשׂ</strong>, וַיִּפְרֹשׂ אֵבֶר</p>

<p>מִקִּיר הָעִיר וָחוּצָה אֶל כָּל-עֵבֶר;</p>

<p>זֵדִים אָז בּוֹשׁוּ וַיַשְׁפִּילוּ מֵצַח.</p>

<br />
</blockquote>

<blockquote>
<p>אוֹר בִּכּוּרֵי עִתִּים הֵחֵל לִזְרוֹחַ,</p>
</blockquote>

<blockquote>
<p>וַיְּעִירֵנִי מֵאִיר<a href="#fn:7" id="fnref:7" title="see footnote" class="footnote"><sup>7</sup></a> שָׁמָּה לִשְׁלוֹחַ.</p>
</blockquote>

<blockquote>
<p>&#8220;תֵּן מִכְתָּבֶיךָ לִי, וּלְאוֹר יֵצֵאוּ.&#8221;</p>

<br />
</blockquote>

<blockquote>
<p>אַךְ הַמְּקַנֵּא (עֵינוֹ מִכַּעַס תֵּכַהּ)</p>

<p>אָמַר: מַה בֶּצַע? מִי יִקְרָא מִלֶּיךָ?</p>

<p>כִּי לֹא לִשְׂפַת עִבְרִים אִישִׁים צָמֵאוּ.</p>

<br />
</blockquote>

<blockquote>
<p>יָחוּלוּ עַל מֵאִיר בִּרְכוֹת שָׁמַיִם!</p>

<p>מִמַּחְשַׁכִּים הוֹצִיא שָׁדַ&quot;ל, יָדַיִם</p>

<p>רָפוֹת חִזֵּק; הָבוּ לִשְׁמוֹ תִפְאֶרֶת.</p>

<br />
</blockquote>

<blockquote>
<p>בִּלְתּוֹ אוּלַי עַד-כֹּה אֵלֶם נִשְׁאַרְתִּי,</p>

<p>קֵדְמָה וָיָמָּה צֶדֶק לֹא בִשַּׂרְתִּי,</p>

<p>לֹא הִגַּשְׁתִּי מִנְחָה לֶאֱמֶת נֶעְדֶּרֶת.</p>

<br />
</blockquote>

<blockquote>
<p>נַעַר הָיִיתִי, גַּם כִּמְעַט זָקַנְתִּי,</p>

<p>לֹא מִיָמַי עַל בִּינַת זָר נִשְׁעַנְתִּי,</p>

<p>לֹא עָבַדְתִּי רַמְבָּ&quot;ם, אַף לֹא שְׁפִּינוֹזָה.</p>

<br />
</blockquote>

<blockquote>
<p>הַכֹּל שָׁקַלְתִּי; וּבְעֵינַי נִסִּיתִי</p>

<p>כִּי רַק הִשְׂכַּלְתִּי אָז, עֵת טוֹב עָשִׂיתִי;</p>

<p>עַל-כֵּן לָנֶצַח בַּאדֹנָי אֶעֱלֹזָה.</p>

<br />
</blockquote>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>אחר ימים ושנים כתבתי נוסחא אחרת, והיא: רַב לוֹ
אִם אֶת&#8211;גָּדְלוֹ יודע וברוך ה' שהחייני וקיימני והגיעני להחזיר הנוסחה
ליושנה. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>בפי א יל חטר גאוה (משלי י&quot;ד ג'). <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>גאות עשן (ישעיה ט' י&quot;ז). <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>סיון תקע&quot;ח. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>הוא סדר התפלות כמנהג אשכנז שתרגמתי איטלקית ונדפס  בווין בש' 1821. <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>הוא הדבר אשר דברתי בשיר &#8220;זד יהיר לץ שמו&#8221;: אתה חרב
תשלוף תדרוך הקשת, ושאת ועז תוסיף להם כפלים – ושם בראשי הבתים נרשם שם
האיש, אך שם משפחתו לא רציתי לגלות. <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>מורי ורבי החכם מהר&#8220;ר מאיר ראנדעגגער הי&#8221;ו היה
מחליף אגרות עם אנטאן שמיד, והוא זירזני לתת לו ממכתבי, לשלוח אותם
לבכורי העתים. <a href="#fnref:7" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/44429">https://benyehuda.org/read/44429</a></div></body></html>