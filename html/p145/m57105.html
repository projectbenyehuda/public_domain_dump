<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>דֶּרֶךְ אֶרֶץ אוֹ אַטִּיצִיזְמוּס: שִׁירַת שְׁדָל לְדוֹרוֹ</title>
	<meta name="author" content="שמואל דוד לוצטו"/>
</head>
<body>

<blockquote>
<p><strong>דֶּרֶךְ אֶרֶץ</strong> אוֹ <strong>אַטִּיצִיזְמוּס: שִׁירַת שְׁׄדָׄלׄ לְדוֹרוֹ</strong></p>

<br />
</blockquote>

<p>על ידי הנצב על המלאכה, בעל האותיות העבריות,</p>

<p><strong>יוסף סקאראמילא</strong> מעדת ישראל אשר בפאדובה.</p>

<blockquote>
<br />
</blockquote>

<p>(ת&quot;ר)</p>

<p><a href="#fn:1" id="fnref:1" title="see footnote" class="footnote"><sup>1</sup></a></p>

<br />

<h2 id="חלקראשון">חלק ראשון</h2>

<blockquote>
<p>דרך ארץ, דרך ארץ,</p>

<p>חן וחסד, רָב־שלום.</p>

<p>חִזְקוּ נָא, מִלְכוּ בארץ,</p>

<p>תִמְכוּ שבט עד־עילום!</p>

<p>לא־עוד ריב, שִׂטְנָה וקרץ;</p>

<p>כל־מָדוֹן עֶדְיוֹ יִבְלֹם.</p>

<p>גוֹר יָגוּר אריה עם־כשב,</p>

<p>כַּבָּקָר דֹב יאכל עשב.</p>

<p>על־חֻר פֶתן יִשְׁתַעְשֵׁעַ</p>

<p>הָעוֹלֵל או היוֹנֵק:</p>

<p>לא יַשְׁחִית אָף לֹא יָרֵעַ</p>

<p>גוּר וָלַיִשׁ הַמְזַנֵּק.</p>

<p>אך נואלתי, אך נבערתי,</p>

<p>בִּבְלִי־לב ובאין עינים,</p>

<p>עת בכם סרה דברתי</p>

<p>זה שָנִים עשרים ושתים.</p>

<p>עַיִר פֶּרא אז הייתי,</p>

<p>מִקִּרְיָה קִּנִי רחוק:</p>

<p>חֶזְיוֹן שוא על־כן חזיתי,</p>

<p>פי פערתי לבלי חֹק.</p>

<p>יתגדַל אף יתקדָשׁ,</p>

<p>יתנשֵּׂא אף יתהדָּר,</p>

<p>ישׁתבֵּחַ דור חדש:</p>

<p>אין בו קוץ, אין בו דרדר.</p>

<p>דור ראשון דור עִוָרוֹן,</p>

<p>דור חָרוֹן – דור מלחמה:</p>

<p>דור אַחְרוֹן – הוא דור כִשְׁרוֹן,</p>

<p>דור שלום, אף דור חכמה.</p>

<p>בוש יבושו קדמונים,</p>

<p>גוֹרָלָם שׁוֹאָה וָאָמֶשׁ,</p>

<p>חשׁךְ אֹפֶל וַעְרפל</p>

<p>קִיר תָפֵל – פַּתְבָּג תָּפֵל,</p>

<p>הָר נופל – ריר חַלָמוּת.</p>

<p>אין זִכְרוֹן לראשונים;</p>

<p>כל חדש תחת השמש:</p>

<p>אין עֵיפָתָה – אין סופתה.</p>

<p>אין אימתה – אין צָרָתָה;</p>

<p>רק אורה - רק תפארה,</p>

<p>רוח דעת וגבורה,</p>

<p>רוח שֶׂכל וּשְׁלֵמוּת.</p>

<p>דור רֻחַץ מִצּוֹאָתוֹ,</p>

<p>רָץ יום יום לִשְׁלֵמוּתוֹ,</p>

<p>חכמתו אף־צדקתו</p>

<p>איש תמיד בו לא־תכבה:</p>

<p>אל השקר לא נָטָה</p>

<p>אל־ההבל לֹא שָׂטָה;</p>

<p>לֹא נִפְתָּה – על איש חולֵם</p>

<p>וּמְשֻׁגָּע או מתנבא:</p>

<p>דור שָׁלֵם מִכֹּל שָׁלֵם!</p>

<p>שלום לָךְ, ברוךְ אַתָּה.</p>

<p>האח האח נַפְשִי! וָאֵיךְ אֶשְׁמֹרָה</p>

<p>מַחְסֹם לִשְׂפָתַי עֵת אֶרְאֶה פָנֶיךָ.</p>

<p>דוֹרִי, דוֹר מִי כָמֹהוּ?</p>

<p>אראה עֹצֶם יָדֶךָ</p>

<p>עַל־הָאָרֶץ יִגְבַר, עַל־הַשָּׁמַיִם,</p>

<p>עַל־הָאֵש, עַל־הַמַּיִם.</p>

<p>אַתָּה עַל־כַּנְפֵי רוּחַ הַלֹּהֶטֶת</p>

<p>מִמַּעַל לֶעָבִים תַּגְבִיהַ לָכֶת.</p>

<p>אַתָּה בִלְתִּי מָשׁוֹט אַף בִּלְתִּי רוּחַ</p>

<p>תָּעוּף אָרְחוֹת ימים עִם סִיר נָפוּחַ.</p>

<p>וּבְסִיר נָפוּחַ וּבְמַסְלוּל בַרְזל</p>

<p>תָּעוּף בִלְתִּי סוּסִים, גמל ופרד,</p>

<p>כַּאְשֶׁר יִדְאֶה הַנֶּשֶׁר, מֶרְכַבְתֶּךָ.</p>

<p>וּבְסִיר נפוּחַ וּבְחָכְמַת כֵּלֶיךָ,</p>

<p>בִּלְתִּי עָמל וִיגִיעַ,</p>

<p>אֶחַד תַּחַת מֵאָה יַעַשׂ בַּמְלָאכֶת.</p>

<p>אַתָּה תַעְצֹר בָּרָד נֶפֶץ וָזָרֶם</p>

<p>מֵרֶדֶת עַל־חֶלְקַת שָדֶה וָכָרֶם.</p>

<p>חִצֵּי שַׁדַּי גַם־הֵמָּה</p>

<p>אֵשׁ עֶבְרָתוֹ, בִשְׁאוֹל תַּחְתִּית תַּשְקִיעַ.</p>

<p>אַתָּה מַיִם וָרוּחַ</p>

<p>נִתַּחְתָּ לִנְתָּחֵימוֹ;</p>

<p>עָפָר, אֶבֶן וָסָלַע</p>

<p>לִיסוֹדוֹתָם הִפְרַדְתָּ,</p>

<p>וִיסוֹדוֹת הַיְסוֹדוֹת אַתָּה מָדַדְתָּ.</p>

<p>בָּשָר וָדָם וָעֶצֶם</p>

<p>פִּלַגְתָּ, וּבְדָמֶךָ</p>

<p>אֶת־הַבַּרְזֶל מָצָאתָ.</p>

<p>עַתָּה יֵבוֹשׁ, עַתָּה יַחְפִיר הַטֶּבַע,</p>

<p>כִּי מִסְתָּרָיו חָשַׁפְתָּ<a href="#fn:2" id="fnref:2" title="see footnote" class="footnote"><sup>2</sup></a>,</p>

<p>וּכְלֵי מַעְשֵׂהוּ מִיָּדוֹ חָטָפְתָּ,</p>

<p>אַתָּה בִזְכוֹכִיתֶךָ</p>

<p>קֵרַבְתָּ הַיָּרֵחַ אֶל־עֵינֶיךָ;</p>

<p>וַתַּבֵּט מֵרָחוֹק, כִּמְרַגֵל חֶרֶשׁ.</p>

<p>אָדָם, וּבְהֵמָה בוֹ, וּפְעֻלוֹתֵימוֹ;</p>

<p>מָחָר גַם אֶת מִלֵּימוֹ</p>

<p>תַקְשִׁיב אָזְנֶךָ. יֵשׁ אֵלֶה יַכְחִישׁוּ,</p>

<p>אַךְ מִי יִשְׁמַע לָהֶם? זֵדוֹנִים הֵמָּה –</p>

<p>אַתָּה חָקַרְתָּ כָל־מַדְוֶה וָחֹלִי,</p>

<p>בַּנְתָּ סִבַּת כָּל־נֶגַע,</p>

<p>וּרְפוּאוֹת נִפְלָאוֹת יוֹם יוֹם חִדַּשְׁתָּ.</p>

<p>עַל־כֵּן חָרָה עָלֶיךָ אַף הַטֶּבַע</p>

<p>(הַטֶּבַע הַמְקַנֵּא, נִכְלָם ממֶךָּ),</p>

<p>וּבְרַק חַרְבּוֹ שִׁנֵּן, וַיְחַדֵּשׁ פֶּגַע;</p>

<p>וַיִּקְרָא מִמִּזְרַח זָעַם,</p>

<p>מִצָּפוֹן שֹׁד מִשַּׁדָּי;</p>

<p>וַיַּפֵּל פִּתְאוֹם וּבְרֶגַע</p>

<p>זָקֵן וָנַעַר,</p>

<p>סָכָל וָבַעַר</p>

<p>עִם חַרְטֹם, אַשָּׁף, כַּשְׁדָי.</p>

<p>אַךְ מֵתֶיךָ וּפְגָרֶיךָ</p>

<p>אִם־רַבּוּ בֹקֶר וָעֶרֶב</p>

<p>כֵּן רַבּוּ בֹקֶר וָעֶרֶב,</p>

<p>מִכְתָּבֶיךָ וּסְפָרֶיךָ.</p>

<p>אֶת־תֹּקֶף חָכְמָתֶךָ</p>

<p>הֵבִין וַיַּרְא הַמָּוֶת;</p>

<p>רָאָה, וַיִּחַר לוֹ.</p>

<p>מִתַּחְתִּיוֹת צַלְמָוֶת</p>

<p>לַמִּלְחָמָה עָלֶיךָ</p>

<p>הוֹצִיא אֶת־כָּל־חֵילוֹ.</p>

<p>וַיָּרוּצוּ – וַיָפוּצוּ</p>

<p>מַלְאָכָיו בַּחוּץ בַּבָּיִת.</p>

<p>כַּאְכָל־אֵש שָׁמִיר וָשָׁיִת,</p>

<p>כֵּן (נִשְׁבַּע) – אֹכַל, אֶשְׂבַּע</p>

<p>אַכְזָרִי - טָרַף כַּאְרִי,</p>

<p>אֵין נִסְתַּר מֵעֶבְרָתוֹ,</p>

<p>וַיִּגְזֹר יָמִין וּשְׁמֹאל,</p>

<p>לֹא יַחְמֹל – יוֹם נִקְמָתוֹ.</p>

<p>וּכְתָבֶיךָ וּסְפָרֶיךָ</p>

<p>אִם רַבּוּ עֶרֶב וָבֹקֶר,</p>

<p>כֵן רַבּוּ עֶרֶב וָבֹקֶר</p>

<p>גַם־מֵתֶיךָ וּפְגָרֶיךָ.</p>

<p>דּוֹר דֵּעָה, דּוֹר שָׁלוֹם, אַשְׁרֵי בָנֶיךָ!</p>

<p>אַשְׁרַי, מָה טוֹב חֶלְקִי, כִי בָךְ נוֹלַדְתִי.</p>

<p>אֵיבָה אֵין עוֹד, אֵין עוֹד שִׂנְאָה; אַח, רֵעַ</p>

<p>כֹּל גֶּבֶר אֶל כֹּל גָּבֶר,</p>

<p>לֹא לֵאמוּנָה וּלְמַחְשָׁבָה יֵרָדֶף</p>

<p>אָדָם, אוֹ יִשָּׂרֵף; תַּמָּה נִכְרָתָה</p>

<p>שִׁנְאַת הַדָּת; אָבַד זִכְרָהּ לָנֶצַח</p>

<p>דוֹר חֹפֶשׁ, דוֹר חֵרוּת, חָכְמַת וָדַעַת,</p>

<p>עַל הֶבְלֵי הַיְשִׁישִׁים יִשְׁפֹךְ בּוּז לַעַג.</p>

<p>אֶל יִהְיֶה שָׁם הָרוּח</p>

<p>לָלֶכֶת, יֵלֶךְ אִישׁ; לֹעֵג מוֹכִיחַ,</p>

<p>שׂנֵא אֵין עוֹד; וּלְבַד שָׁלוֹם בָּאָרֶץ.</p>

<p>מָאתַיִם אֶלֶף כֶּסֶף</p>

<p>יִלְוֶה אִישׁ, וּלְנוֹשָׂיו יִפְשֹׁט הָרָגֶל;</p>

<p>לֹא יִתֵּן, לֹא יִבְרַח: כִּתְמוֹל הִנֵּהוּ</p>

<p>סֹחֵר, קֹנֶה, לֹוֶה: שָׁלוֹם בָּאָרֶץ.</p>

<p>תִּמְעַל אִשָּׁה, תִּתֵּן לַזָּר דוֹדֶיהָ;</p>

<p>יֵדַע, יִרְאֶה הָעָם יִרְאֶה הַבַּעַל;</p>

<p>אֵין אֹמֶר וּדְבָרִים: שָׁלוֹם בָּאָרֶץ.</p>

<p>עָקֹב יַעְקֹב הָאָח, וִירַמֶּה רֵעַ;</p>

<p>מִרְמָתוֹ וּתְכָכָיו יֵדַע אָחִיהוּ,</p>

<p>אָכֵן מֵרָע עַד טוֹב לֹא יִפְצֶה פִיהוּ,</p>

<p>אֵין פֶּרֶץ וּצְוָחָה בִּרְחֹבוֹתֵינוּ,</p>

<p>חָמָס וַשֹּד לֹא יִשָּׁמַע, תִּקָבֶר</p>

<p>תּוֹךְ מַצְפּוּנֵי לֵב גָּבֶר</p>

<p>חֵמָה, שִׁנְאָה, בַּל תִּגָּלֶה הַחוּצָה;</p>

<p>אַךְ נֵכֶל תַּחַת נָכֶל</p>

<p>אַךְ שֵׂכֶל תַּחַת שָּׂכֶל,</p>

<p>עָקְבָה תַּחַת עָקְבָה, תֹּךְ תַּחַת תֹּךְ:</p>

<p>אֵין רִיבוֹת וּתְלוּנוֹת, מָדוֹן, תֹּכָחַת;</p>

<p>אֵין אֹמֶר וּדְבָרִים: שָׁלוֹם בָּאָרֶץ.</p>

<p>מַה טוֹב וְנָעִים</p>

<p>שֶׂבֶת כְּרֵעִים</p>

<p>אוֹיֵב וְשׂנֵּא,</p>

<p>חֹמֵד, מְקַנֵּא!</p>

<p>בִּשְׂפַת חֲלָקוֹת</p>

<p>חוֹבֵק וְנשֵׁק,</p>

<p>יִדְמוּ נְשִׁיקוֹת</p>

<p>חָשׁוּק וְחשֵׁק</p>

<p>אָרְבוֹ בְקִרְבּוֹ</p>

<p>צֹפֵן בְּלִבּוֹ</p>

<p>טֹמֵן בְּחֻבּוֹ</p>

<p>עֵצוֹת עֲמוּקוֹת</p>

<p>כֹּסֶה בְּאַחְוָה</p>

<p>שִׂנְאָה וְאֵיבָה,</p>

<p>וּבְמַחֲמָאוֹת</p>

<p>מַסְתִּיר קְנָאוֹת:</p>

<p>קֶצֶף וּמָדוֹן,</p>

<p>שָׁלוֹם וְשַׁלְוָה;</p>

<p>קֶשֶׁת וְכִידוֹן,</p>

<p>שָׂשׂוֹן וְחֶדְוָה.</p>

<p>מַיִם עֲמוּקִים</p>

<p>עֵצָה בְּלֵב אִישׁ</p>

<p>צָרִים מְזִיקִים</p>

<p>יַחְפִּיר וְיַבְאִישׁ</p>

<p>חָכְמָה וְעָרְמָה</p>

<p>עָקְבָה וְתָרְמָה</p>

<p>שָׁלוֹם וְחַיִים.</p>

<p>עִזְבוּ פְתַיִים</p>

<p>שִׂכְלוּת בְּהֵמָה:</p>

<p>יִרְבּוּ יְמֵיכֶם</p>

<p>וִימֵי בְנֵיכֶם</p>

<p>עַל הָאֲדָמָה.</p>

<br />
</blockquote>

<h2 id="חלקשני">חלק שני</h2>

<blockquote>
<p><strong>אַטִּיצִיזְמוּס</strong>! אַטִּיצִיזְמוּס,</p>

<p>עֹשֶׂה פֶלֶא מִי כָמֹכָה?</p>

<p>כָּל־יָמַי אֹדֶה לִשְׁמֶךָ,</p>

<p>לָךְ תָּמִיד אֶקֹּד אֶבְרֹכָה,</p>

<p>אַטִּיצִיזְמוּס, בָּךְ אֶתְמֹכָה,</p>

<p>אָז אַצְלִיחָה, אָז אֶמְלֹכָה.</p>

<p>אִם חָכְמָה אֵין בִּי וָדַעַת,</p>

<p>וּצְדָקָה מִנִּי נֶעְדָרֶת,</p>

<p>לֹא אָגוּרָה, לֹא אֵחַתָּה,</p>

<p>מַכּוֹתַי אַתָּה תַּחְבשׁ:</p>

<p>הַצִּילֵנִי, אֵלִי אָתָּה,</p>

<p>אֹמַר לָךְ, אָז לֹא אֵבשׁ.</p>

<p>אָז, נָעוּר וָרֵק מִכֹּל</p>

<p>אֶכָּבֵד כִּבְנֵי מָחֹל;</p>

<p>אַעַשׂ חַיִל, אַרְבֶּה שֵׁם</p>

<p>וּזְהָבִי יִרְבֶּה כַחוֹל.</p>

<p>עַל זֵדִים אֶתְמֹל בָּזוּנִי</p>

<p>אַשְׁלִיךְ נַעַל, קִיא, צוֹאָה:</p>

<p>אַנְשֵׁי דַּעַת יִירָאוּנִי,</p>

<p>צַדִּיקִים תָּמִית קִנְאָה.</p>

<p>עַל סִפְרֵי קֶדֶם, אַפְלָטוֹן אָרִיסְטוֹ,</p>

<p>ש&quot;ס, מִדְרָשׁ וּגְאוֹנִים, הַאִישׁ כָּמֹנִי</p>

<p>יִרְקַב יִבְלֶה? הֵמָּה מֵהֶבֶל יָחַד;</p>

<p>אָרְכָּם רָחְבָּם, עָבְיָם אֵימָה וָפַחַד.</p>

<p>חָכְמַת־מֶה לָמוֹ? מִלֵּיהֶם אַךְ טבוּ</p>

<p>לִמְשׂךְ חַבְלֵי שֵנָה עַל עַפְעַפַּיִם.</p>

<p>אִישׁ שֶׁמֶשׁ דּוֹר דֵּעָה עָלָיו הֹפִיעָה</p>

<p>יִרְחַק מֵהֶם: מֹנִיטוֹר, אַלְגֵמַיְנֵי,</p>

<p>דֶבַּט יִקְרָא: מֵהֶם מַיִם נֶאְמָנוּ</p>

<p>יִשְׁאַב יוֹם יוֹם; חָכְמָה, עֵצָה אֵין חֵקֶר</p>

<p>אָז בִּלְבָבוֹ וּבְעַצְמוֹתָיו תָּבֹאנָה</p>

<p>עוד רַבִּים זוּלַת אֵלֶה</p>

<p>סִפְרֵי חָכְמָה אֶקְרָא בֹקֶר וָעָרֶב</p>

<p>עַל מִשְׁכָּבִי סָרוּחַ</p>

<p>עֵת שָׁכְבִי וּבְעֵת קוּמִי</p>

<p>גַם אַחַר אָכְלִי לַחְמִי,</p>

<p>בַּלְזָק יָנֵין דֵי־קוֹק, אַנְשֵׁי הָרוּחַ</p>

<p>רָאשֵׁי מַמְלֶכֶת תּוּשִיָה הִנָּמוֹ.</p>

<p>אֵלֶה שַׁעֲשׁוּעִים לִי וּמְשִׁיבֵי נָפֶשׁ:</p>

<p>בָּם מוּסַר הַשְׁכֵּל, בָּם פִילוֹסוֹפִיאָה</p>

<p>יֹרֶדֶת חַדְרֵי בָטֶן,</p>

<p>מָתוֹק לַנֶּפֶשׁ, אַף מַרְפֶּא לָעָצֶם.</p>

<p>אֵלֶה וַאְחֵרִים עוֹד מִבַּלְעָדָמוֹ,</p>

<p>שָׁם, בִּמְדִינוֹת חָכְמָה פַּרִיז, ברוּסֵלֶס,</p>

<p>בִּתְשִׁיעִית פֶּלֶג הַיְרִיעָה<a href="#fn:3" id="fnref:3" title="see footnote" class="footnote"><sup>3</sup></a> חֻקָּקוּ;</p>

<p>אֵלֶה מַעְיַן מַיִם חַיִים; שָׁתִיתִי,</p>

<p>אַף כָּל יָמַי אֶשְׁתֶּה, ותְחִי נַפְשִׁי.</p>

<p>דַבֵּר צָחוֹת עַל כָּל מֶחְקָר לָמַדְתִּי</p>

<p>וּבְכָל־סוֹד תֵּת מַעְנֶה; אֵין נִשְׂגָב מֶנִּי;</p>

<p>וּכְעֵט סֹפֵר מָהִיר פִּי יַטִּיף נֹפֶת:</p>

<p>נֹפֶת מָתֹק, מִלִּים רוּחַ מָלֵאוּ;</p>

<p>רוּחַ חָכְמָה, לֹא מִדּוֹרוֹת חָלָפוּ;</p>

<p>רוּחַ דּוֹרֵנוּ, דּוֹר שׁוּלֵי הַקּשֶׁט</p>

<p>חָשַׁף עַל פָּנָיו, וַיַּבֵּט מִתַּחַת</p>

<p>סִתְרֵי תֵבֵל כֻּלָה שָׁחַק וָשָׁחַת;</p>

<p>וּלְכָל־הָעָם יַגִּיד, וּלְעֵין הַשָּׁמֶשׁ</p>

<p>כָּל־סוֹד כָּמוּס יִפְרשׁ, בִּמְגִלַּת סֵפֶר</p>

<p>נֹתֶנֶת אִמְרֵי שָׁפֶר</p>

<p>הַגָדָה רוֹמָנִית<a href="#fn:4" id="fnref:4" title="see footnote" class="footnote"><sup>4</sup></a> ומְלִיצַת דרַאמָּה.</p>

<p>אַשְׁרֵי עֵינָיו תָּמִיד וּלְבָבוֹ שָׁמָּה!</p>

<p>מִשָּׁם מֵי יֵשַׁע יִשְׁאַב לוֹ וָחָי,</p>

<p>מִשָּׁם יֶחְכָּם, יִנָּשֵׂא עַל כָּל־חָי.</p>

<p>אַטִּיצִיזְמוּס מִצְוֹתֶיךָ</p>

<p>מִשְׁפָּטֶיךָ</p>

<p>יַעַשׂ אִישׁ יִחְיֶה בָהֶם</p>

<p>מַה־נִּמְלָצוּ, מַה־יָּקָרוּ</p>

<p>מַה־טָּהָרוּ,</p>

<p>יַחְפִּיר שֶׁמֶשׁ לִפְנֵיהֶם</p>

<p>עוֹדִי חַי אַל נָא יָמוּשׁוּ</p>

<p>מֵעַל לוּחַ כִּלְיוֹתַי:</p>

<p>עוֹדִי חַי לִפְנֵי אַחַי</p>

<p>אֶשָּׂאֵם עַל שִׂפְתוֹתַי.</p>

<p><strong>אָנכִי</strong> אַטִּיצִיזְמוּס הוֹצֵאתִיךָ</p>

<p>מֵאֹפֶל הַסִּכְלוּת אֶל־אוֹר הַשֵּׁכֶל</p>

<p>אוֹר צִיוִילִיזַצְיוֹן.</p>

<p><strong>לֹא יִהְיֶה לָךְ</strong> מִבַּלְעָדַי עֶלְיוֹן</p>

<p>לֹא יִהְיֶה לָךְ אֵל אַחֵר עַל־פָּנָי,</p>

<p>לֹא יִהְיֶה לָךְ דָּבָר בִּמְרוֹם שָׁמַיִם,</p>

<p>עַל־הָאָרֶץ מִתַּחַת, או בַמַּיִם,</p>

<p>יָקָר, חָבִיב מִמֶּנִּי.</p>

<p>לֹא אָב, לֹא בֵן, אָחִיךָ, וַאחוֹתֶךָ</p>

<p>אוֹ שׂכֶבֶת חֵיקֶךָ</p>

<p>לֹא מוֹדָע, לֹא אַלוּף, וִידִיד וָרֵעַ,</p>

<p>לֹא נַעַר, לֹא זָקֵן,</p>

<p>יוֹנֵק, אוֹ אִישׁ שֵׁבָה וּנְשִׂיא עֵדָה</p>

<p>לא חָכָם לא מוֹרֶה, ומלמד צדק</p>

<p>לֹא עָנִי, לֹא יָתוֹם, לֹא גַלְמוּדָה;</p>

<p>לֹא חָכְמָה תוּשִׁיָה, בינה ודעת</p>

<p>לא צדק, מישרים, משפט וחסד</p>

<p>לֹא יִהְיֶה לָךְ חָבִיב מִמֶּנִּי, יַעַן</p>

<p>אָנֹכִי אַטִּיצִיזְמוּס אֵל קַנָּא:</p>

<p>אוֹהֵב זוּלָתִי, עֶבֶד לִי אֵינֶנוּ</p>

<p><strong>לֹא תִשָּׂא</strong> שֵׂם קָדְשִׁי עַל שִׂפְתוֹתֶיךָ,</p>

<p>וּבְכִנּוּי הַכָּבוֹד תַּזְכִּיר זִכְרִי</p>

<p>בַּכָּבוֹד תִּשָּׁבַע, בּוֹ תִפְאַרְתֶּךָ,</p>

<p>אֵלָיו תִּכְרַע, תֹּאמַר אֵלִי, צוּרִי,</p>

<p>סַלְעִי, סִתְרִי,</p>

<p>כּתְרִי, נִזְרִי.</p>

<p>הַרְבֵּה מִכָּל־הוֹנֶךָ,</p>

<p>הַרְבֵּה מִכָּל־זַרְעֶךָ,</p>

<p>הַרְבֵּה מֵחַיָתֶךָ</p>

<p>הַכָּבוֹד יֵקַר לָךְ; מִבָּבַת עַיִן</p>

<p>אוֹתוֹ תִשְמֹר; כִּי הוּא אֵל, בִּלְתּוֹ אַיִן.</p>

<p><strong>זָכוֹר</strong> כי אך אם רֶגַע</p>

<p>תעזבנו, לנצח יזניחך.</p>

<p>כי אפו רגע, אך אם מעליך</p>

<p>רֶגע חלף הלך,</p>

<p>לעד לא ישוב לָךְ,</p>

<p>שוא תִנָּחֵם, שוא תֵאָנַח, להבל</p>

<p>כף על ירך תספֹק: כבֹד גָלָה</p>

<p>לא ישוב עוד, אין מרפא וּתְעָלָה.</p>

<p><strong>כַּבֵּד</strong> נפשֶׁךָ, כי כבוד ינחלו</p>

<p>מוקירֵי נפשם, ושפלים יֵקָלוּ.</p>

<p>ראשית כבוד, מלבוש: ראש מַעְיָּנֶיךָ</p>

<p>יהיה על הוד בגדֶךָ וּמעונך,</p>

<p>לא תשא דומִיָה קלון וקלס:</p>

<p>מַקְלֶה שִׁמְךָ יֵקַל, יֻקַּם עד רצח,</p>

<p>או עד ישפיל המצח,</p>

<p>ישוב דַכָּא וּשְׁחוֹחַ;</p>

<p>אז תּתראה חנוּן מרבה לסלוח,</p>

<p>אם לֹא תִקֹּם, אם לא תטֹּר, אין חלק</p>

<p>לָךְ בַּכָּבוד; כי עָנָו ושפל רוח,</p>

<p>אנכי אטיציזמוס</p>

<p>מאסתי וָאֶשְׂנָא, תִּעַבְתִּי נצח.</p>

<p><strong>לא תרצח</strong> בַּיָד: פֹּעַל</p>

<p>רֵקים וּנְבָלים הוא: אתה, חרבך</p>

<p>פיך הוא ולשונך.</p>

<p><strong>לא תנאף</strong> בת אל נֵכָר,</p>

<p>יוּדָאִיזְמוּס תועבה:</p>

<p>לא ינקה כל הַנֹּגֵעַ בה,</p>

<p>יודאיזמוס נָבַל, אב לִנְבלים,</p>

<p>רָחַק כבוד מהם: שפלות הנפש</p>

<p>חֶלקם: מטיט ורפש</p>

<p>לא ירימו רגלם, לבם, רוּחָמוֹ,</p>

<p>עֶשְׁתֹּנוֹת יֶלֶד כל עשׁתּנוֹתָמוֹ,</p>

<p>לא בִגְדֹלוֹת, לֹא בִגְבֹהוֹת ילכו;</p>

<p>לא תֹאַר, לא הדר לפעֻלוֹתֵימוֹ:</p>

<p>רק חשׁךְ, רק יראָה בנתיבותימו,</p>

<p>דלוּת, עצלוּת, קלוּת,</p>

<p>שפלוּת זֻלּוּת, נַבְלוּת,</p>

<p>הוֹלֵלוּת, וכסילות.</p>

<p>זה אל נכר שָׂנאתי, וָאתַעֵבָה,</p>

<p>ארור כל שֹׁגֶה בו: מביתו נצח</p>

<p>זב ומצֹרע, רש ודל, מחזיק פלך</p>

<p>לא יִכָּרֵת, הִשָּׁמֶר</p>

<p>אחְריו לא תזנֶה, בדרכיו לא תֵתַע,</p>

<p>לא תתחתן בו; שקץ</p>

<p>בניו ובנותיו יהיו לך, ומאומה</p>

<p>לא ידבק בין ידיך מן החרם;</p>

<p>כי אש אוכלה הוא, יאכל עד רגע</p>

<p>מִגָּדִישׁ עד קמה, זית וכרם.</p>

<p><strong>לא תגנב</strong> בִּבְלִי שֵׂכֶל ותבונה,</p>

<p>כי נִמְצָא בִגְנֵבה יירש בָּשְׁנָה</p>

<p>לא תחדל לגנֹב, כי בִיקָר לא יַעַל,</p>

<p>נֹעֵר כפיו מכל גֶזֶל ועֹשק.</p>

<p>כסף זהב ראשית לגדֻלת גבר.</p>

<p>לא יָדַע לצבור הון, אין לו בי חלק;</p>

<p>שׂנֵא בֶצַע, מֹאֵס חמס ועוֶל,</p>

<p>איש יודאיזמוס הוא, תועבה הוא.</p>

<p><strong>לא תַעְנה</strong> קשֶׁט באמונה וצדק</p>

<p>מִיָּמֶיך: שׂרוּעַ או קלוט</p>

<p>מוֹצָא פיך יהיה, כל מִפְעליך,</p>

<p>כל קורותיך, תרים השמימה;</p>

<p>ושאולה תשפיל כל חֶמדת רעך.</p>

<p>איש אל יֵדַע בפעֻלּוֹתיך: רֵעַ</p>

<p>לא יהיה לךְ מִסְתָּריך יוֹדֵעַ.</p>

<p>שֹׁאַלְךְ איפה דּרכך,</p>

<p>אם תֵימִין, תאמר אשמאילה:</p>

<p>לא תפתח אליו לבך,</p>

<p>אז תצליח, אז תשׂכִּילָה.</p>

<p>כל לבב תחשֹׁב עָקֹב,</p>

<p>אז תצליח, אז תמלֹךְ:</p>

<p>כי כל אח עקֹב יַעְקֹב,</p>

<p>כל אֹהֵב רכיל יַהְלֹךְ.</p>

<p><strong>לא תחמֹד</strong> שֶׁקט וּשְׁלוֹם יִשְׁרֵי דרךְ:</p>

<p>שַׁלְוַת הַמָּוֶת היא ומנוחת קבר.</p>

<p>לא תחמֹד מרגועם, בִּטְחוֹן לבמו:</p>

<p>חֹסֶר לב הוא, בִּטְחוֹן יוֹנָה וכבש.</p>

<p>עבד הכבוד, עבד אטיציזמוס,</p>

<p>כִּשְׁאון מַים רבים מֵעָיו יֶהְמָיוּ,</p>

<p>ותשוקות לבו כִנְחלים נִטָיוּ.</p>

<p>הוא יגדל, הוא יפרץ־פרץ,</p>

<p>הוא ירום, הוא יִתְעַלֶּה:</p>

<p>יִנָּשֵׂא על עַנְוֵי־ארץ,</p>

<p>וברגליו ירמֹס נִקְלֶה</p>

<p>את התורות האלה</p>

<p>(פקודים צדיקים מחכימֵי פתי),</p>

<p>מלך עליון! צוית את בניך.</p>

<p>אשרי העם תורותיך ינצֹרוּ,</p>

<p>אשרי האיש בנתיבותיך יֵלך.</p>

<p>גם עבדָך נזהר בהם,</p>

<p>על לבו ישא זִכְרָם:</p>

<p>יום וָלֵיל שעשועַי הם,</p>

<p>לא תמוּש רגלִי מהם;</p>

<p>עֵקֶב רב עֵקֶב שָׁמְרָם.</p>

<br />
</blockquote>

<h2 id="חלקשלישי">חלק שלישי</h2>

<blockquote>
<p><strong>האטיק</strong>.</p>

<p>מי זה על דור דעה שׂוֹלֵחַ פיהו,</p>

<p>שֹׁפֵךְ על אטיציזמוס בוז ולעג.</p>

<p>ובציויליזציון יתן כל דֹפי?</p>

<p>הוי זקן מִיזַנְטְרוֹף! מֵאוֹר השמש</p>

<p>עֹצֵם עיניו, אזניו מכביד, בל יֵרֶא,</p>

<p>בל ישמע, בל יבין יתרון דורנו</p>

<p>על דורות עִוָרוֹן ימים חָלָפו.</p>

<br />

<p><strong>היהודי</strong>.</p>

<p>לא זקנתי, אף לא שבתי,</p>

<p>לא שָׂנֵאתי חברת גָבֶר:</p>

<p>גם אָהַבְתי, גם נֶאְהַבְתִּי,</p>

<p>ובכל לב וּבְקשְׁטְ ואמת.</p>

<p>אך דרְכֵּי רבים חִשבתי,</p>

<p>וָאֶרְאֶה לִבָּמוֹ קָבֶר:</p>

<p>לֹבֶן גִיר מִחוּץ יאיר,</p>

<p>אך מִבַּיְתָה טֻמְאַת מת.</p>

<p>אטיק אַתָּה? מִדַרְכֶּךָ</p>

<p>מַעְגָלַי אף אם רָחָקוּ,</p>

<p>אֶרְחָמְךָ, אשמע קולך;</p>

<p>אך יָרֵאתי פן נפשך</p>

<p>בֵּאלִילֵי הַשָּׁוְא נִטְמֵאת.</p>

<br />
</blockquote>

<blockquote>
<p><strong>האטיק</strong>.</p>

<p>אם אנשי שקר ורמיה ראית,</p>

<p>לא שמעת כהם גם בימי קדם?</p>

<p>מה תלעֹג וּתְהָתֵל בִּבְנֵי דורך?</p>

<p>איך יתרוֹנוֹ על זולתו לא תֵרָא?</p>

<p>אַיֵה שֹׁד וּצוָחָה פרץ על פרץ?</p>

<p>אֵי עשֶׁק דל, גָזֵל, חמס, וָקָטֶל?</p>

<p>איה מושל עריץ, כל עם הארץ</p>

<p>תחת כפות רגליו יִדְכֶּה יָשֹׁחַ?</p>

<p>איה כהן מַתְעֶה, וּנביאי שקר?</p>

<p>איה כדגי הים, גדוֹל בֹּלֵעַ,</p>

<p>בל יירא ממשפט, קטֹן ממנו?</p>

<p>איה יתום, או אלמנה, או עבד</p>

<p>בַּסֵּתֶר נאנקים, כי אין שֹׁמֵעַ?</p>

<p>דור, משפט יִמְשָׁל־בו; דור, בו יכרע,</p>

<p>כַּקָּטן כַּגָּדוֹל לפני הצּדק:</p>

<p>דור ברוך הוא: מי עוֵר יכזיבָנִי?</p>

<br />
</blockquote>

<blockquote>
<p><strong>היהודי</strong>.</p>

<p>הן זאת צָדַקְתָּ לא אכחיש גם אני.</p>

<p>ממשלת המשפט, שלטון הַיּשֶׁר,</p>

<p>שווּי צעיר ורב, זה טוב, זה אשֶׁר,</p>

<p>זאת בִּרְכַת יה, מַתַּת שַׁדַּי ממעל.</p>

<p>אך לא מִיָּוָן באו אלה לנו,</p>

<p>לא מֵאַתֵּין, לא אטיציזמום המה:</p>

<p>מסיני באו, <strong>יודאיזמוס</strong> המה,</p>

<p>שווּי אדון ועבד, חֻקֵּי צדק</p>

<p>עם הַזָּרִים, עם הצרים גם יחד,</p>

<p>זה נעלם מִפְּלָטוֹן, מִצִיצֵרוֹנִי,</p>

<p>וִיְהִי נודע מאז אל הַצְלֶלְפּוֹנִי<a href="#fn:5" id="fnref:5" title="see footnote" class="footnote"><sup>5</sup></a>,</p>

<p>כי רק אֶל אב אחד בנים כֻלנו,</p>

<p>כי אחים נחנו, כי אחד עָשָׂנוּ;</p>

<p>זה מסיני, לא מִיָּוָן לָמָדְנוּ:</p>

<p>זה שֹׁרשׁ האחוה, ומְקֹר הישׁר.</p>

<p>וַתֵּצא תורת צדק מִצִּיוֹן,</p>

<p>מירושלים ציויליזציון.</p>

<br />
</blockquote>

<blockquote>
<p><strong>האטיק</strong>.</p>

<p>מי מִלַּעַג ושׂחֹק יחשׂך את פיהו?</p>

<br />
</blockquote>

<blockquote>
<p><strong>היהודי</strong>.</p>

<p>יצחק, ילעג אטיק: זה דרכו נצח.</p>

<br />
</blockquote>

<blockquote>
<p><strong>האטיק</strong>.</p>

<p>לא אצחק, עת אשמע מירושלים</p>

<p>הציויליזציון תוריד אלינו?</p>

<br />
</blockquote>

<blockquote>
<p><strong>היהודי</strong>.</p>

<p>לא כֻלָּה, אך חֶצְיָה; כי לאלֹהינוּ</p>

<p>חציה, וברכה הוא: חציָה לשחת,</p>

<p>לַעְזאזל הוא; הוא פח, מוֹקש ופחת.</p>

<br />
</blockquote>

<blockquote>
<p><strong>האטיק</strong>.</p>

<p>עד אן מִשְׁלֵי חִידוֹת יהיוּ מִלֶּיך?</p>

<br />
</blockquote>

<blockquote>
<p><strong>היהודי</strong>.</p>

<p>הקשיבה; ולמִלַּי אם אֹזֶן תּשֶׁט,</p>

<p>תשמע בלתי חידה מֵישרים קשֶׁט,</p>

<p>צִיוִילִיזַצְיוֹן אנשי דורנו</p>

<p>לִשְׁתַּים תִּפָרֵד: לב טוב וָשָׂכֶל.</p>

<br />
</blockquote>

<blockquote>
<p><strong>האטיק</strong>.</p>

<p>מה אמרת? מה זה פִּלג לשנים</p>

<p>את אלה? ושניהם רק אחד המה.</p>

<p>כי עת יִשְׁתַּלֵם שכל,</p>

<p>גם הלב יִשְׁתַּלֵם.</p>

<br />
</blockquote>

<blockquote>
<p><strong>היהודי</strong>.</p>

<p>הבל ושקר!</p>

<br />
</blockquote>

<blockquote>
<p><strong>האטיק</strong>.</p>

<p>הַשֵּׂכֶל הַמְחֻכָּם, יודע חֵקֶר</p>

<p>מה פקודיו, מה תורותיו, ידעת?</p>

<p>לא ידעת, לו שמעת,</p>

<p>לא בָּזִיתָ מַתַּת יה.</p>

<br />
</blockquote>

<blockquote>
<p><strong>היהודי</strong>.</p>

<p>לו ידעת, לו שמעת</p>

<p>כלבבי לִבָּךְ היה.</p>

<br />
</blockquote>

<blockquote>
<p><strong>האטיק</strong>.</p>

<p>למשֹׁל בּרוּח, ותשוקות הַכְנֵעַ;</p>

<p>הַבְדֵל מִטּוֹב עֹמֵד, טוב לעינים;</p>

<p>הַבְדֵל רע הַקַיָּם מֵרָעַת רגע;</p>

<p>רַק טוֹב קַיָּם לבחוֹר: פָּקֹחַ עין</p>

<p>על כִּזְבֵי הַדִּמיון; ולבלתּי לכת</p>

<p>אחר מראה עינינו, אך בפלס</p>

<p>נשׁקֹל כל פֹּעַל, אַחְריתוֹ מה תֶּהִי</p>

<p>נחקֹר, נבין; כי יש ויש מִנֹּפֶת</p>

<p>תמתק ראשׂית דבר, ובסופו נֶהִי,</p>

<p>מַפַּח נפש, תוגה, שַׁחַת וַתֹּפת,</p>

<p>אלה תורות חכמה, פקודי שָּׂכֶל.</p>

<br />
</blockquote>

<blockquote>
<p><strong>היהודי</strong>.</p>

<p>אלה אטיק אחי, חֶשְׁבּוֹנוֹת שָׂכֶל</p>

<p>בהם אֹהֵב נפשו ירחק מֵעָוֶל.</p>

<p>בהם משכיל נבון,</p>

<p>מֵבִין דרכי חשבון.</p>

<p>צֶדק ישֶׁר יֶאְהַב – אל עין רֹאֵהו.</p>

<p>בָּהֵמה לא יבא</p>

<p>החסד בלבבו,</p>

<p>ובשרו לא יִכְאַב – בִּכְאֵב רעהוּ.</p>

<p>צִדְקַת איש חֶשְׁבּוֹנוֹת,</p>

<p>מִפְעָלָיו בִּתְבוּנוֹת,</p>

<p>תֹפַע במרום קריה – ולעין הַשָּׁמֶשׁ.</p>

<p>אוּלם כָּעוֹף פֹּרַחַת,</p>

<p>אף כֶּעָשָׁן נִמְלַחַת,</p>

<p>בִּמְחִלּוֹת מַאְפֵלְיָה – עֵיפָה וָאָמֶש,</p>

<p>שִׂים אַטִיק בִּשְׂפוּן מַחְבוֹא.</p>

<p>בן אדם לא יבא בו;</p>

<p>או יָרוּם אף יִנָּשֵׂא</p>

<p>על כסא – עליון נורא;</p>

<p>או דלים – וַאמֵלָלִים,</p>

<p>חַסְרֵי כח וגבורה,</p>

<p>יהיו תחת מִשְׁטָרוֹ:</p>

<p>אז תראה איש חשבונות,</p>

<p>מה טובו אף מה יָּשְׁרוֹ.</p>

<br />
</blockquote>

<blockquote>
<p><strong>האטיק</strong>.</p>

<p>אם את נפשו כל איש אָהֵב, לנצח</p>

<p>כן היה, כן יהיה; כי בלבבנו</p>

<p>מראשית זאת נטע האל עושנו.</p>

<br />
</blockquote>

<blockquote>
<p><strong>היהודי</strong>.</p>

<p>לא כן, אך לב בשר הוא נטע בנו</p>

<p>יכאב בכאב רעהו,</p>

<p>עָלֵז שָׂמֵחַ אם נמלט יִרְאֵהוּ</p>

<p>מֵרָעָתוֹ; אך שמחתו כּפלים</p>

<p>אם מִיָּדוֹ יבא אל אחיו ישע.</p>

<p>אהבת נפשנו הנה כן הִנֶּהָ</p>

<p>שרש פורה אהבה, רַחְמים וחסד;</p>

<p>כי הוֹשֵׁעַ אחיהו</p>

<p>הנּוֹ ללבב בשר עֶדְנָה וָעֹנג.</p>

<p>לא נוֹצַר אֵגוֹאִסְטְ אדם בַּבָּטֶן:</p>

<p>טובת אָחִיו היא טובתו: לב אבן</p>

<p>בִּמְעֵי נָמֵר נִטַּע, לא בִּמְעֵי גבר.</p>

<br />
</blockquote>

<blockquote>
<p><strong>האטיק</strong>.</p>

<p>מבטן מי אם כן יצא הַעָוֶל?</p>

<p>מי זה הרה חמס וַיֵּלֵד פָּשַׁע?</p>

<br />
</blockquote>

<blockquote>
<p><strong>היהודי</strong>.</p>

<p>המחסור – על פת לחם</p>

<p>על שֶׂה, על שלמה, על חֶלְקָה, על בית,</p>

<p>על כל מחסור יחסר לוֹ יפשע גבר,</p>

<p>מחסור, לב איש יקשיח.</p>

<br />

<p><strong>האטיק</strong>.</p>

<p>אולי כן הוא, אך מה רִפְאוּת לאלה?</p>

<p>קֻלְטּוּר, כבוד – אלה לב איש יָמולוּ:</p>

<p>בָּהֶם יֵרַךְ קָשֶׁה; בהם מִגֹּעַל</p>

<p>התועבות יִטְהַר; בם תִּנָּשֶׂאנה</p>

<p>לִגְדֹלוֹת, לנדיבוֹת, עֶשְׁתֹּנוֹתֵינוּ.</p>

<p>איכה יִבְזֶה נפשו, איך ישׁפּילֶנה</p>

<p>עד טיט יָוֵן, לגנֹב, ובאגרֹף רשׁע</p>

<p>הכות רעהו, וּלעַוֵת הפלס,</p>

<p>ולהקטין האיפה ולהגדיל שקל,</p>

<p>אָלֹה, כַּחֵש, נָאֹף, גזֹל, רצֹחַ,</p>

<p>איש כבוד, איש קֻלְטוּר? מַרְבֶּה בנֶשך</p>

<p>הונו, או עם גנב חֹלֵק מלקוח</p>

<p>(אל יִחַר נא אַפֶּךָ)</p>

<p>בין אַחַי לא תמצא, אך בין אַחֶיךָ.</p>

<br />
</blockquote>

<blockquote>
<p><strong>היהודי</strong>.</p>

<p>חֹלֵק עם גנב, ובְמַרְבית הונָמו</p>

<p>מַרְבִּים, אַחַי רֵעַי לא אלה המה,</p>

<p>צרות ומצוקות דרכיהם השחיתו:</p>

<p>פֶּשַׁע אחֶיך הוא, חטאת עמך.</p>

<p>אך לא לזאת אריבה.</p>

<p>אל עִוְרון בינָתָךְ מִלִין אשיבה.</p>

<p>קֻלטור, כבוד, רִפְאות? בהם הנפש</p>

<p>תִּזַּךְ, הלב ימוֹל? הוי חכמת שקר!</p>

<p>כבוד מחסור יָרְבֶּה, לא יִרְפָּאֵהוּ.</p>

<p>מחסור גבר לא כביר,</p>

<p>על הַטֶּבַע לא כָּבֵד:</p>

<p>הוא האב, הוא המַשְׁבִּיר</p>

<p>את רַעְבוֹן כל הָעֹבֵד</p>

<p>בבלי עצב ותְלָאָה.</p>

<p>איש כבוד גָאֹה גָאָה,</p>

<p>מחסורו על אחת שבע:</p>

<p>מַמְרֶה הוא את פי הטבע:</p>

<p>רוּם עיניו – יַקְצִיר שׁניו,</p>

<p>וּלְפֹתֶה תָמִית קנאה.</p>

<p>לחם לִשְׂבּעַ, / בַּיִת לִרְגֹעַ,</p>

<p>מַסֵכָה לַיְלָה, / בגד יומם:</p>

<p>בהם יחיה, / בהם יהיה</p>

<p>עָלֵז רָוֶה, / זרע אדם.</p>

<p>אלה חַנָּנוּ, / האל עָשָׂנוּ</p>

<p>צָפוֹנָה, נגבה, / קדם וים.</p>

<p>לבני תפארת / רוח אחרת:</p>

<p>נפשׁם סֹעֶרת / רק לכבודם.</p>

<p>אבן מִקִּיר / עשֶׁר תזכיר.</p>

<p>ובהיכלם / כבוד כֻּלם.</p>

<p>לא לִבְשָׂרָמוֹ / שִׂמְלַת עוֹרָמוֹ,</p>

<p>אךְ לִפְאֵרָמוֹ / וּצְבִי עֶדְיָם.</p>

<p>לבב רָחָב, / יאמר: הב! הב!</p>

<p>תִּלְאֶה תבל / לתת דַיָּם.</p>

<p>אך אם מחסור יִרְבֶּה, איך יִטְהַר גבר?</p>

<p>ותשוקות אם יוסיף כל יום כל רגע,</p>

<p>לא יִרְפָּא הכבוד, אך יוסיף נגע.</p>

<br />

<p><strong>האטיק</strong>.</p>

<p>ירפא הכבוד; כי בניו מֵרֶפֶשׁ</p>

<p>כל תועבה יֵרֹמוּ;</p>

<p>כי מיראת קלון יוסיפו אֹמֶץ</p>

<p>בנתיבות הכבוד ובדרכי צדק.</p>

<br />
</blockquote>

<blockquote>
<p><strong>היהודי</strong>.</p>

<p>ובדרכי צדק, אך אל עין השמש.</p>

<p>תועֵבָה יִמְאסון במרומי קָרֶת.</p>

<p>לא בִצְפוּן בַּיִת וּבחדרֵי קרבמוֹ;</p>

<p>כי תועבה איננה אם נִסְתָּרֶת,</p>

<p>אם כבוד לא תגרע, אם בוז ולעג</p>

<p>לא תביא לִבְעָלֶיהָ.</p>

<p>אך צֹפֵן תועבה, יוסיף עליה:</p>

<p>לצפוֹן את חטאתוֹ ירשׁע כפלים,</p>

<p>ולהעלים פֶּשע יפשע שבעתים.</p>

<br />

<p><strong>האטיק</strong>.</p>

<p>אולי ככה הוא, אך מי זה לא יָבֵן</p>

<p>כי בַקֻלטוּר יֵרַךְ, יִמּוֹל לב אָבֶן?</p>

<p>מי זה יכחיש כי קָטֶל</p>

<p>וָרֶצַח אכזרי לא כימי קדם</p>

<p>יִרְבֶּה היום בארץ?</p>

<br />

<p><strong>היהודי</strong>.</p>

<p>כָּשַׁל כח הדור, רָפוּ ידיהוּ;</p>

<p>נמֵר וָדֹב איננו,</p>

<p>אך הוא נחש עָרום, אפעֶה וָפָתֶן.</p>

<p>אוֹיֵב גָלוּי, שׂנֵא נסתר, מאלה</p>

<p>מי תבחר לך? הגִידה.</p>

<br />
</blockquote>

<blockquote>
<p><strong>האטיק</strong>.</p>

<p>נחש ופתן, ערוּם בֹּגד בגד,</p>

<p>אַחַי לא אלה המה;</p>

<p>לא כבוד, לא קֻלטוּר בא בלבבמו.</p>

<p>רק צֵל כבוד, דמיון קֻלטור אתמוֹ.</p>

<br />
</blockquote>

<blockquote>
<p><strong>היהודי</strong>.</p>

<p>לא צל, אף לא דמיון, איש אטיציזמוס.</p>

<p>עבד כבוד, שֹׁמר פִּקודי שכל.</p>

<p>למה מִבֶּגד, למה זה מִנֵּכל,</p>

<p>מֵעָקְבָה יִמָּנֵעַ,</p>

<p>אם יִרְאֶה (או חֹלֵם בלבבו יֵרֶא)</p>

<p>כי בם יגדל, כי במו</p>

<p>ינחל טובה עֹמָדֶת?</p>

<p>הן זאת תורת קֻלטור, חכמת ודעת,</p>

<p>לשקול בַּפֶּלס הטובות, לדעת</p>

<p>לחשֹׁב חֶשְׁבּוֹנוֹת וּלְקָרֵב אלינו</p>

<p>הָרַבָּה, הַקַּיָּמֶת.</p>

<p>הן זאת תורת כבוד, הַגְבֵּהַּ לכת,</p>

<p>ולשם וּלתפארה הַגְּדֵל מַעְשֵׂינוּ.</p>

<p>אם כן אפוא אם עָוֶל</p>

<p>וגנבה וגזלה, חמס וָרֶצח,</p>

<p>ירימו מַצָּבִי, אף יכשירוני</p>

<p>הָקִים עֵצות טובות לתהלת נצח,</p>

<p>ולטובת אלף איש או רבּותַיִם;</p>

<p>למה אחדל, ולָמה בַעְצַלְתַּיִם</p>

<p>יבלו ימי בחשׁך?</p>

<p>למה להיות אוְגוּסְטְ מצליח חָלֶד</p>

<p>לא אהיה אָקְטַבְיָאן הֹרֵג נָקִי?</p>

<p>הַאָז תאמר כי על כבוד אתמֹכה,</p>

<p>או צֵל קֻלטור, יום דם נקי אשפֹכה,</p>

<p>יום אוסיף שֹׁד על שֹׁד, פּרץ על פרץ,</p>

<p>לָרֶשת ממלכה, לַשְׁקִיט הארץ?</p>

<br />
</blockquote>

<blockquote>
<p><strong>האטיק</strong>.</p>

<p>אפס טוב וברכה תחת השמש,</p>

<p>בּל יֵצֵא מֶנו גם רעה וָשָׁבר –</p>

<p>אך מה, אם לא כבוד, יהיה לַגָבר</p>

<p>מַלְמָד לפעול הטוב, מתג ורסן</p>

<p>מדֶרך הרעות רגליו למנוע?</p>

<br />
</blockquote>

<blockquote>
<p><strong>היהודי</strong>.</p>

<p>בלתי כבוד, אף בלתי אטיציזמוס,</p>

<p>יש רסן, יש מַלְמָד – יש יודאיזמוס.</p>

<br />
</blockquote>

<blockquote>
<p><strong>האטיק</strong>.</p>

<p>יודאיזמוס מה זה? בין הרגלים</p>

<p>מִילָה, בִּעוּר מחמצת,</p>

<p>טֹטפות בין עינים,</p>

<p>וגדילים בכנף בגד.</p>

<br />
</blockquote>

<blockquote>
<p><strong>היהודי</strong>.</p>

<p>הַבָּשָׂר לא הרוח,</p>

<p>בַּיודאיזמוס אלה,</p>

<p>בשר, עצם, גידים ועור, לנפש</p>

<p>כֵּלִים, בהם תפעל; אולם עָלֵימו</p>

<p>כגבוה השמים על הארץ,</p>

<p>הנפש תִּנָּשֵׂא הַגְבֵּהַּ מָעְלָה.</p>

<br />
</blockquote>

<blockquote>
<p><strong>האטיק</strong>.</p>

<p>רוחו, נפשו, אם כן אפוא, מה המה?</p>

<br />
</blockquote>

<blockquote>
<p><strong>היהודי</strong>.</p>

<p><strong>רַחֵם וּגְמוּל שָׁמַיִם</strong>:</p>

<p>אלה נפש ורוח</p>

<p>ליודאיזמוס: אלה</p>

<p>אבני פִּנה לִמְעוֹן שלום וישע,</p>

<p>מִקְדַשׁ הצדק, כל באיו אַשְׁרֵמו!</p>

<p>לֵב בשר, לב חנון בנוי נָטוּעַ:</p>

<p>השֵׂכל, החשׁבון, יום יום יַקְשׁוהו.</p>

<p>יודאיזמוס, קולו נגד השכל,</p>

<p>נגד כל חשבונות ישא, ולְגֶבֶר</p>

<p><strong>רַחֵם</strong> יקרא, אם שַׂלְמַת רש חָבַלְתָּ</p>

<p>השב תשיב אֹתה עד בֹּא השמש,</p>

<p>כי היא שַׂלְמת עורו – במה ישכב?</p>

<p>יאבד כַּסְפִּי אם הֶחָבוֹל אשיבה,</p>

<p>אל תאמר בלבבך;</p>

<p><strong>רַחֵם</strong> תזכֹר: אִם הֶחָבוֹל לֹא תָשֶׁב,</p>

<p>במה ישכב? אתה על ערש נחת,</p>

<p>ובאין שַׂלְמָה ינאק איש כבשרך? –</p>

<p>קרוב לשנת הַשֶּׁבַע</p>

<p>עני ורש אל תֶּשִׁי.</p>

<p>&#8220;קָרַב מוֹעֵד הַשְׁמֵט, יאבד הַנֶּשִׁי&#8221;</p>

<p>אל תאמר בלבבָךְ רע ובליעל –</p>

<p><strong>רַחֵם</strong>! לבב רחמן כַּבֵּד לנצח.</p>

<p>אִם אֵם תראה על אפרֹחים רֹבצת,</p>

<p>הִשָּׁמֶר מִקַּחְתָּהּ; חפשי שַׁלְחֶהָ.</p>

<p>הן היא גָזָה וַתָּנָס מפניך,</p>

<p>לולא על הַבָּנים חָסָה רִחֵמָה,</p>

<p>נפשה מִנֶּגד מֵחֶמְלָה השליכה:</p>

<p>שַׁלְחֶהָ: זה מֵאֵל תַּגְמוּל חסדה. –</p>

<p><strong>תַּגְמוּל שָׁמַיִם</strong>: זאת זכרה: יש עין</p>

<p>רֹאָה, אזן שמעת; שׂפט צדק</p>

<p>משיב אל חיק אדם כגמול ידיהו.</p>

<p>שוא יִגְבַּר איש, לשוא יערים, להבל</p>

<p>על אחָיו יתגבר, כל אנשי ארץ</p>

<p>לשוא יַעְקֹב: עצמה וגבורה שקר,</p>

<p>שקר חכמה, ערמה: זֹרֵעַ אָוֶן,</p>

<p>עָמָל יִקְצֹר; אך לצדקה זֹרֵעַ,</p>

<p>ימצא חיים, שלום: אם יפֹל שבע,</p>

<p>יקום, ירום, יפרח ישגא כארז.</p>

<p>רעים אנשי עולתה,</p>

<p>פתאום יקום אידם, וכירק דשא</p>

<p>יִמַּלוּ, יִבֹּלוּן – זה יודאיזמוס.</p>

<br />
</blockquote>

<blockquote>
<p><strong>האטיק</strong>.</p>

<p>לַנָּשִׁים, לַיְלָדִים, ולגויי קדם,</p>

<p>אנשי עיפתה, תורותיו נָכוֹנוּ;</p>

<p>וּבְדוֹר דֵעָה אמנם מה זה יסכֹּנוּ?</p>

<br />
</blockquote>

<blockquote>
<p><strong>היהודי</strong>.</p>

<p>הן זה דָּבָר דִבַּרתי,</p>

<p>כי ציויליזציון אנשי דורנו</p>

<p>חציה טוב, חציה רע. מסיני באו</p>

<p>הלב הטוב, צדק, יֹשר וחסד</p>

<p>בין איש ואיש, בין גוי לגוי, עִם עבד,</p>

<p>עם צר, ושבויי חרב,</p>

<p>עִם ענוּשׁ ישֵׁב בּוֹר, אף עִם בֶּן מות.</p>

<p>אך תִּגְבֹּרֶת עָרֵב מחמַד עינים</p>

<p>על הטוב, וּמְלךְ שכל על הצדק,</p>

<p>וָחֵן על חסד, ומליצה על קשֶׁט;</p>

<p>הִתְחַכֵּם בשוא, התפאר בשקר;</p>

<p>אל חָרָשֵׁי העֹנג</p>

<p>הַרְבּוֹת כבוד וָנֵדֶה;</p>

<p>ובְזוֹת ישרי לבב, אף אנשי רוּח,</p>

<p>חסד לבני דורם מַרְבִּים בַּסָּתֶר;</p>

<p>וּתְעוֹת אחר הצֵּל, אחר דמיון,</p>

<p>כַקטון כַּגדול, עשיר אֶביוֹן:</p>

<p>אלת מִיָּוָן באו,</p>

<p>חרפּת דורנו המה,</p>

<p>הַשְׁחָתָתֵנוּ הם, לא תפארתנו.</p>

<br />
</blockquote>

<blockquote>
<p><strong>האטיק</strong>.</p>

<p>שֵׂכֶל מִלֶיךְ; אך אָץ לי ללכת</p>

<p>שָׁרִים שָׁרות לשמוע,</p>

<p>וּבְנוֹת מָחוֹל לראוֹת; כי זה הערב</p>

<p>בִּכּוּרֵיהֶם יִתֵּנוּ.</p>

<p>אלך, וביום אחר אשוב אליך.</p>

<p>שלום.</p>

<br />
</blockquote>

<blockquote>
<p><strong>היהודי</strong>.</p>

<p>שלום אליך. –</p>

<p>יחיש אטיק לנסוע</p>

<p>לִגְדֹלוֹת וּגבֹהוֹת;</p>

<p>שרים שרות לשמוע,</p>

<p>ובנוֹת מחוֹל לראוֹת.</p>

<p>את עֵרֶךְ אֹם וָאֹם</p>

<p>אָזַר מָתְנָיו לשקול:</p>

<p>הִפְנָה שִׁכְמוֹ פתאום</p>

<p>בגלל בִּכּוּרֵי קול.</p>

<p>הָעֶלם, הַיַּלְדָה,</p>

<p>תשפֹּט אזנו, עינו:</p>

<p>על חֵן הַמְרַקֵּדָה</p>

<p>יַשְׁמיע את דינו.</p>

<p>בּלבבוֹ הנשגב</p>

<p>עָנְיִי, שִׁפְלִי יִבְזֶה –</p>

<p>לא אחמֹד, לא אֶעְגַב</p>

<p>כל הכבוד הזה.</p>

<p>יִתְעלֵס, יִתְפַּנַּק,</p>

<p>יתגאה, יתרומם;</p>

<p>שֹׁד שַׁעְשׁוּעיו יינק</p>

<p>גם לילה גם יומם.</p>

<p>שוא, שקר, רוּם עינים,</p>

<p>אליו מִבְטָח, מִסְעָד:</p>

<p>רַחֵם, וגמול שמים</p>

<p>יִשְׁעי, גִילִי לָעַד.</p>

<p>מהם בושים חזיתי</p>

<p>מִמַּעְיָּנָם אכזב;</p>

<p>אך לא צדיק ראיתי</p>

<p>נִחָם, נכלם, נֶעְזָב.</p>

<br />
</blockquote>

<h2 id="בסוףדרךארץ">בסוף דרך ארץ</h2>

<p>(אלול תר&quot;ו)</p>

<br />

<blockquote>
<p>חזְיוֹן קשֶׁט, דֹּבֵר צֶדֶק,</p>

<p>חשֵׁף נֶגַע, חֹפֵשׂ בֶּדֶק,</p>

<p>אֵיךְ דּוֹרוֹ יָשִׂישׂוּ בוֹ?</p>

<p>פִּגּוּל הוּא, לֹא יִרָצֶה.</p>

<br />

<p>דֹּם שִׁירִי, אַל נָא תֶעְגַּם</p>

<p>אִם לֵצִים יִשְׂאוּ לַעְגָּם.</p>

<p>דּוֹר הוֹלֵךְ, אַךְ דּוֹר יָבֹא</p>

<p>מִשְׁפָּטֶךָ אוֹר יֵצֵא.</p>

<br />

<p>גַּרְגַּר זֶרַע בַּקַּרְקָע</p>

<p>יִקָּבֵר, זִכְרוֹ יִמָּח:</p>

<p>לֹא עַד נֶצַח שָׁם יִשְׁקָע.</p>

<p>וּלְמִחְיָה פִתְאוֹם יִצְמָח.</p>

<br />

<p>אִם הַיּוֹם אֶשְׁמַע דִבָּה,</p>

<p>לִי יַלְעִיגוּ אַטִיקִים,</p>

<p>לֹא אֵחַת: הִנֵּה יוֹם בָּא</p>

<p>בִּי יכתּירוּ צַדִּיקִים.</p>
</blockquote>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>נדפס בציון א' עמוד 81 וגם בפני עצמה. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>חָשַׁפְתָּ – כך הניקוד במקור; וכן בשאר היצירה, שחלקה מנוקד וחלקה לא – האות ש' מנוקדת לעיתים שלא לפי הגייתנו; הניקוד שנקטנו בו הוא לפי המקור המודפס (הערת פרויקט בן־יהודה). <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>in 18 <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>Romanzo <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>שם אשה יהודית בר&quot;ה א&#8216;. ד&#8217;. גי. <a href="#fnref:5" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/57105">https://benyehuda.org/read/57105</a></div></body></html>