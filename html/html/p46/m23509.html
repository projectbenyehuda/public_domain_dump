<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רָאשֵׁי עַם הָאָרֶץ</title>
	<meta name="author" content="יהודה ליב גורדון"/>
</head>
<body>

<p> (הַנִּמְשָׁל לִמְשַׁל יוֹתָם בֶּן יְרֻבַּעַל)</p>

<blockquote>
<br />
</blockquote>

<blockquote>
<p>הָלֹךְ הָלְכוּ הַקָּהָל לִמְנוֹת פַּרְנֵס עֲלֵיהֶם,</p>

<p>אֲשֶׁר יוֹצִיאֵם וִיבִיאֵם וְיַעֲסֹק בְּצָרְכֵיהֶם,</p>

<p>וַיָּבֹאוּ אֶל אַחַד הַמְּיֻחָשִׂים</p>

<p>וַיֹּאמְרוּ: ״לִקְצִין־עָם אוֹתְךָ נָשִׂים,</p>

<p>פַּרְנֵס תִּהְיֶה לָנוּ כִּי בֶן רַבָּנִים אָתָּה״.</p>

<p>– ״לִהְיוֹת רֹאשׁ הַקָּהָל חֶרְפָּה הִיא עָתָּה</p>

<p>– עָנָה הַיַּחְשָׂן – כִּי בְּכָל הַמַּעֲלָלִים</p>

<p>יִתְעָרְבוּ כָּעֵת אֲנָשִׁים נִבְזִים וּשְׁפָלִים,</p>

<p>אֲנָשִׁים אֲשֶׁר אֵין רָב בְּכָל מִשְׁפַּחְתָּם,</p>

<p>אֲשֶׁר יַחְשָׂם בְּכִיסָם וּכְבוֹדָם בְּאַמְתַּחְתָּם;</p>

<p>אֶת יַחְשִׂי וּכְבוֹד אֲבוֹתַי אַשְׁפִּילָה</p>

<p>אִם אֵלֵךְ לָנוּעַ בְּעִנְיְנֵי הַקְּהִלָּה״.</p>

<br />
</blockquote>

<blockquote>
<p>וַיֹּאמְרוּ הַקָּהָל אֶל אַחַד הַסּוֹחֲרִים:</p>

<p>פַּרְנֵס תִּהְיֶה לָנוּ, בָּךְ אֲנַחְנוּ בּוֹחֲרִים!</p>

<br />
</blockquote>

<blockquote>
<p>– ״אֵינֶנִּי רֹאֶה מִזֶּה כָּל רֶוַח עַתָּה,</p>

<p>הַקְּהִלָּה דַלָּה, הַכְנָסָתָהּ מְעַטָּה;</p>

<p>אַף עוֹד זֹאת: הַזְּמַן הֶחָדָשׁ עָלֵינוּ הֵקִים</p>

<p>רֹאֵי חֶשְׁבּוֹנוֹת, אֲנָשִׁים דַּלִּים וְרֵקִים,</p>

<p>אִישׁ לֹא רָאָה מִיָּמָיו צוּרַת מַטְבֵּעַ</p>

<p>יִתְעָרֵב בְּצָרְכֵי הַצִּבּוּר וִיחַוֶּה דֵּעַ.</p>

<p>הֶחֳדַלְתִּי לִמְכֹּר מִינֵי מַשְׁקֶה וַאֲכִילָה</p>

<p>וְהָלַכְתִּי לָנוּעַ בְּעִסְקֵי הַקְּהִלָּה?״.</p>

<br />
</blockquote>

<blockquote>
<p>וַיֹּאמְרוּ הַקָּהָל לִירֵא־שָׁמַיִם:</p>

<p>אוֹתְךָ נִבְחַר וְהָיִיתָ לָנוּ לָעֵינָיִם!</p>

<br />
</blockquote>

<blockquote>
<p>– ״הָהּ, רַבּוּ כָּעֵת כּוֹפְרִים וַעֲבַרְיָנִים</p>

<p>וַאֲנַחְנוּ אֲנוּסִים לָשֵׂאת לָהֶם פָּנִים,</p>

<p>לֹא נוּכַל כַּאֲשֶׁר נַחְפֹּץ לְיַסְּרָם עַל זְדוֹנָם,</p>

<p>יָרֵאתִי פֶּן אֶתָּפֵשׂ עִמָּם בַּעֲוֹנָם;</p>

<p>טוֹב לִי עֲסוֹק בְּסִגּוּפִים, בַּעֲבוֹדָה וּתְפִלָּה</p>

<p>מִלֶּכֶת לָנוּעַ בְּעִנְיְנֵי הַקְּהִלָּה״.</p>

<br />
</blockquote>

<blockquote>
<p>וַיֹּאמְרוּ הַקָּהָל אֶל אַחַד הַלּוֹמְדִים:</p>

<p>הֱיֵה לָנוּ פַּרְנֵס; אוֹתְךָ אָנוּ חוֹמְדִים.</p>

<br />
</blockquote>

<blockquote>
<p>– ״לֹא אוּכַל לָשֵׂאת פָּנַי אֶל הַמֶּמְשָׁלָה,</p>

<p>הִיא תִדְרֹשׁ מִמֶּנּוּ הַשְׂכָּלָה, הַשְׂכָּלָה,</p>

<p>וַאֲנִי בִּלְעֲדֵי תַלְמוּדִי לֹא אָבִינָה</p>

<p>דָּבָר וַחֲצִי דָבָר בִּלְשׁוֹן הַמְּדִינָה;</p>

<p>הֶחֳדַלְתִּי אֶת פִּלְפּוּלִי, חָלִילָה,</p>

<p>וְהָלַכְתִּי לָנוּעַ בְּעִסְקֵי הַקְּהִלָּה?״</p>

<br />
</blockquote>

<blockquote>
<p>וַיֹּאמְרוּ הַקָּהָל אֶל אַחַד הַמַּשְׂכִּילִים:</p>

<p>לְפָנֶיךָ אֲנַחְנוּ תְּחִנָּתֵנוּ מַפִּילִים!</p>

<br />
</blockquote>

<blockquote>
<p>– ״כָּל הָעֵדָה כֻּלָּהּ פְּתָאִים וּסְכָלִים</p>

<p>שָׂטֵי כָזָב וּמַאֲמִינִים בַּהֲבָלִים,</p>

<p>וַאֲנִי סוֹפֵר וּמְחַבֵּר בְּשִׁבְעִים לָשׁוֹן,</p>

<p>חוֹקֵר וּמְהַנְדֵּס דּוֹרֵשׁ קַדְמוֹנִיּוֹת,</p>

<p>גַּם עַתָּה אֶכְתֹּב תּוֹלְדוֹת עוֹג מֶלֶךְ הַבָּשָׁן</p>

<p>עִם הֶעָרוֹת יְקָרוֹת טִבְעִיּוֹת וֵאלֹהִיּוֹת;</p>

<br />
</blockquote>

<blockquote>
<p>הֶחֳדַלְתִּי מֵעֲסוֹק בְּהַדְפָּסַת הַחִבּוּר</p>

<p>וְהָלַכְתִּי לָנוּעַ בְּצָרְכֵי הַצִּבּוּר?!״</p>

<br />
</blockquote>

<blockquote>
<p>וַיֹּאמְרוּ הַקָּהָל אֶל אַחַד הָרַצְעָנִים:</p>

<p>פַּרְנֵס תִּהְיֶה לָנוּ, רֹאשׁ וּנְשׂוּא פָנִים!</p>

<br />
</blockquote>

<blockquote>
<p>– ״הִנֵּנִי!״ – עָנָה הָרַצְעָן וַיַּשְׁלֵךְ מֵאֵלָיו</p>

<p>סַדָּנוֹ וּמַרְצֵעוֹ וּשְׁאָר כֵּלָיו,</p>

<p>לֹא לָקַח עִמּוֹ בִּלְתִּי אִם רְצוּעָתוֹ</p>

<p>וַיֵּלֶךְ לִרְעוֹת אֶת עֶדְרוֹ צֹאן עֲדָתוֹ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23509">https://benyehuda.org/read/23509</a></div></body></html>