<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שְׁתֵּי הָרְחֵלִים</title>
	<meta name="author" content="יהודה ליב גורדון"/>
</head>
<body>

<blockquote>
<p>נוֹתֵן מִלַּחֲמוֹ לַדָּל אִישׁ טוֹב עֵינַיִם,</p>

<p>צִדְקָתוֹ תַּעֲמֹד לוֹ בִּשְׁאוֹן יַם הַחַיִּים,</p>

<p>יַעֲבֹר שָׁלוֹם וּפְגָעָיו לוֹ לֹא יוּכָלוּ,</p>

<p>כִּי תָמוּט רַגְלוֹ – אַשֻּׁרוֹ לֹא תִשָּׁפֶךְ,</p>

<p>רַבִּים עֹזְרִים לוֹ עֵת גַּלְגִּלּוֹ יֵהָפֶךְ,</p>

<p>וּכְמוֹ תָּמְכוּ יָדָיו אֲחֵרִים נָפָלוּ.</p>

<p>אוּלָם אִישׁ מֵחֵפֶץ דַּלִּים מוֹנֵעַ</p>

<p>יִהְיֶה שָׁלָל אֶל כָּל גַּל בּוֹ פּוֹגֵעַ,</p>

<p>מִכֹּבֶד לֵב אֶבֶן יָצֹל כַּעוֹפֶרֶת;</p>

<p>אֱלֹהִים וַאֲנָשִׁים יַעַמְדוּ מִנֶּגֶד</p>

<p>עֵת תִּבְגֹּד טוֹבָתוֹ כַּנַּחַל בּוֹ בֶּגֶד,</p>

<p>עֵקֶב נָתַן גַּם הוּא כָּתֵף סוֹרֶרֶת.</p>

<p>וּשְׁנֵיהֶם לִשְׁתֵּי הָרְחֵלִים נִמְשָׁלוּ</p>

<p>שֶׁיַּחַד בַּדֶּרֶך נָדְדוּ אָזָלוּ –</p>

<p>עֲטוּפָה צַמְרָהּ הָיְתָה הָאַחַת,</p>

<p>הַשֵּׁנִית אַךְ יָצֹא יָצְאָה מִתַּחַת</p>

<p>תַּעַר גֹּזְזֶיהָ. וּבַעֲלַת הַצֶּמֶר</p>

<p>לָעֲגָה לַאֲחוֹתָהּ הַגְּזוּזָה וַתֹּאמֶר:</p>

<p>&quot;אֵיכָכָה זֶה נֶאֱלַמְתְּ לִפְנֵי גֹזְזָיִךְ</p>

<p>עֵת חָשְׂפוּ שֵׁתֵךְ, הִפְשִׁיטוּ מֵעָלָיִךְ</p>

<p>הַצֶּמֶר, שַׂלְמַת אֶדֶר</p>

<p>כָּל אַבִּירֵי הָעֵדֶר?!&quot;</p>

<p>מִדֵּי דַבְּרָהּ בָּאוּ לִנְהַר מֵי שָׂחוּ</p>

<p>יַחֲלֹף בִּסְעָרָה יֶחֱצֶה לֵב הָאָחוּ,</p>

<p>וּשְׁתֵּיהֶן בָּאוּ בּוֹ עַד לֶב הַמְּצוּלָה,</p>

<p>אַךְ שָׁם הַמְּסֻבָּלָה הָאֲמֻלָה</p>

<p>כָּרְעָה נָפְלָה טָבָעָה,</p>

<p>כִּי עָלוּ הַמַּיִם בִּקְוֻצּוֹתֶיהָ</p>

<p>וַיַּכְבִּידוּ עָלֶיהָ;</p>

<p>הַגְּזוּזָה עָבְרָה שָׁלוֹם, כָּל רָע לֹא יָדָעָה.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/1698">https://benyehuda.org/read/1698</a></div></body></html>