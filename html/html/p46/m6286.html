<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בֵּין שִׁנֵּי אֲרָיוֹת</title>
	<meta name="author" content="יהודה ליב גורדון"/>
</head>
<body>

<h2 id="א">א</h2>

<blockquote>
<p>מִחוּץ יָשׁוּד אוֹיֵב וּתְשַׂכֶּל חֶרֶב,</p>

<p>יַהֲרֹס חוֹמוֹת וָחֵל וִיקַרְקֵר קִיר,</p>

<p>רָעָב וָנֶגֶף וּמְדָנִים מִקֶּרֶב –</p>

<p>הַעוֹד לָכֶם תִּקְוָה לַצִּיל הָעִיר?</p>

<p>וִיהִי מָה, הִתְאַזְּרוּ כֹּל אֲשֶׁר פִּגְּרוּ,</p>

<p>אַמְּצוּ כֹחַ וּשְׁאֵרִית חֵמוֹת חִגְרוּ,</p>

<p>כִּי אוֹי אוֹי לָכֶם, אוֹי לִירוּשָׁלַיִם,</p>

<p>אִם נָפֹל תִּפֹּל בִּידֵי הָרוֹמָיִם.
<br><br />
שִׁחֶתְךָ יִשְׂרָאֵל כִּי לֹא לִמְּדוּךָ</p>

<p>לֶאְסֹר מִלְחָמָה בִּתְבוּנָה וָדַעַת,</p>

<p>כֹּח וּמְרִי-נֶפֶשׁ מַה-יּוֹעִילוּךָ</p>

<p>אִם אֵין תַּחְבֻּלוֹת שָׂר, אִם אֵין מִשְׁמָעַת</p>

<p>כַּמָּה מֵאוֹת שָׁנִים מוֹרִים אִשְּׁרוּךָ,</p>

<p>כּוֹנְנוּ בָתֵּי-מִדְרָשׁ – וּמָה הוֹרוּךָ?</p>

<p>הוֹרוּךָ לִשְׁמוֹר רוּחַ, לַחֲרוֹשׁ אֶבֶן,</p>

<p>לַחֲשׂוֹף מַיִם בַּכְּבָרָה, לָדוּשׁ תֶּבֶן.
<br><br />
הוֹרוּךָ הָהּ לַהֲלוֹךְ נֶגֶד הַחַיִּים,</p>

<p>הִסָּגֵר בָּדָד בִּגְדָרִים וּבְחוֹמוֹת,</p>

<p>לִהְיוֹת מֵת בָּאָרֶץ, חַי בַּשָּׁמַיִם</p>

<p>וּבְהָקִיץ לַחֲלוֹם וּלְדַבֵּר בַּחֲלוֹמוֹת;</p>

<p>וּבְכֵן נָס לֵחֶךָ, נָבְקָה רוּחֶךָ,</p>

<p>חֲמַרְמְרוּ מֵעֶיךָ, יָבֵשׁ כֹּחֶךָ,</p>

<p>אַבְקַת סוֹפְרִים וַעֲלֵי שִׂיחַ מִלְּאוּךָ</p>

<p>וּכְחָנוּט חַי לַדֹּרוֹת הִצִּיגוּךָ.
<br><br />
הוֹרוּךָ לַעְלִים עַין מִן הַתְּבוּנָה</p>

<p>– מַעְיַן כָּל מוֹעִיל, מִשְׂגָּב בִּימֵי קָרֶץ –</p>

<p>לִיצוֹר עָמָל עַל חֹק, שָׁוְא עַל אֱמוּנָה</p>

<p>וּלְהַקְשִׁיחַ לִבְּךָ מֵחַיֵּי אָרֶץ;</p>

<p>אַךְ לֹא הוֹרוּךָ חֲרשֶׁת וּמַחֲשָׁבֶת</p>

<p>בָּה יִכּוֹן עַם עָז, בָּהּ אֶרֶץ נוֹשָׁבֶת,</p>

<p>וַתִּמָּלֵא אַרְצְךָ דִּינִים וּסְיָגִים</p>

<p>כִּמְצוּלָה אֵין מַיִם הַמְּלֵאָה דָגִים.
<br><br />
בַּעֲלִיַּת בֶּן-גּוּרְיוֹן נוֹעֲדוּ וָבָאוּ –</p>

<p>הַעַל צָרְכֵי הַמְּלוּכָה שָׂמוּ עֵינָם?</p>

<p>שָׁם חֶרֶב בַּיָּד הֲלָכוֹת קָבָעוּ:</p>

<p>&#8220;אֵין קוֹרִין&#8230; אֵין פּוֹלִין&#8230; אֵין שׁוֹתִין יֵינָם&#8221;&#8230;</p>

<p>וּגְזֵרוֹת אֲחֵרוֹת אֵין בָּם תּוֹעֶלֶת</p>

<p>בִּימֵי צַר וּקְרָב לָעָם וּלְמִמְשֶׁלֶת;</p>

<p>לֹא יָסְדוּ לִנְעָרֶיךָ בֵּית-הַכְּנֶסֶת</p>

<p>לַמְּדָם טַכְסִיסֵי מִלְחָמָה וָקָשֶׁת.
<br><br />
לֹא גִדְּלוּ שָׂרֵי צָבָא תֹּפְשֵׂי מִלְחָמָה,</p>

<p>לֹא הִפְרִיחוּ בָךְ כָּל מַעֲשֵׂה מַחֲשָׁבֶת.</p>

<p>בִּגְבוּרַת בָּנֶיךָ לוֹבְשֵׁי קִנְאָה וּנְקָמָה</p>

<p>וּבְאַהֲבָתָם אֶל אַרְצָם הָעַזָּה מִמָּוֶת</p>

<p>לוּ לַעֲרוֹךְ מִלְחָמָה בָּשָּׂדֶה הֵבִינוּ</p>

<p>וּמְכוֹנוֹת וּכְלֵי הַקְּרָב לוּ הֵכִינוּ</p>

<p>אוּלַי עַל אוֹיְבֶיךָ גָּבַרְתָּ אָתָּה</p>

<p>וּמַפַּלְתְּךָ לֹא גָדְלָה כָּמוֹהָ עָתָּה.
<br><br />
עַתָּה יִגְבַּר אוֹיֵב יַעַל חוֹמָתָה,</p>

<p>כָּל גִּבּוֹרֶיךָ נִגָּפוּ, נִסְחָפוּ;</p>

<p>וּכְבָר פָּרָץ בָּעִיר וִישִׁיתָהּ בָּתָה –</p>

<p>שׁוּר, אֶל הַהַרְאֵל הַזֵּדִים יִשְׁאָפוּ!</p>

<p>נֵחָלְצָה, נִלָּחֲמָה עַד בֹּא קִצֵּנוּ!</p>

<p>חֶרֶב לַאדֹנָי וּלְבֵית מִקְדָּשֵׁנוּ!!</p>

<p>כִּי אוֹי לָנוּ אוֹי, אוֹי לִירוּשָׁלַיִם,</p>

<p>אִם נָפֹל תִּפֹּל בִּידֵי הָרוֹמָיִם!
<br></p>
</blockquote>

<h2 id="ב">ב</h2>

<blockquote>
<p>שָׁלוֹם לָךְ, מָרְתָה תַּמָּתִי, עַד נֵצַח!</p>

<p>הִנְנִי שָׁב לַקְּרָב כִּי נִרְפָּא הַפֶּצַע.</p>

<p>שָם טִיטוֹס יְהוֹתֵת, יַרְבֶּה שֹׁד וָרֶצַח;</p>

<p>הָבִי לִי נִשְׁקִי, אַל תִּבְכִּי, מַה בֶּצַע?</p>

<p>אֱהָבִינִי וּבַעֲדִי הִתְפַּלָּלִי,</p>

<p>אַךְ אַל נָא תָּמֵרִי, לִבְכּוֹת חֲדָלִי.
<br><br />
לֵךְ, שִׁמְעוֹן דּוֹדִי, לֵך וּנְהַג חֵילֶךָ!</p>

<p>יָקָר רֶגַע מִפָּז – מַהֲרָה וָלֵכָה.</p>

<p>עֵינֵי אֶרֶץ מוֹלַדְתֵּנוּ עָלֶיךָ;</p>

<p>אַל תִּדְאַג לִי! מָה רָאִיתָ עַל כָּכָה?</p>

<p>אָבִי גַּם אַחַי מוּקָעִים רָאִיתִי,</p>

<p>כָּל בִּעוּתֵי מָוֶת לִרְאוֹת נִסִּיתִי!</p>

<p>הַיּוֹם יִפְנֶה, יִנָּטוּ צִלְלֵי עָרֶב –</p>

<p>שִׁמְעָה שַׁאֲגַת הַצָּר, כָּל לֵב מַחֲרֶדֶת;</p>

<p>אֲאַזֶּרְךָ נִשְׁקְךָ, הֵא לָךְ הַחֶרֶב,</p>

<p>חֶרֶב לַאדֹנָי וּלְאֶרֶץ מוֹלֶדֶת! –</p>

<p>דִּבְּרָה וּכְמוֹ אֵשׁ נֶהֶפְכוּ פָנֶיהָ</p>

<p>וּמְטַר גֶּשֶם פָּרַץ מִמְקוֹר עֵינֶיהָ.
<br><br />
וּרְגָעִים מִסְפָּר, אִישׁ אָחִיו חִבֵּקוּ,</p>

<p>אִמְּצוּ אֶל לִבָּם וּבְכָל עֹז נִשֵּׁקוּ:</p>

<p>&#8220;שָׁלוֹם רָב לָךְ, מָרְתָה חֶמְדַּת עֵינָיִם!&#8221; –</p>

<p>&#8220;שָׁלוֹם לָךְ, שִׁמְעוֹן, עַד בִּלְתִּי שָׁמָיִם!&#8221;</p>

<p>וּבְלֵב קָרוּעַ חִישׁ נִתַּק הַנָּעַר</p>

<p>וּלְחַיִּים וּלְמָוֶת יָרַד הַשָּׁעַר.
<br><br />
עַיִן רֹאָה! הֲרָאִית אֵלֶּה הַדְּמָעוֹת?</p>

<p>הַתְשִׂימִין בַּנֹּאד אוֹ לַשָּׁוְא זָרָמוּ?</p>

<p>וּמָה אַחֲרִית שׁוֹפְכֵיהֶן? הַיְרֻחָמוּ?</p>

<p>הֲיִמָּלְטוּ מִמָּוֶת? מִשְּׁבִי? מִתְּלָאוֹת?</p>

<p>הֲיֵשׁ לָהֶם תִּקְוָה, אַחֲרִית וָשֵׂבֶר</p>

<p>לִרְאוֹת אִישׁ אָחִיו לִפְנֵי רִדְתָּם קָבֶר?
<br></p>
</blockquote>

<h2 id="ג">ג</h2>

<blockquote>
<p>מַהְפֵּכַת זָרִים! מַשּׁוּאוֹת וַחֲלָלִים,</p>

<p>תִּמְרוֹת עָשָׁן וָאֵשׁ וָדָם כַּמָּיִם,</p>

<p>שַׁאֲגַת הַמְּנַצֵּחַ, צִוְחַת אֻמְלָלִים,</p>

<p>עִיִּים וָחֳרָבוֹת – הֲזֹאת יְרוּשָׁלָיִם?
<br><br />
&quot;אַיָּמוֹ גִבּוֹרַי, אַיֵּה הֵיכָלִי,</p>

<p>אַיֵּךְ, תַּמָּתִי תּוֹמֶכֶת גּוֹרָלִי?</p>

<p>רַק לַהֲבֵי אֵשׁ אֶחֱזֶה קֶרֶת יָפִיחוּ –</p>

<p>וּרְתֻקוֹת יָדַי לִנְקוֹם לֹא יַנִּיחוּ?
<br><br />
הַרְעֵם, אֵל, בַּגַּלְגַּל וּרְעַץ קָמֶיךָ,</p>

<p>הַמְטֵר עָלֵימוֹ פַּחִים בִּלְחוּמֶךָ!</p>

<p>עַד מָתַי תִּתְאַפֵּק? אַרְצְךָ יָשֹׁסּוּ</p>

<p>וּבְדַם בָּנֶיהָ עֲפָרָהּ יָרֹסּוּ.
<br><br />
וּמָרְתָה, הָהּ מָרְתָה, מַה-גּוֹרָלֵךְ אַתְּ?</p>

<p>הֲנִשְׁבֵּית כָּמוֹנִי אוֹ, טוֹב מִזֶּה, מַתְּ?</p>

<p>לֹא אוּכַל בַּקְּשֵךְ, לֹא אוּכַל אֶקֹּמָה –</p>

<p>שׁוֹבַי בָּאזִקִּים יִסְחָבוּנִי רוֹמָה&quot;.
<br></p>
</blockquote>

<h2 id="ד">ד</h2>

<blockquote>
<p>עַם עָצוּם וָרָב מַרְגִּיז הָאָרֶץ,</p>

<p>רֹדֶה בִּשְׁלֹשֶת חֶלְקֵי הַיַּבֶּשֶׁת,</p>

<p>יָחֹג יָרִיעַ,</p>

<p>כִּי תַחְתָּיו הִכְנִיַע</p>

<p>עַם קָטֹן וָדָל נָכוֹן לָקָּרֶץ,</p>

<p>יוֹשֵׁב אֶרֶץ מַהֲלַךְ חֶלְקֵי-יוֹם חֲמֵשֶׁת.
<br><br />
אֲלָפִים וּרְבָבוֹת בַּקְּרָב נָפָלוּ,</p>

<p>עַל עֵצִים הוּקָעוּ, חֶרֶב אֻכָּלוּ;</p>

<p>אֲלָפִים וּרְבָבוֹת בַּשְּׁבִי יָצָאוּ,</p>

<p>בַּשְּׁוָקִים וּרְחֹבוֹת כַּצֹּאן נִמְכָּרוּ;</p>

<p>אֲלָפִים וּרְבָבוֹת בַּבּוֹר הָחְבָּאוּ</p>

<p>וּלְבָרוֹת לִפְרִיצֵי חַיּוֹת סֻגָּרוּ. –
<br><br />
וּבֵין הַשְׁבוּיוֹת מֵחֵל יְרוּשָׁלָיִם</p>

<p>הוּרָדָה רוֹמָה גָּם מָרְתָה הָעֲדִינָה,</p>

<p>וּלְאָמָה קָנַתָּה בַּעֲבוּר נַעֲלַיִם</p>

<p>מַטְרוֹנָה אַחַת וּשְׁמָהּ אַגְרִיפִּינָה;</p>

<p>וּבֵין הָאֳסִירִים הַלְּקוּחִים לַמָּוֶת</p>

<p>יוֹשֵׁב גַּם שִׁמְעוֹן עָצוּר בּוֹר צַלְמָוֶת.
<br></p>
</blockquote>

<h2 id="ה">ה</h2>

<blockquote>
<p>קוֹל עַל שִׁבְעַת הַשְּׁפָיִם –</p>

<p>רִנְנַת הָרוֹמָיִם!
<br><br />
מַה-יָּחוֹג הֶהָמוֹן, מַה-זֶּה יָרִיעַ?</p>

<p>הֶאָתָא קָלֶנְד, סַטּוּרְנַל הִגִּיעַ? –</p>

<p>בֶּן-הַמֶּלֶךְ &#8220;תַּעֲנוּג לִבְנֵי הָאָדָם&#8221;,</p>

<p>&#8220;לֹא לָן אִם לֹא עָשָׂה מִשְׁפָּט וָחֶסֶד&#8221;,</p>

<p>יָבֹא בִּתְרוּעָה וּבִיקַר תִּפְאָרֶת,</p>

<p>הוּא וּשְׂרִידֵי חֵילוֹ עַל גַּפֵּי קָרֶת</p>

<p>דֶּרֶך שַׁעַר תַּלְפִּיּוֹת לוֹ יִוָּסֶד,</p>

<p>כִּי נִלְחֹם נִלְחַם בַּיְּהוּדִים וּלְכָדָם,</p>

<p>אִבְּדָם מִגּוֹי וּכְעָפָר לָדוּשׁ שָׁמָם</p>

<p>וַיַּעַשׂ לוֹ שַׂלְמַת אַרְגָּמָן מִדָּמָם.
<br><br />
אַחֲרָיו יִמְשֹׁךְ בָּאזִקִּים חֵיל הַשֶּׁבִי,</p>

<p>וּלְפָנָיו יִשְּׂאוּ עַל כֶּתֶף עֲיָרִים</p>

<p>בִּזַּת יְרוּשָׁלַיִם וּשְׁלַל הֶעָרִים</p>

<p>וּכְלֵי הַקֹּדֶשׁ חֶמְדַּת עִיר הַצֶּבִי;</p>

<p>מֵהַר בַּת צִיּוֹן קַפִּיטֹלְיוּם הַגִּבְעָתָה,</p>

<p>מֵהֵיכַל אֲדֹנָי לִדְבִיר יוֹבִיס הֹעֲלָתָה.
<br><br />
וַהֲמוֹן עָם כַהֲמוֹן מֵי טִבֶּר נָהָמוּ,</p>

<p>אֶל הַזִּירָה הַגְּדוֹלָה יַחַד זֹרָמוּ,</p>

<p>וּכְבָר הָאֲצִילִים לִפְנֵיהֶם מִהֵרוּ</p>

<p>כָּלְלוּ הַזִּירָה וּבְכָל הוֹד פֵּאֵרוּ,</p>

<p>כִּי שָׁם הֵכִין &#8220;תַּעֲנוּג לִבְנֵי הָאָדָם&#8221;</p>

<p>תַּעֲנוּג אַכְזָרִי, שַׁעֲשׁוּעַ רֶצַח וָדָם:</p>

<p>כָּל שְׁבוּיֵי הַחֶרֶב לַהֲרֵגָה הָקְדָּשׁוּ,</p>

<p>לִפְנֵי חַיְתוֹ-טֶרֶף יִתְּנוּם וִירֻטָּשׁוּ.
<br><br />
גַּם הַמַּטְרוֹנוֹת הַשַּׁאֲנַנּוֹת</p>

<p>מֵאַמְהוֹתֵיהֶן נְהוּגוֹת</p>

<p>תָּאֵצְנָה לָרֶדֶת שָׁעַר,</p>

<p>כִּי נַפְשׁוֹתֵיהֶן הָעֲנֻגּוֹת</p>

<p>תִּמְצֶאנָה נַחַת וּמַעֲדַנּוֹת</p>

<p>לִשְׁמוֹעַ אֶנְקַת חָלָל, קוֹל חַיְתוֹ-יָעַר,</p>

<p>לִרְאוֹת דָּם נוֹזֵל מִמְּקוֹר לֵב קָרוּעַ,</p>

<p>בֵּין שִׁנֵּי אֲרָיוֹת גֵּו אָדָם יָזוּעַ.
<br><br />
מִסָּבִיב לַזִּירָה חוֹמָה וּגְדֶרֶת –</p>

<p>הוּא הַתִּיאַטְרוֹן, בִּנְיָן רַב תִּפְאֶרֶת,</p>

<p>מָלֵא מִפֶּה לָפֶה נָשִׁים וַאֲנָשִׁים;</p>

<p>כִּסְּאוֹת וּמוֹשָׁבוֹת, תָּאוֹת וּלְשָׁכוֹת</p>

<p>פּוֹנוֹת אֶל הַמַּעְגָּל בְּשָׁלשׁ מַעֲרָכוֹת,</p>

<p>קִנִּים תַּחְתִּיִּם וּשְׁנִיִּם וּשְׁלִישִׁים.
<br><br />
אֶל מוֹשַׁב הַקִּיר בֶּחָצֵר הַתִּיכוֹנָה</p>

<p>יוֹשֶׁבֶת אַגְרִיפִּינָה הַמַּטְרוֹנָה</p>

<p>וּקְהַל הָאֲמָהוֹת נִצָּבוֹת אַחֲרֶיהָ,</p>

<p>בָּם אָמָה אַחַת מִשְּׁבִי יְרוּשָׁלָיִם.</p>

<p>מַה-נִּמְרָץ חֶבְלָהּ לִרְאוּת הָעֵינָיִם!</p>

<p>אַךְ מִי יָשׂוּם לֵב, מִי יַחֲמֹל עָלֶיהָ?
<br><br />
נִפְתְּחָה הַזִּירָה אֶל מוּלָן מִנֶּגֶד</p>

<p>וּלְתוֹךְ הַמַּעְגָּל יָצָא עֶלֶם חֶמֶד</p>

<p>עַד לִשְׁתוֹתָיו חָשׂוּף, עָרֹם מִבֶּגֶד,</p>

<p>וּבְיָדוֹ חֶרֶב פֵּיוֹת אָרְכָּהּ גֹּמֶד;</p>

<p>עוֹד פִּצְעֵי גֵווֹ לֹא זֹרוּ נִרְפָּאוּ,</p>

<p>עוֹד עִקְּבוֹת הַכְּבָלִים עַל יָדָיו נוֹדָעוּ.
<br><br />
מַה-לָּךְ הָעִבְרִית, מֶה חָוְרוּ פָנָיִךְ,</p>

<p>מַה-יֹּאחֲזֵךְ הַשָּׁבָץ, קָמוּ עֵינָיִךְ,</p>

<p>וּשְׂפָתַיִךְ חֶרֶשׁ מַה-זֶּה תַּבַּעְנָה?</p>

<p>&quot;הַאִם כָּכָה, שִׁמְעוֹן, אָשׁוּב אֶרְאֶךָ!?</p>

<p>אֵלִי, אֵל רַחוּם, הוֹשַׁע-נָא, הוֹשַׁע-נָא,</p>

<p>אַל תִּתֵּן לַחַיָּה נֶפֶשׁ תּוֹרֶךָ!&quot;
<br><br />
אֹזֶן שׁוֹמָעַת! הֲשָׁמַעַתְּ תַּחֲנוּנִים אֵלֶּה?</p>

<p>הֲתוֹפִיעַ יַד מוֹשִׁיעַ? הֲיֵעָשֶׂה פֶלֶא?</p>

<p>אוֹ אִם בֶּעָנָן לָךְ סַכּוֹת לָנֶצַח</p>

<p>וָאָרָץ עֻזְּבָה בִּידֵי אַנְשֵׁי רֶצַח?
<br><br />
נִפְתְּחוּ דַלְתוֹת הַסּוּגַר וּמִקִּרְבֵּהוּ</p>

<p>זִנֵּק אֲרִי לֻבִּי נוֹרָא מַרְאֵהוּ,</p>

<p>אָרְכּוֹ שָׁלשׁ רֶגֶל, כִּשְׁתַּיִם לוֹ גּוֹבַהּ,</p>

<p>(וּבַיּוֹם הַהוּא לֹא הֶאֱכִילוּהוּ לָשׂבַע</p>

<p>בַּעֲבוּר יִרְעַב וְתִגְדַּל אַכְזְרִיּוּת-חֲמָתוֹ),</p>

<p>עַל קָדְקֳדוֹ כַּקִּפֹּד תְּסַמֵּר רַעֲמָתוֹ</p>

<p>וּכְיַעַר בָּצִיר יוֹרְדוֹת שַׁעֲרוֹתָיו הַקְּלוּטוֹת,</p>

<p>זְנָבוֹ כָּאֶרֶז וּמְתַלְּעוֹתָיו פִּיּוֹת חָרֶב,</p>

<p>וּבְחֹרֵי פֶתֶן תַּחַת גַּבֹּתָיו הָעֲבֻתּוֹת</p>

<p>עֵינַיִם רוֹחֲצוֹת בַּדָּם יוֹשְׁבוֹת לְמוֹ-אָרֶב.
<br><br />
רֶגָע עָמַד הַטּוֹרֵף הִתְבּוֹנֵן בַּטָּרֶף</p>

<p>(כִּמְנַסֶּה אִם מַאֲכַל תַּאֲוָה הוּא טוֹרֵף</p>

<p>הָרָאוּי לַעֲלוֹת עַל שֻׁלְחַן הַמֶּלֶךְ),</p>

<p>אַחַר נָשָׂא רַגְלָיו וַיֵּלֶךְ</p>

<p>הָלֹך וְדוּשׁ אֶרֶץ וְצָעֹד בַּזָּעַם,</p>

<p>הַקֵּף הַמַּעְגָּל פַּעַם אַחַר פָּעַם</p>

<p>וּמִטַּרְפּוֹ עֵינוֹ לֹא יִגְרַע, לֹא יֶרֶף,</p>

<p>כִּמְרַגֵּל חֶרֶשׁ הַסּוֹבֵב הָאָרֶץ</p>

<p>לָתוּר עֶרְוָתָהּ וּמְקוֹם יֵשׁ בָּהּ פָּרֶץ.
<br><br />
וּכְתֹמֶר מִקְשָׁה יִתְיַצֵּב בַּתָּוֶךְ</p>

<p>הַמָּט לַהֶרֶג, הַנָּכוֹן לַטָּבַח,</p>

<p>בִּימִינוֹ הַמּוּנָפָה יַחֲזִיק הַמַּאֲכֶלֶת</p>

<p>וּבְנִצָּבָהּ כַּחוֹתָם אֶל לִבּוֹ יְאַמְּצֶנָּה,</p>

<p>כִּי הִיא כָל תִּקְוָתוֹ וּשְׁאֵרִית תּוֹחֶלֶת –</p>

<p>אִם יֵשׁ עַל פִּי אַרְיֵה תִּקְוָה עֲדֶנָּה.</p>

<p>גִּידֵי מָתְנָיו שׂרָגוּ וּשְׁרִירָיו צָבוּ,</p>

<p>עֵינָיו הַלְּטוּשוֹת בִּמְאוּרוֹתֵיהֶן נִצָּבוּ</p>

<p>כַּחִצִּים הַשְּׁנוּנִים כּוֹנְנוּ עַל יֶתֶר,</p>

<p>דּוֹלְקוֹת אַחֲרֵי צַעֲדֵי אוֹיְבוֹ כַּמַּחַט</p>

<p>הַנִּמְשָׁךְ אַחֲרֵי אֶבֶן הַשּׁוֹאָבֶת.</p>

<p>פָּנָיו הַזֹּעֲפִים הִלְבִּינוּ כַּנֶּתֶר –</p>

<p>אַךְ שֶׁקֶט בִּיצֻרָיו, אֵין חִיל וָפַחַד:</p>

<p>לֹא רִאשׁוֹנָה יִרְאֶה לַעַיִן אֶת הַמָּוֶת.
<br><br />
פִּתְאֹם נָעַר הָאֲרִי כַּהֲמוֹן קוֹל רָעַם</p>

<p>וּכְבָרָק מִמְּרֹרָתוֹ הִשְׂתָּעֵר הַפָּעַם</p>

<p>וּמְלֹא קוֹמָתוֹ הִתְקוֹמֵם, וָיָּרֶם</p>

<p>אֶת כַּפּוֹ עַל טַרְפּוֹ אֶל מוּל לִבֵּהוּ;</p>

<p>אַךְ שִׁמְעוֹן נִזְהָר וַיְקַדֵּם פָּנָיו, וּבְטֶרֶם</p>

<p>תִּנְחַת כַּפּוֹ עָלָיו שָׁלַח חַרְבֵּהוּ</p>

<p>וַיִּדְקֹר אֶת טוֹרְפוֹ אֶל אָרְבוֹת כַּפֹּתָיו,</p>

<p>וַתָּבֹא הַחֶרֶב בְּאַחַת מִצַּלְעוֹתָיו;</p>

<p>אַךְ שָׁם עָמָדָה, כִּי פָגְשָׁה בַּגָּרֶם,</p>

<p>וּגְרָמָיו כִּמְטִילֵי בַרְזֶל בַּרְזֶל יָרֹעוּ</p>

<p>וּבְפָגְעָהּ בָּעֶצֶם נִשְׁבַּר הַלַּהַב,</p>

<p>וּבְכֵן אָבַד נִצְחוֹ עָלָה בַּתֹּהוּ</p>

<p>וּבְמַדְקָרָתוֹ לֹא מָחַץ הָרָהַב.</p>

<p>וּמְטֹעָן חֶרֶב נִתַּר הָאֲרִי אָחוֹר,</p>

<p>מִמַּחַץ מַכָּתוֹ פָּרַץ זַרְזִיף דָּם שָׁחוֹר</p>

<p>וּבְקוֹל נַהֲמוֹ נִשְׁמַע כַּהֵד קוֹל נְכָאִים;</p>

<p>אַךְ בַּעֲבוֹר שְׁנַיִם שְׁלשָׁה רְגָעִים</p>

<p>הִבְלִיג עַל כְּאֵבוֹ וַיֶּאֱסֹף כֹּחֵהוּ</p>

<p>וַיָּשָׁב וַיַּהֲלֹךְ אֵמִים עַל הַמַּכֵּהוּ.
<br><br />
אָז נָפַל לֵב שִׁמְעוֹן, רוּחַ בּוֹ לֹא קָמָה.</p>

<p>כַּמַּטָּרָה לַחֵץ הִנֵּהוּ נִצָב</p>

<p>וּבְיָדוֹ אֵין כֹּל בִּלְתִּי אִם הַנִּצָּב</p>

<p>אֵיךְ יַרְדְּ פְּרִיץ חַיּוֹת? גַּם כֹּחַ יָדָיו לָמָּה?
<br><br />
כִּמְבַקֵּשׁ עֶזְרָה הֵעִיף מִסְּבִיבוֹ הֶעָיִן –</p>

<p>אָזְנַיִם חֵרְשׁוֹת, לִבּוֹת אֶבֶן מִסְּבִיבֶיךָ,</p>

<p>הַקֶּרַח הַנּוֹרָא וּשְׁמֵי בַרְזֶל עָלֶיךָ,</p>

<p>מֵאַיִן יָבֹא עֶזְרְךָ, הוֹי אֹבֵד, מֵאָיִן?
<br><br />
אַךְ מִי הַנִּשְׁקֶפֶת? אֶת מִי עֵינוֹ פוֹגֶשֶׁת?</p>

<p>הַאִם מִקְסַם שָׁוְא הוּא, לַהַט תַּרְמִית עֵינָיִם?</p>

<p>שָׁם נִצֶּבֶת מָרְתָה עַבְדוּת לוֹבֶשֶׁת!</p>

<p>הִתְפּוֹרְרִי אֶרֶץ, רוֹפְפוּ עַמּוּדֵי שָׁמָיִם!!</p>

<p>הַמַּרְאֶה הַזֶּה אִמֵּץ לִבּוֹ וַיְעוֹדְדֵהוּ</p>

<p>וּלְמַפֵּץ וּכְלִי מִלְחָמָה שִׂכֵּל יָדֵיהוּ.
<br><br />
מִי תִכֵּן רוּחַ אֱנוֹשׁ, בָּחַן לֵב גָּבֶר?</p>

<p>גַּם בְּרִגְעוֹ הָאַחֲרוֹן עַל עֶבְרֵי פִי קָבֶר</p>

<p>מַדּוּחֵי הַתִּקְוָה עוֹד לֹא יַעַזְבוּהוּ!</p>

<p>גַּם אֹבֵד זֶה עוֹד קִוָּה, נָשָׂא הַנֶּפֶשׁ,</p>

<p>כִּי יָעֹז עַל טוֹרְפוֹ לַחָפְשִׁי יְשַׁלְּחוּהוּ,</p>

<p>אָז יוֹצִיא גַּם אֲהוּבָתוֹ מֵעַבְדוּת לַחֹפֶשׁ.
<br><br />
&#8220;אֵי אֱלֹהֵי שִׁמְשׁוֹן!&#8221; – קָרָא וַיְדַלֵּג פֶּתַע,</p>

<p>אַחֲרֵי צַעֲדוֹ בַּתְּחִלָּה אֲחֹרַנִּית כְּפֶשַׂע,</p>

<p>לֶאֱחֹז בִּמְתַלְּעוֹת הַכְּפִיר וּלְשַׁסְּעֵהוּ שֶׁסַע&#8230;</p>

<p>גִּבּוֹר אֹבֵד, הַעוֹד לֹא הִתְבּוֹנַנְתָּ,</p>

<p>אֱלֹהֶיךָ אֱלֹהֵי שִׁמְשׁוֹן אַיֵּהוּ?</p>

<p>אֱלֹהֶיךָ אֱלֹהֵי שִׁמְשׁוֹן אֵל אֵלִים</p>

<p>סָר מֵעַם נַחֲלָתוֹ וּמִגִּבּוֹרֵיהוּ</p>

<p>וַיְהִי עִם אוֹיְבֵיהֶם הַפְּלִשְׁתִּים הָעֲרֵלִים,</p>

<p>וּכְמוֹ לֹא חֻנַּן עַמְּךָ כֵּן לֹא חֻנָּנְתָּ.</p>

<p>הָאֵל הַזֹּעֵם אֲשֶׁר הִסְגִּיר עַם בְּחִירוֹ</p>

<p>בִּידֵי גוֹי אֵיתָן לֹא יֵדָעוֹ לֹא יַכִּירוֹ,</p>

<p>אֲשֶׁר נָתַן מִקְדָּשׁוֹ לִשְׂרֵפַת שְׁאִיָּה</p>

<p>עַל יַד לַפִּיד אֵשׁ מֻשְׁלָךְ בְּלִי צְדִיָּה,</p>

<p>הוּא הִפִּיל צוּר חַרְבְּךָ מִיָּדְךָ עָתָּה</p>

<p>וּלְאֹכֶל לַחַיָּה הָרָעָה נִתָּתָּ.
<br><br />
וַיָּגַח הַכְּפִיר אֵלָיו שֵׁנִית בַּחֲמַת זָעַם –</p>

<p>עוֹד הִתְחַזֵּק הָאֻמְלָל עַל עָמְדוֹ הַפָּעַם,</p>

<p>עוֹד רִגְעֵי מִסְפָּר נֶאֱבַק עִם טוֹרְפֵהוּ,</p>

<p>אַךְ בִּזְנָבוֹ כָּאֶרֶז חִישׁ אַרְצָה הִכָּהוּ,</p>

<p>פַּרְסוֹתָיו הַנּוֹרָאוֹת תָּקַע בִּלְבָבֵהוּ,</p>

<p>וּבִטְנוֹ רִטֵּשׁ עַד מֵעָיו יָצָאוּ,</p>

<p>וַיְעַלַּע דָּמוֹ וַיְפָרֵק עֲצָמָיו,</p>

<p>וַיִּסְחַב אֶת פִּגְרוֹ מִתְבּוֹסֵס בְּדָמָיו.
<br><br />
כָּל הָעָם בַּעֲלִיצוּתוֹ קוֹל רִנָּה הִשְׁמִיעַ –</p>

<p>אַךְ מַה נַאֲקַת מָוֶת מִן הַיָּצִיעַ? –</p>

<p>שָׁם אָמָה עִבְרִיָּה מֵתָה, גֹּוַעַת! –</p>

<p>מַה-זֶּה? עַל מַה-זֶּה? אֵין נֶפֶשׁ יוֹדַעַת!</p>

<p>אַף אֵין אִישׁ שָׂם עַל לֵב לַחֲמוֹל עָלֶיהָ.</p>

<p>הָהּ! בֵּין שִׁנֵּי אֲרָיוֹת אֶת דּוֹדָהּ רָאָתָה</p>

<p>וַתִּצְנַח אָרְצָה, קָרְסָה כָּרְעָה בַּחֲבָלֶיהָ –</p>

<p>וּבְצֵאת נַפְשׁוֹ גַּם נַפְשָׁהּ שָׁמַיִם עָלָתָה.
<br><br />
הִנֵּה תִקְוָתְךָ, שִׁמְעוֹן, הִנֵּה הִיא בָאָה –</p>

<p>הִנֵּה מָרְתָה תַּמָּתְךָ לַחֹפֶשׁ יָצָאָה!
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6286">https://benyehuda.org/read/6286</a></div></body></html>