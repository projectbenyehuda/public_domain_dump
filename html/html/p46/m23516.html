<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַצְּפַרְדְּעִים הַמְּבַקְּשִׁים לָהֶם רָב</title>
	<meta name="author" content="יהודה ליב גורדון"/>
</head>
<body>

<blockquote>
<br />
</blockquote>

<blockquote>
<p>הַצְּפַרְדְּעִים קָרַת־רוּחַ לֹא מָצָאוּ</p>

<p>עֵת גֶּזֶר־עֵץ נִתַּן לַמֶּלֶךְ לָמוֹ</p>

<p>וּבְבוֹא תַּחְתָּיו הַשָּׁלָךְ לִמְשׁוֹל בָּמוֹ</p>
</blockquote>

<blockquote>
<p>צָעֲקוּ מָרָה, חָמָס וָשֹׁד קָרָאוּ<a href="#fn:1" id="fnref:1" title="see footnote" class="footnote"><sup>1</sup></a>.</p>
</blockquote>

<blockquote>
<p>מֵהֶם רָאוּ וַיֶּחְכָּמוּ</p>

<p>בְּנֵיהֶם אַחֲרֵיהֶם קָמוּ</p>

<p>עֶת־בֹּא עֵת בְּחִירַת הָרַבָּנִים.</p>

<p>הָאָבוֹת הֻכּוּ וַיַּעֲרִימוּ הַבָּנִים!</p>

<br />
</blockquote>

<blockquote>
<p>כִּי הִתְחַדְּשָׁה גְּזֵרָה אֲחֶרֶת</p>

<p>עַל הַחַיָּה הַמְּנַתֶּרֶת:</p>

<p>שָׂרֵי הַמְּדִינָה שָׂמוּ לִפְנֵיהֶם</p>

<p>לִבְחוֹר רַב־מַלְכוּת עֲלֵיהֶם,</p>

<p>רָב מִטַּעַם הַמֶּמְשָׁלָה,</p>

<p>מַשְׂכִּיל וּמַרְבִּיץ הַשְׂכָּלָה.</p>

<p>יָמִים רַבִּים הִתְרוֹצְצָה חַיַּת קָנֶה,</p>

<p>אָסְפָה כֶּסֶף רָב וַחֲיָלִים גִּבֵּרָה,</p>

<p>וַתְּבַקֵּשׁ יָדַיִם אָנֶה וָאָנֶה</p>

<p>לָנוּס וּלְהִפָּטֵר מִפְּנֵי הַגְּזֵרָה.</p>

<p>אַךְ הָהּ כִּי חָזְקָה מִצְוַת הַמֶּלֶךְ</p>

<p>וּבַאֲגַם הַהוּא הָיָה שַׂר־פֶּלֶךְ</p>

<p>אֲשֶׁר לֹא שָׁתָה יַיִן וְלֹא לָקַח שֹׁחַד</p>

<p>וּבְכֵן אָת חִיל יוֹם הַפְּקֻדָּה</p>

<p>יוֹם שׁוֹאָה וּמְשׁוֹאָה אֵימָתָה וָפַחַד.</p>

<p>הַשֹּׁטְרִים תּוֹפְפוּ הִכְרִיזוּ:</p>

<p>״יוֹשְׁבֵי הַגֵּבִים הָעִיזוּ!״</p>

<p>וַיֵּאָסְפוּ כָּל הַצְּפַרְדְּעִים יַחַד</p>

<p>וַיִּתְקַבֵּצוּ וַיִּהְיוּ לַאֲגֻדָּה,</p>

<p>קָהָל גָּדוֹל בְּחָכְמָה וּבְמִנְיָן,</p>

<p>וַיֵּלְכוּ וַיְדַלְּגוּ בִּקְפִיצָה</p>

<p>לִמְקוֹם סֵתֶר קָנֶה וּבִצָה</p>

<p>לַמְתִּיק סוֹד עַל אֹדוֹת הָעִנְיָן.</p>

<p>וַיַּעֲמִידוּ הַמְּחִיצָה</p>

<p>וַיָּבִיאוּ הַחֵק עִם הַגּוֹרָלוֹת,</p>

<p>וַיָּבֹאוּ הַמְּמֻנִּים מִבְּנֵי הַנֵּכָר,</p>

<p>וּמְצַפִּים מִסָּבִיב בְּעֵינַיִם כָּלוֹת</p>

<p>עָמְדוּ הַנִּבְחָרִים הָעֲתִידִים לַכִּידוֹר</p>

<p>אַחֲרֵי הַשְׁקוֹת אִישׁ בּוֹחֲרָיו יַיִן וָשֵׁכָר</p>

<p>אַף שָׂכָר טוֹב לָמוֹ הִבְטִיחַ וַיִּדֹּר</p>

<p>וַיָּבֹא גַּם הַשֶּׁמֶשׁ בְּתוֹךְ הַבָּאִים:</p>

<p>״בַּחֲרוּ נָא בִּי, קָרָא, יוֹשְׁבֵי הַגְּבָאִים.</p>

<p>רְאוּ אוֹרִי מַה־יָּקָר, חֻמִּי מַה־נָּעִים!</p>

<p>אֲנִי אֶהְיֶה רַבְּכֶם, כֻּלְכֶם תִּהְיוּ חֲכָמִים,</p>

<p>כִּי אָפִיץ עֲלֵיכֶם אוֹר שִׁבְעַת הַיָּמִים,</p>

<p>לֹא עוֹד תֵּשְׁבוּ בַּמְּצוּלָה, תִּתְהַלְּלוּ בָּעֲמָקִים,</p>

<p>עַל בָּמֳתֵי אֶרֶץ נִדְרֹךְ, נַרְקִיעַ לִשְׁחָקִים;</p>

<p>אֶנְהַגְכֶם אֲבִיאֲכֶם מֵאֲפֵלוֹת לִנְגֹהוֹת,</p>

<p>לִמְקוֹם רוּחַ צַח, עַל הַגְּבָעוֹת הַגְּבֹהוֹת״.</p>

<br />
</blockquote>

<blockquote>
<p>דִּבְרֵי־חֵן אֵלֶּה לֹא לָקָחוּ</p>

<p>לֵב יוֹשְׁבֵי הָאָחוּ!</p>

<p>״אֵין לָנוּ חֵלֶק בָּאוֹר, לֹא נַחֲלָה בַּחֹם!</p>

<p>– רָאשֵׁי הָעֵדָה כִּכְרוּכְיָא צָוָחוּ –</p>

<p>עַמֵּנוּ כֻּלָּם צַדִּיקִים הוֹלְכֵי תֹם;</p>

<p>לֹא יָדַעְנוּ מִשְּׁנוֹת דֹּר</p>

<p>אֵי־זֶה הַדֶּרֶךְ יִשְׁכָּן־אוֹר;</p>

<p>בַּחֲשֵׁכָה תָּמִיד הִתְהַלַּכְנוּ</p>

<p>אֲבוֹתֵינוּ וַאֲנַחְנוּ,</p>

<p>עַל בָּמֳתֵי אָרֶץ לֹא דָרַכְנוּ</p>

<p>וּגְבוּל אַגְמֵנוּ לֹא עָבַרְנוּ,</p>

<p>וַנִּהְיֶה טוֹבִים וּמְאוּם לֹא חָסַרְנוּ.</p>

<p>עַתָּה תִּהְיֶה לָנוּ לָרָב</p>

<p>הֲלֹא יַכֵּנוּ חֹרֶב וְשָׁרָב</p>

<p>וּבְקַרְנֶיךָ תּוֹבִישׁ כָּל אַגְמֵי־נֶפֶשׁ,</p>

<p>בִּצֹּאת וּגְבָאִים, מִקְוֵה טִיט וָרָפֶשׁ,</p>

<p>וַאֲנַחְנוּ – בָּם נִחְיֶה עֲלֵי אֲדָמוֹת:</p>

<p>טִיט הַיָּוֵן לָנוּ לִרְקָמוֹת,</p>

<p>אַוֵּיר רִקָּבוֹן חַיֵּי נְשָׁמוֹת״&#8230;</p>

<p>וַיַטִּילוּ הַכִּידוֹרִים</p>

<p>וַיֵּצְאוּ כֻּלָּם שְׁחוֹרִים –</p>

<p>וַיֵּצֵא הַשֶּׁמֶשׁ וּפָנָיו מְכֻרְכָּמוֹת.</p>

<br />
</blockquote>

<blockquote>
<p>וַיָּבֹא וַיַּעֲמֹד לִפְנֵי הַחֲבוּרָה</p>

<p>הַדּוּכִיפַת, הַתַּרְנְגֹל נַגַּר־טוּרָא,</p>

<p>הוֹדוֹ כָּפוּת וּמְסֻבֶּלֶת כִּרְבַּלְתּוֹ,</p>

<p>בִּטְנוֹ כַּעֲרֵמַת חִטִּים,</p>

<p>כָּרָב הַיּוֹשֵׁב עַל מֶמְשַׁלְתּוֹ</p>

<p>יָמִים רַבִּים וּרְחֹקוֹת עִתִּים.</p>

<p>״הֲגַם אַתָּה, גֶּבֶר יָהִיר, שֶׂכְוִי עַז פָּנִים,</p>

<p>תַּחְפֹּץ לְהִמָּנוֹת בֵּין הָרַבָּנִים?</p>

<p>צֵא צֵא מִזֶּה, קוֹצֵץ בֶּן קוֹצֵץ!</p>

<p>– גָּעֲרָה בוֹ חַיַּת קָנֶה בְּדִבּוּר מְפוֹצֵץ –</p>

<p>אֶפִּיקוֹרוֹס אַתָּה, מִין וּצְדוֹקִי;</p>

<p>אֶל בִּינָתְךָ תִּשָּׁעֵן,</p>

<p>לִשְׁרוֹק כָּמוֹנוּ תְּמָאֵן,</p>
</blockquote>

<blockquote>
<p>כִּי צַחוֹת תְּדַבֵּר, תִּקְרָא ״קוּקִי־רוּקִי״,</p>
</blockquote>

<blockquote>
<p>אַף תֹּאמַר לְהַבְחִין בֵּין יוֹם וּבֵין לָיְלָה</p>

<p>וּלְהָעִיר מִשְּׁנָתָם אֶת הַנִּרְדָּמִים;</p>

<p>צֵא צֵא, אִישׁ הַבְּלִיַּעַל, גֶּשׁ־הָלְאָה,</p>

<p>אֵין חֵפֶץ לָנוּ בַּמִּתְחַכְּמִים וַחֲכָמִים!</p>

<p>לֹא הָיוּ תַּרְנְגֹלִים לָנוּ לְמוֹרִים</p>

<p>אַף הָיֹה לֹא יִהְיוּ לְדוֹר דּוֹרִים״.</p>

<p>וַיַּפִּילוּ כַּדּוּרִים וַיֵּצְאוּ שְׁחוֹרִים –</p>

<p>וַיְהִי הַדּוּכִיפַת לַחֲרָפוֹת,</p>

<p>וַיֵּצֵא וְאָזְנָיו מְקֻטָּפוֹת.</p>

<br />
</blockquote>

<blockquote>
<p>אֶת מִי אֵפוֹא תִּבְחֲרִי, קְהִלָּה קְדוֹשָׁה?</p>

<p>אִם כָּל קַו אוֹר זָרוּחַ</p>

<p>עַל גּוֹרָלֵךְ לֹא יָנוּחַ,</p>

<p>אִם כָּל אֲשֶׁר לוֹ בִּינָה</p>

<p>תּוֹצִיאִי בְּחֶרְפָּה וּבִשְׁנִינָה –</p>

<p>מִי יִהְיֶה לָךְ לָרָב וּלְאֶבֶן הָרֹאשָׁה?</p>

<br />
</blockquote>

<blockquote>
<p>אַחַי! – קָרָא אַחַד הַנּוֹעָדִים</p>

<p>מִכֹּתֶל מִזְרָח מִפְּאַת הַקָּדִים –</p>

<p>קִרְאוּ מֵעַל סִפְרֵי זִכְרוֹנוֹתֵינוּ</p>

<p>אָז – בִּמְלוֹךְ גֶּזֶר־הָעֵצִים עַל אֲבוֹתֵינוּ,</p>

<p>אִישׁ צַדִּיק תָּמִים, אִישׁ שָׁלוֹם וּמְנוּחוֹת,</p>

<p>מִכָּל רָע הֵגִינָה עֲלֵיהֶם זְכוּתוֹ,</p>

<p>וַיִּהְיוּ טוֹבִים תַּחַת צֵל מַלְכוּתוֹ,</p>

<p>אַךְ לֹא הָיָה לָהֶם חָכְמָה בַּטֻּחוֹת</p>

<p>וַיִּמְאָסוּ בוֹ וַיֵּרָגְנוּ בְּאַגְמֵיהֶם –</p>

<p>עַד אֲשֶׁר מָלָךְ</p>

<p>עֲלֵיהֶם הַשָּׁלָךְ</p>

<p>אָז נָהֲמוּ וַיָּקֹטּוּ בִּפְנֵיהֶם –</p>

<p>נִקַּח מֵהֶם מוּסָר לַעֲשׂוֹת הַהֵפֶךְ״&#8230;</p>

<br />
</blockquote>

<blockquote>
<p>הַדַּרְשָׁן טֶרֶם כִּלָּה,</p>

<p>עוֹד בִּלְשׁוֹנוֹ מִלָּתוֹ,</p>

<p>וַתֵּהֹם כָּל הַקְּהִלָּה</p>
</blockquote>

<blockquote>
<p>וַיֹּאמְרוּ ״בָּרוּךְ״ לְעֻמָּתוֹ:</p>
</blockquote>

<blockquote>
<p>״לְשׁוֹנְךָ זָהָב, מִלֶּיךָ אַבְנֵי נֹפֶךְ!</p>

<p>הָבוּ לָנוּ לָרָב גֶּזֶר־עֵצִים,</p>

<p>בָּרָב כָּזֶה כֻּלָּנוּ חֲפֵצִים!״</p>

<p>וַיּוּטָל הַגּוֹרָל וּמֵאֵלָיו מוּבָן,</p>

<p>כִּי כֻלּוֹ הָפַךְ לָבָן.</p>

<p>וּבְכֵן עֵץ מִיַּעַר כָּרָתוּ</p>

<p>וּלְרָב מַשְׂכִּיל עֲלֵיהֶם שָׁתוּ,</p>

<p>וַיְקַדְּמוּ פָנָיו בְּתֹף וְחָלִיל</p>

<p>וַיְשִׂימוּהוּ לָרָב עַל כָּל הַגָּלִיל,</p>

<p>וַיַּרְבּוּ לוֹ שָׂכָר, מִנְחָה וְכָלִיל,</p>

<p>וּמָקוֹם נָתְנוּ לוֹ אֵצֶל אֲרוֹן־הַקֹּדֶשׁ,</p>

<p>וּבְיוֹם הַשַּׁבָּת וּבְיוֹם הַחֹדֶשׁ</p>

<p>אֶל הָעַמּוּד יַעֲלוּהוּ</p>

<p>וִיפַטְּמוּהוּ</p>

<p>מִבְּכֹרוֹת הָעֲלִיּוֹת וּמֵחֶלְבֵהֶן.</p>

<p>כָּכָה יִחְיֶה הָרַב שַׁאֲנָן בֵּינֵיהֶן,</p>

<p>חָפְשִׁי מֵעֲבוֹדָה, מִדְּאָגָה וָכָעַשׂ,</p>

<p>דָּבָר לֹא יוּכַל עֲשׂוֹ, דָּבָר לֹא יָעַשׂ,</p>

<p>כִּי אִם יֹאכַל וְיִשְׁתֶּה וְדָשֵׁן,</p>

<p>יְטַיֵּל וִיגַהֵק וְיָשֵׁן,</p>

<p>וּבְצִלּוֹ יִחְיוּ אַנְשֵׁי קְהִלָּתוֹ</p>

<p>אִישׁ תַּחַת גַּפְנוֹ וְתַחַת תְּאֵנָתוֹ,</p>

<p>אֵין יוֹצֵאת וּצְוָחָה וָפֶרֶץ</p>

<p>וְאֵין מַכְלִים דָּבָר בָּאָרֶץ.</p>

<br />
</blockquote>

<div class="footnotes">
<hr />
<ol>

<li id="fn:1">
<p>לפונטין III, 4; קרילוב II, 1. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23516">https://benyehuda.org/read/23516</a></div></body></html>