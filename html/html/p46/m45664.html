<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>המחזה: [שמי מרום]</title>
	<meta name="author" content="יהודה ליב גורדון"/>
</head>
<body>

<p>השפה העבריה בדמות אשה מלאת ימים ומתעלפת; ידיה על ראשה וראשה על לבה, וצבא השמים עומדים עליה מימינה ומשמאלה.</p>

<p><strong>השרף הראשון:</strong></p>

<blockquote>
<p>הַסּוּ הַסּוּ, אַל נָא אֶבְלָהּ תַּפְּרִיעוּ!</p>

<p>אַל דִּבְרֵי נִחֻמִּים לַעֲלוּבַת נֶפֶשׁ</p>

<p>בִּמְרִי רוּחָהּ לִבְלִי הוֹעִיל תִּפְזֹרוּ</p>

<p>כִּי מַכְאוֹבָהּ הַיּוֹם גָּדַל עַד מָעְלָה</p>

<p>יַאְטֵם אָזְנָהּ תַּנְחוּמֵיכֶם מִשְּׁמוֹעַ.</p>
</blockquote>

<p><strong>השרף השני:</strong></p>

<blockquote>
<p>פִּי מִי יִמְצָא מִלִּים וּלְשׁוֹן מִי אֹמֶר</p>

<p>דַּבֵּר עַל לִבָּהּ, עַל לֵב מָרַת נֶפֶשׁ,</p>

<p>וּבְאִמְרֵי נוֹאָשׁ נַחֵם הַנּוֹאָשָׁה?!</p>

<p>שִׁבְרָהּ כַּיָּם וּכְמַר מִדְלִי כָּל דֶּמַע</p>

<p>וּמִבַּלְהוֹת כִּידָהּ נֹחַם יִסָּתֶר.</p>
</blockquote>

<p><strong>השרף השלישי:</strong></p>

<blockquote>
<p>אַיֵּה לֵב־רַגָּשׁ לֹא יִמַּס כַּמָּיִם?</p>

<p>אֵיפֹה בַּת־עַיִן לֹא תֵרֵד בַּבֶּכִי?</p>

<p>שָׁם נַחַל הָאֵשׁ יֶחֱצֶה לֵב שָׁמַיִם</p>

<p>מִשְׁבָּרָיו חֲזִיזִים וּשְׁאוֹנוֹ רָעַם</p>

<p>אִם לֹא יֵבְךְ לִבְכִיתָהּ וִיֵילִיל שֶׁפִי?</p>

<p>אִם לֹא חַדְרֵי תֵימָן הוֹרֵי סוּפָתָה</p>

<p>אַךְ הֵד אַנְחֹותֶיהָ לָנוּ יַשְׁמִיעוּ?</p>

<p>עֲנִיָּה זֹאת, סוּרָה וַעֲצוּבַת רוּחַ</p>

<p>בִּמְרִירוּת תֵּאָנַח שָׁנִים אַלְפַּיִם –</p>

<p>הַיּוֹם עַצְבַת לִבָּהּ עָצְמָה גָּדַלָה,</p>

<p>כִּי מִבְחַר בָּנֶיהָ, נוֹשְׂאֵי נִסֶּיהָ</p>

<p>שָׁם – בַּכּוֹכָב הַהוּא, הַיּוֹם קָבָרָה.</p>
</blockquote>

<p><strong>הראשון:</strong></p>

<blockquote>
<p>הַס, הִנָּהָ פּוֹתַחַת עַפְעַפֶּיהָ</p>

<p>אַף רַהֲטֵי עוֹרְקֶיהָ נוֹעַ הֵחֵלוּ.</p>

<br />
</blockquote>

<p><strong>השפה העבריה</strong> (פונה כה וכה ומבטת בתמהון):</p>

<blockquote>
<p>הוֹי, מַה־זֹּאת אֶרְאֶה? בַּשָּׁמַיִם אָנִי,</p>

<p>לֹא בִּלְבַב שַׁחַת בִּבְרִיחֵי הָאָרֶץ,</p>

<p>וּבַשָּׁמַיִם, בִּמְעוֹן חַיַּי נַחַת,</p>

<p>מוֹקְשֵׁי מָוֶת וּמְצָרֵי שְׁאוֹל עִוְּדֻנִי!</p>

<p>הוֹי חַיֵּי אַלְמָוֶת מָרִים מִמָּוֶת!</p>

<p>לוּ בַת אָדָם אָנִי לוּ מוּת יָכֹלְתִּי</p>

<p>אָז אֶת רֹב בָּנַי מִכְּבָר עָלַי מֵתוּ</p>

<p>הֲמֹנִים הֲמֹנִים – קֶבֶר יָרַדְתִּי;</p>

<p>שָׁם כִּלָּה כִּלָּיוֹן כָּל מַפַּח נָפֶשׁ</p>

<p>וּבְחֵיק הָאֲבַדּוֹן דַּאֲבוֹנִי טָמָנְתִּי;</p>

<p>אוֹ כַּצֵּל בִּנְטוֹתוֹ, יוֹמָם וָלָיִל</p>

<p>בֵּין אַלּוֹנֵי בָכוּת בָּדָד הִלָּכְתִּי</p>

<p>אוֹר יוֹם עַל קִבְרָם לַעֲרָפֶל יָשִׁיתוּ,</p>

<p>בִּרְסִיסֵי עֵינַי עַצְמֵיהֶם הִשְׁקֵיתִי</p>

<p>וּשְׁאָר לֵחָם הֵינַקְתִּי לַעֲפַר אָרֶץ</p>

<p>עֲדֵי יָצִיץ צִיץ עַד יִגְמוֹל לִי פֶרַח</p>

<p>וּתְהִי זֹאת תַּנְחוּמוֹת נַפְשִׁי סֶלָּה:</p>

<p>עַתָּה – מוּת לֹא אוּכַל, לֹא רֶדֶת קָבֶר,</p>

<p>ובְלִי חֵפֶץ לֵבָב לָנֶצַח אָחִי,</p>

<p>וּמַה־נּוֹרָא שְׂאֵת נֶֶצַח שֵׁאת וָרֶצַח</p>

<p>וִיקוֹד אֶרֶץ תַּחְתִּית בִּנְאוֹת שָׁמָיִם!</p>

<br />
</blockquote>

<blockquote>
<p>הוֹי אֵיתָנֵי גוֹיִי אֲבוֹת עַם עֵבֶר</p>

<p>לִי לְפֶה הֲיִיתֶם אָז בִּימֵי קֶדֶם</p>

<p>עוּרוּ קוּמוּ נָא וּבְכוּ אִתִּי יָחַד!</p>

<p>וּדְמָעַי כַּגֶּשֶׁם מֵעָל כִּי יֻתָּכוּ</p>

<p>אַנְחוֹתַי כָּרַעַם בַּגַּלְגַּל תָּרַעְנָה</p>

<p>וּכְלַהַט הַחֲזִיז תַּצֵּתְנָה הָרוּחַ,</p>

<p>אָז בִּשְׁאוֹן הָרַעַשׁ, עֵת הָמִיר אָרֶץ,</p>

<p>מִבֶּטֶן קִבְרֵיכֶם אַתֶּם עֲנוּנִי,</p>

<p>מִכְּנַף הָאָרֶץ הִי גָּדוֹל הַשְׁמִיעוּ,</p>

<p>תִּרְעַד הַתֵּבֵל, אָזְנֶיהָ תֶּחֱרַשְׁנָה</p>

<p>וּבְקוֹל חֲרָדָה יַעֲלוּ כַּנְפֵי רוּחַ</p>

<p>צִוְחַת כֻּלָּנוּ עַד אָזְנֵי אֱלֹהַּ,</p>

<p>אוּלַי יֵרֶא בֶּעֱנוּתִי אֵל זֹעֵם נֵצַח</p>

<p>אוּלַי יָחֹן הַפְּלֵטָה הַנִּשְׁאֶרֶת</p>

<p>מִמְּתֵי דֹרְשַׁי מֵאָז, יוֹם יוֹם יִמְעָטוּ,</p>

<p>יִתֵּן לִי נִיר וּלְאַחֲרִיתִי תּוֹחֶלֶת.</p>

<p>הֵן רָעֵי גֹויִם רִגְשַׁת פּוֹעֲלֵי אָוֶן</p>

<p>עָלַי זֶה פַּעֲמַיִם אָוֶן הֵמִיטוּ:</p>

<p>רוּחִי – בַּעֲיָם רוּחָם אַרְצָה דִּכֵּאוּ,</p>

<p>אַרְצִּי – לִמְשִׁסַּת עַמִּים רַבִּים שָׂמוּ,</p>

<p>עַמִּי – לִשְׁנִינָה וּלְשִׁמְצָה בָּאָרֶץ;</p>

<p>וּבְאַרְצִי כֵּן עַמִּי חַיִּים הִנָּמוֹ</p>

<p>לֹא נִכְחַד קִימָם מֵחֲמַת מֵצִיק לָמוֹ,</p>

<p>וּכְבָר שָׁנִים אֶלֶף תֹּאכְלֵם פַּעֲמַיִם</p>

<p>שֵׁן הָרִקָּבֹון, אַךְ עוֹד לֹא אֻכָּלוּ, ־</p>

<p>רַק אֲנִי, אֲנִי – אוֹי לִי כִּי נִדְמֵיתִי!</p>

<p>עֵת הֵקִיץ הַקֵּץ רִאשׁוֹנָה אֶל בַּת עֵבֶר</p>

<p>כַּשְׂדִּים עַם עָצוּם עִצֵּם עֲצוּמֶיהָ</p>

<p>וִיהוּדָה הַשְּׁדוּדָה בָּבֶל הָגְלָתָה:</p>

<p>אָז נִבְלָם בִּימִינָם שָׁמָּה נָשָׂאוּ</p>

<p>וּשְׂפָתָם בִּשְׂפָתָם אִתָּם הֵבִיאוּ,</p>

<p>– כִּי בָם אָז חָייִתִי וּבִי דִּבֵּרוּ –</p>

<p>אַךְ כִּמְעַט לִגְבוּל אֶרֶץ נוֹדָם בָּאוּ</p>

<p>תָּלוּ אֶת נִבְלִי עַל עַרְבֵי הַנָּחַל –</p>

<p>שָׁם רוּחַ הַשִּׁיר לָנֶצַח נָפַחְתִּי</p>

<p>וּמִבֵּין הַחַיּיִם כִּמְעַט נִצְמַתִּי;</p>

<p>שָׁם, בֵּין סִבְכֵי חָרוּל עַל נַהֲרוֹת בָּבֶל</p>

<p>יַתַע רוּחִי בָּדָד וּמְאַסֵּף אָיִן.</p>

<p>גַּם עַל אַדְמַת נֵכָר לִי הִתְנַכָּרוּ</p>

<p>מִשְּׂפָתָם הַשְּׁדוּדָה עָדְיָם שָׁדָדוּ</p>

<p>וּלְשׁוֹנָם דַּבֵּר אַשְׁדּוֹדִית לִמֵּדוּ.</p>

<p>וּבְעֵת אַרְצִי שֵׁנִית בּוֹקְקִים בָּקָקוּ</p>

<p>וּכְרוּם זֻלּוּת רוֹמָה רוּמָהּ רָמָסָה</p>

<p>וּבַת עֵבֶר שָׁבָה שֶׁבִי הָלָכָה</p>

<p>– וּכְבָר נִסְתַּם חָזוֹן וַאֲנִי גָּוָעְתִּי –</p>

<p>עַצְמוֹתַי הַיְּבֵשׁוֹת אִתָּם לָקָחוּ</p>

<p>בַּאֲרוֹן סִפְרֵי קֹדֶשׁ וּלְבַב אַנְשֵׁי דָעַת,</p>

<p>וּשְׁמִי &#8220;הַשָּׂפָה הַקְּדֹשָׁה&#8221; קָרָאוּ</p>
</blockquote>

<blockquote>
<p>כִּי רַק בִּמְקוֹם קָדֹשׁ מִקְלָט לִי שָׂמוּ<a href="#fn:1" id="fnref:1" title="see footnote" class="footnote"><sup>1</sup></a></p>
</blockquote>

<blockquote>
<p>וּמִשְּׂפַת הָעָם כַּמֵתָה נִשְׁכָּחְתִּי.</p>

<p>גַּם סוֹפְרֵי שָׁוְא וּמְכַתְּבֵי עָמָל רַבּוּ</p>

<p>וּמְלִיצִים לֵצִים לִמְאֹד הֳלִיצוּנִי</p>

<p>וּפַיְטָנִים אֵין קֵץ חִסְרֵי טוּב טַעַם</p>

<p>בַּעֲרֵמוֹת חוֹל רוּחַ קָדְשִׁי טָמָנוּ</p>

<p>חִלְּלוּ יִפְעָתִי וַהֲדָרִי נִאֵרוּ</p>
</blockquote>

<blockquote>
<p>וּכְבוֹדִי בִּלְשׁוֹן אֵין בִּינָה הֵמִירוּ<a href="#fn:2" id="fnref:2" title="see footnote" class="footnote"><sup>2</sup></a>.</p>
</blockquote>

<blockquote>
<p>עַד שֶׁקָּם דּוֹר אַחֲרוֹן עַל עֲפַר אָרֶץ</p>

<p>וַיִּתְאֹשֵׁשׁ לָאִיר עֵינַי עָשֵׁשׁוּ</p>

<p>וַחֲדָשִׁים חַיִּים אֶל קִרְבִּי לָפַחַת;</p>

<p>אַף הָיָה חֶפְצָם בִּימִינָם צוֹלֵחַ</p>

<p>לוּלֵא מִבֵּיתִי קָם עָלַי הַשָּׁבֶר;</p>

<p>מוֹרֵי שֶׁקֶר לִשְׂנוּאַת אֵל יִתְּנוּנִי</p>

<p>וּבִשְׁמוֹ עַד חָרְמָה דֹּרְשַׁי יִרְדֹּפוּ;</p>

<p>וּבְכֵן תִּכְבֶּה גַּחַלְתִּי הַנִּשְׁאָרֶת.</p>

<br />
</blockquote>

<blockquote>
<p>גַּם הַיּוֹם, אָהָהּ יוֹם חֹשֶׁךְ וָאֹפֶל!</p>

<p>נִגְדַּע אַחַד דֹּרְשַׁי עוֹדוֹ בַּנֹּעַר</p>

<p>עֶלֶם עוּל יָמִים וּמְלֵא כַּשָּׂב דָּעַת</p>

<p>בֶּן־אָדָם אֶחָד מֵאֶלֶף מָצָאתִי,</p>

<p>בּוֹ שַׂמְתִּי תִקְוָתִי אֵלָיו יִחָלְתִּי –</p>

<p>וּבְטֶרֶם תָּם פֶּרַח גָּמַל הַבֹּסֶר</p>

<p>מִהֵר הַמָּוֶת מַגָּלוֹ שַׁלֵּחַ</p>

<p>וַיְסָעֵף גַּם פֻּארָה זֹאת כִּירַק דֶּשֶׁא.</p>

<p>וּלְמִי מִקְּדֹשִׁים אֶפְנֶה? מִי אֶל שֶׁבֶר</p>

<p>נַפְשִׁי כִּי גָּדַל יִכְהֶה יֵאָנֵחַ?</p>

<p>מִיכָאֵל שַׂר גָּדוֹל הָעוֹמֵד נֵצַח</p>

<p>לַמְלִיץ טוֹב עַל עַמִּי – מַה־תֶּחֱשֶׁה עָתָּה?!</p>

<p>קוּם הִתְפַּלֵּל בַּעֲדִי אֶל אֵל הַצֶּדֶק</p>

<p>כָּל מַלְאֲכֵי שָׁלֹום אִתְּךָ נָא יִבְכָּיוּ</p>

<p>מִדִּמְעוֹת עֵינֵיכֶם בַּעֲדִי שַׁחֵדוּ</p>

<p>אַל תִּתְּנוּ דֳּמִי לוֹ עַד יִגְדֹּר פֶּרֶץ</p>

<p>אַל תִּתְּנוּ דֳּמִי לוֹ עַד יִגְזֹר אֹמֶר</p>

<p>כִּי גַּם מֵתִי הַיּוֹם יַעַל שָׁמָיִם.</p>
</blockquote>

<p>(משבר רוח תדֹם כרגע. רבותים אלפי שנאן נועדו עליה. חיש יברוק ברק:)</p>

<p>(מיכאל בא ביעף ובפיהו אמרת אלהים.)</p>

<p><strong>מיכאל:</strong></p>

<blockquote>
<p>הַס בַּת אֵל וּתְנִי פוּגַת אֶל עֵינָיִךְ!</p>

<p>כֹּה אָמַר אֲדֹנָי אֵל דֹּבֵר צֶדֶק</p>

<p>יוֹצְרֵךְ מִקֶּדֶם נוֹצְרֵךְְ עֲדֵי נֵצַח:</p>

<p>הֵן עַד לֹא שָׁמַיִם כַּדֹּק נִטָּיוּ,</p>

<p>וּמֵאָבָק דַּק גּוּשׁ אֶרֶץ יִסָּדְתִּי;</p>

<p>עַד לֹא נִקְווּ יַמִּים, הָרִים הָטְבָּעוּ;</p>

<p>עַד לֹא מֵעֲפַר אֶרֶץ הַיְּקוּם רִקָּמְתִּי</p>

<p>וּמֵרִבְבוֹת הַיְּקוּם אָדָם בָּחָרְתִּי;</p>
</blockquote>

<blockquote>
<p>עַד לֹא בִּלְשׁוֹן אָדָם <strong>מִלָּה</strong> הָיָתָה:</p>
</blockquote>

<blockquote>
<p>אַתְּ הָייִת שַׁעֲשׁוּעָי וּבָךְ שׂחָחְתִּי!</p>

<p>בָּךְ לִמְלֹא תֵבֵל קָרָאתִי עָמָדוּ,</p>

<p>בָּךְ לִיצִיר כַּפַּי רִאשׁוֹנָה דִּבַּרְתִּי</p>
</blockquote>

<blockquote>
<p><strong>אָדָם</strong> קֹרָא כִּי <strong>אֲדָמָה</strong> חִבְּלַתּוּ.</p>
</blockquote>

<blockquote>
<p>וּבְעֵת זָרַח אֶזְרָחִי בֶּאֱשׁוּן כֶּסֶל</p>

<p>לַזְרִיחַ אוֹרִי בִּלְבַב הוֹלְכֵי חֹשֶׁךְ</p>

<p>אָז אֶת מִלָּתֵךְ לוֹ עַל לָשׁוֹן שַׂמְתִּי</p>

<p>וּמִשְּׂפָתוֹ לִשְׂפַת זַרְעוֹ הוֹרָדְתִּי;</p>

<p>בָּךְ חֻקִּים וָדָת אֶל עַמִּי נָתָתִּי;</p>

<p>בָּךְ שָׂרֵי הַמַּשָׂא זִמְרוֹתַי הִנְעִימוּ;</p>

<p>וּבְעֵת עַל הַחֹזִים רוּחִי הֶאֱצַלְתִּי</p>

<p>עוֹרֵךְ וּבְשָׂרֵךְ הֵם אוֹתוֹ הִלְבִּישׁוּ;</p>

<p>וּשְׂפַת קֹדֶשׁ עַל כֵּן אוֹתָךְ קָרָאוּ</p>
</blockquote>

<blockquote>
<p>כִּי קָדֹשׁ אָנִי – וַאֲנִי בָּךְ בָּחָרְתִּי! <a href="#fn:3" id="fnref:3" title="see footnote" class="footnote"><sup>3</sup></a></p>
</blockquote>

<blockquote>
<p>מָה מִבְּלִי הִנָּחֵם אֵפוֹא תֶּאְבְָּלִי?!</p>

<p>דִּמְעוֹתַיִךְ רַגְלֵי כִסְאִי רָחָצוּ,</p>

<p>אַנְחוֹתַיִךְ נֹגַהּ בֵּית־לִי בִּקֵּעוּ,</p>

<p>וַאֲנִי אֵל חֶסֶד נֶהִי לֹא אוּכָלָה!</p>

<p>הַבְלִיגִי עַל יָגון בִּכְיֵךְ עֲזוֹבִי</p>

<p>וּמְחִי אֶגְלֵי דִמְעָה מֵעַל פָּנָיִךְ!</p>

<p>אֲנִי אֵל יוֹצֵר כֹּל, רֹקַע שָׁמַיִם,</p>

<p>מֵקִים אַפְסֵי אֶרֶץ, מֹשֵׁל בָּהֵמְָּה,</p>

<p>נוֹטֶה כַּפֶּלֶג כָּל גַּלְגִּלֵּי שַׁחַק</p>

<p>אֲנִי מִנִּי אָז בָּךְ יָדִי הֶחֱזַקְתִּי</p>

<p>וּלְעוֹלְמֵי עוֹלָמִים מִשְׂגַּבֵּךְ אָנִי!</p>

<p>אַל תִּירְאִי דִּבַּת עָם יוֹשְׁבֵי צַלְמָוֶת</p>

<p>חֵיל בֹּעֲרִים כִּי יָנוּב לֵב אַל תָּשִׁיתִי;</p>

<p>הָעֲמֵלִים לִזְרוֹעַ עָמָל וָאָוֶן</p>

<p>רוּחַ יִקְצֹרוּ – וּבָךְ לֹא יִגָּעוּ!</p>

<p>גַּם הַיּוֹם אִם נִגְרָע אַחַד דֹּרְשַׁיִךְ</p>

<p>אַל תִּתְיַפֵּחִי, אַל נוֹאָשׁ תֹּאמֵרִי;</p>

<p>עוֹד דֹּר אַחֲרוֹן יָקוּם בָּנִים יֻלָּדוּ</p>

<p>עַל אַדְמַת נֵכָר לָךְ לֹא יִתְנַכָּרוּ,</p>

<p>בָּךְ יִתְאַמָּצוּ בָּךְ כִּסְלָם יָשִׂימוּ</p>

<p>וּתְשׁוּעַת עוֹלָמִים בָּךְ יִוָּשֵׁעוּ.</p>

<br />
</blockquote>

<blockquote>
<p>וּלְבֵן יַקִירֵךְ כִּי בִלַּע הַמָּוֶת</p>

<p>רֵדִי וַהֲשִׁיבִיהוּ מֵעִמְקֵי שָׁחַת</p>

<p>לֵאוֹר לִמְאוֹר פָּנַי בִּדְבִיר הַנֵּצַח.</p>

<p>הִנֵּה מֹשֶׁה אִתָּךְ שַׁלְחֵךְ הַדֶּרֶךְ</p>

<p>וּשְׁלֹמֹה בֶּן דָּוִד וּבֶן־מָנוֹחַ</p>

<p>וִיהוּדָה הַלֵּוִי, ־ בָּם שָׁגָה רוּחַ</p>

<p>הָעֶלֶם הַהוּא בִּהְיוֹתוֹ בָּאָרֶץ.</p>

<p>שִׂימִי זֵר עַל רֹאשׁוֹ וּצְנִיף תִּפְאָרֶת</p>
</blockquote>

<blockquote>
<p>זֵר <strong>הַזִּמְרָה</strong> וּצְפִירַת חַיֵּי נֵצַח, ־</p>
</blockquote>

<blockquote>
<p>וִיהִי מוֹפֵת נֶאֱמָן לִשְׁאָר עַם עֵבֶר</p>

<p>כִּי אַתְּ מַעְיַן יִשְׁעָם בִּמְשׁוֹאַת פֶּגַע</p>

<p>אַתְּ שֶׁמֶן שָׂשׂוֹן לִמְלֵאֵי עַצָּבֶת,</p>

<p>מִשְׁגָּב לַחַיִּים – לַמֵּתִים אַלְמָוֶת.</p>

<br />
</blockquote>

<div class="footnotes">
<hr />
<ol>

<li id="fn:1">
<p>דעת רא&quot;ב בס&#8216; מסורת המסורת מאמר ב&#8217;. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>ע&#8216; הראב&quot;ע קהלת ה&#8217; ובס' שפת יתר. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>דעת בעל <strong>מקנה אברהם</strong>, והרמב&#8220;ם נתן טעם אחר לזה.  וע' במאמר תורה מן השמים להרב יש&#8221;ר ז&quot;ל. <a href="#fnref:3" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/45664">https://benyehuda.org/read/45664</a></div></body></html>