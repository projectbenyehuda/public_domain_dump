<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶרֶץ הַפְּלָאוֹת</title>
	<meta name="author" content="רבינדראנאת טאגור / דוד פרישמן"/>
</head>
<body>

<blockquote>
<br />
</blockquote>

<blockquote>
<p>לוֹ יָדְעוּ בְנֵי־אָדָם אֵי הֵיכַל מַלְכִּי, כִּי־עַתָּה נֶעְלַם
כְּרֶגַע מֵעֵינֵי הָאָרֶץ.</p>

<p>הַחוֹמוֹת עֲשׂוּיוֹת כֶּסֶף לָבָן וְהַגָּג זָהָב מֵאִיר.</p>

<p>הַמַּלְכָּה יוֹשֶׁבֶת בְּהֵיכָל אֲשֶׁר שֶׁבַע חֲצֵרוֹת לוֹ, וְהִיא עֹדָה
אֶבֶן יְקָרָה אֲשֶׁר עֶרְכָּהּ עֵרֶךְ כָּל־הָעֹשֶׁר אֲשֶׁר לְשֶׁבַע
מַמְלָכוֹת.</p>

<p>אַךְ תְּנִינִי, אִמִּי, וְאַגֶּד־לָךְ חֶרֶשׁ בְּאָזְנֵךְ אֶת־הַמָּקוֹם
אֲשֶׁר־שָׁם הֵיכַל מַלְכִּי.</p>

<p>הֲלֹא הוּא בְּפִנַּת הַמַּעֲקֶה אֲשֶׁר לְבֵיתֵנוּ בִּמְקוֹם שָׁם סִיר
הַפְּרָחִים עִם־צִיץ <strong>הַטּוּלְסִי</strong>.</p>

<br />
</blockquote>

<blockquote>
<p>בַּת הַמַּלְכָּה שׁוֹכֶבֶת וִישֵׁנָה בְמֶרְחַקֵּי חוֹף רָחוֹק עַל־שְׂפַת
שִׁבְעַת הַיַּמִּים אֲשֶׁר לֹא יֵעָבֵר אוֹתָם.</p>

<p>אֵין־אִישׁ בִּמְלוֹא כָּל־הָאָרֶץ אֲשֶׁר־יֵדַע לִמְצֹא אוֹתָהּ זוּלָתִי
אֲנִי לְבַדִּי.</p>

<p>וּצְמִידִים לָהּ עַל־זְרוֹעוֹתֶיהָ וְנִטְפֵי פְּנִינִים בְאָזְנֶיהָ,
וְשַׂעֲרוֹתֶיהָ שׁוֹטְפוֹת עַל־פְּנֵי הַקַּרְקָע.</p>

<p>וּבִנְגוֹעַ אֵלֶיהָ שַׁרְבִיט הַקֶּסֶם אֲשֶׁר־עִמִּי וְנֵעוֹרָה
מִשְׁנָתָהּ וַאֲבָנִים יְקָרוֹת תִּפּוֹלְנָה מֵעַל־שְׂפָתֶיהָ
בְּשַׂחֲקָהּ.</p>

<p>אַךְ תְּנִינִי וְאֶלְחַשׁ חֶרֶשׂ עַל־פִּי אָזְנֵךְ, אִמִּי, הֲלֹא הִיא
בְּפִנַּת הַמַּעֲקֶה אֲשֶׁר לְבֵיתֵנוּ בִמְקוֹם שָׁם סִיר הַפְּרָחִים
עִם־צִיץ <strong>הַטּוּלְסִי</strong>.</p>

<br />
</blockquote>

<blockquote>
<p>כַּאֲשֶׁר תָּבוֹא עֵת לָךְ לָלֶכֶת אֶל־הַנָּהָר לְהִתְרַחֵץ, עֲלִי־נָא
אֶל־הַמַּעֲקֶה אֲשֶׁר עִם־הַגָּג.</p>

<p>יוֹשֵׁב אָנֹכִי בַּפִּנָּה אֲשֶׁר־שָׁם צִלְלֵי הַחוֹמוֹת נוֹעָדִים
עָלַי.</p>

<p>רַק הֶחָתוּל הַקָּטָן לְבַדוֹ נִרְצָה לִי לָקַחַת אוֹתוֹ עִמִּי,
כִּי־יוֹדֵעַ הוּא אַיֵּה מְגוּרֵי הַגַּלָּב אֲשֶׁר בְּסִפְרֵי
הַנִּפְלָאוֹת.</p>

<p>אַךְ תְּנִינִי, אִמִּי, וְאֶלְחַשׁ חֶרֶשׁ עַל־פִּי אָזְנֵךְ אֶת־מְקוֹם
מְגוּרֵי הַגַּלָּב אֲשֶׁר בְּסִפְרֵי הַנִּפְלָאוֹת.</p>

<p>הֲלֹא הוּא בְּפִנַּת הַמַּעֲקֶה בִּמְקוֹם־שָׁם סִיר הַפְּרָחִים עִם־צִיץ
<strong>הַטּוּלְסִי</strong>.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/13697">https://benyehuda.org/read/13697</a></div></body></html>