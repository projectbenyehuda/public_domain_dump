<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּלֵילֵי כִפּוּר לִמְדוּ</title>
	<meta name="author" content="שלום שבזי"/>
</head>
<body>

<p>חתימה: אלשבזי</p>

<blockquote>
<br />
</blockquote>

<blockquote>
<p>בְּלֵילֵי כִפּוּר לִמְדוּ / בַּעְלֵי נֶפֶשׁ נְמוֹכָה</p>

<p>בְּפִתְחֵי שְׁעָרִים שִׁקְדוּ / בְּנֶפֶשׁ טְהוֹרָה חוֹכָה</p>

<p>וְהִכּוֹנוּ וְהִתְוַדּוּ / וְחוּט שֶׁלְּחֶסֶד מְשׁוּכָה</p>

<p>וְעַל קַו צֶדֶק עִמְדוּ / וּצְאוּ מִן הַהֲפֵכָה</p>

<p>וּמִזֶּבֶד טוֹב זִבְדוּ / וְנַחֲמוּ לְאֵם הַבּוֹכָה</p>

<p>כִּי שָׁם צִוָּה יְוֹיָ אֶת הַבְּרָכָה:</p>

<br />
</blockquote>

<blockquote>
<p>אֶת הַבְּרָכָה צִוָּה / אֵל חַי לַעֲשׂוֹת רְצוֹנוֹ</p>

<p>יְהֶא לוֹ אַחֲרִית וְתִקְוָה / וְיִמְחוֹל אֶת כָּל עֲווֹנוֹ</p>

<p>וּפֶרֶא מַבְאִישׁ בְּגַאֲוָה / יְכַלֶּה יָהּ אֶת עֲווֹנוֹ</p>

<p>וּכְמוֹ אִשָּׁה דָוָה / יֵצְרוּ צַעֲדֵי אוֹנוֹ</p>

<p>בְּיוֹם דִּין יֶחֱרַד הֲמוֹנוֹ / וְלֹא יִצְלַח לִמְלוּכָה:</p>

<br />
</blockquote>

<blockquote>
<p>לִמְלוּכָה לֹא יִצְלַח / בְּיוֹם בּוֹא יְשׁוּעָתֵנוּ</p>

<p>יִהְיֶה נִתְעָב וְנֶאֱלַח / וְתַעֲמוֹד מַלְכוּתֵנוּ</p>

<p>וְלֹא יַחֲזִיק בַּשֶּׁלַח / וְלֹא יִמְשֹׁל עֲלֵינוּ</p>

<p>וְאָז תַּעֲמוֹד בְּרִית מֶלַח / לְכֹהֲנַי בְּבֵית קָדְשֵׁנוּ</p>

<p>וְלֹא יָבוֹא בְּתוֹכֵנוּ / מַמְזֵר וּכְרוּת שָׁפְכָה:</p>

<br />
</blockquote>

<blockquote>
<p>שָׁפְכָה בּוּז עַל עֵשָׂו /צוּרִי, וְאֵשׁ תּוּקַד בּוֹ</p>

<p>תְּכַלֶּה כָּל אוּכְלוֹסָיו / וְלֹא יוֹעִיל לוֹ חַרְבּוֹ</p>

<p>בַּעֲמָקָיו וּרְכָסָיו / אֵשׁ יַעֲקֹב תַּחְרִיבוֹ</p>

<p>וְעֵת יִפּוֹל מִנְּכָסָיו / יָמוּת לִבּוֹ בְּקִרְבּוֹ</p>

<p>וְיֻכֶּה בִּימֵי עָצְבּוֹ / דַּל וְלֹא יִשָּׂא בְרָכָה:</p>

<br />
</blockquote>

<blockquote>
<p>בְּרָכָה ליַעֲקֹב וּבָנָיו / וּבְכוֹרָה נִתֶּנֶת</p>

<p>וּמַלְאָךְ הוֹלֵךְ לְפָנָיו / וּשְׁכִינָה מַגֶּנֶת</p>

<p>בַּחוּרָיו וּזְקֵנָיו / וְטַף וְנָשִׁים אוֹמֶנֶת</p>

<p>וְלַעֲנִיָּיו וְאֶבְיוֹנָיו / הוֹן וְעוֹשֶׁר נוֹתֶנֶת</p>

<p>וְיוֹם שַׁבָּת חוֹנֶנֶת / שְׁאֵין בּוֹ הֶתֵּר מְלָאכָה:</p>

<br />
</blockquote>

<blockquote>
<p>זִכְרוֹן טוֹב יְהֶא לָנוּ / בְּהֵיכְלֵי שַׁעֲרֵי בִינָה</p>

<p>יִשְׁמַע צַעֲקָתֵנוּ / אֵל נוֹרָא וְיַאֲזִינָה</p>

<p>וְיִמְחֹל חַטֹּאתֵנוּ / כָּל קְהַל עֲדַת מִי מָנָה</p>

<p>וּבְחַסְדּוֹ יְפַרְנְסֵנוּ / וְנַרְוִיחַ בְּכָל שָׁנָה</p>

<p>וְכָל בַּעְלֵי הַאְמָנָה / יִשְׂמְחוּן יַחַד כָּכָה:</p>

<br />
</blockquote>

<blockquote>
<p>יַחַד כָּכָה יְפַרְנֵס / לַעֲנִיִּים וַעֲשִׁירִים</p>

<p>גּוֹאֲלֵנוּ מֵאֹנֵס / וּמֵרְשָׁעִים אַכְזָרִים</p>

<p>וְהֶעֱבִירָנוּ בַּנֵּס / בְּתוֹךְ מַיִם אַדִּירִים</p>

<p>וּפְזוּרֵינוּ יְכַנֵּס / וְקֶרֶן מְשִׁיחוֹ יָרִים</p>

<p>וְיוֹסִיף מֵימֵי נְהָרִים / מֵעֶלְיוֹנֵי בְרָכָה:</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/45649">https://benyehuda.org/read/45649</a></div></body></html>