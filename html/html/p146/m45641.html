<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֱלֹהֵי יִשְׂרָאֵל</title>
	<meta name="author" content="שלום שבזי"/>
</head>
<body>

<p>חתימה: אבו שמעון אלשבזי</p>

<blockquote>
<br />
</blockquote>

<blockquote>
<p>אֱלֹהֵי יִשְׂרָאֵל / יְצַוֶּה רוּמִיאֵל / לִסְגּוֹר פִּי מְחַבְּלִים</p>

<p>בֵּין לְבָנָה / לְוִילוֹן חָנָה / וּבוֹ דִּין וְרַחֲמִים נִכְלָלִים</p>
</blockquote>

<blockquote>
<p>וּמֵחַשְׁמַל / שְׁעַ״ח רְקִיעִים תִּגְמַל / חֶסֶד וְדִין פּוֹעֲלִים</p>
</blockquote>

<blockquote>
<p>וּמְנַהֲגָם מַלְכָּם / עֵת רוּצָם בְּדַרְכָּם / וּמִשִּׁפְעוֹ מְקַבְּלִים</p>

<p>וּמַרְאֵה הַצּוּרוֹת / עַל כֵּס יָהּ קְשׁוּרוֹת / בְּאוֹפָן וּסְגַלְגַּלִּים</p>

<p>כָּל בְּרוּאֵי מַעְלָה וּמַטָּה / לַיוֹיָ מְהַלְלִים:</p>

<br />
</blockquote>

<blockquote>
<p>בְּחַסְדּוֹ קָשַׁר / רַחֲמִים וְדִין יוֹשֶׁר / וְקָו הַמַּכְרִיעַ</p>

<p>וְיָרַד סִלּוֹן / עֲדֵי הַוִּילוֹן / מִזֶּה וְזֶה יַשְׁפִּיעַ</p>

<p>וּמֵהֶן תַּחְתּוֹנִים / בְּיַחַד נִהְנִים / יוֹרְדִים בְּהַצְנֵעַ</p>

<p>וּנְפָשׁוֹת חַיּוֹת / קְשׁוּרוֹת בַּגְְּוִיּוֹת / בְּעוֹלָם זֶה חוֹנִים</p>

<p>וְנַפְשׁוֹת בְּנֵי אָדָם / בְּכִסֵּא יְסוֹדָם / הָאוֹר תַּזְרִיעַ</p>

<p>וְנַפְשׁוֹת שְׁאָר חַיִּים / מִן הַגַּלְגַּלִּים:</p>

<br />
</blockquote>

<blockquote>
<p>וְאָדָם הָרִאשׁוֹן / נַעַר מִפִּישׁוֹן / הִצְמִיחַ שִׁבְעִים לָשׁוֹן</p>

<p>וְסוֹד תּוֹרָה גִּלָּה / לְיִשְׂרָאֵל סְגֻלָּה / כְּעֵץ לַח מִתְדַּשֵּׁן</p>

<p>וְשִׁבְעִים הָאֻמּוֹת / אֲשֶׁר נִקְּבוּ בְּשֵׁמוֹת / לְשָׂרֵי הַחֶלְשׁוֹן</p>

<p>וּסְגֻלַּת הֲמוֹנָי / קוֹדֶשׁ לַיוֹיָ / יִנְצְרֶנּוּ כְּאִישׁוֹן</p>

<p>מְיַחֲדִים שֵׁם כְּבוֹדוֹ / וְטוּבוֹ וְחַסְדּוֹ מְיַחֲלִים:</p>

<br />
</blockquote>

<blockquote>
<p>שִׁבְטֵי יָהּ עוּרוּ / וְאַל נָא תָסוּרוּ / [……שַׁר]</p>

<p>הִכּוֹנוּ דַּרְכְּכֶם / לַעֲשׂוֹת רְצוֹן מַלְכְּכֶם / אֲשֶׁר דִּגְלְכֶם קָשַׁר</p>

<p>סוּרוּ מֵהַוּוֹת / וְעִסְקוּ בַּמִּצְווֹת / יְהֶא לָכֶם כּוֹשֶׁר</p>

<p>וְאַשְׁרֵי נְשׂוּי פֶּשַׁע / בְּשׁוּבוֹ יִוָּשַׁע / וּמַה יּוֹעִיל עוֹשֶׁר</p>
</blockquote>

<blockquote>
<p>מְעַשֵּׂר מָמוֹנוֹ / וְהַשָּׁב מֵעֲווֹנוֹ / תְּשׁוּבָתוֹ מְקַבְּלִים:</p>

<br />
</blockquote>

<blockquote>
<p>מַה תֶּהֱמִי נַפְשִׁי / מִתְּמוֹל הִתְקַדְּשִׁי / בֵּין בַּעֲלֵי תְּשׁוּבָה</p>

<p>בָּעֲשִׂירִי בְּתִשְׁרֵי / תְּשׁוּבָתֵךְ בִּחְרִי / הַבַּת הָאֲהוּבָה</p>

<p>יוֹם מֹשֶׁה הֻרְגַל / וְנִמְחָל עֲווֹן עֵגֶל / לַעֲדָתִי הַחֲשׁוּבָה</p>

<p>וְהֻקְבָּע יוֹם מְחִילָה / בְּקוֹל שִׂמְחָה וְגִילָה / לְרַפֹּאת כָּל מְשׁוּבָה</p>

<p>וּמִדָּתוֹ בִּינָה / אֲשֶׁר בָּהּ מִתְנַהֲלִים:</p>

<br />
</blockquote>

<blockquote>
<p>עֲקֶרֶת בָּנִים דְּלִי / בֵּן בְּגָלוּת צוֹלְלִי / וְשַׂגְּבִי לְאֶבְיוֹן</p>

<p>וְהָעִירִי יְשֵׁנִים / בְּחֵן אֵם הַבָּנִים / כִּי דָלְלוּ בְּשִׁבְיוֹן</p>

<p>בִּזְכוּת אֵיתָנִים / אָבוֹת רִאשׁוֹנִים / וּשְׂרִידֵי הֶגְיוֹן</p>

<p>בִּמְחִילָה בַּשְּׂרִי / וְקוּמִי הִתְעוֹרְרִי / בְּסֵפֶר גִּלָּיוֹן</p>

<p>עֲלֵי זָדוֹן וְשִׁגְיוֹן / מִתְוַדִּים וּמִתְפַּלְּלִים:</p>

<br />
</blockquote>

<blockquote>
<p>וּבְשׂוֹרָה טוֹבָה / לְבַעֲלֵי הַתְּשׁוּבָה / כִּי נִמְחָל עֲווֹנָם</p>

<p>וְזוֹ תַּקָּנָה / לַעֲדַת מִי מָנָה / יִשְׂמְחוּ מִיגוֹנָם</p>

<p>וְנַפְשׁוֹתָם תָּרוֹן / בְּסֵפֶר זִכָּרוֹן / יִכָּתְבוּן הֲמוֹנָם</p>

<p>וְצוּרִי עֹז מִגְדָּל /הַמִּשְׂגָּב לַדָּל / יִרְצֵנִי בְּגִינָם</p>

<p>בְּיוֹם מֹאזְנֵי צֶדֶק / זְכוּת וְעָווֹן שׁוֹקְלִים:</p>

<br />
</blockquote>

<blockquote>
<p>נוֹגַהּ תִּפְאֶרֶת / בְּמַלְכוּת מַזְהֶרֶת / לְהָאִיר שְׁבָטֵינוּ</p>

<p>וְאַבְרָהָם וְיִצְחָק / וְיַעֲקֹב לֹא יִרְחָק / לְרַצּוֹת עָלֵינוּ</p>

<p>וּמֹשֶׁה וְאַהֲרֹן / וַיוֹיָ רִאשׁוֹן וְאַחֲרוֹן / וְדָוִד מַלְכֵּנוּ</p>

<p>יְעִירוּן נֶעְלָבִים / בְּיוֹם שׁוּב שׁוֹבְבִים / וְיִמְחֶה פְשָׁעֵינוּ</p>

<p>בָּרוּךְ אֵל עֶלְיוֹן / הַסּוֹמֵךְ נוֹפְלִים:</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/45641">https://benyehuda.org/read/45641</a></div></body></html>