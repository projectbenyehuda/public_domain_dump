<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִמָּחֳרַת שַׁבָּת</title>
	<meta name="author" content="שלום שבזי"/>
</head>
<body>

<p>חתימה: אלשבזי משתא</p>

<blockquote>
<br />
</blockquote>

<blockquote>
<p>מִמָּחֳרַת שַׁבָּת לֵיל שִׁמּוּרִים</p>

<p>שִִׁבְעָה שָׁבוּעוֹת וּבָא יוֹם בִּכּוּרִים</p>

<p>שְׁנֵי הָעֶשְׂרוֹנִים מִנְחָה מִשְּׂעוֹרִים</p>

<p>וְקָרְבָּן שְׁנֵי כְבָשִׂים בְּנֵי שָׁנָה בְרוּרִים:</p>

<br />
</blockquote>

<blockquote>
<p>שִׁיר חָדָשׁ נָשִׁיר עַל מִנְחָה חֲדָשָׁה</p>

<p>בְּיַד כֹּהֵן גָּדוֹל קֶמַח מֻגָּשָׁה</p>

<p>אוֹכֵל הַקֶּמַח וְאֵינָה נִלּוֹשָׁה</p>

<p>וּמִמִּבְחַר סוֹלֶת הַחַלּוֹת סְדוּרִים:</p>

<br />
</blockquote>

<blockquote>
<p>תֵּאָפֶה חָמֵץ וְכֹהֵן מָשִׁיחַ</p>

<p>מַקְרִיב הַקָּרְבָּן בְּסוֹד אִשֶּׁה רֵיחַ</p>

<p>וְיוֹם מַתַּן תּוֹרָה כָּל לֵב שָׂמֵחַ</p>

<p>וְחַיּוֹת הַקֹּדֶשׁ לְמַעְלָה מַנְהִירִים:</p>

<br />
</blockquote>

<blockquote>
<p>אֲיֻמָּה זוֹרַחַת בְּתִפְאֶרֶת דּוֹדָהּ</p>

<p>שְׁלֹשׁ עֶשְׂרֵה מִדּוֹת מְחַוּוֹת אֶת סוֹדָהּ</p>

<p>תְּפַרְנֵס בָּנֶיהָ וּפוֹשֶׁטֶת יָדָהּ</p>

<p>וּמִשֶּׁפַע חֶסֶד תְּכַלְכֵּל הַיְצוּרִים.</p>

<br />
</blockquote>

<blockquote>
<p>אוֹפַן עִם גַּלְגַּל מְקַשֶּׁרֶת וִיסוֹד</p>

<p>בְּאֶרֶץ תַּחְתּוֹנָה בְּהוֹוֶה וּבְהֶפְסֵד</p>

<p>וְזֶה דָּבָר בָּרוּר לְמַשְׂכִּילֵי הַסּוֹד</p>

<p>בְּחָכְמַת הַתּוֹרָה לְלִבִּי מַזְכִּירִים:</p>

<br />
</blockquote>

<blockquote>
<p>לְהַר סִינַי עָלָה מֹשֶׁה רַבֵּנוּ</p>

<p>וְקִבֵּל הַתּוֹרָה וְדָת הִנְחִילָנוּ</p>

<p>וְהֻקְבָּע זֶה יוֹם טוֹב רֹאשׁ שִׂמְחָתֵנוּ</p>

<p>וְהַנֶּפֶשׁ תַּשִּׂיג לְדֶרֶךְ מֵישָׁרִים:</p>

<br />
</blockquote>

<blockquote>
<p>שְׁכִינָה הַגְבִּילִי סְגֻלַּת הַקֹּדֶשׁ</p>

<p>שְׂרִידִים הַקְבִּילִי בְּשִׁשִּׁי בַּחֹדֶשׁ</p>

<p>שְׁבָטִים הַסְגִּילִי בְּסוֹד שַׂרְפֵי קֹדֶשׁ</p>

<p>רְצֵה יָהּ שַׁוְעֵנוּ כְּקָרְבָּן אֲמוּרִים:</p>

<br />
</blockquote>

<blockquote>
<p>בְּיוֹם טוֹב אֶתְרוֹנֵן וְתוֹסִיף שִׂמְחָתִי</p>

<p>וְלִבִּי יִתְבּוֹנֵן בְּדָתִי תּוֹרָתִי</p>

<p>בְּצֵל יָהּ נִתְלוֹנֵן וְתוֹסִיף אַהֲבָתִי</p>

<p>וְנָגִילָה יַחְדָּו זְקֵנִים וּבַחוּרִים:</p>

<br />
</blockquote>

<blockquote>
<p>זְכוּת אָבוֹת תָּעִיר שְׁבָטִים הַגּוֹלִים</p>

<p>וְרוּחַ הַקֹּדֶשׁ תְּרַפֵּא הַחוֹלִים</p>

<p>וְלִבִּי מִשְׁתּוֹקֵק בְּיוֹם אוֹיְבַי תַּכְלִים</p>

<p>בְּיוֹם יֵחוּד עָפְרָה וְקַרְנֵנוּ תָּרִים:</p>

<br />
</blockquote>

<blockquote>
<p>יֻטִיבּ מַן הוּ עַארִף בִּאַרמַאז אַקוַאלִי</p>

<p>וּפִי עִלמֹהּ אַלִף וּמֻתשַוִּק סַאלִי</p>

<p>נִצַ׳אמֹהּ מֻתוַאלִף בִּנַצ׳ם אַלאַקוַאלִי</p>

<p>וְשָׁלוֹם רָב יַסְגִּיל זְקֵנִים וּנְעָרִים:</p>
</blockquote>

<blockquote>
<p>[אשרי היודע רמזי שירַי</p>

<p>ובתורתו דבק, משתוקק, משתעשע</p>

<p>שירתו סדורה במתכונת השירים]</p>

<p>וְשָׁלוֹם רָב יַסְגִּיל זְקֵנִים וּנְעָרִים:</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/45296">https://benyehuda.org/read/45296</a></div></body></html>