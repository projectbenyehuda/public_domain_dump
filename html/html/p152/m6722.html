<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מֶטַמוֹרפוֹזוֹת</title>
	<meta name="author" content="אובידיוס / יהושע פרידמן"/>
</head>
<body>

<p><strong>(קטעים נבחרים)</strong>
<br></p>

<h2 id="ספרא">ספר א'</h2>

<h3 id="פתחדבר">פתח דבר</h3>

<blockquote>
<p>רוּחִי לִי יָשִׁיר אֶת שִׁיר-הַחֲלִיפוֹת, זוֹ שִׁנּוּ הַדְּבָרִים</p>

<p>אַף לַחֲדָשִׁים הֲפָכוּם הָאֵלִים! הֶן יֶדְכֶם תְּחוֹלֵל</p>

<p>אֶת הַהֲפֵכוֹת, – הֱיוּ-נָא עִם שִׁירִי, וְיֵלֵךְ מֵישָׁרִים</p>

<p>שִׂיחוֹ – מֵרֹאשׁ קַדְמֵי-תֵבֵל עַד דּוֹרִי זֶה חַי עַל אֲדָמוֹת.
<br></p>
</blockquote>

<h3 id="בריאתהעולם">בריאת העולם</h3>

<blockquote>
<p>5    טֶרֶם יַבֶּשֶׁת וְיָם יִבָּרֵאוּ וּשְׁחָקִים מִסָּבִיב,</p>

<p>אֶחָד אַךְ הָיָה וְיָחִיד יְסוֹד הַיְקוּם עֲלֵי-תֵבֵל, –</p>

<p>כָּאוֹס זֶה שְׁמוֹ, וַיְהִי אַךְ גֹּלֶם אֵין תֹּאַר וּפָנִים,</p>

<p>נֵטֶל לֹא יָמוּשׁ מִמְּקוֹמוֹ, מוּצָק, בּוֹ נִקְבְּצוּ בָאוּ</p>

<p>זֶרַע וִיסוֹד לְכָל דָּבָר, נִפְרָדִים וְשׁוֹנִים גַּם יָחַד.</p>

<p>10   טֶרֶם עוֹד יִתֵּן הַטִּיטַן אֶת אוֹרוֹ לַתֵּבֵל וּמְלוֹאָהּ;</p>

<p>טֶרֶם גַּם תַּעֲלֶה פֶבֵּי לְחַדֵּשׁ חֲלִיפוֹת קַרְנֶיהָ;</p>

<p>טֶרֶם הָאָרֶץ, נְשׂוּאַת כֹּבֶד מְטִילָהּ, תְּרַחֵף</p>

<p>תְּלוּיָה עַל בְּלִימָה בָאַוִּיר; גַּם אַמְפִיטְרִיטֵי לֹא שָׁלְחָה</p>

<p>עוֹד זְרוֹעוֹתֶיהָ לְחַבֵּק יַרְכְּתֵי גְּבוּלוֹת הָאָרֶץ.</p>

<p>15   אָמְנָם גַּם אַוִּיר וָיָם גַּם אַדְמַת יַבֶּשֶׁת שָׁם הָיוּ,</p>

<p>אָכֵן אֵין עֶמְדָה בָאָרֶץ, הַגַּלִים לֹא יִשְּׂאוּ הַשֹּוֹחֶה,</p>

<p>תֹּהוּ הָאַוִּיר אֵין אוֹר; גַּם טֶרֶם תְּכוּנָתָם נָכוֹנָה:</p>

<p>אֶחָד בְּאֶחָד נִפְגָּשׁוּ, וּבְתוֹךְ גּוּף אֶחָד יִלָּחֲמוּ</p>

<p>חֹם – בְּצָרָתוֹ הַקָּרָה, לֵחַ – בְּחֹרֶב יַבֶּשֶׁת,</p>

<p>20   קָשָׁה – בָּרַךְ, וְהַכָּבֵד בַּאֲשֶׁר כָּבֵד אֵינֶנוּ.</p>

<p>יָד אֱלֹהִים בַּיְקוּם הִיא כוֹנְנָה הַשָּׁלוֹם וַתַּבְדֵּל</p>

<p>בֵּין הַשָּׁמַיִם לָאָרֶץ, בֵּין אֶרֶץ וּמִקְוֵה-הַמַּיִם,</p>

<p>גַּם בֵּין הַשַּׁחַק הַזַּךְ ומַעֲבֵה הָאַוִּיר, וַתּוֹצֵא</p>

<p>אוֹתָם מֵעֵרֶב הַתֹּהוּ: הִפְרִידָה בֵינֵיהֶם, אַף שָׁבָה</p>

<p>25   יַד אֱלֹהִים וַתְּקַבְּצֵם וַתְּכוֹנֵן בְּרִית-שָׁלוֹם בֵּינֵיהֶם.</p>

<p>אֵשׁ מִשָּׁמַיִם פָּרָצָה, אֵשׁ חִדְלַת-מִשְׁקָל מִכִּפַּת</p>

<p>שְׁחָקִים, וַתַּעַל אֶל מְרוֹמֵי-שִׂיאָם – שָׁם אִוְּתָה לָשֶׁבֶת.</p>

<p>כָּבֵד מֵאֵשׁ הָאַוִּיר – וַיָּבֹא וַיִּשְׁכֹּן עַל יָדָהּ;</p>

<p>עָבָה מֵהֶם הָאֲדָמָה, וְכָל יְסוֹד עָצוּם וְכָבֵד</p>

<p>30   בָּהּ הוּא, וַתִּכְרַע תַּחְתֶּיהָ וַתַּשְׁפֵּל לָשֶׁבֶת, וְנִקְּוּוּ</p>

<p>בַּיַּרְכָּתַיִם הַמַּיִם וּגְבוּל לַיַּבֶּשֶׁת הִצִּיבוּ.</p>

<p>אָז אֵל פַּלְמוֹנִי – יְהִי אֲשֶׁר יִהְיֶה, שְׁמוֹ לֹא יָדַעְנוּ –</p>

<p>יָבֹא וְגָזַר אֶת כָּל הַקְּבוּצָה הַזֹּאת לִגְזָרֶיהָ:</p>

<p>רֵאשִׁית מַעֲשֵׂהוּ וְצָנַף אֶת הָאֲדָמָה לִצְנֵפַת</p>

<p>35   כַּדּוּר, לְמַעַן הֱיוֹתָהּ שָׁוָה אֶל כָּל עֲבָרֶיהָ;</p>

<p>יָפִיץ אֶת מִקְוֵה-הַמַּיִם וְהָיוּ לְיַמִּים, יַקִּיפוּ</p>

<p>רַחֲבֵי אֲרָצוֹת וְסַעַר מִתְחוֹלֵל מַכֶּה גַּלֵּיהֶם;</p>

<p>גַּם הַמַּעְיָנוֹת יָפֻצוּ, הַיְּאוֹרוֹת וְאַגְמֵי-הַמָּיִם;</p>

<p>שׁוֹטְפִים הַנְּהָרוֹת גַּם הֵם, עֲקַלְקַלּוֹת יִלָּפְתוּ דַּרְכֵיהֶם</p>

<p>40   יֵשׁ וְאֶל חֵיק הָאֲדָמָה יִשָּׁפְכוּ וּבְלָעָם עֲפָרָהּ,</p>

<p>יֵשׁ וְעַד מֶרְחַקֵּי יָם זֶה רְחַב-הַיָּדַיִם יָבֹאוּ,</p>

<p>יִשְׂאוּ שָׁם דָּכְיָם וּלְחוֹף הַסֶּלַע יְנֻפְּצוּ גַּלֵּיהֶם.</p>

<p>צִוָּה הָאֵל וַיִּשְׂתָּרְעוּ הַשָּׂדוֹת, עֲמָקִים הֶעֱמִיקוּ,</p>

<p>עָטְפוּ יְעָרוֹת עֲלֵיהֶם וְהַרְרֵי-סְלָעִים הָגְבָּהוּ.</p>

<p>45   אָזַר הַשַּׁחַק אֲזוֹרָיו – שְׁנַיִם יְמִינָה וּשְׁנַיִם</p>

<p>שְׂמֹאלָה, וְלֹהֵט מְאֹד הָאֵזוֹר הַחֲמִישִּׁי בַתָּוֶךְ.</p>

<p>כֵּן גַּם בִּצְנֵפַת הָאָרֶץ רַבַּת-הַכֹּבֶד הִבְדִילָה</p>

<p>זְרוֹעַ הָאֵל אֲזוֹרֶיהָ וַיִּהְיוּ גַם הֵמָּה חֲמִשָּׁה;</p>

<p>שָׁמֵם הָאֵזוֹר הַתִּיכוֹן מִשָּׁרָב, לֹא יֵשֵׁב שָׁם אָדָם,</p>

<p>50   שֶׁלֶג יְכַסֶּה הַשְּׁנַיִם, וּשְׁנַיִם אֲשֶׁר בֵּינוֹתֵיהֶם</p>

<p>מָזְגוּ קָרָתָם וְחֻמָּם חֵלֶק כְּחֵלֶק גַּם יָחַד.</p>

<p>יַעֲטֶה אַוִּיר אֶת כָּל הָאֲזוֹרִים, וְהָיָה מִשְׁקָלוֹ</p>

<p>כָּבֵד מֵאֵשׁ, כִּכְבֹד הֶעָפָר מִכֹּבֶד הַמָּיִם.</p>

<p>יִדַּע הָאֵל לַעֲרָפֶל מְקוֹמוֹ וּמִשְׁכָּן לֶעָבִים,</p>

<p>55   דֶּרֶךְ לְקוֹלוֹת וּבְרָקִים כִּי יִתְּנוּ חִתִּיתָם בָּאָדָם.</p>

<p>אָז גַּם לְרוּחַ וָסַעַר, מְחוֹלְלֵי שֹׁאָה וְקָרָה,</p>

<p>יִיעַד אָרְחוֹתָם, לְבִלְתִּי יִפְרְצוּ פֶּרֶץ בָּאַוִּיר,</p>

<p>כִּי גַּם כָּעֵת, אַף אִם יֵדַע רוּחַ וָרוּחַ נְתִיבוֹ,</p>

<p>אַךְ בְּדֵי-עָמָל יֵעָצֵר שֶׁטֶף זִרְמָתָם, הַשּׁוֹאֵף</p>

<p>60   לַעֲרוֹץ אֶרֶץ ומְלוֹאָהּ, כִּי רַבָּה מַשְׂטֵמַת הָאַחִים:</p>

<p>אֶוְרוּם בִּזְבוּלֵי אוֹרוֹרָה יִשְׁכֹּן וַיֵּט עַד מַמְלֶכֶת</p>

<p>פָּרַס וּבְנֵי-הַנְּבָטִי וְהַרְרֵי בֹקֶר זוֹרֵחַ;</p>

<p>זָפִיר יְבַקֵּשׁ אֶת קִרְבַת וֶסְפֶּר וְאֶרֶץ נוֹשֶׁקֶת</p>

<p>קַרְנֵי הַשֶּׁמֶשׁ בְּבֹאוֹ; יַרְגִּיז בּוֹרֵיאַס הַזּוֹעֵם</p>

<p>65   סְקִתְּיָה וּמִשְׁכְּנוֹת עַיִשׁ, וְאוֹסְתֵּר בְּיַרְכְּתֵי תֵימָן</p>

<p>יַעַל נְשִׂיאִים וָעָנָן וְהִמְטִיר רְבִיבֵי נְדָבָה.</p>

<p>מָרוֹם מִמַּעַל לָאַוִּיר שָׁם שַׁחֲקֵי-הָאֶתֶּר נִטָּיוּ,</p>

<p>חִדְלֵי-הַכֹּבֶד וּשְׁקוּפִים וּטְהוֹרִים מֵחֶלְאַת אֲדָמָה.</p>

<p>כָּכָה יְחַלֵּק הָאֵל וַיַּצֵּב לַכֹּל אֵת גְּבוּלוֹתָיו.</p>

<p>70   אָז גַּם הֲמוֹן הַכּוֹכָבִים יִתְפָּרְצוּ מִתַּחַת מַשָּׂאָם,</p>

<p>הִכְבִּיד עֲלֵיהֶם הַתֹּהוּ, וְהִבְרִיקוּ בַשָׁחַק. וַיִּתֵּן</p>

<p>יוֹצֵר הָאֵלִים גַּם נֶפֶשׁ חַיָּה לְכָל מֶמְשְׁלוֹתָיו:</p>

<p>אֵלִים וּצְבָא הַכּוֹכָבִים יִזְבְּלוּ אֵת הַשָּׁמַיִם,</p>

<p>דְּגֵי קַשְׂקֶשֶׂת נוֹצֵצָה יֶחֱצוּ הַגַּלִים, וְתִשְׁכֹּן</p>

<p>75   חַיַּת הַשָּׂדֶה בָאָרֶץ וְעוֹף בָּאַוִּיר יִתְעוֹפֵף.
<br></p>
</blockquote>

<h3 id="בריאתהאדם">בריאת האדם</h3>

<blockquote>
<p>אָכֵן לֹא הָיְתָה עוֹד נֶפֶשׁ זַכָּה מֵאֵלֶּה, שׁוֹאֶפֶת</p>

<p>דַּעַת וְשִׁלְטוֹן בְּכָל הַחַי אֲשֶׁר עַל הָאֲדָמָה.</p>

<p>אָז הָאָדָם יִוָּלֵד. הֲיֵשׁ כִּי אֲדוֹן כָּל הַמַּעֲשִׂים,</p>

<p>יוֹצֵר תֵּבֵל וּמְכוֹנְנָהּ, מִזֶּרַע הָאֵלִים הִצְמִיחוּ,</p>

<p>80   אוֹ בָאֲדָמָה, אֲשֶׁר מִזְּרוֹעוֹת הָאֶתֶּר לֻקֳּחָה,</p>

<p>עוֹד עִקְּבוֹת שַׁחַק, אָחִיהָ מִקֶּדֶם, נִשְׁאָרוּ, – וַיִּקַּח</p>

<p>עָפָר מִמֶּנָּה בֶּן-יַפֶּתּוּס וּבָלוֹל בַּמַּיִם וַיִּיצֶר</p>

<p>אָדָם בְּצֶלֶם הָאֵלִים הַמּוֹשְׁלִים בְּתֵבֵל וּמְלוֹאָהּ.</p>

<p>הַשְׁפֵּל אִם תַּשְׁפִּיל כָּל נֶפֶשׁ רֹאשָׁהּ וְתַבִּיט לָאָרֶץ,</p>

<p>85   מָרוֹם יַגְבִּיהַּ הָאָדָם רֹאשׁוֹ וְעֵינָיו אֶל נוֹכַח</p>

<p>שַׁחַק תַּשְׁקֵפְנָה וְהָיָה עַד שִׂיא הַכֹּכָבִים מַבָּטָן.</p>

<p>כָּכָה אֶת אַדְמַת הַתֹּהוּ, גֹּלֶם אֵין תֹּאַר וְהָדָּר,</p>

<p>הָפְכָה יָד אֵלִים וַתְּהִי תַּרְבּוּת אֲנָשִׁים בְּאֶרֶץ.
<br></p>
</blockquote>

<h3 id="ארבעהדורות">ארבעה דורות</h3>

<blockquote>
<p>הָיָה בְּרֵאשִׁית דּוֹר-זָהָב, אֲשֶׁר בְּאֵין נוֹגֵשׂ, וְטֶרֶם</p>

<p>90   מִשְׁפָּט וְחֹק יְלַמְּדוּהוּ, אֱמוּנִים וְתֹם שָׁמַר לִבּוֹ.</p>

<p>שְׁפָטִים בַּל נַעֲשׂוּ עוֹד, אַף טֶרֶם עַל לוּחוֹת נְחוֹשֶׁת</p>

<p>דִּבְרֵי הָאָלָה יֵחָרְתוּ, וְטֶרֶם יָבֹאוּ בִּרְעָדָה</p>

<p>דַבֵּר תַּחֲנוּנִים לַשּׁוֹפֵט, אַךְ יָשְׁבָה הָאָרֶץ בְּאֵין מַחֲרִיד.</p>

<p>עוֹד לֹא יִכָּרֵת הָאֹרֶן וְעָזַב אֵת תֹּעֲפוֹת הָרָיו</p>

<p>95   לַחְתּוֹר בְּנִבְכֵי הַגַּלִּים אֶל אֶרֶץ נָכְרִיָּה, וְטֶרֶם</p>

<p>יֵדְעוּ בְנֵי-אָדָם שְׂפַת-יַמִּים זוּלָתִי חוֹף אֶרֶץ-מוֹלֶדֶת.</p>

<p>שׁוּחוֹת עֲמֻקּוֹת עוֹד טֶרֶם מֵזַח לֶעָרִים תִּהְיֶנָה,</p>

<p>שׁוֹפַר נְחשֶׁת וַחֲצוֹצְרַת-מִקְשֶׁה לֹא הָיוּ עֲדֶנָּה,</p>

<p>אַף לֹא חֲרָבוֹת וְקוֹבַע; לֹא לָמְדוּ תַּכְסִיסֵי מִלְחָמָה,</p>

<p>100   יָשְׁבוּ לָבֶטַח לְאֻמִּים וַיִּרְאוּ מְנוּחָה נָעֵמָה.</p>

<p>עוֹד הָאֲדָמָה לֹא נָשְׂאָה בְעֹל וְלֹא קָרְעוּ סְגוֹר-לִבָּהּ</p>

<p>אֵת וּמַחֲרֵשָׁה, אַךְ נָתְנָה לְמַכְבִּיר תְּנוּבָתָהּ נְדָבָה.</p>

<p>חָמְדוּ בְּנֵי-אָדָם צְמָחֶיהָ, לֹא עָמְלוּ יָדַיִם בָּהֵמָּה,</p>

<p>גַּרְגְּרֵי-שָׂדֶה יִלְקֹטוּ, בּוּל-הָרִים וּפְרִי-דֻבְדְּבָנִים,</p>

<p>105   יִקְטְפוּ עִנְבֵי מַלּוּחַ, הָעוֹלִים בֵּין קוֹצֵי הַשִּׂיחִים,</p>

<p>אוֹ אֶת אֱגוֹזֵי הָאַלּוֹן, עֵץ-חָמַד לוֹ עֶלְיוֹן בָּאֵלִים.</p>

<p>פָּרַח הָאָבִיב עוֹלָמִים, וַיְרַחֲפוּ זֶפִירִים שַׁאֲנַנִּים,</p>

<p>רַחֵף וְסַלְסֵל בִּכְנָפָם הַחַמָּה נִצָּנֵי סָפִיחַ.</p>

<p>תָּחִישׁ גַּם שְׁדֵמָה לֹא עֻבְּדָה וְנָשְׂאָה פְרִי-תְּנוּבָה, וְעָטַף</p>

<p>110   זְהַב הַשִּׁבֳּלִים הַמְּלֵאוֹת נִיר, לֹא הֶאֱרִיכוּ מַעֲנִיתוֹ;</p>

<p>יִשְׁטְפוּ נַהֲרוֹת חָלָב אוֹ יִשְׂאוּ צוּף נֶקְטַר הַנְּהָרוֹת,</p>

<p>יִטְּפוּ אַלּוֹנֵי-הָאָטָד גַּם הֵם עֲסִיסֵי דְבַשׁ-זָהָב.</p>

<p>הוּרַד סַטוּרְנוּס מַחֲשַׁכֵּי הַטַּרְטַר וְיָשַׁב עַל כִּסְאוֹ</p>

<p>לִמְשֹׁל בְּתֵבֵל יֻפִּיטֵר, – מֵאָז תּוֹר-הַכֶּסֶף הִגִּיעַ,</p>

<p>115   מָךְ חִין-עֶרְכּוֹ מִזָּהָב וְיָקָר מִנְחֹשֶׁת נוֹצֵצָה.</p>

<p>נָטָה יֻפִּיטֵר אֶת יָדוֹ וַיַּקְצֵר עֲלוּמֵי הָאָבִיב,</p>

<p>חָלַק הַשָּׁנָה לִתְקוּפוֹת, שָׂם מוֹעֵד לְחוֹרֶף וָקַיִץ,</p>

<p>אָסִיף הַמְּשַׁנֶּה אֶת טַעֲמוֹ וְאָבִיב מְהִיר-הַכְּנָפָיִם.</p>

<p>חֹרֶב וָחֹם אָז רִאשׁוֹנָה הִרְתִּיחוּ הָאַוִּיר, וְרִגְבֵי</p>

<p>120   קֶרַח מִנִּשְׁמַת-הַסַּעַר הַקָּרָה לַמּוּצָק דֻבָּקוּ.</p>

<p>אָז גַּם בֵּית-מוֹשָׁב רִאשׁוֹנָה יִהְיֶה בָאָרֶץ, – בִּמְּעָרוֹת</p>

<p>צוּרִים בְּסִבְכֵי יְעָרוֹת אוֹ מְלוּנַת-נְצָרִים עֲבֻתָּה.</p>

<p>קֶרֶס אָז תִּזְרֶה רִאשׁוֹנָה אֶת חָפְנֵי זְרָעֶיהָ בִּתְלָמִים</p>

<p>רִפְּדָה הָאֵת, וּבְנֵי-בָקָר מִסֵּבֶל הָעֹל יֵאָנֵחוּ.
<br><br />
125   חָלַף תּוֹר-כֶּסֶף גַּם הוּא וַיָּקָם דּוֹר חָדָש, נְחֻשְׁתָּן.</p>

<p>רוּחַ אַבִּירִים בְּלִבּוֹ וְיָדָיו לוֹ רַב בַּמִּלְחָמָה,</p>

<p>לֹא יָדַע עוֹד פֶּשַׁע. דּוֹר-בַּרְזֶל נוּקְשֶׁה אָז קָם בָּאַחֲרוֹנָה.</p>

<p>נִקְבְּצוּ בָאוּ גַם יַחַד כָּל חֵטְא וְכָל עָוֹן פְּלִילִיָּה:</p>

<p>תַּמּוּ אֱמוּנִים מֵאֶרֶץ וְיֹשֶׁר וְתֻמַּת-עֲנָוִים,</p>

<p>130   תַּחְתִָּם יָבֹאוּ וְיָרְשׁוּ מְקוֹמָם אַךְ מִרְמָה וָרֶשַׁע,</p>

<p>חָמָס וְנִכְלֵי-בְלִיַּעַל וְאַהֲבַת בֶּצַע –מַעֲשַׁקּוֹת.</p>

<p>יוֹרְדֵי-הַיָּם מִפְרְשֵׂיהֶם צָרְרוּ בְכַנְפֵי-הָרוּחַ,</p>

<p>טֶרֶם יְדָעוּהוּ עַד-הֵנָּה, וְאֹרֶן מִתְעָרֶה בֶּהָרִים</p>

<p>יָרַד מִמְּרוֹמָיו, יִלָּפֵת דַּרְכּוֹ בֵין גַּלֵּי-מֶרְחַקִּים.</p>

<p>135   שְׁדֵמָה, זוּ הָיְתָה נַחֲלַת כָּל-אָדָם, כַּשֶּׁמֶשׁ וְאַוִּיר,</p>

<p>נָטָה עָלֶיהָ הַמּוֹדֵד אֶת קַוּוֹ וַיַּצֵּב גְּבוּלֶיהָ.
<br><br />
דַּי עוֹד לֹא יֹאמַר הָאָדָם, כִּי יִדְרֹשׁ מֵחֵיק הָאֲדָמָה</p>

<p>תְּרוּמַת תְּנוּבָתָהּ וּפִרְיָהּ לְמַכְבִּיר, אָז יִקְרַע סְגוֹר-לִבָּהּ,</p>

<p>הָלֹךְ וְהַעֲמֵק שְׁאֹלָה, עַד יַרְכְּתֵי אֶרֶץ-רְפָאִים,</p>

<p>140   לַחְפֹּר מַטְמוֹנִים הָחְבָּאוּ וְאוֹצָרוֹת, מַכְאוֹבִים אַחֲרִיתָם.</p>

<p>יֶאֱתֶה בַּרְזֶל מְשַׁכֵּל וְזָהָב מֵהָרֵס מִמֶּנּוּ,</p>

<p>אִתָּם-מִלְחָמָה הָעֹשָׂה בִשְׁנֵיהֶם גַּם יָחַד מְלַאכְתָּהּ,</p>

<p>זְרוֹעָהּ חֲמוּצָה בְדָם וּבְצִלְצְלֵי-נֶשֶׁק רוֹעֶשֶׁת.</p>

<p>חָמָס הָאָרֶץ מָלֵאָה: קָם אִישׁ עַל רֵעֵהוּ בָאֹהֶל,</p>

<p>145   חָתָן עַל חוֹתְנוֹ יִתְגַּבֵּר, גַּם אַהֲבַת אַחִים נֶעְדָּרָה.</p>

<p>אִישׁ יַחֲרֹשׁ רָעָה עַל אִשְׁתּוֹ וְאִשָּׁה עַל בָּעַל-נְעוּרֶיהָ,</p>

<p>תִּמְסֹךְ הָאֵם הַחוֹרֶגֶת סַף-רַעַל וְדָרְשׁוּ הַבָּנִים</p>

<p>אֶל הַיִּדְּעוֹנִים, עַל מִסְפַּר שְׁנוֹת אֲבוֹתֵיהֶם יִשְׁאָלוּ.</p>

<p>כָּרַע גַּם נָפַל הַצֶּדֶק, אָז תָּקוּם הָעַלְמָה אַסְטְרֵיאָה,</p>

<p>150   שְׂרִידַת הָאֵלִים בָּאָרֶץ, וְעָלְתָה מֵעֵמֶק הַדָּמִים.
<br></p>
</blockquote>

<h3 id="הגיגנטים">הגיגנטים</h3>

<blockquote>
<p>אָכֵן כְּבָר אָרַב הַשֹּׁד גַּם לְשַׁפְרִיר מְרוֹמֵי הָאֶתֶּר:</p>

<p>קָמוּ גִיגַנְטִים לַכְרִיעַ מַמְלֶכֶת הָאֵלִים בַּשְּׁחָקִים,</p>

<p>הָרִים עַל הָרִים הִרְכִּיבוֹ וּגְבָעוֹת עַד שִׂיא הַכּוֹכָבִים.</p>

<p>אָז אֵל-הָאֵלִים נֶאְדָּרִי-בַכֹּחַ חֵץ-בְּרָקָיו יְשַׁלַּח,</p>

<p>155   יַרְעִישׁ אוֹלִימְפּוּס וְהָדַף הַר פֶּלְיוֹן מִבָּמֳתֵי הָאוֹסָה.</p>

<p>נָפְלוּ הִתְגּוֹלְלוּ גִּיגַנְטִים אֶל תַּחַת מַשּׂוּאוֹת הָרֵיהֶם,</p>

<p>דְּמֵיהֶם כַּנָּהָר הִתְפָּרְצוּ וַיְכַסּוּ פְנֵי אִמָּם אֲדָמָה.</p>

<p>חָמְלָה עֲלֵיהֶם הַאֵם, בַּל זִכְרָם מֵאֶרֶץ יִכָּחֵד,</p>

<p>נָפְחָה נְשָׁמָה וְחַיִּים בִּדְמֵיהֶם הַחַמִּים וַתְּשַׁוֶּה</p>

<p>160   צֶלֶם בְּנֵי-אָדָם לָהֵמָּה. אַךְ הָיוּ גַּם הֵם בְּנֵי-מְרֵעִים,</p>

<p>זֵדִים מְנָאֲצֵי-אֵל וְשׁוֹאֲפֵי דָמִים וָרֶצַח:</p>

<p>עָנְתָה הַכָּרַת פְּנֵיהֶם לֹא כִחֲשָׁה, כִי דָמִים מְקוֹרָם.
<br></p>
</blockquote>

<h3 id="סודהאלים">סוד האלים</h3>

<blockquote>
<p>בֶּן סַטוּרְנוּס אַךְ רָאָה הַדָּבָר מִזְּבוּלוֹ בַמְּרוֹמִים,</p>

<p>נֶאֱנַח קָשֶׁה, אַף זָכַר תּוֹעֵבָה חֲדָשָׁה נַעֲשָׂתָה,</p>

<p>165   תוֹעֲבַת מִשְׁתֵּה לִיקָאוֹן, עוֹד טֶרֶם יְדָעוּהָ הָאֵלִים.</p>

<p>אָז אֵשׁ חֲמָתוֹ תִּתְלַקַּח, חֲמַת-אַף יֻפִּיטֶר, וַיִּקְרָא</p>

<p>אֶת מְתֵי-סוֹדוֹ הָאֵלִים, יְמַהֲרוּ, לֹא יִתְמַהְמָהוּ.
<br><br />
יֶשְׁנוֹ בַמְּרוֹמִים נָתִיב וּבְזֹךְ הָרָקִיעַ יֵרָאֶה,</p>

<p>שְׁמוֹ נְתִיב-חָלָב יִקָּרֵא, כִּי צַח הוּא מִלִּבְנַת-הַזֹּהַר:</p>

<p>170   שָׁם לִבְנֵי-אֵלִים מְסִלָּה אֶל דְּבִיר אֱלֹהֵי-הַחֲזִיזִים.</p>

<p>יָמִין וֹּשְמֹאל שָׁם יִתְנוֹסְסוּ זְבוּלֵי הָאֵלִים הַגְּדוֹלִים,</p>

<p>פְּתוּחִים לִרְוָחָה וּמְלֵאִים הֲמוֹנִים, לְשִׁכְנָם יִדְרשׁוּ;</p>

<p>דַּלַּת הָאֵלִים מִסָּבִיב זְעֵיר שָׁם זְעֵיר שָׁם יִשְׁכֹּנוּ;</p>

<p>שָׁם גַם אַדִּירֵי הַשַּׁחַק וּקְצִינָיו עַל-גַּפֵּי מְרוֹמִים</p>

<p>175   בָּנוּ בָתֵּיהֶם. אָכֵן נוֹרָא הַמָּקוֹם וְאֵין זֶה –</p>

<p>אַרְהִיב וְאֹמַר – כִּי אִם גִּבְעַת פַּלַטְיוּם לָאֵלִים.
<br><br />
אִוּוּ הָאֵלִים לָהֶם אוּלָם-שַׁיִשׁ בְּיַרְכְּתֵי הַהֵיכָל,</p>

<p>נִשְׁעָן עַל מַטֵּה-הַשֵּׁן יוֹפִיעַ בְּרֹאשָׁם יֻפִּיטֶר,</p>

<p>רֹאשׁוֹ יָנִיעַ וְרָעֲדוּ קְוֻצּוֹת-תַּלְתַּלָּיו, וְאִתָּם</p>

<p>180   יִרְגְּזוּ מוֹסְדוֹת הָאָרֶץ, הַיָּם וְכָל צְבָא-הַשָּׁמָיִם.</p>

<p>אַחַר יִפְתַּח אֵל שְׂפָתָיו וְדִבֵּר בְּרוּחוֹ הַקָּשָׁה:</p>

<p>&quot;אָז בְּהִתְקוֹמֵם גִּיגַנְטִים, צִפְעוֹנִים רַגְלֵיהֶם, אַף הָדוּ</p>

<p>מֵאוֹת יְדֵיהֶם וְלִלְכֹּד אֶת כֵּס הַשָּׁמַיִם הֶעְפִּילוּ,</p>

<p>רֹגֶז לֹא יָדַע לְבָבִי כָּרֹגֶז זֶה-עַתָּה בָאָנִי.</p>

<p>185   כִּי אִם אַכְזָרִי וְנוֹרָא אָז הָיָה צָרֵנוּ, אַךְ הָיְתָה</p>

<p>אַחַת מִשְׁפַּחְתּוֹ וְאַחַת הָעֵדָה, הִתְגָּרוּ מִלְחָמָה.</p>

<p>עַתָּה כִּי אָקוּם, וְאָבְדָה תֵבֵל וּמְלוֹאָהּ עַד אַפְסֵי</p>

<p>יָמִּים רְחוֹקִים, בְּשָׁאוֹן שָׁם יִשָּׂא מִשְׁבָּרָיו נֵרֵוְס.</p>

<p>הוֹי פַּלְגֵי שַׁחַת, מְפַכִּים בְּעִמְקֵי תַחְתִּיּוֹת! נִשְׁבַּעְתִּי,</p>

<p>190  רַבּוֹת נִסֵּיתִי וָאוֹחִיל, אַךְ כָּלָה נֶחְרָצָה מֵאִתִּי, –</p>

<p>הָתֵז הַפֶּצַע, פֶּן אִתּוֹ הַגְּוִיָּה גַּם כֻּלָּה תִּסָּפֶה!</p>

<p>אֵלֵי-תַחְתִּיּוֹת הֵן יֵשׁ, אֱלִילֵי-הַכְּפָר, בָּהֶם נִימְפוֹת,</p>

<p>פַאוּנִים, סַטִּירִים וּקְהַל סִלְוַנִּים הַשּׁוֹכְנִים בֶּהָרִים.</p>

<p>טֶרֶם לָשֶׁבֶת בְּשַׁחֲקֵי-הָרֹם אַחַר כָּבוֹד לְקַחְנוּם,</p>

<p>195   יֵשְׁבוּ לְמִּצְעָר שַׁאֲנַנִּים בָאָרֶץ נַחְלָתָם מִתָּחַת.</p>

<p>אָכֵן, הוֹי שִׂימוּ אֶל לִבְּכֶם, הֲיֵשׁ כִּי יֵשְׁבוּ לָבֶטַח,</p>

<p>אִם גַּם עָלַי, יֹרֵה-בְרָקִים וּמוֹשֵׁל בְּאֵלֵי-שָׁמַיִם,</p>

<p>חָרַשׁ מְזִמּוֹת לִיקָאוֹן אִישׁ-דָּמִים, זֶה שְׁמוֹ עֲלֵי אָרֶץ&quot;.
<br><br />
נִרְגְּשׁוּ הָמוּ הָאֵלִים וּשְׁפָטִים בַּחֲמָתָם יִדְרשׁוּ,</p>

<p>200   שְׁפָטִים לְראֹשׁ בֶּן-הַמֶּרִי. כָּכָה הִתְרַגְּשׁוּ לְאֻמִּים,</p>

<p>אָחֲזָה שַֹעַר גַּם תֵּבֵל וּמְלוֹאָהּ לִשְׁמוּעַת-בַּלָּהוֹת,</p>

<p>עֵת עֲדַת זֵדִים הִתְקוֹמְמָה לִשְׁלֹחַ יַד-רֶשַׁע בְּנֶפֶשׁ</p>

<p>קֵיסָר וּלְהַאֲבִיד שֵׁם וְזֵכֶר לְרוֹמָא בָאָרֶץ.</p>

<p>אַהֲבַת-אֵמוּן רֵעֶיךָ אִם נָעֲמָה לְךָ אָז, אַבְגוּסְטוּס,</p>

<p>205   כֵּן לְיֻפִּיטֶר אֱמוּנֵי אֵלָיו נָעֵמוּ. אָז יִתֵּן</p>

<p>אוֹת וַתָּקָם לִדְמָמָה סַעֲרַת רוּחָם, נָדַמּוּ</p>

<p>קוֹלוֹת הַשָּׁאוֹן, מִפְּנֵי גְאוֹן יֻפִּיטֶר, בְּפָתְחוֹ</p>

<p>שֵׁנִית שִׂפְתוֹתָיו, וְכָכָה יִשָּׂא אֲלֵיהֶם נְאוּמוֹ:
<br><br />
&quot;אַל-נָא תֵרָגְזוּ: כְּבָר נָשָׂא הָעַוָּל אֶת מוּסַר-עֲוֹנוֹ.</p>

<p>210   עַתָּה דְּעוּ-נָא, מַה פָּעַל הָאִישׁ וְתוֹכַחְתּוֹ מֵאִתִּי.</p>

<p>זַעֲקַת-חָמָס מֵאֶרֶץ הִגִּיעָה אָזְנֵינוּ, וָאֹמַר,</p>

<p>אַךְ דִּבַּת-שֶׁקֶר שָׁמַעְנוּ, וָאֵרֵד מִמְּרוֹמֵי אוֹלִימְפּוּס,</p>

<p>מַרְאֵה אֲנָשִׁים לֹא-אֵל לִי שַׂמְתִּי וָאָשׁוּט בָּאָרֶץ.</p>

<p>תִּקְצַר הָעֵת לִי מִסְּפוֹר הַשֹּׁד וְהָאָוֶן מָצָאתִי,</p>

<p>215   רַבּוּ אַף גָּבְרוּ מְאֹד גַּם מִן הַשְּׁמוּעָה שָׁמָעְנוּ.</p>

<p>הַרְרֵי מֵנַלִים עָבַרְתִּי, רֵבֶץ בְּנֵי-שָׁחַץ, קִילֶנֵי,</p>

<p>גַּם הַר לִיקֵאוּס, הַר-קֶרַח, יֵעֲרוֹת-אֹרֶן כִּסּוּהוּ.</p>

<p>אָז קִרְיַת הָאַרְקַדִּי אָבוֹא וָאֵפֶן אֶל אַרְמוֹן הַמֶּלֶךְ.</p>

<p>נָטָה הַיּוֹם וַיְּהִי הַנֶּשֶׁף וַתֵּרֶד אֲפֵלָה.</p>

<p>220   אוֹתִי נָתַתִּי, כִּי אֵל בָּא לִשְׁכֹּן בְּתוֹכָם, וַיִּקְּדוּ</p>

<p>בָּאֵי הַבָּיִת. אָז יִלְעַג לִיקָאוֹן לִמְכַבְּדֵי אֱלֹהַּ.</p>

<p>&quot;הָבָה – יִתְקַלֵּס – אֲנַסֶּה, אִם אָמְנָם אֵל שׁוֹכֵן אִתָּנוּ</p>

<p>אוֹ בֶן-תְּמוּתָה, אַף אָשִׂים אוֹת לִי וָאֵדַע דְּבַר-אֱמֶת&quot;.</p>

<p>אָמַר בְּלִבּוֹ הַלָּז: עֵת תִּפֹּל תַּרְדֵּמָה עַל עֵינַי,</p>

<p>225   יָקוּם עֲלֵי לְהָרְגֵנִי, – כֹּה בָחֹן יִבָּחֵן הַדָּבָר.</p>

<p>אָכֵן לֹא יֹאמַר עוֹד דַּי, וְאִתּוֹ מֵעַם הַמּוֹלוֹסִים</p>

<p>אִישׁ לְעֵרָבוֹן שָׁלוּחַ – וַיָּקָם וַיַּכּוֹ בֶחָרֶב.</p>

<p>רוֹעֲדִים עוֹד כָּל יְצוּרָיו, וַיְבַשֵּׁל בַּסִּיר הָרוֹתֵח</p>

<p>חֶצְיָם, וְיִתְרָם לוֹ יִצְלֶה בָאֵשׁ עַל הָאָח הַמְּבֹעָרֶת.</p>

<p>230   אַךְ אֶת מַטְעַמָּיו לַשֻּׁלְחָן יַגִּישׁ – וָאֶשְׁלַח אֶת בְּרָקִי,</p>

<p>בָּרָק מְפוֹצֵץ, וְהֻכָּה הַבָּיִת עַל יוֹשְׁבָיו בְּנֵי-מֶרִי.</p>

<p>נִדְהָם לִיקָאוֹן וְנָס עַל נַפְשׁוֹ הַשָּׂדֶה, שָׁם יִנְהַק,</p>

<p>יֵילִיל, אַף דַּבֵּר יְנַסֶּה, אַךְ נֶעְתְּקוּ מִלִּים מֵאִתּוֹ.</p>

<p>פִּיהוּ כִּמְשַׁחֵר לַטֶּרֶף, וְנַפְשׁוֹ, הַצְּמֵאָה לָרֶצַח,</p>

<p>235   מִרְבַּץ עֲדָרִים תְּבַקֵּשׁ, אַף יָשִׂישׂ אִם דָּמִים יָרִיחַ.</p>

<p>הָיוּ שִׂמְלוֹתָיו לְצֶמֶר שָׂעִיר וְיָדָיו – כְּרָעַיִם,</p>

<p>כֻּלוֹ כִּזְאֵב מַרְאֵהוּ, אַךְ נוֹדְעוּ עִקְּבוֹתָיו מִקֶּדֶם:</p>

<p>שֵׂיבָה בְּשַׂעֲרוֹת עוֹרוֹ וְעַזּוּת יָפִיקוּ הַפָּנִים,</p>

<p>עֵינָיו כִּידוֹדֵי-הָאֵשׁ וְזֹעֵם וְזָעֵף מַרְאֵהוּ.</p>

<p>240   הָשַּׁם הַבַּיִת הָאֶחָד, אָכֵן לֹא אֶחָד הַבַּיִת</p>

<p>חָטָא שְׁאוֹל, – וֶאֱרִינִיס מַמְאֶרֶת מוֹשֶׁלֶת בָּאָרֶץ</p>

<p>כְּמוֹ עָשָׂה חֹזֶה הָאָדָם אֶת רֶשַׁע. אַךְ בָּא יוֹם פְּקוּדָתִי</p>

<p>לִפְקוֹד עַל כָּל מַעֲלָלָיו, כִּי כָּלָה נֶחְרָצָה מֵאִתִּי!&quot;
<br></p>
</blockquote>

<h3 id="המבוּל">המבוּל</h3>

<blockquote>
<p>יָשְׁרָה בְעֵינֵי הָאֵלִים עֲצַת יֻפִּיטֶר וְאָמֵן</p>

<p>245   יַעֲנוּ אַחֲרָיו וְהָאֵץ יָאִיצוּ בָאֵל הַמִּתְעַבֵּר.</p>

<p>אָכֵן עַל אָבְדַן הָאָדָם נַפְשָׁם דּוֹאָבֶת וְשָׁאֹל</p>

<p>יִשְׁאֲלוּ יַחְדָו: מַה יִהְיֶה לָאָרֶץ, כִּי תֵשַׁם מֵאָדָם?</p>

<p>מִי עוֹד לָאֵלִים יַקְטִיר לְבוֹנָה? אִם אָמְנָם הָאָרֶץ</p>

<p>מִרְמָס לִפְרִיצֵי-הַחַיּוֹת תִּנָּתֵן וְהָיְתָה לְבָעֵר?</p>

<p>250   רוּחָם הָרַגָּז יֻפִּיטֶר יַשְׁבִּיחַ וְאָמַר, כִּי דָאֹג</p>

<p>יִדְאַג לַכֹּל וְכִי יַפְלִיא אוֹתוֹתָיו וּבָרָא דּוֹר חָדָשׁ,</p>

<p>זֶרַע אֲנָשִׁים אֲשֶׁר לֹא יִדְמֶה לְאָדָם מִקֶּדֶם.</p>

<p>אָז אֵל-הָאֵלִים יְכוֹנֵן אֶת בְּרָקָיו לִשְׁלֹחַ בָּאָרֶץ,</p>

<p>אָכֵן בָּא פַחַד בְּלִבּוֹ, פֶּן יֹאחַז הַלַּהַב בְּשַׁפְרִיר</p>

<p>255   שַׁחֲקֵי-הָרֹם וְאֵשׁ מִתְלַקַּחַת צִיר תֵּבֵל תְּלַהֵט.</p>

<p>יִזְכֹּר הָאֵל גַּם חֲזוֹן-עֲתִידוֹת בְּסֵפֶר הַחַיִּים:</p>

<p>יָבֹא יוֹם פְּקוּדָה וְלִהֲטָה אֵשׁ נְאוֹת-אֶרֶץ וְיַמִּים,</p>

<p>יֻצַּת גַּם זְבוּל הַשָּׁמַיִם, וּמוֹסְדוֹת הָאָרֶץ יְמוּטוּן.</p>

<p>בְּרָקָיו, זוּ כוֹנְנוּ חַרְשֵׁי קִיקְלוֹפִּים, אָז יִשְׁלַח מִפָּנָיו,</p>

<p>260   יִבְחַר לוֹ שְׁפָטִים אֲחֵרִים – הֲמוֹן שִׁפְעַת מַיִם לְשַׁחֵת</p>

<p>יַחַד אֶת כָּל הַיְקוּם, מִטְּרוֹת-עֹז מֵאֲרֻבּוֹת שָׁמַיִם.
<br><br />
יָקוּם וְשָׂם אֶת אַקְוִילוֹ בְּמִשְׁמָר בִּמְעָרוֹת אֵאוֹלוּס</p>

<p>גַּם אֶת כָּל רוּחַ נוֹשֶׁבֶת, בַּל תָּפִיץ הֶעָבִים, וַיִּשְׁלַח</p>

<p>נוֹטוּס לַחָפְשִׁי. בִיעָף יִפְרֹץ נוֹטוּס וּכְנָפָיו תִּרְעַפְנָה,</p>

<p>265   צִלְלֵי-עֲרָפֶל יַקְדִּירוּ אֶת פָּנָיו, פְּנֵי אֵימָה וּמָגוֹר;</p>

<p>זְקָנוֹ כְּבַד-גֶשֶׁם, וּפְלָגִים מִשַּׂעֲרוֹת הַשֵּׂיבָה יִזְרֹמוּ.</p>

<p>מִצְחוֹ מְעוֹנֵי עֲנָנִים וְשׁוּלָיו יַרְעִיפוּ רְבִיבִים.</p>

<p>יִשְׁלַח אֶת זְרוֹעוֹ וְהִכָּה בְּמִפְלְשֵׂי-עָבִים – אָז יַרְעִים</p>

<p>רַעַם בַּגַּלְגַּל וְזִרְמָם הַסּוֹחֵף שָׁמַיִם יַמְטִירוּ.
<br><br />
270   אִירִיס, הַצִּיר לְיוּנוֹ, תַּעֲדֶה שְׁלַל-רִקְמָתַיִם,</p>

<p>תִּצְרֹר לָהּ מַיִם וְנָשְׂאָה מַשְׁקֶה לְפִי הָעֲנָנִים.</p>

<p>תֻּצַּע לָאָרֶץ הַקָּמָה וְנִכְזְבוּ תִּקְווֹת הָאִכָּר,</p>

<p>יֹאבְדוּ לַהֶבֶל וְהָיוּ לָאַל יַרְחֵי עָמָל וָעֹצֶב.</p>

<p>אָכֵן לֹא מָצָא עוֹד דַּיּוֹ יֻפִּיטֶר בְֹּשָמָיו, אָז אָחִיו</p>

<p>275   לוֹבֵשׁ-הַתְּכֵלֶת אֶת גַּלָיו יָבִיא לְעֶזְרָה, יְמַהֵר</p>

<p>יַקְהִיל אֶת אֵלֵי-הַנְּהָרוֹת, וְאַךְ אֶל הֵיכָלוֹ יָבוֹאוּ,</p>

<p>יִפְנֶה אֲליהֶם וְאָמַר: &quot;לֹא עֵת הִיא לְהַכְבִּיר בְּמִלִּים,</p>

<p>אָכֵן זֹאת עַתָּה עֲשׂוּ: יִתְפָּרֵץ מַעְיַנְכֶם הַחוּצָה,</p>

<p>פִּתְחוּ בָּתֵּיכֶם וְגֹלּוּ אֶת אַבְנֵי-הַסְּגוֹר מֵאֲפִיקֵי</p>

<p>280   נַהֲרוֹתֵיכֶם, וְשָׁטְפוּ פָּרֹץ וְשָטֹף בְּאֵין-מַעֲצוֹר&quot;.</p>

<p>שָׁמְעוּ הָאֵלִים וְיַחַד יָחִישׁוּ וּפָתְחוּ לִרְוָחָה</p>

<p>מַעְיְנוֹת הַנְּהָרוֹת וְשָׁטְפוּ קַלֵּי-הַמֵּרוּץ הַיָּמָה.</p>

<p>קָם גַּם נֶפְּטוּנוּס וַיַּךְ הָאָרֶץ בַּקִּלְשׁון. הִתְפּוֹרְרָה</p>

<p>פִּתְאֹם הָאָרֶץ וַתְּפַלֵּג לְשֶׁטֶף הַמַּיִם תְּעָלוֹת.</p>

<p>285   פָּרֹץ הִתְפָּרְצוּ הַנְּהָרוֹת וְיִסְחֲפוּ אָחוּ וּשְׁדֵמָה,</p>

<p>יִגְרְפוּ קָמָה וָשִׂיחַ, עַשְׁתְּרוֹת-צֹאן וּבְנֵי-אָדָם,</p>

<p>בָּתִּים וּמִקְדְשֵׁי-אֵל יַחַד עִם פְּסִילֵי תַרְפֵיהֶם.</p>

<p>גַּם אִם יִמָּלֵט מֵהֶרֶס אַחַד הַבָּתִּים וְעָמַד</p>

<p>הָכֵן עַל כַּנּוֹ, עַל גַּגּוֹ יֶהֱמוּ יֶחְמְרוּ גַלִּים;</p>

<p>290   שַׁחוּ גַּם מִגְדְּלֵי-רֹם וְשֶׁטֶף מְצוּלָה יְכַסֵּם.
<br><br />
שֻׁדַּד כָּל גְּבוּל, לֹא עוֹד יַפְרִיד בֵּין מַיִם וְאֶרֶץ-יַבֶּשֶׁת,</p>

<p>הָיָה אַךְ יָם עַל אַפְסָיִם, אֵין חֹק לוֹ, אֵין חוֹף לוֹ מִסָּבִיב.</p>

<p>יֵשׁ כִּי יִמָּלֵט לוֹ אִישׁ בַּגִּבְעָה וּבְסִירַת-הַדּוּגָה</p>

<p>יֵתַע מִשְׁנֵהוּ בִמְקוֹם הֶאֱרִיכוּ מַעֲנִיתָם הַחוֹרְשִׁים.</p>

<p>295   יֵשׁ וְיָשׁוּטוּ וּפָגְעָה סִירָתָם בְּקָמָה אוֹ בַיִת</p>

<p>נוֹפֵל וְתִרְזָה, בִּסְבַךְ צַמַּרְתָּהּ דְּגֵי-יָם נֶאֱחָזוּ.</p>

<p>עֹגֶן כִּי תַשְׁלִיךְ אֳנִיָּה וְנָפַל בָּאָחוּ, וִירֵכָהּ,</p>

<p>יֶרֶךְ-גַּבְנוּנִים, תְּבוֹסֵס גֶּפֶן-אַדֶּרֶת נִסְחָפָה.</p>

<p>שָׁם בִּמְקוֹם גְּדִיּוֹת נֶחְמָדוֹת לִחֲכוּ עֵשֶׂב יְרַקְרַק,</p>

<p>300   יַלְדֵי-הַתַּחַשׁ מָשְׁחֲתֵי-הַמַּרְאֶה יָנוּחוּ יִרְבָּצוּ.</p>

<p>עַלְמוֹת-הַיָּם תִּשְׁתּוֹמַמְנָה לַבָּתִּים, לַחֹרְשׁוֹת, לַקְּרָיוֹת,</p>

<p>יֶחֱצוּ הַגַּלִּים; בְּסִבְכֵי הַיַּעַר יְקַנֵּנוּ דֹולְפִינִים,</p>

<p>שָׁם בֵּין עֳפָאִים יְטַפְּסוּ, וְרָעַד תַּחְתֵּיהֶם הָאַלּוֹן.</p>

<p>יִשְֹחֶה זְאֵב בֵּין רְחֵלִים וְנָשָׂא הַזֶּרֶם אֲרָיוֹת,</p>

<p>305   יִשָּׂא נְמֵרִים; אֵין מוֹעִיל לַחֲזִיר בְּשִׁנָּיו כִּבְרָקִים,</p>

<p>חִנָּם גַּם רַגְלֵי הַצְּבִי, כִּי טֻבְּעוּ בְמַיִם זֵדוֹנִים.</p>

<p>צִפּוֹר נוֹדֶדֶת לַשָּׁוְא אַךְ תֵּתַע וַתְּבַקֵּשׁ מָנוֹחַ,</p>

<p>תַּשְׁפִּיל כְּנָפֶיהָ עֲיֵפוֹת וְנָפְלָה אֵין-אוֹנִים הַיָּמָּה.</p>

<p>יִזְעַף הַיָּם וְלֹא יֵדַע מַעֲצוֹר לְרוּחוֹ וְכִסָּה</p>

<p>310   גְבָעוֹת, וְשֶׁצֶף הַגַּלִּים עַל בָּמֳתֵי הָרִים יִתְגָּעֵשׁ.</p>

<p>הָיְתָה כָל נֶפֶשׁ לְטֶרֶף גַּלֵּי הַתְּהוֹם, וְאִם יִהְיֶה</p>

<p>שָׂרִיד וְנָפַל גַּם הוּא בֵין חַלְלֵי רָעָב וְכָפָן.
<br></p>
</blockquote>

<h3 id="דֵוְקַלְיוֹןוּפִירָה">דֵוְקַלְיוֹן וּפִירָה</h3>

<blockquote>
<p>בֵּין אֲאוֹנְיָה וְחֶבֶל אַקְטֶיָה שְׂדוֹת פוֹקִים יִשְׂתָּרְעוּ,</p>

<p>אֶרֶץ פּוֹרִיָּה מֵאָז, אַךְ בָּאוּ כְפֶתַע הַגַּלִּים,</p>

<p>315   שָׁדְדוּ אַדַּרְתָּהּ וַתְּהִי לְמִפְרַץ הַיָּם הַמִּתְגָּעֵשׁ.</p>

<p>שָׁם הַר פַּרְנַסוּס יִתְנוֹסֵס וְנָשָׂא שְׁנֵי רָאשֵׁי גִבְעוֹתָיו</p>

<p>עַד הַשָּׁמַיִם וְחָצוּ פִּסְגוֹתָיו אֶת חַשְׁרַת הֶעָבִים.</p>

<p>הֵנָּה, מִשּׁוּט בָּאֳנִיָּה קַלָּה בֵין גַּלִּים, יְכַסּוּ</p>

<p>אֶרֶץ וּמְלוֹאָהּ מִסָּבִיב, בָּאוּ דֵוְקַלְיוֹן וְאִשְׁתּוֹ.</p>

<p>320   תְּפִלָּה לְנִימְפוֹת הֶהָרִים נָשְּׂאוּ בְרֶגֶשׁ, לָאֵלִים</p>

<p>שׁוֹכְנֵי הָהָר וּלְתֶמִיס, הַחוֹזָה אֲזַי שָׁם בָּאוּרִים.</p>

<p>הָיָה דֵוְקַלְיוֹן אִישׁ תָּם וַישַׁר-הַלֵּבָב אֵין כָּמֹהוּ,</p>

<p>אֵין גַּם כְּפִירָה בָאָרֶץ אִשָּׁה יִרְאַת-הָאֵלִים.
<br><br />
רָאָה יֻפִּיטֵר, כִּי אַגְמֵי-מַיִם פְּנֵי-תֵבֵל יְכַסּוּ,</p>

<p>325   וּמֵרִבְבוֹת אָדָם אִישׁ אֶחָד אַךְ נִשְׁאַר לִפְלֵטָה,</p>

<p>אַחַת הָאִשָּׁה גַם הִיא מֵרְבָבוֹת לִפְלֵטָה נִשְׁאָרָה,</p>

<p>שְׁנֵיהֶם נְקִיִּים מֵחֵטְא וְיִרְאֵי הָאֵלִים גַּם שְׁנֵיהֶם, –</p>

<p>הֵפִיץ הֶעָבִים אַף שָׁלַח בָּהֶם אֶת אַקְוִילוֹ לְגָרְשָׁם,</p>

<p>גִּלָּה פְנֵי שָׁמָיו לָאָרֶץ וּשְׁחָקִים הִבִּיטוּ פְּנֵי תֵבֵל.</p>

<p>330   עָמַד מִזַּעְפּוֹ הַיָּם, וּמוֹשֵׁל בְּגֵאוּת הַגַּלִּים</p>

<p>יִשְׁלַח מִפָּנָיו אֶת נִשְׁקוֹ שְׁלָשׁ-הַשִּׁנַּיִם, וּדְמָמָה</p>

<p>תְהִי עַל הַמָּיִם. אָז יִקְרָא לִטְרִיטוֹן וְעָלָה מִמְּצוּלָה,</p>

<p>תְּכֵלֶת לְבוּשׁוֹ וּבְנֵי שַׁבְּלוּלִים יְכַסּוּ הַשֶּׁכֶם.</p>

<p>יִקְרָא הָאֵל וְצִוָּהוּ לִתְקֹעַ בְּקוֹנְכָה הוֹמִיָּה</p>

<p>335   תְּרוּעָה לְמַסַּע הַגַּלִּים וּלְהָשִׁיב הַיָּם אֲחוֹרַנִּית.</p>

<p>יִקַּח אָז טְרִיטוֹן שׁוֹפָרוֹ, סוֹחֶרֶת-הַשַּׁבְּלוּל הָעוֹלָה</p>

<p>עָלֹה וְרָחֹב, אֲשֶׁר אִם בְּטַבּוּר הַיָּם בָּהּ יִתָּקַּע,</p>

<p>תַּקִּיף הַתְּרוּעָה שְׁתֵּי גְדוֹתָיו מִמִּזְרַח הַשֶּׁמֶשׁ עַד בֹּאוֹ.</p>

<p>לַחוֹת שִׂפְתֵי הָאֵל מֵרְסִיסֵי הַזָּקָן, וְהָיָה</p>

<p>340   אַךְ בִּשְׁפוֹפֶרֶת תִּגַּעְנָה לִתְקֹעַ וּלְהָשִׁיב הַמָּיִם –</p>

<p>צָלְלָה הַתְּרוּעָה וַיֵּלֶךְ שִׁמְעָהּ בְּגַלִּים רְחוֹקִים,</p>

<p>גַּלֵּי יַבֶּשֶׁת וָיָם וַהֲמוֹתָם וּגְאוֹנָם הִשְׁבִּיחָה.</p>

<p>קַלּוּ הַמַּיִם וְנִרְאוּ רָאשֵׁי הֶהָרִים וְעָלוּ</p>

<p>חוֹפֵי הַיָּם וּמְלֹא אֲפִיקֵיהֶם הַנְּהָרוֹת יִזְרֹמוּ.</p>

<p>345   רַחֲבֵי אֶרֶץ יִגָּלוּ מִתַּחַת הַמַּיִם כִּי דַלּוּ,</p>

<p>גַּם הַיַּעַר, זֶה נֶחְבָּא יָמִים כַּבִּירִים, יַגְבִּיהַּ</p>

<p>רֹאשׁוֹ וְהוֹצִיא לַחָפְשִׁי עֲנָפָיו מְכֻסֵּי-הָרֶפֶשׁ.
<br><br />
חֻדְּשׁוּ פְנֵי-תֵבֵל. וַיְּהִי כִּי רָאָה דֵוְקַלְיוֹן הָאָרֶץ</p>

<p>בָּדָד יוֹשֶׁבֶת שׁוֹמֵמָה וּדְמָמָה רוֹבֶצֶת מִסָּבִיב,</p>

<p>350   נָזְלוּ דְּמָעוֹת מֵעֵינָיו וּלְאִשְׁתּוֹ אֲמָרִים יַבִּיעַ:</p>

<p>&quot;הוֹי הַשְּׂרִידָה בָאָרֶץ, אֲחוֹתִי וְאֵשֶׁת נְעוּרַי!</p>

<p>יַחַד מַקֶּבֶת בּוֹר אֶחָד נֻקַּרְנוּ, אַחַר קְשָׁרַתְנוּ</p>

<p>בְּרִית-נְעוּרֵינוּ, וְעַתָּה אִחְדוּנוּ הַשֹּׁד וְהַשֶּׁבֶר!</p>

<p>נַחְנוּ רַק נַחְנוּ הַשְּׁנַיִם יוֹשְׁבֵי הַתֵּבֵל הִנֵּנוּ, –</p>

<p>355   בָּלַע הַיָּם אֶת הַכֹּל מִמִּזְרַח הַשֶּׁמֶשׁ עַד מְבוֹאוֹ.</p>

<p>אַף גַּם אֲנַחְנוּ עוֹד תְּלוּאִים חַיֵּינוּ מִנֶּגֶד וְטֶרֶם</p>

<p>שָׁלֵו נֵדָעָה, כִּי עוֹד יַרְגִּיזוּ הֶעָבִים רוּחֵנוּ.</p>

<p>הוֹי, לוּ נֶחְלַצְתְּ מִכִּלָּיוֹן רַק אַתְּ וְאֵין אֲנִי אִתָּךְ,</p>

<p>מַה הִשְׁתּוֹחֲחָה עַתָּה נַפְשֵׁךְ, עֲזוּבָה! מַה פָּחַד</p>

<p>360   לִבֵּךְ וְרָגַז בְּקִרְבֵּךְ וְאֵין לָךְ מְנַחֵם בַּצָּרָה!</p>

<p>כִּי אֲנִי הֵן נִשְׁבַּעְתִּי, לוּ שָׁטֹף שְׁטָפָתֵךְ שִׁבֹּלֶת,</p>

<p>אָז גַּם אָנֹכִי אַחֲרַיִךְ הָלָכְתִּי וָאֵרֶד מְצוּלָה!</p>

<p>הוֹי, מִי יִתְּנֵנִי כְאָבִי בּוֹרֵא נְשָׁמוֹת, כִּי עַתָּה</p>

<p>חַיִּים נָפַחְתִּי בְּגָלְמֵי אֲדָמָה – וְחָיוּ בְנֵי-אָדָם!</p>

<p>365   אָכֵן כֹּה יָעַץ הָאֵל וּמִי יְשִׁיבֶנּוּ: הָיִינוּ</p>

<p>פְּלֵטַת בְּנֵי-תְמוּתָה רַק שְׁנֵינוּ וּשְׁאֵרִית הָאָדָם בָּאָרֶץ!&quot;
<br><br />
כָּכָה יְדַבֵּר וַיִּבְכּוּ שְׁנֵיהֶם. אָז נוֹעֲצוּ יַחְדָּו</p>

<p>לָשֵׂאת תְּפִלָּתָם לְאֵל הַשָּׁמַיִם וְלִשְׁאוֹל בָּאוּרִים.</p>

<p>מַהֵר יְמַהֲרוּ לֶכְתָּם וּבָאוּ אֶל נְהַר הַקֶּפִיסוּס,</p>

<p>370   עֲדַיִּן דְּלוּחִים מֵימָיו, אַךְ שָׁבוּ אֶל גְבוּלָם מִקֶּדֶם –</p>

<p>יִשְׁאֲבוּ שָׁם מִן הַמַּיִם וּזְרָקוּם עַל רֹאשָׁם וִיחַטְּאוּ</p>

<p>כְסוּתָם, וְאַחַר יָרִימוּ פַעֲמֵיהֶם וְהָלְכוּ אֶל מִקְדַּשׁ</p>

<p>תֶּמִיס הָאֵלָה הַקְּדוֹשָׁה וְאֵזוֹב מְגֹאָל אֶת גַּגּוֹ</p>

<p>יְכַסֶּה, אַף נִדְעֲכָה אֵשׁ הַמִּזְבֵּחַ הַשָּׁמֵם.</p>

<p>375   הִנֵּה אֶל מַעֲלוֹת הַהֵיכָל קָרְבוּ וַיִּפְּלוּ עַל אַפַּיִם</p>

<p>אָרְצָה וְלָאֶבֶן הַקָּרָה יְנַשְּׁקוּ בְיִרְאָה וָרֶגֶש.</p>

<p>&quot;הוֹי, אִם יֵשׁ כִּי יֵעָתְרוּ – קָרְאוּ דֵוְקַלְיוֹן וְאִשְׁתּוֹ –</p>

<p>אֵלִים לִתְחִנָּה צוֹדֶקֶת, יִנָּחְמוּ וְשָׁב חֲרוֹן-אַפָּם, –</p>

<p>גַּלִּי-נָא, תֶּמִיס, אָזְנֵינוּ, בַּמֶּה יִוָּשַׁע הָאָדָם,</p>

<p>380   אַף, רַבַּת-חֶסֶד, הַחִישִׁי עֶזְרָתְךָ לְתֵבֵל הַמוּצֶפֶת!&quot;
<br><br />
נָגְעוּ הַדְּבָרִים עַד לֵב הָאֵלָה וַתִּתֵּן אֶת דְּבָרָהּ:</p>

<p>&quot;עִזְבוּ הַהֵיכָל, רָאשֵׁיכֶם כַּסּוּ וּפִתְחוּ חֲגוֹרְכֶם,</p>

<p>עַצְמוֹת הוֹרַתְכֶם הַגְּדוֹלָה אַחֲרֵי גֵוְכֶם הַשְׁלִיכוּ&quot;.
<br><br />
נִבְעֲתוּ שְׁנֵיהֶם, נָדַמּוּ. אָז פִּירָה הַדְּמָמָה תַפְרִיעַ,</p>

<p>385   קוֹלָהּ תְּחַנֵּן לָאֵלָה וּסְלִיחָה תְבַקֵּשׁ, כִּי מָרְתָה,</p>

<p>מֵאֲנָה שְׁמֹר פִּקּוּדֶיהָ, אָכֵן הֲיַעֲרֹב לִבָּהּ</p>

<p>הַשְׁלֵךְ אֶת עַצְמוֹת הוֹרָתָהּ וְהַכְלֵם אֶת צִלָּה בַּקֶּבֶר?</p>

<p>עוֹד דְּבַר הָאֵלָה עַל לְשׁוֹנָם וְהָגוּ בוֹ יַחְדָּו לִרְגָעִים,</p>

<p>הָגֹה וְחָקֹר אֶת דִּבְרֵי הֶחָזוֹן הַחֲתוּמִים וּסְתוּמִים.</p>

<p>390   אָז עַל לֵב אִשְׁתּוֹ יְדַבֵּר בֶּן-פְּרוֹמֶתֶּוְס וְאָמַר:</p>

<p>&quot;רוּחִי אִם נָכוֹן בְּקִרְבִּי וְיֶחֱזֶה-לִי לִבִּי נְכֹחוֹת,</p>

<p>טְהוֹרוֹת הֵן אִמְרוֹת הֶחָזוֹן, טְהוֹרוֹת לֹא יָעֲצוּ אָוֶן:</p>

<p>כִּי הָאֲדָמָה – אִמֵּנוּ הַגְּדוֹלָה, וְאַבְנֵי הַשָּׂדֶה</p>

<p>הֵן עַצְמוֹתֶיהָ, כִּי יָדּוֹת אֲבָנִים צִוָּנוּ הֶחָזוֹן&quot;.
<br><br />
395   יָשְׁרוּ בְּעֵינֵי טִיטַנְיָה פִּתְרוֹנִי דֵוְקוֹלְיוֹן, אַךְ לִבָּהּ</p>

<p>עוֹד יְסִיתֶנָּה בְֹּשֶפֶק, כִּי זָרִים נִשְׂגָּבִים מִשְּׁנֵיהֶם</p>

<p>דִּבְרֵי הָאֵלִים, אֵין אֵמוּן בְּלִבָּם. אַךְ מַה מֵהֶם יַהֲלֹךְ?</p>

<p>יַחַד אָז יֵצְאוּ, יְכַסּוּ הָרֹאשׁ וַחֲגֹרָתָם יְפַתְּחוּ,</p>

<p>אַף לַאֲחוֹרֵיהֶם, כִּמְצֻוָּה, אַבְנֵי-אֲדָמָה יַשְׁלִיכוּ.</p>

<p>400   פִּתְאֹם – מִי יַאֲמִין לַשְּׁמוּעָה לוּלֵי הַדּוֹרוֹת מִקֶּדֶם</p>

<p>יִתְּנוּ עֵדֵיהֶם? – הִתְמוֹגֵג מְטִיל-הָאֲבָנִים הַמּוּצָק,</p>

<p>הָלַךְ קִפְאוֹנָן וָרַךְ וְתֹאַר וּדְמוּת לָמּוֹ יִהְיוּ.</p>

<p>הָלֹךְ וְנָמֹג תֵּלַכְנָה, וּכְהִמֵּס רִגְבֵיהֶן וְרַכּוּ</p>

<p>תֵּלֵךְ גַם דְּמוּתָן הַכֵּהָה הָלֹךְ וָאוֹר, וּכְמוֹ מַרְאֵה</p>

<p>405   אָדָם מַרְאֵיהֶן, וְהָיוּ כְגֹלֶם הַשַּׁיִשׁ בְּהָחֵל</p>

<p>חָרָשׁ מְלַאכְתּוֹ, כַּפֶּסֶל בְּטֶרֶם עִצְּבָהוּ הַיּוֹצֵר.</p>

<p>הוֹיָה יַד-פְּלָאִים בָּאֶבֶן וְרִגְבֵי הֶעָפָר, כִּי רַכִּים</p>

<p>הִנָּם וְלַחִים, וַיִּהְיוּ – לְמַפְּלֵי הַבָּשָׂר בַּגְּוִיָּה,</p>

<p>חַלְמִישׁ-הָאֶבֶן הֶחָזָק וּמוּצָק – לְעֶצֶם בַּבָּשָׂר</p>

<p>410   גִּידֵי הָאֶבֶן גַּם הֵם – לְגִידִים בִּגְוִיַּת הָאָדָם.</p>

<p>מִהֲרָה קָמָה עֲצַת הָאֵלִים, וּבְהַשְׁלֵךְ הַגֶּבֶר</p>

<p>גָּלְמֵי הָאֶבֶן וְהָיָה צֶלֶם זָכָר לָהֵמָּה,</p>

<p>וּמֵאֲבָנִים הִשְׁלִיכָה הָאִשָּׁה – נְקֵבָה נִבְרָאָה.</p>

<p>לָכֵן גַּם גֶּזַע מוּצָק וְחָזָק הוּא גִּזְעֵנוּ וְעָשׂוּי</p>

<p>415   הוּא לִבְלִי חָת, לֹא יְנַכֵּר אוֹתוֹתָיו, כִּי אֶבֶן מְקוֹרוֹ.
<br></p>
</blockquote>

<h3 id="פתון">פתון</h3>

<blockquote>
<p>יֶתֶר כָּל חַיָּה וְעוֹף מְעוֹפֵף יָלְדָה הָאָרֶץ,</p>

<p>אַחֲרֵי יֶחֱמַתָּה לַהַב הַשֶּׁמֶשׁ וַיֵּחַם לְשַׁדָּהּ:</p>

<p>תִּבְעֶה הָאֵשׁ אֶת מֵי הָאֲגַמִּים וְצָבָה הָרֶפֶשׁ,</p>

<p>אָז גַּם יִתְעוֹרְרוּ זַרְעִי הַחַיִּים הַמַּפְרִים בְּקֶרֶב</p>

<p>420   חֵיק הוֹרָתָם, מִלְּשַׁד אֲדָמָה יִינְקוּ וְגָדְלוּ</p>

<p>הָלֹךְ וְגָדֹל וּדְמוּת יְשַׁוּוּ לָהֶם לְמִינֵיהֶם.</p>

<p>כָּכָה הַחוֹרֵשׁ גַּם הוּא, עֵת נִילוּס וְשִׁבְעַת נְחָלָיו</p>

<p>יַשְׁקוּ הַשְּׁדֵמוֹת וְשָׁבוּ אֶל חֵיק אֲפִיקֵיהֶם וְיַחֵם</p>

<p>שֶׁמֶשׁ-הַשְּׁחָקִים הַלּוֹהֵט מִשְׁמַנֵּי הָרֶפֶשׁ, – אָז מָצֹא</p>

<p>425   יִמְצָא בֵין מִגְרְפוֹת אֵתוֹ תַּרְבּוּת רְמָשִׂים וָשָׁרֶץ.</p>

<p>יֶשְׁנָם וְהֵם אַךְ נוֹלְדוּ וְרָמְשׂוּ מִתּוֹךְ הָאֲדָמָה,</p>

<p>יֶשְׁנָם – עוֹד טֶרֶם נָכוֹנוּ יְצוּרֵי גָלְמֵיהֶם, וְהָיָה</p>

<p>חֵלֶק הַגְּוִיָּה – נְשָׁמָה בְקִרְבָּהּ וְיִתְרָהּ עֲדֶנָה</p>

<p>רִגְבֵי אֲדָמָה, אֲשֶׁר אֵין חַיִּים וְרוּחַ בָּהֵמָּה.</p>

<p>430   לֵח וָחֹם כִּי יִתְחַבְּרוּ יַחְדָּו כַּחֹק – וְהִזְרִיעוּ</p>

<p>זֶרַע וְיֻלְּדוּ מֵהֶם כָּל תּוֹלְדוֹת הַחַיִּים בָּאָרֶץ.</p>

<p>אָמְנָם מִלְחָמָה לָאֵשׁ בַּמַּיִם, אַךְ חֹרֶב וָלֵחַ –</p>

<p>יוֹצְרֵי הַכֹּל הֵם, וְיֻכַּן הַשָּׁלוֹם בְּצֶאֱצָאֵיהֶם.</p>

<p>כָּכָה גַם אַדְמַת-הַבֹּץ, בְּיַחֲמָהּ מֵחֹם וּמִשָּׁרָב,</p>

<p>435   רָעֲפוּ שַׁחֲקֵי-הָרֹם כַּעֲבוֹר שׁוֹט-הַמַּבּוּל, וַתּוֹצֵא</p>

<p>חַיָּה וְעוֹף לְמִינֵיהֶם, אֲשֶׁר לֹא יִסָּפְרוּ, וּתְחַדֵּשׁ</p>

<p>צַלְמָם וּדְמוּתָם כְּקֶדֶם אוֹ בָרְאָה מִפְלָצוֹת חֲדָשׁוֹת.</p>

<p>אָז – וְאִם הָיָה לְמוֹרַת-רוּחָהּ הַדָּבָר – גַּם אוֹתְךָ,</p>

<p>פִּתּוֹן, נְחַשׁ-הָעֲנָק, הָאָרֶץ חוֹלְלָה; הִקִּיפוּ</p>

<p>440   מֻטּוֹת בַּדֶּיךָ הֶהָרִים וּמָגוֹר לָאָדָם הָיִיתָ.</p>

<p>אֵל חֲמוּשׁ-קֶשֶׁת הִצְמִיתְךָ – אֲשֶׁר כּוֹנֵן חִצָּיו עַד הֵנָּה</p>

<p>רַק אֶל עֳפָרֵי-הַצְּבָאִים, אֶל גְּדִיּוֹת-הַשָּׂדֶה הַקַּלוֹת –</p>

<p>הֵרִיק עָלֶיךָ אֶת בְּנֵי-אַשְׁפָּתוֹ, וַיֵז מִפְּצָעֶיךָ</p>

<p>רִיר מְרֵרָתְךָ הַשְּׁחוֹרָה וְחָלָל נָפַלְתָּ לָאָרֶץ.</p>

<p>445   חַגִּים וּמוֹעֲדֵי-מִשְׂחָק אָז הוֹעִיד הָאֵל לְזִכָּרוֹן,</p>

<p>זֵכֶר מִפְעָלוֹ כִּי עָז, וְקֹרָא לְחַגֵּי-הַקֹּדֶשׁ</p>

<p>מִשְׂחֲקֵי &#8220;פִתִּים&#8221;, כְּשֵׁם הַנָּחָשׁ, הִכְרִיעָה אֶזְרוֹעוֹ.</p>

<p>שָׁמָּה בְּאֶגְרוֹף יִתְחָרוּ, בְּמֵרוּץ, בָּרֶכֶב, וְהָיָה</p>

<p>הָאַלּוֹן הַיָרֹק עֲטֶרֶת-נִצָּחוֹן לְרֹאשׁ הַבַּחוּרִים.</p>

<p>450   טֶרֶם עוֹד יִהְיוּ אֲזַי הַדְּפַנִים, וְעֵצִים אֲחֵרִים</p>

<p>יִתְּנוּ לְפֶבּוּס עֲלֵיהֶם לְזֵר עַל תַּלְתַּלֵי-הַחֶמֶד.
<br></p>
</blockquote>

<h3 id="דפני">דפני</h3>

<blockquote>
<p>רֵאשִׁית אֲהָבִים לְפֶבּוּס הָיְתָה דַפְנֵי בַּת פֶּנֶוְס.</p>

<p>לֹא יַד הַמִּקְרֶה, אַךְ זַעַם קֻפִּידוֹ לְפֶבּוּס נְתָנָהּ.</p>

<p>גָּבַהּ לֵב דֶלְיוּס, כִּי רִצְצוּ חִצָּיו הַנָּחָשׁ, וְהִנֵּה</p>

<p>455   רָאָה בְאַחַד הַיָּמִים – קֻפִּידוֹ גַם הוּא יִדְרֹךְ קֶשֶׁת.</p>

<p>&quot;מַה לְךָ, נַעַר מִתְהוֹלֵל, לְךָ וּלְנֶשֶׁק אַבִּירִים?</p>

<p>&quot;לִי הוּא לְפָאֵר אֶת כְּתֵפִי, לִי קֶשֶׁת-גִּבּוֹרִים יָאָתָה –</p>

<p>&quot;לַצְמִית מְשַׂנְּאַי מִפָּנַי, לִמְחֹץ פְּרִיץ-חַיּוֹת כִּי יָקוּם!</p>

<p>&quot;הִנֵּה אָנֹכִי חֲצָצַי פָּלְּחוּ לֵב פֶּתֶן אַכְזָרִי,</p>

<p>460  &quot;רוֹבֵץ עַל מֶרְחֲבֵי אֶרֶץ וּמְזָרֶה חֲמָתוֹ מִסָּבִיב.</p>

<p>&quot;אַתָּה דַיֶּךָּ כִּי לַפִּיד בְּיָדְךָ לְעוֹרֵר אֲהָבִים,</p>

<p>&#8220;לָמָּה-זֶה תַסִּיג גְּבוּל כְּבוֹדִי וּבְמַעֲשֵׂי-יָדַי תִּתְפָּאֵר?&#8221;</p>

<p>עָנָה בֶּן וֵנוּס: &quot;לוּ יִנְחֲתוּ, פֶבּוּס, בַּכֹּל חֲצָצֶיךָ,</p>

<p>&quot;חִצַּי – אֶת לִבְּךָ יִמְחֹצוּ! כִּגְבֹהַּ חִין-עֵרֶךְ הָאֵלִים</p>

<p>465  &#8220;מִן כָּל הַחַיָּה בָאָרֶץ, כֵּן כְּבוֹדִי אֲנִי – מִכְּבוֹדֶךָ!&#8221;</p>

<p>אָמַר וּתְכֵלֶת-הַזֹּהַר חָצָה בִכְנָפָיו הָרַכּוֹת</p>

<p>קַל עַל-פְּנֵי רוּחַ יִנָּשֵׂא אֶל רֹאשׁ הַפַּרְנַסוּס הַמּוּצָל.</p>

<p>שָׁמָּה מֵחִצֵּי אַשְׁפָּתוֹ יִבְחַר לוֹ שְׁנַיִם: הָאֶחָד</p>

<p>עוֹרֵר יְעוֹרֵר אֲהָבִים, מִשְׁנֵהוּ – אֵשׁ-אַהֲבָה יְכַבֶּה.</p>

<p>470   שָׁנוּן הָאֶחָד וְזָהָב מִתְנוֹצֵץ בְּשִׁנּוֹ הַחַדָּה,</p>

<p>קֵהֶה מִשְׁנֵהוּ וּמְטִיל-עוֹפֶרֶת בַּקָּנֶה הַנָּבוּב.</p>

<p>אוֹתוֹ יִשְׁלַח בִּלְבַב בַּת פֶּנֶוְס הַנִּימְפָה, וְחִצּוֹ</p>

<p>נוֹשֵׂא-הָאַהֲבָה יַךְ בְּאַפּוֹלוֹ וּפִלַּח אֶת לִבּוֹ.</p>

<p>אָהֹב אָז יֹאהַב הָאֵל, וָהִיא – לִשְׁמוֹ וּלְזִכְרוֹ</p>

<p>475   תֶּחְרַד וְתָנוּס עַל נַפְשָׁהּ, וְחָמְדָה לָהּ צִלְלֵי-חֹרֶשׁ,</p>

<p>בַּהֲמוֹת יַעַר וְצַיִד, כְּפֶבֵּי תַמָּתִי בָאֵלִים,</p>

<p>תַּעֲנֹד צָנִיף לְרֹאשָׁהּ וְצָנַף קְוֻצָּתָהּ הַפְּזוּרָה.</p>

<p>רַבִּים יְבַקְּשׁוּ קִרְבָתָהּ, אַךְ תַּהֲפֹךְ עֹרֶף לְכֻלָּם,</p>

<p>תֵּתַע בְּסִבְכֵי יְעָרוֹת, וְתִרְחַק וְתִפְחַד מִגֶּבֶר,</p>

<p>480   זָרוּ לָהּ דּוֹדִים וְאַהֲבָה וּמַעֲדַנּוֹת אֵל הִימֵן.</p>

<p>פַּעַם בְּפַעַם לָהּ יֹאמַר אָבִיהָ: &#8220;הוֹי, חָתָן לִי הָבִי!&#8221;</p>

<p>פַּעַם בְּפַעַם לָהּ יֹאמַר: &#8220;בִּתִּי, הוֹי, הָבָה לִי נֶכֶד!&#8221;</p>

<p>אֶפֶס כְּחֵטְא בְּעֵינֶיהָ חֲתוּנָה וְדוֹדִים, וְאָדַם</p>

<p>זֹּךְ לְחָיֶיהָ הָרַכּוֹת וְלָהַט מִבֹּשֶׁת-עֲלוּמִים,</p>

<p>485   תִּפּוֹל עַל צַוְּארֵי אָבִיהָ, תְּחַבְּקוֹ וְרַכּוֹת תְּדַבֵּר:</p>

<p>&quot;אֲבִי מַחְמַלִּי, הוֹי תֵּן לִי, כְּתֵת גַּם יֻפִּיטֶר לְבִתּוֹ,</p>

<p>אֵשֵׁב בִּבְתֻלַּי כָּל יָמַי וְאֶשְׁמְרָה תֻּמַּת עֲלוּמָי&quot;.</p>

<p>נֵאוֹת אָבִיהָ, אַךְ הוֹי, זֶה יָפְיֵךְ לְמוֹקֵשׁ לָךָ יִהְיֶה,</p>

<p>הוֹדֵךְ וְחִנֵּךְ, כִּי רַב הוּא, יָשִׂים לְאַל נְדָרָיִךְ.</p>

<p>490   חָמַד אַפּוֹלוֹ אֶת הוֹדָהּ, אֵלֶיהָ תְּשׁוּקָתוֹ בוֹעֶרֶת,</p>

<p>יַחֲמֹד וְיֶחְשַׁק וִיקַו, אַךְ שׁוֹלָל תּוֹלִיכוֹ תִקְוָתוֹ.</p>

<p>אֵשׁ כִּי תֵצֵא וְאָכְלָה מְלִילוֹת-הַקָּמָה בַשָּׂדֶה</p>

<p>אוֹ בִמְשׁוּכַת-נְצָרִים כִּי תֹאחֵז לַהֶבֶת הַמְּדוּרָה,</p>

<p>הִבְעִיר הַהֵלֶךְ וְהִשְׁכִּים לָלֶכֶת וְאִשָּׁהּ לֹא כִבָּה,</p>

<p>495   כָּכָה בְּנֶפֶשׁ אַפּוֹלוֹ כִּידוֹדֵי-שַׁלְהֶבֶת הִתְלַקְּחוּ,</p>

<p>תִּיקַד בּוֹ תִּקְוָה כּוֹזֶבֶת וּתְלַהֵט לַשָּׁוְא אַהֲבָתוֹ.</p>

<p>מַחְלְפוֹת-רֹאשָׁהּ כִּי יִרְאֶה פְּרוּעוֹת תַּלְתַּלִים וְקָרָא:</p>

<p>&#8220;הוֹי, לוּ תִּקָּלַע קְוֻצָּתֵךְ!&#8221; אוֹ יַבִּיט אֶל בְּרַק עֵינֶיהָ</p>

<p>נוֹצֵץ כִּשְׁבִיב הַכֹּכָבִים; אֶל חֶמְדַת שְׂפָתֶיהָ וְאֵין דַּי</p>

<p>500   רַק לַחֲזוֹת בָּן; אוֹ יַחֲמֹד מֵרָחוֹק אֶת עֶדְנַת הָאֶצְבַּע,</p>

<p>לִבְנַת כַּפֶּיהָ וְעֵירוֹם אַצִּילֵי יָדֶיהָ הָרַכּוֹת,</p>

<p>וַאֲשֶׁר כֻּסָּה מֵעֵינָיו – וְצוֹדֵד פִּי-שֶׁבַע אֶת לִבּוֹ.</p>

<p>אָכֵן כְּרוּחַ קַל-כָּנָף הִיא נָסָה מִפָּנָיו, לֹא תִשְׁמַע</p>

<p>רַכֵּי אֲמָרָיו: &quot;הוֹי עִמְדִי, הַנִימְפָה, עֲמֹדִי! שַׁלָּמָּה</p>

<p>505   תִּהְיִי כְעוֹטְיָה, תָּנוּסִי כְּכִבְשָׂה מִזְּאֵב, כָּאַיֶּלֶת</p>

<p>מִן הָאֲרִי אוֹ כְיוֹנַת-אֵלֶם חֲרֵדָה מִנֶּשֶׁר,</p>

<p>מִפְּנֵי רוֹדְפֵיהֶן הֵן נָסוֹת, אֲנִי – אַהֲבָתִי רוֹדַפְתֵּךְ!</p>

<p>הוֹי, אַל תִּכָּשְׁלִי בַמּוֹרָד! הִשָּׁמְרִי, בַּל יִשְׂרֹט הַסִּרְפָּד</p>

<p>רַגְלֵךְ הָרַכָּה, וְאַל-נָא אָנֹכִי אֱהִי בְעוֹכְרָיִךְ.</p>

<p>510   הִנֵּה חַתְחַתִּים בַּדֶּרֶךְ, אַל-נָא תְמַהֲרִי מִנְעִי</p>

<p>רַגְלֵךְ מֵרוּץ וְאֶתְנַהֵל לְאִטִּי אַחֲרַיִךְ גַּם אָנִי!</p>

<p>נִימְפָה! הֲתֵדְעִי, הֲשַׂמְתְּ אֶל לִבֵּךָ, מִי חָמַד אֶת חִנֵּךְ?</p>

<p>הֵן לֹא הֲרָרִי בַשָּׂדֶה, לֹא פֶרֶא הָרוֹעֶה בָעֵמֶק</p>

<p>עֵדֶר הַצֹּאן! הוֹי, יָדֹעַ לֹא תֵדְעִי, הַבַּת הַסּוֹרֵרָה,</p>

<p>515   מִי הוּא הַלָּז,כִּי עַל כֵּן תִּתְחַמָּקִי: אֲנִי – יַעַבְדוּנִי</p>

<p>דֶלְפִי וּקְלַרוֹס, טֶנֶדוֹס גַם קִרְיַת-מְלָכִים פַּטַרָה.</p>

<p>אָבִי – יֻפִּיטֶר; אָנֹכִי רִאשׁוֹנוֹת יָדַעְתִּי וּנְצוּרוֹת</p>

<p>אַגִּיד בְּחָזוֹן; בִּשְׁמִי מֵיתָרִים זְמִירָתָם יַנְעִימוּ.</p>

<p>שָׁנוּן חֵץ קַשְׁתִּי, אַךְ יֶשְׁנוֹ חֵץ אֶחָד – וַיִגְבַּר מִמֶּנִּי,</p>

<p>520   לִבִּי הַשָּׁלֵו כִּי חָלַף וְיִּמְחַץ וַיֶּרֶב הַפֶּצַע.</p>

<p>חָכְמַת הָרוֹפְאִים אָנֹכִי יָצַרְתִּי, וּשְׁמִי עֲלֵי-אָרֶץ</p>

<p>רַב לְהוֹשִׁיעַ, וְלִי כָל צֳרִי וְכָל עִֹשְבֵי רְפוּאָה.</p>

<p>&quot;אוֹי לִי, אֵין צֳרִי לְמַחֲלָתִי, כִּי חוֹלֵה-אַהֲבָה אָנִי,</p>

<p>&#8220;רַבִּים אִם כִּי יִוָּשֵׁעוּ, לִי לֹא תוֹשִׁיעַ חָכְמָתִי&#8221;.</p>

<p>525   עוֹד הוּא מְדַבֵּר וְהִיא חֲרֵדָה תִּתְחַמֵק מִפָּנָיו,</p>

<p>עֹרֶף לוֹ תִפְנֶה וְכָתֵף סוֹרֶרֶת לְשֶׁטֶף אֲמָרָיו.</p>

<p>תָּנוּס וְיָפְיָהּ מָה רַב: מֵרוּחַ נוֹשֶׁבֶת יִתְנוֹפְפוּ</p>

<p>שׁוּלֵי שִׂמְלָתָהּ הַקַּלָּה וְחֵן מַעֲרוּמֶיהָ יֵחָֹשֵף;</p>

<p>פִּזְּרָה וַתְּסַלְסֵל הָרוּחַ תַּלְתַּלֵי צַמָּתָהּ, וְגָדַל</p>

<p>530   חִנָּהּ פִּי-שֶׁבַע בְּרוּצָהּ, יִנָּחֵם אַפּוֹלוֹ כִּי שִׁחֵת</p>

<p>חֶלְקַת אֲהָבָיו לַשָּׁוְא, וְנִרְגָּשׁ וְנִרְדָּף מִסַּעַר</p>

<p>אַהֲבָה, תָּקַף לְבָבוֹ, יָרוּץ בְּעִקְבֵי הַיָּפָה.</p>

<p>כֶּלֶב בֶּן-גַּלְיָה כִּי יִפְגַע אַרְנֶבֶת בַּשָּׂדֶה וְרָגְזוּ</p>

<p>שְׁנֵיהֶם גַּם יַחַד, – הִיא תָחִישׁ לָהּ מִפְלָט, הוּא יָטוּשׂ אֶל צֵידוֹ;</p>

<p>535   הִנֵּה כִּמְעַט יִתְפְּשֶׂנָּה וְתָקַע בָּה שִׁנָּיו, שָׁלוּחַ</p>

<p>לוֹעוֹ הַפָּעוּר אַחֲרֶיהָ וְאַפּוֹ יְגַמֵּא עֲקֵבָהּ, –</p>

<p>תּוֹעֶה לְבַב הָאַרְנֶבֶת וְחָשְׁבָה בַלֶּכֶד חַיָּתָהּ,</p>

<p>רֶגַע – וַתִּפְרֹץ וַתָּנָס, לַשָּׁוְא שִׁנֵּי-טֶרֶף קִדְּמוּהָ; –</p>

<p>כָּכָה הָאֵל וְהַבְּתוּלָה – אוֹתוֹ הַתִּקְוָה תִשָּׂא</p>

<p>540   וְאוֹתָהּ – הַפַּחַד, וְעֹז-אַהֲבָתוֹ לוֹ יִתֵּן כְּנָפַיִם,</p>

<p>יָטוּשׂ וְהָיָה כְפֶשַׂע בֵּינוֹ וּבֵין צֵידוֹ, וְנָשְׁבָה</p>

<p>רוּחַ-נִשְׁמָתוֹ בִּקְוֻצּוֹת-הַחֵן עֲלֵי חֶלְקַת צַוָּארָהּ.</p>

<p>עָיְפָה הַנִּימְפָה וְחָוְרוּ פָּנֶיהָ, מֵרוּץ וּבָרֹחַ</p>

<p>כֹּחָהּ עֲזָבָהּ, בִּרְעָדָה אֶל גַּלֵי פֶּנֶוְס תִּתְחַנֵּן:</p>

<p>545  &quot;חוּשָׁה, אוֹי, אָבִי, עָזְרֵנִי! אִם יֶשְׁנָהּ יַד אֵלִים בִּנְהָרוֹת</p>

<p>&#8220;תַּרְאֶה נִפְלָאוֹת וְאָסְפָה אֶת יָפְיִי, לִי נֶהְפַּךְ לְמַשְׁחִית!&#8221;</p>

<p>עוֹד אֲמָרֶיהָ בְּפִיהָ וַתְּהִי תֹּמֶר-מִקְשֶׁה גְּוִיָּתָהּ,</p>

<p>תַּעֲטֶה קְלִיּפַת-עֵץ רַכָּה אֶת עֶדְנַת עֲלוּמֵי חָזֶהָ,</p>

<p>הָיְתָה הַזְּרוֹעַ לְעָנָף וְשַׂעֲרוֹת-רֹאשָׁהּ לְעָלִים,</p>

<p>550   שֹׁרְשׁוּ בָאָרֶץ וְנִצְּבוּ בְּלִי-נוֹעַ רַגְלֶיהָ הַקַּלוֹת,</p>

<p>רֹאשָׁהּ כָּאָמִיר עָלֶיהָ – רַק עוֹרָהּ עוֹד יִקְרַן כְּקֶדֶם.</p>

<p>אָכֵן לֹא יֶחֱדַל הָאֵל מֵאֱהֹב וְהִתְרַפֵּק עָלֶיהָ,</p>

<p>הַלְמוּת לְבָבָהּ הֶחָרֵד יַקְשִׁיב מִתּוֹךְ עֲבִי-גִּזְעָהּ,</p>

<p>חַבֵּק יְחַבֵּק אֶת עַנְפֵי-הָאֵלֶם וְעֵצָהּ יְנַשֵּׁק,</p>

<p>555   אוּלָם מַצֶּבֶת-הָעֵץ גַּם הִיא מִנְּשִׁיקוֹתָיו תִּתְחַמֵּק.</p>

<p>רַכּוֹת יְדַבֵּר לָהּ פֶבּוּס: &quot;אִם אֵשֶׁת-נְעוּרִים אֲהוּבָה</p>

<p>&quot;לִי לֹא הָיִית וַתְּמָאֵנִי, יְהִי נָא עֵצֵךְ לִי קֹדֶשׁ,</p>

<p>&quot;יִהְיוּ הַדְּפַנִּים זֵר רֹאשִׁי, עֲדִי לְכִנּוֹרִי וְתֶלְיִי,</p>

<p>&quot;יָצִיץ עַל מֵצַח גִּבּוֹרִים נִזְרֵךְ הָרַעֲנָן, עֵת הֲמוֹן</p>

<p>560  &quot;חוֹגֵג יוֹלִיכֵם אֶל מְרוֹם קָפִּיטוֹליוּם בִּתְרוּעָה וּרְנָנִים.</p>

<p>&quot;שַׁעֲרֵי הֵיכַל אוֹגוּסְטוּס שָׁם תַּעֲמֹדִי, כְּשׁוֹמֵר</p>

<p>&quot;נֶאֱמָן סוֹכֵךְ עַל בֵּיתוֹ ובְצִלֵּךְ הָאַלּוֹן יִתְלוֹנָן.</p>

<p>&quot;תְּהִי רַעֲנַנָּה כִפָּתֵךְ וּמְלֵאָה זִיו-נֵצַח כְּרֹאשִׁי</p>

<p>&#8220;עוֹטֵה-עֲלוּמִים, אֲשֶׁר אֶת נִזְרוֹ לֹא חִלֵּל הַתַּעַר&#8221;.</p>

<p>565   דִּבֵּר אֵל פֵּיאַן וְנַעֲנוּ עַנְפֵי הַדְּפַנִים, וּבְנַחַת</p>

<p>הָנֵד יָנִיד הָעֵץ אֶת רֹאשׁוֹ יְפֵה-הַצַּמָּרֶת.
<br></p>
</blockquote>

<h3 id="איוֹ">איוֹ</h3>

<blockquote>
<p>יֶשְׁנָהּ בְּאֶרֶץ הֵימוֹנְיָה בִּקְעָה וְטֶמְפֵּי תִּקָּרֵא,</p>

<p>תּוֹעֲפוֹת-יַעַר לָהּ סָבִיב, שָׁם גַּלֵּי פֶּנֶוְס מִבֶּטֶן</p>

<p>פִּינְדוּס יָגִיחוּ, יַרְתִּיחוּ לִבְנַת-הַקֶּצֶף, בְּרַעַשׁ</p>

<p>570   יֵרְדוּ אַשְׁדוֹתָיו וְהֶעֱלוּ אֵדִים וְעַרְפְּלֵי-עָנָן,</p>

<p>יִזּוּ עַל מְרוֹמֵי הַיַּעַר רְסִיסֵי-הַזֶּרֶם וּסְבִיבָיו</p>

<p>נַהַם וּתְשׁוּאוֹת וְרָעַשׁ וְהָלַךְ הַקּוֹל לְמֵרָחוֹק.</p>

<p>פֹּה אֶל-הַנְּהָרוֹת יִסְתּוֹפֵף, פֹּה זְבוּלוֹ וְהֵיכָל אַפַּדְנוֹ:</p>

<p>חֶבְיוֹן מְעָרָה בֵין כֵּפֵי הַסֶּלַע – שָׁם יֵשֵׁב לַכִּסֵא,</p>

<p>575   יַפְקִיד אֶת צִבְאוֹת מִשְׁבָּרָיו וִיצַוֶּה עַל נִימְפוֹת בַּגַּלִּים.</p>

<p>נִקְבְּצוּ הֵנָּה הַנְּהָרוֹת. בְּרֹאשָׁם הַקְּרוֹבִים יָבֹאוּ –</p>

<p>סְפֶרְכֵי גְדָל-תְּרָזוֹת, אֶנִיפֶוְס הַרַגָּז וְגַם אֶרִידַנּוּס,</p>

<p>יָשִׁישׁ בַּנְּהָרוֹת, אַמְפְרִיסוּס הַשָּׁקֵט גַם אֵיאַם – וַיָּפָן</p>

<p>לִבָּם: הַיְקַדְּמוּ בְּרִנָּה אוֹ נַחֵם יְנַחֲמוּ אֶת פֶּנֶוְס.</p>

<p>580   יֶתֶר הַנְּהָרוֹת גַּם הֵם יָבֹאוּ מִמְּקוֹם שָׁם יְשָׂרְכוּ</p>

<p>דַּרְכָּם וְנָשְׂאוּ אֶל חֵיק הַיָּם אֶת גַּלֵּיהֶם הַתּוֹעִים.</p>

<p>אִינָךְ רַק הוּא לֹא יָבֹא בַבָּאִים. בְּסֵתֶר מְעָרָה</p>

<p>יִבְכֶּה תַמְרוּרִים וְגָאוּ מֵימָיו מִדְּמָעוֹת: עַל בִּתּוֹ</p>

<p>אִיּוֹ יֵבְךְּ כִּי אֵינֶנָּה. לֹא יֵדַע, אִם עוֹדָהּ בַּחַיִּים</p>

<p>585   אוֹ עִם רְפָאִים תָּנוּחַ. הוֹי אָבְדָה מִמֶּנּוּ, אָב שַׁכּוּל,</p>

<p>לֹא עוֹד יִרְאֶנָּה לָנֶצַח! וּדְאָגָה נוֹרָאָה תְקָפַתְהוּ.</p>

<p>פָּגַע יֻפִּיטֶר בַּנַעֲרָה בְּשׁוּבָה מִנַּחַל אָבִיהָ,</p>

<p>פָּגַע וַיִּקְרָא: &quot;הַבַּת בָּהּ בָּחַר יֻפִּיטֵר, וְאַשְׁרֵי</p>

<p>אִישׁ כִּי יִרְוֶה מִנֹעַם דּוֹדָיִךְ! הוֹי, בֹּאִי אֶל תַּחַת</p>

<p>590   צִלְלֵי הַחֹרֶשׁ הָרָם (הוּא נָטָה יָדוֹ לְיָּעַר),</p>

<p>הִנֵּה עוֹד גָּדוֹל הַיּוֹם וּבוֹעֵר הַשֶּׁמֶשׁ בִּמְרוֹמָיו!</p>

<p>אַל-נָא תֵחַתִּי מֵחַיַּת-הַיַּעַר רוֹבֶצֶת מַחְשַׁכִּים,</p>

<p>בֶּטַח לְכִי לָךְ, כִּי אִתָּךְ אֲנִי, אֵל-מָגֵן עָלַיִךְ,</p>

<p>אֵל וְעֶלְיוֹן עַל אֵלִים, הַמּוֹשֵׁל בִּגְאוֹן הַשָּׁמַיִם,</p>

<p>595   כִּסְאִי – הַשַּׁחַק וְיָדִי חֲזִיזִים וָרַעַם תְּחוֹלֵל.</p>

<p>אַל-נָא תָּנוּסִי, הַיָּפָה&quot; אַךְ בָּרְחָה הַנַּעֲרָה. כְּבָר עָבְרָה</p>

<p>רִבְצֵי עֲדָרִים עִם לֶרְנָה וִיעָרוֹת לְרַגְלָי הַלִּירְקֵאוּס,</p>

<p>תָּרוּץ, – אַךְ פָּרַשׂ הָאֵל עֲנָנָיו, עֲלָטָה רוֹבֶצֶת</p>

<p>סָבִיב, וְהִנֵּה – נִלְכָּדָה, וְתֹם-עֲלוּמֶיהָ מְחֻלָּל.
<br><br />
600   תָּמַהּ הִשְׁתּוֹמֵם לֵב יוֹנוֹ כִּי רָאֲתָה שְׂדוֹת הָעֲמָקִים</p>

<p>לוֹטִים בָּאֹפֶל וְחַשְׁרַת-עֲרָפֶל תִּפְרשֹׁ כְּנָפֶיהָ,</p>

<p>תַּחְשִׁיךְ אוֹר שֶׁמֶשׁ, וְלֹא מִן הַנָּהָר יִתְקַבְּצוּ הָאֵדִים</p>

<p>לֹא מֵעַל פְּנֵי הָאֲדָמָה יִתַּמְּרוּ, כִּי שָׁתְתָה לִרְוָיָה.</p>

<p>אָז עַל סְבִיבֶיהָ תִּתְבּוֹנֵן וּבִקְּשָׁה אֶת אִישָׁהּ, כִּי יָדְעָה</p>

<p>605   רַבּוּ מְאֹד תַּעֲלוּלָיו, רַבּוּ מִתְּמוֹל וּמִשִּׁלְשׁוֹם.</p>

<p>אָכֵן אַיֵּהוּ? אֵינֶנּוּ! &quot;הַאֻמְנָם גְּאוֹנִי יְחַלֵּל?</p>

<p>אוֹ אַךְ שָּׁגִיתִי?&quot; תִּתְמַרְמֵר הָאֵלָה וּתְמַהֵר וְיָרְדָה</p>

<p>אָרְצָה, שָׁם תִּגְעַר בְּעַב-הָעֲרָפֶל וְהָלַךְ וְנָמֵס.</p>

<p>רָאָה יֻפִּיטֶר אֶת יוֹנוֹ וְהִנֵּה הִיא קְרוֹבָה וּבָאָה,</p>

<p>610   מִהֵר וַיַּהְפֹּךְ אֶת פְּנֵי בַת אִינָךְ לְעֶגְלָה נֶחְמָדָה.</p>

<p>יָפָה הָעֶגְלָה וּמָלֵא פִי יוֹנוֹ תְּהִלָּתָהּ, אִם אָמְנָם</p>

<p>לַמְרוֹת לְבָבָה תְּהַלְּלֶנָּה וְשָׁאֲלָה יוֹנוֹ בְעָרְמָה,</p>

<p>מָה הִיא הָעֶגְלָה, מֵאַיִן בֹּאָהּ וּמִי בְעָלֶיהָ.</p>

<p>כִּחֵשׁ כִּי יָלְדָה הָאָרֶץ אוֹתָהּ לְמַעַן לֹא תּוֹסֵף</p>

<p>615   עוֹד חֲקוֹר. אָז תִּשְׁאַל מִמֶּנּוּ אֶת עֶגְלַת-הַחֶמֶד לְמִנְחָה.</p>

<p>נָבוֹךְ יֻפִּיטֶר. הֲיַסְגִיר יָפָתוֹ בִידֵי צוֹרַרְתָּהּ?</p>

<p>אוֹ הֲיֶחְדַל – וְרַב הַחֶשֶׁד! יִתְרוֹצְצוּ בְקִרְבּוֹ</p>

<p>בָשְׁתּוֹ וְעֹז-אַהֲבָתוֹ וַתִּגְבַּר הָאַהֲבָה בְלִבּוֹ.</p>

<p>אֲבָל הֲיִמְנַע מִנְחָתוֹ מֵאֵשֶׁת-נְעוּרָיו? – הֵן הָבֵן</p>

<p>620   תָּבִין כִּי דְבַר בְּלִיַּעַל יָצוּק בָּעֶגְלָה הַיָּפָה!</p>

<p>הִנֵּה צָרָתָהּ בְּיָדָהּ, אַךְ טֶרֶם עוֹד תִּשְׁלַו הָאֵלָה,</p>

<p>פַּחַד תְּפַחֵד מִנִּכְלֵי יֻפִּיטֶר. אָז תִּתֵּן לְאַרְגוּס</p>

<p>בֶּן אַרֶסְטָרוּס עֶגְלָתָהּ וּתְהִי לְמִשְׁמֶרֶת בְּיָדוֹ.
<br><br />
מֵאָה עֵינַיִם לְאַרְגּוּס וְעָטְרוּ אֶת רֹאשׁוֹ מִסָּבִיב.</p>

<p>625   שְׁתַּיִם שְׁתַּיִם מֵהֶן תֵּרָדַמְנָה בְרֹאשׁוֹ חֲלִיפוֹת,</p>

<p>יִתְרָן צוֹפִיּוֹת וּפְקוּחוֹת תָּמִיד וְשָׁמְרוּ מִשְׁמַרְתָּן.</p>

<p>בַּאֲשֶׁר יַעֲמֹד הַשּׁוֹמֵר, עֵינָיו אֶת אִיּוֹ תִרְאֶינָה,</p>

<p>אָחוֹר כִּי יִפְנֶה, וְהָיְתָה גַם אָז לִפְנֵי עֵינָיו הַפְּקוּחוֹת.</p>

<p>רָעֹה יִרְעֶנָּה עִם שַׁחַר, עִם שֶׁמֶשׁ – וּסְגָרָהּ עַל מַסְגֵּר,</p>

<p>630   כְּבָלִים יָעִיקוּ מוּעָקָה עַל צַוְּארֵי הָעֶגְלָה הָרַכָּה.</p>

<p>עָלֶה וָצִיץ מַאֲכָלָהּ אוֹ תִקְטֹף מַלּוּחַ בַּשָּׂדֶה,</p>

<p>תִּצְמָא לְמַיִם – וְהָיוּ אַגְמֵי מֵי-רֶפֶשׁ מִשְׁתֶּהָ,</p>

<p>צְחִיחַ-אֲדָמָה אֵין חָצִיר שָׁם תִּשְׁכַּב לָהּ לְמַעֲצֵבָה.</p>

<p>גַּם אִם אָמְרָה תִּתְחַנֵּן לְאַרְגוּס, בְּמוֹעַל-כַּפֶּיהָ</p>

<p>635   אֵלָיו תִּתְפַּלֵּל, – אֲבוֹי, לֹא הָיוּ כַפַּיִם לָעֶגְלָה!</p>

<p>וּבְהִתְעַטֵּף בָּהּ נַפְשָׁהּ וְלִבְכּוֹת תְּבַקֵּשׁ, וְהָיְתָה</p>

<p>נַאֲקַת הַבָּקָר נַאֲקָתָהּ וְהֶחְרִיד הַקּוֹל אֶת לְבָבָהּ.</p>

<p>יֵשׁ וְהִיא רֹעָה עַל גְּדוֹת הָאִינָךְ, שָׁם יָדְעָה מֵעוֹדָהּ</p>

<p>שְׂחוֹק וְשַׁעֲשׁוּעִים, וְהָיָה כִּי תִרְאֶה בְּגַלֵּי הַנָּהָר</p>

<p>640   שְׁתֵּי הַקַּרְנַיִם לְרֹאשָׁהּ – וְחָרְדָה וְנָסָה מִפָּחַד.</p>

<p>זָרָה הִיא לִבְנוֹת-הַגַּלִּים, וְאִינָךְ אָבִיהָ</p>

<p>לֹא יַכִּירֶנָּה גַם הוּא. וְשָׁאֹף תִּשְׁאַף אֲלֵיהֶם,</p>

<p>תִּדְבַּק בָּהֶם אַף תִּתְרַפֵּק, וְהֵם אַךְ תָּמֹהַּ יִתְמָהוּ.</p>

<p>צִיצִת עֲשָׂבִים לָהּ יוֹשִׁיט אִינָךְ הַיָּשִׁישׁ, אִיּוֹ</p>

<p>645   זְרוֹעוֹת אָבִיהָ תְּלַחֵךְ, אֶת כַּפָּיו תְּנַשֵּׁק, וּדְמָעוֹת</p>

<p>זוֹלְגוֹת עֵינֶיהָ. לוּ הָיוּ מִלִּים בְּפִיהָ וַתַּגֵּד</p>

<p>שְׁמָהּ וְהַקּוֹרוֹת אֲשֶׁר עֲבָרוּהָ וְקָרְאָה לְעֶזְרָה!</p>

<p>אָכֵן רַק תָּחֹק בְּרַגְלָהּ אֶת שְׁמָהּ בֶּעָפָר וְהָיָה</p>

<p>עֵד לַהֲפֵכָה נוֹרָאָה אֲשֶׁר הֲפָכַתָּהּ יָד-אֵלִים.</p>

<p>650  &quot;אוֹי לִי, נִדְמֵיתִי! –יֵאָנַח מָרָה הָאָב וְהִתְרַפֵּק</p>

<p>עַל הַקַּרְנַיִם הָרַכּוֹת, עַל לִבְנַת צַוְּארֵי הָעֶגְלָה –</p>

<p>&quot;אוֹי לִי – יֵאָנַח לִרְגָעִים – הַאַתְּ הִיא הַבַּת לֹא נֻחָמָה?</p>

<p>בַּקֵּשׁ בִּקַּשְתִּיךְ בְּכָל רַחֲבֵי הָאָרֶץ, מִי יִתֵּן</p>

<p>וְלֹא עוֹד נִמְצֵאת וּכְאֵבִי לֹא יִּרֶב הַיּוֹם&#8230; הוֹי, שַׁלָּמָה</p>

<p>655   הַחֲרֵשׁ תַּחֲרִישִׁי, אֵין אֹמֶר וּדְבָרִים, רַק תִּקְרַע אֲנָחָה</p>

<p>לִבֵּךְ הַסּוֹעֵר וְגָעֹה אַךְ תִּגְּעִי בְדַבְּרִי אֵלָיִךָ?</p>

<p>שָׁלֵו הָיִיתִי וָאֶשָּׂא אֶת נַפְשִׁי לְעִתֵּךְ עֵת-דּוֹדִים,</p>

<p>הָיָה חֲתָנִי – תִּקְוָתִי, וְנֶכְדִּי – תּוֹחֶלֶת-לְבָבִי.</p>

<p>עַתָּה בָּעֵדֶר תִּשְׁגְּלִי, בָּעֵדֶר פְּרִי-בִטְנֵךְ תַּמְלִיטִי.</p>

<p>660   הוֹי, מִי יִתְּנֵנִי אָמוּתָה וְאֶשְׁכַּח עֲמָלִי בַקֶּבֶר,</p>

<p>אָכֵן לֹא אָדָם, כִּי אֵל אָנֹכִי, וַיָּסֶךְ הַמָּוֶת</p>

<p>שַׁעֲרֵי-שַׁחַת בְּפָנַי, וְהָיָה לָנֶצַח כְּאֵבִי&quot;.</p>

<p>עוֹדוֹ מִתְלוֹנֵן וְאַרְגוּס הַמְכֻכָּב מִזְּרוֹעוֹת הָאָב</p>

<p>יִגְזֹל אֶת אִיּוֹ וְנִהֵל אוֹתָהּ אֶל עֵמֶק-הַמִּרְעֶה.</p>

<p>665   שָׁם עַל רֹאשׁ גִּבְעָה לוֹ יֵשֵׁב אַרְגּוּס וְעֵינָיו הַפְּקוּחוֹת</p>

<p>אוֹרְבוֹת צוֹפִיּוֹת מֵרָחוֹק, נִבָּטוֹת עַל-פְּנֵי כָל הַכִּכָּר.
<br><br />
נִלְאָה אֵל-מָרוֹם, לֹא יוּכַל רְאוֹת בֶּעֱנוּת אֲהוּבָתוֹ,</p>

<p>יִקְרָא לִבְנוֹ, זוּ פְּלֶיַס רַבַּת-הַזִּיו יְלָדַתּוּ,</p>

<p>אַף יְצַוֵּהוּ עַל אַרְגּוּס, לְהַכְחִיד מֵאֶרֶץ חַיָּתוֹ.</p>

<p>670   מִהֵר מֶרְקוּרְיוּס וְשָׂם כְּנָפַיִם לְרַגְלָיו וַיַּעֲנֹד</p>

<p>קוֹבַע לְרֹאשׁוֹ וּבְיָדוֹ שַׁרְבִיטוֹ הַמַּפִּיל תַּרְדֵּמָה.</p>

<p>קַל-הַכְּנָפַיִם יִתְעוֹפֵף מֵהֵיכַל אָבִיהוּ וְיָרַד</p>

<p>אָרְצָה, שָׁם יָסִיר מֵעָלָיו קוֹבָעוֹ וּשְׁתֵּי כַנְפֵי רַגְלָיו,</p>

<p>אִתּוֹ רַק שַׁרְבִיט-הַפְּלָאִים וְהֶחֱזִיק בַּכָּף לֹא יַרְפֶּנּוּ.</p>

<p>675   גְּדִיוֹת כִּי יִפְגֹשׁ וְדָלַק בַּשַּׁרְבִיט אַחֲרֵיהֶן, כְּרֹעֶה</p>

<p>יִרְעֶה אֶת עֶדְרוֹ בַשָּׂדֶה, הָלֹךְ וְחַלֵּל בֶּחָלִיל.</p>

<p>קֶסֶם בֶּחָלִיל, אֶת נֶפֶשׁ אַרְגּוּס תְּצוֹדֵד זִמְרָתוֹ.</p>

<p>&quot;בֹּא-נָא, תְּהִי אֲשֶׁר תֶּהִי – יְקַדְמֵהוּ אַרְגּוּס – שֵׁב אִתִּי</p>

<p>פֹּה עַל הָאֶבֶן. כָּר נִרְחָב וְדָשֵׁן, רְאֵה, לְפָנֶיךָ,</p>

<p>680   חָצִיר לְעֵדֶר הַצֹּאן וּמַחֲסֶה מִשֶּׁמֶשׁ לָרֹעֶה&quot;.</p>

<p>יֵשֵׁב מֶרְקוּרְיוּס לָנוּחַ, וְשִׁיחוֹת וּדְבָרִים לְמַכְבִּיר</p>

<p>יַרְבֶּה עַל אַרְגּוּס שׁוֹמְעֵהוּ, וְשָׁפַךְ עַל עֵינָיו הָעֵרוֹת</p>

<p>קֶסֶם שִׁירָתוֹ הַנְּעִימָה, שִׁירַת הַגֹּמֶא הַנָּבוּב.</p>

<p>אָכֵן יִתְאַמֵּץ עוֹד אַרְגּוּס, יִתְגַּבֵּר עַל קֶסֶם הַשֵּׁנָה,</p>

<p>685   רַבּוֹת מֵעֵינָיו אִם סֻגְּרוּ בְחַבְלֵי תַּרְדֵּמַת-הַפֶּלֶא,</p>

<p>יִתְרָן עוֹד פְּקוּחוֹת וְעֵרוֹת. אָז יִשְׁאַל אֶת רֵעוֹ הַמְנַגֵּן,</p>

<p>מָה הִיא מְלֶאכֶת הֶחָלִיל (כִּי טֶרֶם עוֹד הָיָה בָאָרֶץ).</p>

<p>יָשִׁיב אֲמָרָיו הָאֵל: &quot;עַל הָרֵי אַרְקַדְיָה הַקָּרִים</p>

<p>יַעַר נוֹנַקְרִיס יִתְנוֹסֵס, שָׁם מִשְׁכַּן דְּרִיַּדּוֹת, וַתְּהִי שָׁם</p>

<p>690   אַחַת וּשְׁמָהּ יוֹצֵא לְפָנֶיהָ וְסִירִינְכְּס תִּקָּרֵא.</p>

<p>פַּעַם בְּפַעַם, בִּרְדֹף אַחֲרֶיהָ סַטִּירִים אוֹ אֵלִים</p>

<p>שׁוֹכְנֵי הַיַּעַר הַמֵּצַל וְשַׁדְמוֹת-הַבָּר, וְהִתְחַמְּקָה</p>

<p>סִירִינְכְּס מִפְּנֵיהֶם, כִּי אֲחֹז תֹּאחַז בְּדַרְכֵי דִיאַנָּה,</p>

<p>תִּשְׁמֹר תֻּמָּתָהּ כָּמוֹהָ, כָּמוֹהָ גַּם תִּלְבַּשׁ מַדֶּיהָ,</p>

<p>695   אִישׁ כִּי יִרְאֶנָּה וַחֲשָׁבָהּ לָאֵלָה לַטּוֹנְיָה, רַק קַשְׁתָּהּ –</p>

<p>קֶשֶׁת עֲשׂוּיָה מִקֶּרֶן, וְקֶשֶׁת הָאֵלָה – כְּלִיל זָהָב.</p>

<p>אָכֵן בְּאַחַד הַיָּמִים וְהִיא מֵעַל הָרֵי לִיקֵיאוּס</p>

<p>תֵּרֵד וְהִנֵּה בָא פַּן לִקְרָאתָהּ, עַל רֹאשׁוֹ זֵר-קוֹצִים,</p>

<p>קוֹצֵי הָאֹרֶן, וַיֹאמַר&#8230;&quot;וְסַפֵּר יְסַפֵּר הַמְנַגֵּן:</p>

<p>700   בָּזְתָה הַנַּעֲרָה לְדִבְרֵי פַּן וּבִמְנוּסָה תִמָּלֵט,</p>

<p>תָּרוּץ לָהּ תֹּהוּ לֹא-דֶרֶךְ עַד נַחַל הַלַּדּוֹ, הַמּוֹלִיךְ</p>

<p>זִרְמוֹת מֵימָיו בֵּין חוֹפֵי הַחוֹל, וְתִתְחַנֵּן אֲלֵיהֶן,</p>

<p>אֶל אַחְיוֹתֶיהָ הַזַּכּוֹת, לַהֲפֹךְ צֶלֶם תַּבְנִיתָהּ.</p>

<p>יָדוֹ כְּבָר שָׁלַח אֵלֶיהָ פַּן לְתָּפְשָׂהּ וְהִנֵּה –</p>

<p>705   תַּחַת הַנִּימְפָה הָרַכָּה – גִּבְעוֹל הַגֹּמֶא בְיָדוֹ.</p>

<p>נֶאֱנַח מָרָה הָאֵל. וְרוּחַ תְּנַשֵּׁב בַּגֹּמֶא,</p>

<p>נַשֵּׁב וְהָמֹה בַּקָּנִים, וּתְלוּנָה חֲרִישִׁית הֶמְיָתָהּ.</p>

<p>חָרַד אֵל-פַּן וַיִּשְׁתּוֹמֵם עַל נֹעַם הַקּוֹלוֹת וַיִּקְרָא:</p>

<p>&#8220;יִהְיוּ הַקּוֹלוֹת הָאֵלֶּה מָסֹרֶת בְּרִית-אַהֲבָה לָנוּ!&#8221;</p>

<p>710   אֵלֶּה הֵן תוֹלְדוֹת הֶחָלִיל, אֲגֻדַּת קְנֵי-סוּף, – אֲשֶׁר דֻבְּקוּ</p>

<p>חַד אֶל אֶחָד בַּדּוֹנַג, וְקָרָא שֵׁם סִירִינְכְּס עֲלֵיהֶם.</p>

<p>עוֹדוֹ מְדַבֵּר וַיַּרְא קִילֶנְיוּס וְהִנֵּה – כְּבָר עָצַם</p>

<p>אַרְגּוּס אֶת עֵינָיו כֻּלָּהַן, בְּחַבְלֵי תַּרְדֵּמָה סֻגָּרוּ.</p>

<p>הֶחֱרִישׁ מֶרְקוּרְיוּס מִדַּבֵּר, וּלְמַרְבֵּה הַשֵּׁנָה וְנוֹפֵף</p>

<p>715   שַׁרְבִיט הַקֶּסֶם עַל עֵינֵי אַרְגּוּס אֲחוּזוֹת-הַתְּנוּמָה.</p>

<p>אַחַר יְמַהֵר וְשָׁלַף אֶת חַרְבּוֹ וְהִכָּה בְאַרְגּוּס,</p>

<p>הַכֵּה בַּצַּוָּאר וְהָדֹף אוֹתוֹ מֵאֶבֶן-מוֹשָׁבוֹ</p>

<p>נִפְצָע וְנִשְׁבָּר, וְדָמָיו עַל-פְּנֵי כָל הַסֶּלַע נִשְׁפָּכִים.</p>

<p>נָפֹל נָפַלְתָּ, אַרְגּוּס! חָשְׂכוּ מְאוֹרוֹת עֵינֶיךָ,</p>

<p>720   אֶחָד הַמָּוֶת – וַיְכַס בְּמַשָּׁאוֹן עֵינֶיךָ הָרַבּוֹת.</p>

<p>יוֹנוֹ תִקָּחֵן אֵלֶיהָ וְהָיוּ עֲדִי לְטַוָּסָהּ,</p>

<p>רִקְמַת נוֹצָתוֹ וְתוֹרֵי-כֹכָבִים לִזְנָבוֹ הַנֶּחְמָד.</p>

<p>אָכֵן רַב קֶצֶף הָאֵלֶּה וַתְּשַׁלַּח בְּאִיּוֹ צָרָתָהּ</p>

<p>זָעַם אֵרִינִיס נוֹקֶמֶת, מְכַלָּה עֵינַיִם וָנֶפֶשׁ.</p>

<p>725   אֵימִים יַרְגִּיזוּ לְבָבָהּ וּמְנוּסַת-בֶּהָלָה הִיא נָסָה,</p>

<p>תֵּלֵךְ, תָּנוּעַ בָּאָרֶץ וְשָׂבְעָה אַךְ פַּחַד וּנְדוּדִים.</p>

<p>רַק אֶל הַנִּילוּס לֹא בָּאָה עוֹד כָּל יְמֵי-נְדוּדֶיהָ,</p>

<p>וְכַאֲשֶׁר הִגִּיעָה עַד גְּדוֹתָיו וַתִּכְרַע שָׂם עַל בִּרְכֶּיהָ,</p>

<p>גָהֲרָה אַרְצָה וּמָרוֹם הוֹשִׁיטָה צַוָּארָהּ הַקָּצָר,</p>

<p>730   זָקְפָה אֶת רֹאשָׁהּ – עוֹד יָכְלָה זָקְפֵהו ּ– אֶל מוּל הַכֹּכָבִים.</p>

<p>מַר תֵּאָנֵחַ וּדְמָעוֹת דּוֹלְפוֹת עֵינֶיהָ וְגָעֹה</p>

<p>תִגְעֶה תַמְרוּרִים וְהָיְתָה כִמְבַכָּה וּמְבַקְּשָׁה עַל נַפְשָׁהּ</p>

<p>לִפְנֵי יֻפִּיטֶר. אָז יָקוּם, יְחַבֵּק בְּאַהֲבָה צַוְּארֵי</p>

<p>אִשְׁתּוֹ וְחִלָּה פָנֶיהָ לַחְדֹּל מֵאִיּוֹ הַנְּגוּעָה,</p>

<p>735   אַף יִשָּׁבַע אֱמוּנִים וְהָעֵד אֶת סְטִיכְּס נְהַר-שַׁחַת:</p>

<p>&#8220;אַל-נָא תִּפְחָדִי, לֹא תְהִי עוֹד הַנַּעֲרָה לִמְגִנַּת-לְבָבֵךְ!&#8221;</p>

<p>שָׁכַךְ חֲרוֹן-אַף הָאֵלָה, וּכְרֶגַע וַיָּשָׁב לְאִיּוֹ</p>

<p>צֶלֶם תַּבְנִיתָהּ מִקֶּדֶם: סָר מֵעַל עוֹרָהּ הַצֶּמֶר,</p>

<p>נִגְדְּעוּ קַרְנֵי-הָעֵגֶל וַתִּקְטַן גַּם בָּבַת הֶעָיִן,</p>

<p>740   שָׁבוּ לָה לִהְיוֹת גַּם פֶּה, גַּם כָּתֵף וְיָד כְּמִקֶּדֶם,</p>

<p>תַּחַת הַפַּרְסָה – אֶצְבָּעוֹת, חָמֵשׁ אֶצְבָּעוֹת נִבְקָעוּ,</p>

<p>נִכְחַד צֶלֶם הָעֶגְלָה, לֹא נוֹתַר אַךְ לֹבֶן פָּנֶיהָ,</p>

<p>גַּם עוֹד לֹא תֵלֵךְ עַל אַרְבַע וּזְקוּפָה קוֹמָתָהּ הַיְשָׁרָה.</p>

<p>רַק עוֹד תְּפַחֵד לִפְתֹּחַ שְׂפָתֶיהָ בִּדְבָרִים, פֶּן תִּגְעֶה</p>

<p>745   גָעֹה כְעֶגְלָה, וְחֶרֶֹש אַךְ תִּפְטֹר, תִּלְחַשׁ מִלֶּיהָ.</p>

<p>עַתָּה לְאֵלָה תֵּחָשֵׁב וַיְכַהֲנוּ פְאֵר כֹּהֲנֶיהָ.
<br></p>
</blockquote>

<h3 id="פאתון">פאתון</h3>

<blockquote>
<p>אָז – כֵּן יְסֻפַּר – גַּם יָלְדָה אִיּוֹ אֶת בְּנָהּ, אֶת אֶפַּפוּס,</p>

<p>בֶּן לְיֻפִּיטֶר, וְלוֹ הֵיכְלֵי-קֹדֶשׁ בֶּעָרִים הַנִּבְנוֹת</p>

<p>יַחַד עִם מִקְדְּשֵׁי אִמּוֹ. וְאִתּוֹ פַאֵתוֹן בֶּן-שֶׁמֶשׁ</p>

<p>750   נַעַר כְּגִילוֹ וּכְלִבּוֹ הַגֵּאֶה. וַיְהִי בְּהִתְפָּאֵר</p>

<p>עָלָיו פַאֵתוֹן, כִּי הוּא לֹא נוֹפֵל מִמֶּנּוּ וּפֶבּוּס</p>

<p>אָבִיו הִנֵהוּ, וַיִּכְעַס אֶפַּפוּס וְיֹאמַר: &quot;לַשָּׁוְא אַךְ</p>

<p>תַּאֲמִין, סָכָל, בְּאִמְּךָ, לַשָּׁוְא עַל אָבִיךָ תִּתְגָּאֶה&quot;&#8230;</p>

<p>אָדְמוּ פְנֵי רֵעוֹ, אַךְ עָצַר פַאֵתּוֹן בְּרוּחוֹ, אֶל אִמּוֹ</p>

<p>755   יֵלֵךְ, יִתְאוֹנֵן בְּאָזְנֶיהָ, כִּי לָעַג לוֹ, בָּז לוֹ אֶפַּפוּס:</p>

<p>&quot;הוֹי, הֲלֹא יִכְאַב לְבָבֵךְ, פִּי שֶׁבַע הֵן יִכְאַב, כִּי בְנֵךְ הוּא</p>

<p>בְּנֵךְ זֶה גְבַהּ-הַלֵּבָב, וַיִּשְׁמַע בְּחַלֵּל מְנָאֵץ</p>

<p>כְּבוֹדוֹ וְדָבָר לֹא הֵשִׁיב אֶל חֵיק מְחָרְפֵהוּ וַיִּדֹּם!</p>

<p>עַתָּה אִם אָמְנָם מוֹלֶדֶת-אֵלִים נוֹלַדְתִּי, הוֹי תְּנִי לִי</p>

<p>760   אוֹת וְיָדַעְתִּי, אַף יֵחַד בֵּין אֵלֵי-הַשַּׁחַק גַּם כְּבוֹדִי!&quot;</p>

<p>כָּכָה יְדַבֵּר וּזְרוֹעוֹ עַל צַוְּארֵי קְלִימֶנֵי תִּתְרַפֵּק,</p>

<p>אַף יַשְׁבִּיעֶנָּה בְּחַיֵּי מֵרֹפְּס, בַּחֲתוּנַת אַחְיוֹתָיו,</p>

<p>לָתֵת לוֹ אוֹת יְבַקְּשֶׁנָּה, אוֹת וּמוֹפֵת-אֱמוּנִים.</p>

<p>נָגְעָה עַד לִבָּהּ הַתְּחִנָּה, תְּחִנַּת פַאֵתוֹן, אוֹ אוּלַי</p>

<p>765   דִּבַּת-הַדֹּפִי הִרְגִּיזָה אֶת נַפְשָׁהּ, – וַתָּקָם קְלִימֶנֵי,</p>

<p>פֵּרְשָׂה כַפֶּיהָ אֶל עָל וְעֵינֶיהָ נְשׂוּאוֹת אֶל שֶׁמֶשׁ:</p>

<p>&quot;הִנֵּה נִשְׁבַּעְתִּי לְךָ, בְּנִי, הַיּוֹם בַּשֶּׁמֶשׁ וּבְנֹגַהּ</p>

<p>קַרְנָיו, אֲשֶׁר מִמְרוֹמוֹ יִרְאֵנוּ אַף יַקְשִׁיב קוֹלֵנוּ,</p>

<p>אֵלָיו, בְּנִי, תִּשָּׂא עֵינֶיךָ וְחַיֵּי-תֵבֵל מִיָּדוֹ –</p>

<p>770    אָמְנָם בֶּן שֶׁמֶשׁ הִנֶּךָּ! וְהָיָה אִם שֶׁקֶר דִּבַּרְתִּי,</p>

<p>יֶחְשְׁכוּ עֵינַי מֵרְאוֹת וּנְהָרָה עָלַי אַל תּוֹפִיעַ!</p>

<p>אַף הֵן לֹא יִכְבַּד מֵאִתְּךָ לָבֹא עַד מִשְׁכַּן אָבִיךָ,</p>

<p>פַּאֲתֵי-מִזְרָח – שָׁם יֵשֵׁב, וְקָרוֹב לָאָרֶץ נָוֵהוּ,</p>

<p>אֵלָיו עֲלֵה וּשְׁאַל אֶת פִּיו, אִם יֵשׁ אֶת נַפְשֶׁךָ!&quot;</p>

<p>775     שָׁמַע פַאֵתוֹן אֶת דִּבְרֵי אִמּוֹ וַיִּתַּר מִמְּקוֹמוֹ,</p>

<p>יַעֲלֹץ לִבּוֹ בְקִרְבּוֹ וְיֶחֱזֶה לוֹ מַרְאוֹת שָׁמָיִם.</p>

<p>הָלֹךְ יֵלֵךְ אֶל אֶרֶץ בְּנֵי כוּשׁ וְעָבַר גַּם הֹדּוּ</p>

<p>אֶרֶץ חַרְבוֹנֵי-הַשֶּׁמֶשׁ, אָז יָבֹא עַד מִשְׁכַּן אָבִיהוּ.
<br></p>
</blockquote>

<h2 id="ספרב">ספר ב'</h2>

<blockquote>
<p>טוּרֵי עַמּוּדִים אֶל-עָל יַגְבִּיהוּ שִׂיא הֵיכַל-הַשֶּׁמֶשׁ.</p>

<p>נוֹצֵץ הַזָּהָב וְתַבְרִיק כְּמַרְאֵה לַפִּידִים הַנְּחשֶׁת;</p>

<p>חִפָּה שֵׁן מוּרָק כִּפָּתוֹ הָרָמָה, וְנֹגַהּ קַרְנָיִם,</p>

<p>קַרְנֵי הַכֶּסֶף, יָפִיצוּ תָאֳמֵי דַלְתוֹת הַשָּׁעַר.</p>

<p>5    אָכֵן כִּפְלַיִם יָפִית, אַתְּ מְלֶאכֶת הַדְּלָתוֹת: מוּלְקִבֶּר</p>

<p>פִּתַּח שָׁם תְּמוּנַת הַיָּם מִסָּבִיב לָאָרֶץ כַּמֵּזַח,</p>

<p>מַרְאֵה הָאָרֶץ גַּם הִיא, וּרְקִיעַ-הַשְּׁחָקִים מִמָּעַל.</p>

<p>אֵלֵי-הַתְכֵלֶת יִתְנוֹסְסוּ בַיָּם, שָׁם טְרִיטוֹן הַמְחַצְצֵר,</p>

<p>אִתּוֹ פְּרוֹתֶוְס, רַב-הַחֲלִיפוֹת, וַיְרַסֵּן אֱגֵאוֹן</p>

<p>10   רַהַב תַּנִּינֵי הַיָּם בִּזְרוֹעוֹת עֱזוּזוֹ; שָׁם דּוֹרִיס</p>

<p>אָסְפָה בְנוֹתֶיהָ: בֵּין גַּלִּים תִּשְׂחֶינָה, אוֹ דָּגִים רְכוּבָן,</p>

<p>אוֹ עַל כַּף-סֶלַע לְעֵין הַשֶּמֶשׁ תְּיַבֵּשְׁנָה תַלְתַּלֵּי</p>

<p>רֹאשָׁן, תַּלְתַּלֵּי יְרַקְרַק; וּדְמוּתָן כִּדְמוּת הָאֲחָיוֹת</p>

<p>תָּאֳמֵי-בֶטֶן: מַתְאִימִים פְּנֵיהֶן וְשׁוֹנִים גַּם-יָחַד.</p>

<p>15   מָלְאָה הָאָרֶץ גַּם-הִיא אֲנָשִׁים וְעָרִים וִיעָרוֹת,</p>

<p>חַיּוֹת וּנְהָרוֹת וְנִימְפוֹת וְלַהֲקַת אֵלֵי-הֶהָרִים.</p>

<p>שַׁחַק יוֹפִיעַ מִמַּעַל, וּדְמוּת הַמַּזָּרוֹת הוּחַקָּה</p>

<p>שְׂמֹאלָה וְיָמִינָה בַדְּלָתוֹת, שִׁשָּׁה לַדֶּלֶת לַדָּלֶת.
<br><br />
תְּלוּלָה הַדֶּרֶךְ, שָׁם יַעְפִּיל עֲלוֹת בֶּן-קְּלִימֵנֵי אֶל אָבִיו,</p>

<p>20   אָב לָא יְדָעוֹ אֶל-נָכוֹן. עַל מִפְתַן הַהֵיכָל תִּדְרֹכְנָה</p>

<p>רַגְלָיו וּפָנָה וְהָלַךְ לְקַדֵּם פְּנֵי אָבִיו, אַךְ יָשׁוּב</p>

<p>אָחוֹר, מֵרָחוֹק יִתְיַצֵּב, כִּי גָדוֹל הָאוֹר וְלֹא יוּכַל</p>

<p>אָדָם נְשׂא. אִזְמָרַגְדִים יִתְנוֹצְצוּ סָבִיב בַּכִּסֵּא,</p>

<p>כִּסֵּא-הַזֹּהַר, שָׁם יֵשֵׁב פֶבּוּס וּלְבוּשׁוֹ אַרְגָּמָן.</p>

<p>25   יָמִין וּשְׂמֹאל שָׁם – הַיּוֹם, הַיָּרֵחַ, הַשָּׁנָה, הַדּוֹרוֹת,</p>

<p>שָׁם גַּם הַשָּׁעוֹת, וְשָׁוֶה הָרֶוַח בֵּין שָׁעָה לְשָׁעָה.</p>

<p>עוֹמֵד הָאָבִיב הָרַעֲנָן וּפְרָחִים בְּרֹאשׁוֹ יָצִיצוּ,</p>

<p>קַיִץ זֶה עֵרוֹם יַעֲמֹד וְנִזְרוֹ – שִׁבֳּלֵי-­הַשָּׂדֶה,</p>

<p>אִתָּם הַבָּצִיר גַּם-הוּא, חֲמוּץ-דַּם-הָעֵנָב, גַּם חֹרֶף</p>

<p>30   עוֹטֶה כְסוּת-קֶרַח וּסְבוּכִים תַּלְתַּלָּיו, תַּלְתַּלֵּי-הַשֵּׂיבָה.
<br><br />
יוֹשֵׁב עַל כִּסְאוֹ הַשֶּׁמֶשׁ וְעֵינָיו הַצּוֹפוֹת מֵרָחוֹק</p>

<p>רָאֹה תִרְאֶינָה הַנַּעַר מִשְׁתּוֹמֵם לַמַּרְאֶה, וְיֹאמַר:</p>

<p>&quot;מַה-לְּךָ כִּי בָאתָ הֲלוֹם, וּמַה-זֶּה לִבְנִי בְּהֵיכָלִי,</p>

<p>בְּנִי זֶה אֲכַנְּךָ וְלֹא אֲכַחֵשׁ מְקוֹר-מוֹלַדְתֶּךָ?&quot;</p>

<p>35   עָנָה פַאֵתוֹן וַיֹּאמַר: &quot;הוֹי, אָבִי וּמְחוֹלְלִי, פֶבּוּס,</p>

<p>אוֹר לִבְנֵי תֵּבֵל וּמְלֹאָהּ! אִם יֶשְׁךָ כְּבֵן תְּאַמְּצֵנִי,</p>

<p>תֶּן-לִי מוֹפֶתְךָ וִיהִי לִי עֲרֻבָּה, וְאֵדַע כִּי אָמְנָם</p>

<p>זַרְעֲךָ אָנִי, וְלֹא עוֹד יַכֵּנִי בְּשֶׂפֶק לְבָבִי&quot;.
<br><br />
הֵסִיר הָאָב מֵעַל רֹאשׁוֹ אֶת קַרְנֵי הַזֹּהַר וְקֵרַב</p>

<p>40   אֵלָיו אֶת בְּנוֹ, יְחַבְּקֵהוּ, אֶל לֵב יְאַמְּצֵהוּ וְאָמַר:</p>

<p>&quot;בָּחוּר וָטוֹב אַתָּה, בְּנִי, וּלְךָ לֹא יִתְכַּחֵשׁ אָבִיךָ.</p>

<p>צָדְקָה קְּלִימֵנֵי הוֹרָתְךָ, לֹא כִחֲדָה קֹדֶשׁ מְקוֹרֶךָ.</p>

<p>עַתָּה אִם מוֹפֵת יְבַקֵּש לְבָבְךָ, שְׁאַל-נָא מִיָּדִי</p>

<p>אֵת אֲשֶׁר-תִּשְׁאַל וְיֵעָשׂ, – שָׂהֲדִי נְהַר-הַתַּחְתִּיּוֹת,</p>

<p>45   נָהָר לֹא יִרְאֶה אוֹר-עֵינַי וּבוֹ בְּנֵי-הָאֵל יִשָּׁבֵעוּ&quot;.
<br><br />
נֶחְפָּז הַנַּעַר וַיִּשְׁאַל מֵאָבִיו, כִּי יִתֵּן בְּיָדוֹ</p>

<p>רֶכֶב הַסּוּסִים הַקַּלִּים, וְרָכַב עֲלֵיהֶם יוֹם אֶחָד.</p>

<p>נִחַם הָאָב עַל שְׁבוּעָתוֹ. בְּרֹגֶז יָנִיעַ בְּמוֹ-רֹאשׁוֹ</p>

<p>עוֹטֵה-הַזֹּהַר וּבְנוֹ יוֹכִיחַ: &quot;הוֹי, פַּחַז כַּמַּיִם!</p>

<p>50   לָמָּה פָרַצְתָּ וַתְּסַכֵּל שְׁבוּעַת אָבִיךָ. מִי-יִתֵּן</p>

<p>אָשׁוּב מִנִּדְרִי, וְלוּ אַךְ חֶפְצְךָ זֶה לֹא אֶתְּנֶךָ!</p>

<p>שׁוּבָה הִתְעַשֵּׁת-נָא, בְּנִי, כִּי בְנַפְשְׁךָ הִיא שֶׁאֱלָתֶךָ.</p>

<p>רַבּוֹת שָׁאַלְתָּ וּגְדוֹלָה הַתְּשׁוּרָה מִיָּדִי תְּבַקֵּשׁ,</p>

<p>גְּדוֹלָה מִנְּשֹא הִיא, כִּי נַעַר אַתָּה וְרַכּוֹת שְׁנוֹתֶיךָ.</p>

<p>55   אַף הֵן בֶּן-אָדָם הִנֶּךָּ וְהִיא לֹא לְאָדָם נִתָּנָה,</p>

<p>כִּי בְנֵי-הָאֵלִים גַּם-הֵם לֹא יַעֲרֹב לִבָּם לִנְגֹּעַ</p>

<p>אֶל הַמֶּרְכָּבָה אֲשֶׁר נוֹאַלְתָּ בַּקְּשֶׁנָּה. יִתְהַלְּלוּ</p>

<p>אֵלֵי הַשַּׁחַק כְּנַפְשָׁם, אוּלָם אֵין אֶחָד בָּהֵמָּה</p>

<p>יַעֲצֹר כֹּחַ וְרָכַב בְּרֶכֶב-הָאֵשׁ. גַּם יֻפִּיטֵר,</p>

<p>60   רוֹכֵב עַל בָּמֳתֵי אוֹלִימְפּוּס, נֶאְדָּרִי בִבְרָקִים מִתְרוֹצְצִים,</p>

<p>יָדוֹ לֹא תִּמְשֹׁל בְּרִכְבִּי, וּמִי לָנוּ אֵל כְּיֻפִּיטֶר?</p>

<p>&quot;תְּלוּלָה הַדֶּרֶךְ בְּרֵאשִׁיתָהּ, וְרַב עֲמַל סוּסַי בַּבֹּקֶר,</p>

<p>עֵת יַעְפִּילוּ עֲלוֹת. אַךְ שָׁמָּה, בְּטַבּוּר הַשַּׁחַק,</p>

<p>דַּרְכִּי תִּתְרוֹמֵם מְאֹד, וְהָיָה כִּי-אַשְׁקִיף לָאָרֶץ</p>

<p>65   אוֹ אֶל הַיָּם, יִתְפָּעֵם גַּם לִבִּי הַנִּדְהָם בְּקִרְבִּי.</p>

<p>אַחַר תִּשְׁפַּל הַדֶּרֶךְ, וְרַק יַד-חָרוּצִים הִיא תַעֲצֹר</p>

<p>זִרְמַת הַסּוּסִים. גַּם תֶּטִיס, אֲשֶׁר בֵּין גַּלֶּיהָ אֵחָבֵא,</p>

<p>תִּירָא לְנַפְשִׁי, פֶּן פִּתְאֹם אֶכָּשֵׁל וְאָשְׁלַךְ מְצוּלוֹת.</p>

<p>אַף גַּם זֹאת: הֵן יָחֹגּוּ, יָסֹבּוּ הַשְּׁחָקִים בְּלִי-הֶרֶף,</p>

<p>70   סָבֹב וְאָחֹז בְּכוֹכְבֵי-מְרוֹמִים וְגַלְגֵּל גַּם אוֹתָם.</p>

<p>אָכֵן אָנֹכִי לִקְרָאתָם אֵדֶא לִבְלִי יִבְלָעֵנִי</p>

<p>שֶׁטֶף מְסָעֵר הַכֹּל, עַל-סְבִיבוֹתַי מִנֶּגְדָּם אָעוּפָה.</p>

<p>מַה-זֶה, בְּנִי, תַּעֲשֶׂה, אִם אֹמַר, מֶרְכַּבְתִּי לְךָ אֶתֵּן? הֲתֵלֵךְ</p>

<p>נֶגֶד הַגַּלְגַּל וְלֹא יִשְׁטָפְךָ זֶה צִירוֹ הַסּוֹבֵב?</p>

<p>75   אוֹ הַיְסִיתְךָ לְבָבְךָ, כִּי-תַעֲבֹר דֶּרֶךְ יְעָרוֹת,</p>

<p>עָרִים וּמִקְדְּשֵׁי-הֵיכָל, שָׁם מֻקְטָר וּמֻגָּשׁ לָאֵלִים?</p>

<p>לֹא, כִּי חַתְחַתִּים בַּדֶּרֶךְ וְצַלְמֵי-בַלָּהוֹת מִסָּבִיב!</p>

<p>גַּם אִם נְכוֹנָה וִישָׁרָה תְהִי מְסִלָּתְךָ, לֹא תֵתַע,</p>

<p>אָכֵן שָׁם קַרְנָיו יְשַׁלַּח הַשּׁוֹר אֶל פָּנֶיךָ, וְקֶשֶׁת</p>

<p>80   יִדְרְכוּ רוֹבֵי הֵימוֹנְיָה וּפָעַר אֶת לוֹעוֹ הָאַרְיֵה:</p>

<p>עַקְרָב שָׁם יָכֹף כָּאַגְמוֹן אֶת-כַּפָּיו וְאֵימָה יְזָרֶה,</p>

<p>סַרְטָן גַּם-הוּא אֲחוֹרַנִּית יַטֶּה אֶת קַרְנָיו הַכְּפוּפוֹת.</p>

<p>גַּם הַאִם תִּמְצָא יָדְךָ לִמְשֹׁל בַּסּוּסִים, זּוֹ רוּחָם</p>

<p>יִבְעַר בְּקִרְבָּם מִלַּהַב, אֲשֶׁר בְּתוֹךְ לִבָּם, וְלַבַּת-</p>

<p>85   אֵשׁ מִנְּחִירֵיהֶם תִּתְמַלֵּט? גַּם יָדִי בְדֵי-עָמָל תַּכְנִיעֵם,</p>

<p>עֵת רוּחַ-מֶרֶד יְמַלְּאֵם וּבָעֲטוּ בְּכֶפֶל-הָרֶסֶן?</p>

<p>שׁוּב אֵיפוֹא, בְּנִי, מִדְּבָרֶיךָ וּדְרֹשׁ, בְּעוֹד מוֹעֵד, מִיָּדִי,</p>

<p>דְּרֹשׁ לְךָ אַחֶרֶת, כִּי לָמָּה תֵהָפֵךְ מִנְחָתִי לְמַשְׁחִית.</p>

<p>אָמְנָם עֲרֻבָּה תְּבַקֵּשׁ, לְמַעַן תִּוָּכַח וְתֵדַע,</p>

<p>90   כִּי מֵחֲלָצַי יָצָאתָ, – יְהִי אֵפוֹא פַחְדִּי מוֹפֶתְךָ,</p>

<p>פַּחְדִּי וְרֹגֶז-לְבָבִי – הוּא עֵדִי הַנֶּאֱמָן! וּרְאֵה-נָא</p>

<p>פָּנַי אֲשֶׁר חֳמַרְמָרוּ! מִי-יִתֵּן וְחָדְרוּ עֵינֶיךָ</p>

<p>גַּם חַדְרֵי-נַפְשִׁי וְתִרְאֶה בַדְּאָגָה אֲשֶׁר תִּתְקְפֶנָּה!</p>

<p>שׁוּר גַּם פְּנֵי תֵבֵל מִסָּבִיב וּרְאֵה אוֹצְרוֹתֶיהָ מָה-רַבּוּ,</p>

<p>95   שׁוּר וְהַבִּיטָה וּדְרשׁ מִכָּל אֲשֶׁר תִּמְצָא בָאָרֶץ,</p>

<p>יָם וְשָׁמַיִם – וְאֶתֵּן, לֹא אֶמְנַע כָּל-טוֹבָה מֵאִתָּךְ.</p>

<p>לוּ רַק שְׁאֵלָתְךָ הָאַחַת, בְּנִי, אַחֲלַי, שְׁכָחֶנָּה, כִּי קְלָלָה</p>

<p>צְפוּנָה בְתוֹכָהּ. הוֹי, בְּנִי, לֹא מִנְחָה, אַךְ קְלָלָה שָׁאָלְתָּ!</p>

<p>מַה-לְךָ, בֵּן פּוֹתֶה, תִּתְרַפֵּק, תְּחַבֵּק כַּיֶלֶד צַוָּארִי?</p>

<p>100   אַל-נָא תָפוּנָה – רְאֵה, בִּנְהַר-הַתַּחְתִּיּוֹת נִשְׁבַּעְתִּי! –</p>

<p>כָּל אֲשֶׁר-תִּשְׁאַל וְתֵעָשׂ, רַק אַל תְּבַהֵל עַל פִּיךָ!&quot;</p>

<p>כָּכָה יוֹכִיחַ הָאָב, אַךְ אָטַם בְּנוֹ אָזְנוֹ מִשְּׁמֹעַ,</p>

<p>אַחַת יִשְׁאַל, לֹא יָשׁוּב, וְתִבְעַר כָּאֵשׁ תַּאֲוָתוֹ.</p>

<p>יָקוּם אָז פֶבּוּס מִמְּקוֹמוֹ אַחֲרֵי הִתְמַהְמַהּ דַּיּוֹ,</p>

<p>105   יָקוּם וְהוֹלִיךְ אֶת בְּנוֹ אֶל רִכְבּוֹ, מְלֶאכֶת וֻלְקַנּוּס:</p>

<p>זָהָב הַמּוֹט בַּמֶּרְכָּבָה וְזָהָב הַצִּיר לָאוֹפַנִּים,</p>

<p>גַּם חִשׁוּקֵיהֶם – כְּלִיל-זָהָב, וְכֶסֶף – יִתְדוֹת הָאוֹפָן.</p>

<p>פִּטְדָה וְאַבְנֵי-יְקָר בְּעַנְקוֹת הַסּוּסִים יִתְנוֹסְסוּ</p>

<p>וּמִנֹּגַהּ הַשֶּׁמֶשׁ זֹהַר וְיִפְעָה יָפִיצוּ.</p>

<p>110   עוֹד עַל הַמַּרְאֶה יִשְׁתּוֹמֵם הָעֶלֶם וְעֵינָיו תִּבְחַנָּה</p>

<p>פִּלְאֵי הָרֶכֶב, וְהִנֵּה – אֲדַמְדַּם הַמִּזְרָח, אוֹרוֹרָה</p>

<p>תָקוּם שָׁם, תִּפְתַּח דְּלָתֶיהָ, דַּלְתוֹת-אַרְגָּמָן, וְנִגְלָה</p>

<p>אוּלָם-הַשּׁוֹשָׁן. יָנוּסוּ אָז כּוֹכְבֵי-הַלַּיִל, אַחֲרֵיהֶם</p>

<p>יָחוּשׁ לוּקִיפֶר גַּם-הוּא וְעָזַב מִשְׁמַרְתּוֹ בַשְּׁחָקִים.</p>

<p>115   פֶבּוּס יִרְאֵהוּ וְהִנֵּה הוּא עָף אֶל הָאָרֶץ, מִפָּנָיו</p>

<p>אָדְמוּ פְנֵי-תֵבֵל, וְקַרְנֵי הַסַּהַר הַפָּגוּם הָיוּ</p>

<p>כְלֹא-הָיוּ, – אָז יִקְרָא הַטִּיטַן לַהוֹרוֹת הַמְּהִירוֹת וִיצַוֵּן</p>

<p>לֶאֱסֹר רִכְבּוֹ. חִישׁ-קַל תְּמַהֵרְנָה הָאֵלוֹת, תּוֹצֶאנָה</p>

<p>סוּסֵי-הָאֵשׁ מִן אֻרְוָתָם, שְׂבֵעֵי אַמְבְּרוֹסְיָה וְנִשְׁמַת-</p>

<p>120   אַפָּם – לְהָבִים, אַף שָׂמוּ אֶת רִסְנָם הַמְצַלְצֵל עֲלֵיהֶם.</p>

<p>מָשַׁח הָאָב פְּנֵי הַנַּעַר בְּמִשְׁחַת-הַקֹּדֶשׁ לְבִלְתִּי</p>

<p>תִּשְׁלַט הָאֵשׁ הַיּוֹקֶדֶת בִּבְשָׂרוֹ, אַף עָנַד לְרֹאשׁוֹ</p>

<p>צְפִירַת-הַזֹּהַר, וַיֹּאמֶר (וְלִבּוֹ הַסּוֹעֵר בְּקִרְבּוֹ</p>

<p>שִׁבְּרוּ אֲנָחוֹת מְבַשְּׂרוֹת יָגוֹן וְשֹּׁאָה כִּי תָּבֹא):
<br><br />
125  &quot;לוּ אַךְ הַפַּעַם, בְּנִי, תִּשְׁמַע בְּקוֹלִי: הִשָּׁמֵר מְעוֹרֵר</p>

<p>שׁוֹט עַל סוּסֶיךָ, וְהַחֲזֵק אַל תַּרְפֶּה מֵרִסְנָם יָדֶיךָ.</p>

<p>כִּי עַל-נְקַלָּה יֵלֵכוּ, אַךְ מַעֲצֹר אֵין לְזִרְמָתָם.</p>

<p>אַף אַל-נָא תַעֲבֹר דֶּרֶךְ חֲמֵשֶׁת אֵזוֹרֵי-שָׁמַיִם,</p>

<p>יָסוּר הַצִּדָּה נְתִיבְךָ, יִנָּטֶה כְקֶשֶׁת רְחָבָה,</p>

<p>130   שְׁלֹשֶׁת אֲזוֹרֵי-הַשַּׁחַק הֵם יִהְיוּ גְבוּלָיו, שָׁם יֵלֵךְ</p>

<p>הַרְחֵק מֵאַפְסֵי הַנֶּגֶב, מֵעַיִשׁ וְסַעֲרוֹת-צָפוֹן.</p>

<p>זֹאת הִיא הַדֶּרֶךְ בָּהּ תֵּלֵךְ: שָׁם תִּמְצָא גַם עִקְּבוֹת אוֹפַנָּי.</p>

<p>אַךְ אַל-נָא תַשְׁפִּיל הָרֶכֶב, גַּם הָרֵם אַל תָּרִים לְמָעְלָה:</p>

<p>חֵלֶק כְּחֵלֶק תֵּן חֻמְּךָ לָאָרֶץ וּנְאוֹת-הַשָּׁמַיִם, –</p>

<p>135   פֶּן לַשָּׁמַיִם תַּרְקִיעַ וְנִצְּתוּ זְבוּלֵיהֶם, אוֹ תַשְׁפִּיל</p>

<p>אֶרֶץ – תִּשָּׂרֵף: בִּשְׁבִיל-הַבֵּינַיִם לֵךְ בֶּטַח דַּרְכֶּךָ.</p>

<p>סוּר-נָא מִיָּמִין וּרְחַק – עֲקַלָּתוֹן שָׁם רוֹבֵץ הַנָּחָשׁ,</p>

<p>אַף אֶל מִזְבֵּחַ בַּשֵּׁפֶל אַל-נָא תַשְׂמְאִילָה: בַּתָּוֶךְ</p>

<p>לֵךְ אֶת דַּרְכֶּךָ. וּתְחָנְּךָ פוֹרְטוּנָה, – בְּיָדָהּ הִפְקַדְתִּי,</p>

<p>140   בְּנִי, אֶת גּוֹרָלְךָ, הִיא תֵיטִיב מִמֶּךָּ לְהָכִין צְעָדֶיךָ.</p>

<p>הִנֵּה עוֹדֵנוּ מְדַבְּרִים – וּבְפַאֲתֵי מַעֲרָב הַלַּיִל</p>

<p>שָׁב כְּבָר אֶל גְּבוּלוֹ, לֹא נוּכַל עוֹד הִתְמַהְמֵהַּ, הִגִּיעָה</p>

<p>עֵת הָעֲבוֹדָה! אוֹר עָטְתָה אוֹרוֹרָה וַתָּנֶס הָאֹפֶל.</p>

<p>קַח-נָא הַמּוֹשְׁכוֹת וּנְהָג! – אוֹ אוּלַי יֵהָפֵךְ לְבָבְךָ,</p>

<p>145   תָּשׁוּב תִּתְעַשֵּׁת וְתַחַת חָשְׁקְךָ בְּרֶכֶב אָבִיךָ</p>

<p>תִּשְׁמַע עֲצָתוֹ, וְטֶרֶם עָזַבְתָּ מְקוֹם מְנוּחָתְךָ</p>

<p>לַעֲלוֹת גָּבְהֵי מֶרְכַּבְתִּי, חָמַדְתָּ לְךְ לְהַוָּתְךָ, –</p>

<p>תֶּן-נָא וְאָאִיר אָנֹכִי לָאָרֶץ וְאַתָּה הַבִּיטָה&quot;.
<br><br />
מִהֵר הַנַּעַר וַיַּעַל, וְקַל הוּא, לֹא יַכְבִּיד הָרֶכֶב,</p>

<p>150   מָרוֹם שָׁם יַעֲמֹד וְשִׁעְשְׁעוּ מוֹשְׁכוֹת הָרֶסֶן אֶת נַפְשׁוֹ,</p>

<p>תּוֹדוֹת יַבִּיעַ לְאָבִיו, אַךְ מֵאֵן אָבִיהוּ בְתוֹדָה.</p>

<p>פִּתְאֹם וְסוּסֵי-הַשֶּׁמֶשׁ קַלֵּי-הַכָּנָף, פִּירוֹאִיס,</p>

<p>אֵאוֹאוּס וְאֵתוֹן וּפְלֶגוֹן, יִתְעוֹרְרוּ וְנַחֲרַת-לְהָבִים</p>

<p>תַּרְעִישׁ הָרוּחַ, וּבָעֲטָה רַגְלָם בִּבְרִיחַ-הַשָּׁעַר.</p>

<p>155   תֶּטִיס לֹא תֵדַע עֲתִידוֹת צָפַן הַגּוֹרָל לְנֶכְדָּהּ, –</p>

<p>נֶחְפְּזָה, פָּתְחָה אֶת סְגוֹר הַבָּרִיחַ, וּמֶרְחֲבֵי תֵבֵל</p>

<p>נִגְלוּ כְרָגַע, – וַיִּדְאוּ הַסּוּסִים, בְּרַגְלָם יְשַׁסְּעוּ</p>

<p>חַשְׁרַת הֶעָבִים, יַמְרִיאוּ, יַעֲלוּ אֵבֶר וְדָלְקוּ</p>

<p>אַחַר הָרוּחַ הַקַּל, יִתְעוֹפֵף מִפַּאֲתֵי-קָדִים.
<br><br />
160   אָכֵן מַה-יֵּקַל הַפַּעַם הָרֶכֶב, לֹא יָעִיק לַסּוּסִים</p>

<p>כֹּבֶד מַשָּׂאוֹ, וְעֻלָּם לֹא יַכְבִּיד גַּם-הוּא כִּתְמוֹל שִׁלְשׁוֹם.</p>

<p>קַלָּה, בְּלִי נֵטֶל כַּחֹק, כִּי-תִּתְנוֹדֵד בַּיָּם הָאֳנִיָּה,</p>

<p>תָּחֹג, תִּנּוֹעַ וּמַעֲמָד לֹא תִמְצָא בְשֶׁטֶף-הַגַּלִּים, –</p>

<p>כָּכָה הִתְנוֹדֵד הָרֶכֶב, כִּי-נֶעְדַּר נֵטֶל מַשָּׂאוֹ,</p>

<p>165   מָרוֹם יְרַקֵּד, יְכַרְכֵּר,וּכְמוֹ אַךְ רֵיק הוּא וְעָזוּב.</p>

<p>רָאוּ הַסּוּסִים וַיִּפְרְצוּ פֶרֶץ אַרְבַּעְתָּם אַף-עָזְבוּ</p>

<p>דַּרְכָּם הַסְּלוּלָה וְעָפוּ בְלִי מִשְׁטַר וְסֵדֶר בַּשְּׁחָקִים.</p>

<p>חָרַד פַאֵתוֹן, לֹא יֵדַע הַדֶּרֶךְ אַיָּהָ, וְאָנָה</p>

<p>יוֹלִיךְ אֶת סוּסָיו, גַּם לִמְשֹׁל בָּהֶם לֹא עוֹד יַעֲצֹר כֹּחַ.
<br><br />
170   עָשׁ וּבָנֶיהָ רִאשׁוֹנָה אָז חַמּוּ מִקַּרְנֵי הַשֶּׁמֶשׁ,</p>

<p>חַמּוּ וְהָרְסוּ הַיָּמָּה אֶל גְּבוּלוֹת לֹא עָבְרוּ מֵעוֹדָם.</p>

<p>נָחָשׁ, זֶה קָפָא כַכְּפוֹר מִנִּשְׁמַת הַצָּפוֹן, בִּכְבֵדוּת</p>

<p>זָחַל אֶת דַּרְכּוֹ וַיֶּחְדַּל מֵהָפִיץ בַּלָהוֹת וָפַחַד, –</p>

<p>הִנֵּה הִתְעוֹרֵר גַּם-הוּא וְחֵמָה בוֹעֶרֶת מְלָאַתּוּ.</p>

<p>175   הוֹי, כִּי גַם-אַתָּה, בּוֹאוֹטֶס, נִבְהַלְתָּ, מִהַרְתָּ לִבְרֹחַ,</p>

<p>אַף כִּי הִסְכַּנְתָּ הִתְנַהֵל לְאִטְּךָ לְרֶגֶל עֶגְלָתְךָ.
<br><br />
נִשְׁקַף פַאֵתוֹן הָאֻמְלָל מִמְּרוֹמָיו לָאָרֶץ, וְהִנֵּה</p>

<p>רָחֲקָה הִרְחִיקָה מִמֶּנּוּ, שָׁם תִּשְׁכֹּן בְּעִמְקֵי-תַחְתִּיּוֹת, –</p>

<p>חִיל אֲחָזָהוּ וּפִיק-בִּרְכַּיִם וּפָנָיו חָוָרוּ,</p>

<p>180   חָשַׁךְ אוֹר-עֵינָיו, לֹא יִרְאֶה בַנְּהָרָה תּוֹפִיעַ מִסָּבִיב.</p>

<p>הוֹי, מִי-יִתְּנֶנּוּ לֹא יִגַּע בְּסוּסֵי-הַשֶּׁמֶשׁ מֵעוֹדוֹ!</p>

<p>לוּ גַם מוֹצָאוֹ לֹא יֵדַע וְחֵפֶץ לְבָבוֹ לֹא יֻתַּן,</p>

<p>לוּ רַק בֶּן-מֵרֹפְּס יִקָּרֵא וְהָיָה זֶה שְׁמוֹ כָל-הַיָּמִים!</p>

<p>יֵדֶא פַאֵתוֹן וְעָף, כָּאֳנִיָּה אֲשֶׁר תְּסָעֲרֶנָּה</p>

<p>185   סוּפָה, וְאָבְדָה כָל-עֵצָה מֵחוֹבֵל וְרַק עַל הָאֵלִים</p>

<p>יַשְׁלִיךְ יְהָבוֹ. כְּבָר הִרְחִיק לָלֶכֶת, וְשֶׁבַע עוֹד תִּגְדַּל</p>

<p>דַּרְכּוֹ לְפָנָיו: יִתְבּוֹנֵן פָּנִים וְאָחוֹר חֲלִיפוֹת –</p>

<p>קֵדְמָה אֶל מִזְרַח-הַשֶּׁמֶשׁ יִשָּׂא מַבָּטָיו, אוֹ יָשׁוּב</p>

<p>יַבִּיט מַעֲרָבָה אֶל גְּבוּל, אֲשֶׁר עוֹד לֹא יַעַבְרֶנּוּ.</p>

<p>190   נִתְּקוּ זִמּוֹתָיו, לֹא יֵדַע, הַיַּחֲזִיק בְּמוֹשְׁכוֹת, גַּם-כֹּחַ</p>

<p>אֵין עוֹד בְּיָדוֹ, גַּם שְׁמוֹת הַסּוּסִים לֹא יֵדַע יְכַנֵּם.</p>

<p>חָרֵד וְנִדְהָם יִתְבּוֹנֵן עַל-סְבִיבָיו וְעֵינָיו תֶּחֱזֶינָה</p>

<p>צַלְמֵי-בַלָּהוֹת בַּשְּׁחָקִים, מִפְלְאוֹת חַיּוֹת כַּבִּירוֹת.
<br><br />
מָקוֹם לוֹ יָדַע הָעַקְרָב בַּשַּׁחַק, שָׁם יִרְבַּץ וְכָפַף</p>

<p>195   כַּפָּיו כָּאַגְמוֹן וּזְנָבוֹ יַחְפֹּץ וְהָיוּ כְקֶשֶׁת,</p>

<p>קֶשֶׁת נְטוּיָה וּגְדוֹלָה, אֲשֶׁר שְׁנֵי כוֹכָבִים בְּתוֹכָהּ.</p>

<p>רָאָה פַאֵתוֹן וְהִנֵּה הֵזִיעַ הָעַקְרָב וּשְׁחוֹרָה</p>

<p>זֵעַת-הָרַעַל, וְאֶרֶס-חֲמָתוֹ שָׁלוּחַ לִפְצֹעַ, –</p>

<p>רָאָה וְלִבּוֹ הִתְפַּלֵּץ וַיַּשְׁמֵט הַמּוֹשְׁכוֹת מִיָּדוֹ&#8230;</p>

<p>200   נָפְלוּ הַמּוֹשְׁכוֹת, עַל-גַּבֵּי הַסּוּסִים תִּצְנַחְנָה, אָז נִתְּרוּ</p>

<p>סוּסֵי-הָאֵשׁ וַיִּתְפָּרְצוּ אִישׁ אִישׁ אֶל עֶבְרוֹ, בְּלִי-מַעְצֹר</p>

<p>יִדְאוּ מֵעַל לַאֲרָצוֹת לֹא יָדְעוּ עַד-הֵנָּה, יָעוּפוּ</p>

<p>אֶל אֲשֶׁר רוּחָם יִשָּׂאֵם, יִכָּשְׁלוּ בְּכוֹכְבֵי-הַמָּרוֹם,</p>

<p>תֹּהוּ לֹא-דֶרֶךְ יְטַלְטְלוּ רִכְבָּם, וּפַעַם יַגְבִּיהוּ</p>

<p>205   מַעְלָה מַעְלָה, יַמְרִיאוּ, וּפִתְאֹם יַשְׁפִּילוּ וְיֵרְדוּ,</p>

<p>דֶּרֶךְ חַתְחַתִּים וְשׁוּחוֹת מַטָּה יַשְׁפִּילוּ עַד-אָרֶץ.</p>

<p>תָּמַהּ, הִשְׁתּוֹמֵם הַסַּהַר, כִּי יִרְאֶה, הִשְׁפִּילוּ מִמֶּנּוּ</p>

<p>מֶרְכְּבוֹת אֶחָיו, כִּי נִצְּתוּ הֶעָבִים וַיַּעַל עֲשָׁנָם.
<br><br />
לִהֲטָה אֵשׁ אֶת-כָּל-שְׁפָיִים בָּאָרֶץ, הִתְבַּקַּע, הִתְפּוֹרֵר</p>

<p>210   חֵיק הָאֲדָמָה, נָס לֵחָהּ וַתֶּחֱרַב, לִצְחִיחַ נֶהְפָּכָה.</p>

<p>אֻמְלְלוּ רִבְצֵי-הַצֹּאן, אֵשׁ תִּצַּת בְּסִבְכֵי הָעֵצִים,</p>

<p>קָמַל הַשָּׂדֶה וְטֶרֶף אַךְ יִתֵּן לַלַּהַב הַמַּשְׁחִית.</p>

<p>תִּגְדַּל הָרָעָה: תֶּחֱרַבְנָה גַם עָרִים עִם חוֹמוֹת-מִשְֹגַּבָּן,</p>

<p>מַמְלְכוּת אֶרֶץ וְעַמִּים תְּלַהֵט הַמְּדוּרָה וְהָיוּ</p>

<p>215   עָפָר וָאֵפֶר. אֵשׁ תֹּאכֵל גַּם יַעֲרוֹת-עַד עַל הָרֵיהֶם:</p>

<p>אַתּוֹס וְטוֹרוּס אֲשֶׁר בְּקִילִיקְיָה וּטְמוֹלוּס וְאֶטֵּי,</p>

<p>אִדֵּי, מָה-רַבּוּ מַעְיְנוֹתָיו לְפָנִים, אַךְ יָבְשׁוּ, הֶלִיקוֹן,</p>

<p>הַר-הַעֲלָמוֹת, וְהֵמוּס עוֹד טֶרֶם יִקָּרֵא אֵאַגְרִי;</p>

<p>אֶטְנָה אֵין-גְּבוּל לְשַׁלְהֶבֶת אִשָּׁהּ, שַׁלְהֶבֶת-כִּפְלַיִם,</p>

<p>220   יִבְעַר גַּם אֶרִיקְס וְקִנְתּוּס, פַּרְנַסּוּס וְתָאֳמֵי-רֹאשׁוֹ,</p>

<p>אוֹתְּרִים וּמִימַס וִיזֹרַב הַשֶּׁלֶג עַל בָּמֳתֵי רוֹדֹפֵּי,</p>

<p>יֵקַד מִיקַלֵּי, דִּנְדִּימִים, קִיתֵרוֹן הַר-זֶבַח לְאֵלִים.</p>

<p>סְקִתִּיָּה, גַּם אוֹתָהּ לֹא תַּצִּיל קָרָתָהּ: כַּלַּהַב – קַאוּקַזּוּס,</p>

<p>אוֹסָה אַף פִּנְדּוּס – בָּאֵשׁ גַּם אוֹלִימְפּוּס הָעוֹלֶה עַל שְׁנֵיהֶם;</p>

<p>225   בָּמֳתֵי הָאַלְפִּים וּמְרוֹם אַפֶּנִּינוּס הַשּׁוֹכֵן בֵּין עָבִים.</p>

<p>נִבַּט פַאֵתוֹן וְהִנֵּה בוֹעֶרֶת תֵּבֵל מִסָּבִיב,</p>

<p>גָּדוֹל הַחֹם וְלֹא יוּכַל שֵׂאתוֹ, וְהָיָה כִּי-יִשְׁאַף</p>

<p>רוּחַ וְתִבְעַר כְּאֵֹש הַכִּבְֹשָן בְּקִרְבּוֹ, גַּם רִכְבּוֹ</p>

<p>הָיָה כָּאֵֹש הַיּוֹקֶדֶת וַיִּצְרֹב צָרֶבֶת בִּבְשָׂרוֹ.</p>

<p>230   נִלְאָה הַנַּעַר נְשֹׂא אֶת תִּימְרוֹת הָאֵפֶר וְלַהַט</p>

<p>שְׁבִיבֵי-הָאֵשׁ, וַעֲשַׁן-לֶהָבָה מִסְּבִיבוֹ יִתְאַבֵּךְ,</p>

<p>קַדְרוּת אֲפֵלָה תְּכַסֵּהוּ, לֹא יִרְאֶה אַיֵּהוּ וְאָנָה</p>

<p>יֵלֵךְ אֶת דַּרְכּוֹ, וַיְהִי לְשָׁלָל לְזִרְמַת הַסּוּסִים.</p>

<p>אוֹמְרִים, אֲזַי בְּנֵי-כוּשִׁיִּים חָֹשְכוּ מִשְּׁחוֹר. כִּי-דְמֵי-לִבָּם</p>

<p>235   נִכְמְרוּ קִרְבָּם וַיִּפְרְצוּ פֶרֶץ אֶל עוֹרָם וּבְשָׂרָם.</p>

<p>לוּב אָז הוֹבִישָׁה מֵחֹרֶב וָחֹם, כִּי נִֹשְּתוּ מֵימֶיהָ.</p>

<p>נִזְרָן תָּגֹזְנָה הַנִּימְפוֹת, כִּי שֻׁדְּדוּ יְאוֹר וּמַבּוּעַ:</p>

<p>עָזְבוּ מֵי דִרְקֵי בֵאוֹטְיָה, וּמֵי אֲמֵימוֹנֵי אֶת אַרְגּוּס,</p>

<p>לֹא עוֹד בְּאֶרֶץ אֱפִירֵי גַלֵּי פִירֵנֵי יֶהֱמָיוּ.</p>

<p>240   עָבַר הַשּׁוֹט גַּם עַל נַהֲרוֹת עֹז וּמֻטּוֹת גְּדוֹתֵיהֶם:</p>

<p>יִבְעַר טַנַּאִיס וְגַלָּיו הַשּׁוֹטְפִים יֶעֱשָׁנוּ, כָּמוֹהוּ</p>

<p>כֵּן גַּם פֶּנֶוְס הַיָּשִׁישׁ וְקַיְקוּס בְּחֶבֶל טֶוְתְרַנְיָה,</p>

<p>זֶרֶם-אַבִּירִים אִיסְמֵנוּס וּנְהַר אֱרִיַמַנְטוּס בְּפֶגְיָה,</p>

<p>קְסַנְתּוּס, זֶה שֵׁנִית תְּבוֹאֵהוּ הָאֵשׁ, וְלִיקוֹרְמַס הַצָּהֹב,</p>

<p>245   גַּלֵּי מֵיַאְנְּדְּרוֹס, אֲשֶׁר עֲקַלְקַלּוֹת יִתְהַלְּכוּ יִתְהוֹלְלוּ,</p>

<p>מֶלַּס בְּאֶרֶץ מִגְדּוֹנְיָה וְאֶוְרוֹטַס אֲשֶׁר בְּטֵינַרְיוּם.</p>

<p>אָחֲזָה הָאֵשׁ גַּם בִּפְרָת וַתִּצַּת בְּמֵימֵי אוֹרוֹנְטֶס,</p>

<p>גַּם בְּתֶרְמוֹדוֹן הַמָּהִיר, בְּגַנְגָּס וּפַסִּיס וְהִסְטֵר.</p>

<p>הָיָה אַלְפֶוְס – מֶרְקָחָה, וּגְדוֹת הַסְפֶּרְכֵאוּס – לְמוֹקֵד,</p>

<p>250   נָמֵס, בִּקְדֹחַ בּוֹ אֵשׁ, הַזָּהָב בְּזֶרֶם הַטַּגּוּס,</p>

<p>גַּם הַבַּרְבּוּרִים, אֲשֶׁר הֲמוֹנָם יְמַלֵּא מֵאוֹנְיָה,</p>

<p>נִשְׂרְפוּ לְחוּמֵי-הָאֵשׁ בִּשְׂחוֹתָם בְּמֵימֵי קַאִיסְטְרוּס.</p>

<p>נִבְהַל הַנִּילוּס וַיָּנָס אֶל אַפְסֵי הָאָרֶץ, שָׁם יַסְתִּיר</p>

<p>מוֹצָא מַעְיָנוֹ וְאִישׁ לֹא יֵדָעֵהוּ; אָז הֻכָּה לְשִׁבְעָה</p>

<p>255   נַחֲלֵי-יְשִׁימוֹן, לְשֶׁבַע בְּקָעוֹת אֵין מָיִם בָּהֵנָּה.</p>

<p>יַחַד עִם הֶבְּרוּס וּסְטְרִימוֹן, אֲשֶׁר בְּאִיסְמַרוּס, הֶחֱרִימָה</p>

<p>יַד הַלֶּהָבָה אֶת נַהֲרוֹת הֶסְפֶּרְיָה – רוֹדַנּוּס וְרֵינוּס,</p>

<p>פַּדוּס גַּם טִבֶּרִיס, לוֹ מִנּוּ הַמְשֵׁל וְשִׁלְטוֹן בָּאָרֶץ.
<br><br />
נִבְקְעָה כָל הָאֲדָמָה וְיַחְדֹּר אוֹר-שֶׁמֶשׁ שְׁאוֹלָה,</p>

<p>260   חָדֹר וְהַחֲרֵד אֶת מֶלֶךְ-תַּחְתִּיּוֹת וְעִמּוֹ הַשֵּׁגָל.</p>

<p>רֻשְּׁשׁוּ גְּבוּלוֹת הַיָּם וַיְהִי תַּחַת גַּלָּיו הַזּוֹרְמִים</p>

<p>צְחִיחַ יַבֶּשֶׁת וָחוֹל, וְעָלוּ מֵעִמְקֵי מְצוּלָה</p>

<p>הַרְרֵי-עַד וְעַל אִיֵּי קִקְלַדִּים הַנְּפוֹצִים יִלָּווּ.</p>

<p>תִּשְׁאַף הַדָּגָה אֶל תַּחְתִּית הַיָּם, וְדֹוְלִפינִים גַּבְנֻנִּים</p>

<p>265   עוֹד לֹא יִתְרוֹמְמוּ עַל-פְּנֵי הַמַּיִם וְשָׁאֲפוּ רוּחַ.</p>

<p>חַלְלֵי תְחָשִׁים עַל-פְּנֵי הַתְּהוֹם מְעֻטָּפִים יָצוּפוּ,</p>

<p>גַּם– כֹּה תַגִּיד הַשְּׁמוּעָה – נֵרֵאוּס וְדוֹרִיס וּבְנוֹתָם</p>

<p>מִפְלָט יָחִישׁוּ בִמְעָרוֹת-חֶבְיוֹנָם, אַךְ חַמּוּ גַם-הֵנָּה.</p>

<p>יֵשׁ וִינַסֶּה נֶפְּטוּנוּס לְהוֹצִיא מִתַּחַת הַמַּיִם</p>

<p>270   יָדָיו וּפָנָיו פְּנֵי-זַעַם, אַךְ לַהַט הָאֵשׁ יְנִיסֵהוּ.
<br><br />
אָז אֵם-כָּל-חַי, הָאֲדָמָה, אֲשֶׁר גַּלֵּי-יַמִּים סַבּוּהָ,</p>

<p>נַהֲרוֹת-מַיִם וּמַעְיָנוֹת כָּל-תְּהוֹם מֵעֲבָרִים, תִּתְעוֹרֵר,</p>

<p>תָּרִים פָּנֶיהָ, אֲשֶׁר חֳמַרְמָרוּ – כִּי יָבְשָׁה עַד-צַוָּאר –</p>

<p>כַּסֵּה תְכַסֶּה פָנֶיהָ בְּיָדָהּ, וּבְרֹגֶז וָקֶצֶף</p>

<p>275   תִּגְעַשׁ אַף-תִּרְעַשׁ מִסָּבִיב, תִּשְׁקַע אַף-תַּשְׁפִּיל לָשֶׁבֶת,</p>

<p>קוֹלָהּ נִחָר וְיָבֵשׁ וְכָכָה תַּבִּיעַ מִלֶּיהָ:
<br><br />
&quot;הוֹי, חֲסִין אֵלִים! אִם אָמְנָם חָטָאתִי וְתַחְפֹּץ דַּכְּאֵנִי,</p>

<p>לָמָּה בְרָקֶיךָ לֹא תִשְׁלַח? אִם אֵשׁ וַאֲבַדּוֹן – גּוֹרָלִי,</p>

<p>אַתָּה שְׁלַח אִשְּׁךָ וּנְגַע בִּי וּתְהִי זֹאת נֶחָמָתִי בְּעָנְיִי.</p>

<p>280   הֵן בְּדֵי-עָמָל אֶת שְׂפָתַי אֶפְתַּח בְּדַבְּרִי אֵלֶיךָ!</p>

<p>מַחֲנָק לִי יָשִׂים הֶעָשָׁן, וּרְאֵה – שַׂעֲרוֹתַי נֶחְרָכוּ,</p>

<p>פִּיחַ יְכַסֶּה עַפְעַפַּי וְאֵפֶר קוֹדֵחַ עַל שְׂפָתָי.</p>

<p>הוֹי, הַאִם זֹאת הִיא מַשְׂכֻּרְתִּי מֵאִתְּךָ וּגְמוּל עֲבוֹדָתִי</p>

<p>תַּחַת הֱיוֹתִי נְגוּעָה וְשֵׁן הַמַּחֲרֵשָׁה הַכְּפוּפָה</p>

<p>285   תִּפְצַע, תְּשַׁסַּע לְבָבִי וָאֶשָּׂא בָעֹל כָּל-הַשָּׁנָה,</p>

<p>חָצִיר לַבְּהֵמָה אַצְמִיחַ וּתְנוּבַת פְּרִי-מַאֲכָל לָאָדָם,</p>

<p>מִנְחַת לְבוֹנָה לָאֵלִים לְרֵיחַ-נִיחוֹחַ בְּאַפָּם?
<br><br />
&quot;אַף אִם אָמְרִי חָטָאתִי וּפְרִי מַעֲלָלִי אָכַלְתִּי,</p>

<p>לָמָה עַל גַּלֵּי אָחִיךָ יָצָא הַקֶּצֶף? שַׁלָּמָה</p>

<p>290   רֻשְּׁשׁוּ יַמִּים נַחֲלָתוֹ, מִשְּׁחָקִים מֵימֵיהֶם הָרְחָקוּ?</p>

<p>לוּ אַךְ שָׁמֶיךָ תְּרַחֵם, אִם אוֹתִי לֹא תָּחֹן וְתִשְׁכַּח</p>

<p>אַהֲבַת אָחִיךָ! הַבִּיטָה, אֵשׁ אָחֲזָה בַשַּׁחַק, וְתִימְרוֹת</p>

<p>עָשָׁן הִתְאַבְּכוּ סְבִיבוֹתָם: אִם מוֹט יָמוּטוּ מוֹסְדֵיהֶם,</p>

<p>אָז גַּם זְבוּלֵיכֶם יֻכַּתּוּ! רְאֵה-נָא אֶת צִיר-הַשָּׁמַיִם</p>

<p>295   יוֹקֵד כָּאֵשׁ וּכְבָר נִלְאָה אַטְלַס לְשֵׂאתוֹ עַל שִׁכְמוֹ.</p>

<p>הֵן אִם יַבֶּשֶׁת וָיָם וּמְכוֹן-הַשָּׁמָיִם יֹאבֵדוּ,</p>

<p>יַחַד לְתֹהוּ וָבֹהוּ נָשׁוּב כֻּלָּנוּ! הוֹי, קוּמָה</p>

<p>פְּלֵטַת נַחֲלָתְךָ הַצִּילָה וְהָאֵר לְתֵבֵל פָנֶיךָ!&quot;
<br><br />
דִּבְּרָה דְּבָרֶיהָ וַתֶּחְדַּל, כִּי עָיְפָה מֵאֵשׁ וּמֵעָֹשָן</p>

<p>300   נַפְשָׁהּ וְדַבֵּר לֹא תוּכַל. אָז תַּפְנֶה פָנֶיהָ, תַּסְתִּירֵם</p>

<p>הַרְחֵק בְּעִמְקֵי-תַּחְתִּיּוֹת עַד יַרְכְּתֵי אֶרֶץ-רְפָאִים.</p>

<p>אָז אֵל-הָאֵלִים יִתְעוֹרֵר וְהֵעִיד כָּל שׁוֹכְנֵי-שָׁמַיִם,</p>

<p>גַּם אֶת אֲדוֹן-הַמֶּרְכָּבָה בְתוֹכָם, לְעֵדִים, כִּי צְפוּיָה</p>

<p>תֵבֵל וּמְלוֹאָהּ לְשֹׁד וַאֲבַדּוֹן, אִם עֶזְרוֹ לֹא יָחִישׁ, –</p>

<p>305   יַעֲלֶה מְרוֹם-הָרָקִיעַ, מִשָּׁם עָב-עֲנָנָיו יְשַׁלַּח,</p>

<p>יַרְעִים בַּגַּלְגַּל אוֹ שׁוֹאַת חֲזִיזִים מִתְרוֹצְצִים יְחוֹלֵל.</p>

<p>אָכֵן לֹא הָיוּ הַפַּעַם מִפְלְשֵׂי-עָבִים בְּיָדוֹ,</p>

<p>יָבְשׁוּ גַם נִבְלֵי-שָׁמַיִם מֵהַמְטִיר לָאָרֶץ גִּשְׁמֵיהֶם,–</p>

<p>הַרְעֵם אָז יַרְעִים הָאֵל, בִּימִינוֹ הַנְּטוּיָה יְשַׁלַּח</p>

<p>310   חִצָּיו בַּנַּעַר, יְמוֹתְתוֹ, מֵרִכְבּוֹ יַפִּילוֹ, וְיָצְאָה</p>

<p>אִשּׁוֹ הַזּוֹעֶמֶת וְזֶרֶם הַלַּהַב הַסּוֹעֵר תַּכְנִיעַ.</p>

<p>חָרְדוּ, הִתְפַּלְּצוּ הַסּוּסִים, יִתְהוֹלְלוּ, יִתְפָּרְצוּ מִתַּחַת</p>

<p>עוֹל צַוְּארֵיהֶם, וּמוֹסְרוֹת רִסְנָם יְנַתְּקוּ וְנָסוּ.</p>

<p>הִנֵּה נְטוּשׁוֹת הַמּוֹשְׁכוֹת, שָׁם נִשְׁבָּר מִמּוֹטוֹ יִתְגּוֹלֵל</p>

<p>315   צִיר-הָאוֹפַנִּים, נָפוֹצוּ חִשּׁוּקֵי הָאוֹפַן הַשְּׁבוּרִים,</p>

<p>נִפְזְרוּ, נִטְּשׁוּ מִסָּבִיב שִׁבְבֵי הָרֶכֶב הָרָצוּץ.</p>

<p>הָשְׁלַךְ פַאֵתוֹן גַּם-הוּא, בִּיעָף יָרַד תְּהוֹמוֹת, אֲדֻמּוֹת</p>

<p>שַׂעֲרוֹת רֹאשׁוֹ מֵאֵשׁ הָאוֹכֵלָה, וְאַחֲרָיו נְתִיבַת-</p>

<p>זֹהַר, וְהָיָה כְמַרְאֵה כוֹכָב, אֲשֶׁר יֵשׁ נִרְאֵהוּ</p>

<p>320   נוֹפֵל מִתְּכֵלֶת הַשְּׁחָקִים, אַף אִם נָפֹל לֹא יִפֹּל הַכּוֹכָב.
<br><br />
הַרְחֵק מֵאֶרֶץ-מוֹלַדְתּוֹ בְּיַרְכְּתֵי-תֵבֵל קִדְּמָהוּ</p>

<p>נְהַר-אֱרִידַנּוּס וּפִיחַ הֶעָשָׁן מִפָּנָיו הִדִּיחַ.</p>

<p>נִימְפוֹת בְּאֶרֶץ הֶסְפֶּרְיָה לִקְבָרוֹת הוֹבִילוּ גּוּפָתוֹ,</p>

<p>מֻכַּת חַצְצֵי אֵל, וְעַל אֶבֶן הַקֶּבֶר חָקָקוּ:</p>

<p>325  &quot;קֶבֶר פֹּה מָצָא פַאֵתוֹן, רוֹכֵב מֶרְכֶּבֶת אָבִיהוּ;</p>

<p>קָצְרָה מִמְּשֹׁל בָּהּ יָדֵהוּ, אַךְ דָּרְכָה עֹז נַפְשׁוֹ – וַיָּמֹת&quot;.
<br><br />
זוֹעֵף וְקוֹדֵר הָאָב וַיָּלֶט בְּמַעֲטֵה-עֲרָפֶל</p>

<p>פָּנָיו הַנּוּגִים; אַף-הָיָה יוֹם אֶחָד – מִי יַאֲמִין לַשְּׁמוּעָה? –</p>

<p>יוֹם לְלֹא שֶׁמֶשׁ: רַק מוֹקֵד הָאֵשׁ הַבּוֹעֶרֶת, הוּא נָתַן</p>

<p>330   אוֹרוֹ, וַיְהִי בַשֶּׁבֶר הַנּוֹרָא גַם שֶׁמֶץ תּוֹעֶלֶת.</p>

<p>מִסְפֵּד תְּעוֹרֵר קְלִימֵנֵי, הָאֵם הָעֲזוּבָה וּשְׁכוּלָה,</p>

<p>קִינָה וְאֵבֶל כַּמִּשְׁפָּט, וְקָרְעָה שִׂמְלָתָהּ עָלֶיהָ,</p>

<p>סוּרָה וְגוֹלָה תְשׁוֹטֵט בְּקַצְוֵי הָאָרֶץ וּתְחַפֵּשׂ</p>

<p>גּוּפַת מַחְמַדָּהּ אוֹ לוּ רַק פְּלֵטַת עַצְמוֹתָיו הַפְּזוּרוֹת.</p>

<p>335   מָצֹא גַם מָצְאָה הַקֶּבֶר בְּאֶרֶץ נָכְרִיָּה וּרְחוֹקָה,</p>

<p>צָנְחָה וַתִּפֹּל לְפָנָיו, וּבְקָרְאָהּ שֵׁם בְּנָהּ עַל הַשַּׁיִשׁ,</p>

<p>תִּבְכֶּה תַּמְסֶנּוּ בִדְמָעוֹת, אֶל לִבָּהּ הַחַם תְּאַמְּצֵהוּ.</p>

<p>בָּכֹה תִבְכֶּינָה גַם בְּנוֹת-הַשֶּׁמֶשׁ וּדְמָעוֹת תִּשְׁפֹּכְנָה,</p>

<p>דְּמָעוֹת אֵין הוֹעִיל בָּהֶן, תְּתוֹפֵפְנָה בְלִבָּן, תִּגְהַרְנָה</p>

<p>340   יוֹמָם וָלַיִל עַל קֶבֶר אֲחִיהֶן, תִּקְרֶאנָה לַנַּעַר,</p>

<p>אַךְ לֹא תַקְשֵׁבְנָה עוֹד אָזְנָיו וּמְרִי-קִינוֹתֵיהֶן לֹא יִשְׁמָע.</p>

<p>אַרְבַּע פְּעָמִים כְּבָר חִדְּשָׁה הַלְּבָנָה אֶת זֹהַר קַרְנֶיהָ,</p>

<p>אָכֵן עוֹד הֵנָּה כְדַרְכָּן – לְחֹק לָהֶן הָיָה הַדָּבָר –</p>

<p>קִינוֹת תִּשֶּׂאנָה. וְהִנֵּה – הַגְּדוֹלָה בָהֵן פַאֵטוּזָה</p>

<p>345   תִּבְכֶּה, כִּי אָחַז הַשָּׁבָץ רַגְלֶיהָ בְּכָרְעָהּ לָאָרֶץ!</p>

<p>קָמָה אֲחוֹתָהּ לַמְפֵּטְיָה הַיָּפָה לָגֶשֶׁת אֵלֶיהָ,</p>

<p>אַךְ בְּעוֹד רֶגַע כָּעֵץ בָּאָרֶץ רַגְלֶיהָ שֹׁרָשׁוּ;</p>

<p>תּוֹשִׁיט הַשְּׁלִישִׁית יָדֶיהָ לָגֹז אֶת רֹאשָׁהּ וְהִנֵּה –</p>

<p>עָלִים תִּקְטֹפְנָה, וְעָמְדוּ בְלִי-נוֹעַ כְּגֶזַע עֵץ יָבֵשׁ</p>

<p>350   רַגְלֵי הָאַחַת, וִידֵי אֲחוֹתָהּ – דָּלִיּוֹת נְטוּשׁוֹת.</p>

<p>עוֹד תִּשְׁתּוֹמַמְנָה הַנְּעָרוֹת, וְהִנֵּה כִקְלִיפַּת הָעֵצִים</p>

<p>עָלְתָה עַל מַעֲרֹם הַבֶּטֶן, מִשַּׁד וְעַד כָּתֵף וּזְרוֹעַ</p>

<p>עָטְתָה אֶת בְּשָׂרָן, – עַד דַּל-שִׂפְתֵיהֶן, לָאֵם תְּשַׁוַּעְנָה.</p>

<p>סֹעֲרָה רוּחַ הָאֵם, וְאָנֶה וָאָנָה תִשְׂתָּעֵר,</p>

<p>355   מַהֵר תְּמַהֵר לְהַשִּׁיק שְׂפָתֶיהָ אֶל שִׂפְתֵי בְנוֹתֶיהָ,</p>

<p>לְחַלֵּץ אֶת גֵּו מַחְמַדֶּיהָ מִמֵּיצַר הַגֶּזַע, וּבְיָדָהּ</p>

<p>תִּמְרֹט, תְּשַׁבֵּר אֶת סִבְכֵי הֶעָנָף הָרַכִּים, וְנִטְפֵי</p>

<p>דָם יַאְדִּימוּ פִּצְעֵיהֶם וְנָטְפוּ רְסִיסִים רְסִיסִים.</p>

<p>&quot;הַרְפִּי, הוֹי הַרְפִּי, אִמֵּנוּ – תִּקְרֶאנָה הַנְּעָרוֹת, כִּי גָ דוֹל</p>

<p>360   מַכְאוֹב פִּצְעֵיהֶן. – הֲלֹא אֶת בְּשָׂרֵנוּ הוּא אֲשֶׁר תִּמְרֹט</p>

<p>יָדֵךְ, הֲיִי שָׁלוֹם&#8230;&quot; וְסָגַר הָעֵץ גַּם עַל פִּיהֶן.</p>

<p>אָז הַדָּלִיּוֹת הָרַכּוֹת דְּמָעוֹת תִּטֹּפְנָה, וְהָיוּ</p>

<p>אֶגְלֵי הַדְּמָעוֹת לִפְנִינֵי אֱלֶקְטְרוֹן, בְּמֵימֵי הַנָּהָר</p>

<p>רוֹחֲצוֹת הַפְּנִינִים וְהָיוּ חֲרוּזִים עַל צַוַּאר בְּנוֹת-לַטְיוּם.
<br></p>
</blockquote>

<h2 id="ספרד">ספר ד'</h2>

<h3 id="פירמוסותסבה">פירמוס ותסבה</h3>

<blockquote>
<p>עוֹד אַלְקִתּוֹאֶה בַת מִינִיַּס עוֹמֶדֶת בְּמִרְיָהּ, בַּל תִּשְׁמוֹר</p>

<p>מוֹעֲדֵי בַכְּכוּס, גַּם כַּחֵשׁ תְּכַחֵשׁ, סוֹרֵרָה, כִּי נוֹלַד</p>

<p>בַכְּכוּס עַל בִּרְכֵּי יֻפִּיטֶר. כָּמוֹהָ כֵּן גַּם אַחְיוֹתֶיהָ</p>

<p>נִאֲצוּ אֵל אַף כִּחֵשׁוּ. – צַוֵּה יְצַוֶּה הַכֹּהֵן:</p>

<p>5    חַג וַעֲצָרָה! וְעָזֹב כִּגְּבִירָה כָאָמָה מְלַאכְתָּהּ,</p>

<p>כַּסֵּה הֶחָזֶה בְּעוֹרוֹת, אַף הָסֵר קִשּׁוּרֵי-הַפֵּאָה,</p>

<p>עָנֹד זֵר רַעֲנָן לָרֹאשׁ, וּבַכַּף – שַׁרְבִיט-קִיסוֹס יְרַקְרַק!</p>

<p>אוֹי לַמַּכְעִיסִים אֱלוֹהַּ, כִּי תִתַּךְ חֲמָתוֹ עֲלֵיהֶם!&#8230;</p>

<p>כָּכָה יְצַוֶּה הַכֹּהֵן, וְחָרְדוּ עֲלָמוֹת וּגְבָרוֹת,</p>

<p>10    כִּישוֹר וָפֶלֶךְ תַּעֲזֹבְנָה, בְּטֶרֶם מְלַאכְתָּן נִשְׁלָמָה.</p>

<p>קְטֹרֶת לְבַכְּכוּס תַּקְטֵרְנָה. &quot;הוֹי בְּרוֹמְיוּס, לִיאֵיוּס – תִּקְרֶאנָה –</p>

<p>בְּרָקִים חִבְּלוּךָ, יְלוּד-פַּעֲמַיִם וּבֶן-אִמּוֹתָיִם!&quot;</p>

<p>עוֹד תְּזַמֵּרְנָה: &quot;נִסֶוְס, תִּיאוֹנֶוְס יְפֵה-הַתַּלְתַּלִּים,</p>

<p>אַתָּה לִינֶוְס, אֲבִי כָל גֶפֶן תְּשַׂמַּח לֵב אֱנוֹשׁ,</p>

<p>15    אַתָּה אָבִינוּ נִקְטֶלִּי, אֱלֶלִּי וְיַכְּכוּס וְאֵוְהַן, –</p>

<p>רַבִּים, הוֹי לִבֶּר, עוֹד רַבִּים שְׁמוֹתֶיךָ בְּפִי עַמֵּי יָוָן!</p>

<p>רַעֲנָן זִיו-עֲלוּמֶיךָ, לֹא יֲחלוֹף לֹא יִבּוֹל לָנֶצַח,</p>

<p>נַעַר-עוֹלָמִים, מְאֹד יָפְיָפִיתָ וּלְמַרְאֶה בִּמְּרוֹמֵי</p>

<p>שְׁחָקִים, אוֹ תָסִיר קַרְניֶךָ – וְהָיוּ פָנֶיךָ פְּנֵי עַלְמָה.</p>

<p>20    אַפְסֵי הַמִּזְרָח תַּחְתֶּיךָ הִדְבַּרְתָּ עַד יַרְכְּתֵי הֹדּוּ,</p>

<p>אֶרֶץ שְׁחוּמֵי הַפָּנִים, שָׁם מֵימֵי הַגַּנְגֵּס יְפַכּוּ.</p>

<p>אַתָּה, הַנַּעֲרָץ, יִסַּרְתָּ מֵחַלְלֵי שְׁמֶךָ – פֶּנְתֶּוְס</p>

<p>גַּם אֶת לִיקוּרְגוּס, הָאוֹזֵר קַרְדֹּם-פִּיפִיוֹת, וְאַפְּךָ</p>

<p>רָמָה בַיָּם בְּנֵי טִירֶנְיָה. תִּרְכַּב עַל שְׁתֵּי חֻלְדּוֹת-יָעַר,</p>

<p>25    מוֹשְׁכוֹת בְּרֶסֶן-הָרִקְמָה, וּסְבִיבְךָ סָטִירִים וּבַכְּכוֹת,</p>

<p>אִתָּם אִישׁ-שֵׂיבָה יִתְנַהֵג בִּכְבֵדוּת, עַל מַקְלוֹ יִשָּׁעֵן,</p>

<p>אוֹ עַל דַּבֶּשֶׁת אֲתוֹנוֹ יִתְנוֹדֵד הֲלוּם הַשִּׁכָּרוֹן.</p>

<p>בַּאֲשֶׁר תֵּלֵךְ, אֱלוֹהַּ, יָרִיעַ קוֹל רִנַּת בַּחוּרִים,</p>

<p>יַחַד עֲלָמוֹת תִּצְהַלְנָה וְתוֹפְפָה יָדָן בְּתֻפִּים,</p>

<p>30    תִּרְעַם הַחֲצוֹצְרָה, וְחָלִיל אֶרֶךְ-הַגָּרוֹן יְחַלֵּל.</p>

<p>&#8220;הָאֵר פָּנֶיךָ, אֵל חַנּוּן!&#8221; תִקְרֶאנָה נְשֵׁי הָאִיסְמֵנוּס</p>

<p>וּתְפָאֵרנָה כִמְצֻוֶּה אֶת מִזְבְּחֵי אֵלָן בַּקֹּדֶשׁ.</p>

<p>רַק בְּנוֹת מִינִיַּס לְבַדָּן הֵפֵרוּ הַחַג בַּעֲבוֹדָה;</p>

<p>טֹווֹת אֶת מַטְוֶה הַצֶּמֶר, וְסוֹבֵב הַכִּישׁוֹר בְּיָדָן,</p>

<p>35    שׁוֹקְדוֹת עַל מַעֲשֵׂה הָאֶרֶג וּמְנַצְּחוֹת עַל נַעֲרוֹתֵיהֶן,</p>

<p>נִדְבְּרָה אַחַת מֵהֵנָּה וְשִׁלְּחָהּ הַחוּט מֵאֶצְבָּעָהּ:</p>

<p>&quot;יִבְחֲרוּ מוֹעֲדֵי-בַּדִּים הֲמוֹנֵי הַנָּשִׁים הַפּוֹתוֹת,</p>

<p>נַחְנוּ – מוֹפְתֵנוּ רַק פַּלַּס, הִיא רַבַּת-הַחֶסֶד בָּאֵלִים.</p>

<p>הָבָה בְּדִבְרֵי שְׂפָתָיִם יְגִיעַ כַּפֵּינוּ נָקֵלָּה,</p>

<p>40    סַפֵּר נְסַפֵּר חֲלִיפוֹת הָאַחַת בְּאָזְנֵי אֲחוֹתָהּ,</p>

<p>כָּכָה נְבַלֶּה עִתֵּנוּ וְעָבְרָה עָלֵינוּ בַּנְּעִימִים&quot;.</p>

<p>נֵאוֹתוּ לָהּ אַחְיוֹתֶיהָ וְאוֹתָהּ תִּדְרֹשְׁנָה כִּי תָחֵל.</p>

<p>רַבּוֹת מַחֲשָׁבוֹת בְּלִבָּהּ, מַה תִּבְחַר מֵרֹב סִפּוּרֶיהָ:</p>

<p>אִם עַל דֶּרְקֵטִיס בַּת-בָּבֶל, זוּ סַפֵּר יְסַפְּרוּ עָלֶיהָ</p>

<p>45    בְּנֵי פָּלֶשְׂתִּינָה, כִּי פְלָאִים נֶהֱפַךְ צֶלֶם תַּבְנִיתָהּ,</p>

<p>עָטְפָה אֶת בְּשָׂרָהּ קַשְׂקֶשֶׂת, וּבְנִבְכֵי אֲגַמִּים תִּתְלוֹנָן;</p>

<p>אוֹ עַל-דְּבַר בִּתֵּךְ, דֶּרְקֵטִיס, זוּ צָמְחוּ לָהּ נוֹצָה וְכָנָף</p>

<p>וּבָעֲלִיּוֹת מִגְדָּלִים שָׁם שָׁכְנָה עַד בֹּא חֲלִיפָתָהּ;</p>

<p>אוֹ עַל בַּת-יָם, אֲשֶׁר קֶסֶם שִׁירֶיהָ וְלַהֲטֵי-עֵשֶׂב</p>

<p>50    הָפְכוּ בַחוּרִים לְדָגִים נֶאֱלָמִים, עַד הָיְתָה כְמוֹהֶם.</p>

<p>עוֹד לָהּ גַּם סִפּוּר הָעֵץ, אֲשֶׁר הָיוּ לְבָנִים עֲנָבָיו,</p>

<p>הָפְכוּ וַיִּהְיוּ שְׁחוֹרִים, אַךְ נָגַע דַּם אָדָם בָּהֵמָּה.</p>

<p>יָשַׁר הַסִּפּוּר הַזֶּה בְּעֵינֶיהָ, כִּי טֶרֶם יְדָעוּהוּ</p>

<p>רַבִּים. אָז תֵּיטִיב הַחוּטִים וּפָתְחָה בְמָשָׁל שְׂפָתֶיהָ:
<br><br />
55    פִּירָמוּס וְתִסְבֵּה – הוּא עֶלֶם-מַחֲמַדִּים, תִּפְאֶרֶת בְּנֵי-גִילוֹ,</p>

<p>נָאוָה גַם הִיא בַּעֲלָמוֹת, נֶחְמָדָה מִכָּל בְּנוֹת הַקֶּדֶם –</p>

<p>בַּיִת אֶל בַּיִת שָׁם יָשְׁבוּ בְעִיר זוֹ שְׂמִירָמִית הַמַּלְכָּה</p>

<p>אִוְּתָה לְמוֹשָׁב וַתִּבְנֶה לָהּ חוֹמַת-לְבֵנִים מִסָּבִיב.</p>

<p>קִרְבַת בָּתֵּיהֶם קֵרְבָתַם וַתָּכֶן צַעֲדֵיהֶם רִאשׁוֹנָה,</p>

<p>60    אַחַר וַתִּשְׂגֶּה הָאַהֲבָה, אַךְ טֶרֶם בְּנִשּׂוּאִים יָבֹאוּ:</p>

<p>מִצְוַת הוֹרֵיהֶם מְנָעָתַם. אָכֵן מִי יוּכַל וְיִמְנָע</p>

<p>אֵשׁ אַהֲבָתָם, כִּי תֹּאחַז בְּלִבָּם וּבָעֲרוּ יַחְדָּו?</p>

<p>מֵלִיץ לֹא יָבוֹא בֵינֵיהֶם: אוֹתוֹת וּרְמָזִים – לְשׁוֹנָם,</p>

<p>כְּלוּאָה הָאֵשׁ בְּלִבּוֹתָם וּפָרֹץ תִּתְפָּרֵץ כִּפְלָיִם.</p>

<p>65    הָיָה קִיר אֶחָד לְבָתִּים, וּפֶרֶץ קַל נִבְעָה בְתוֹכוֹ,</p>

<p>נִבְעָה מֵאָז וּמִקֶּדֶם, מִיוֹם אֶת הַכֹּתֶל הֵקִימוּ;</p>

<p>יָמִים עַל שָׁנִים יִנְקוֹפוּ, וְאִישׁ לֹא יְגַלֶּה עִקְבוֹתָיו.</p>

<p>אוּלָם הֲיֵשׁ כִּי יֵעָלֵם מֵעֵינֵי הָאַהֲבָה דָּבָר?</p>

<p>אַתֶּם, הַדּוֹדִים, רִאשׁוֹנָה הַבֶּדֶק מְצָאתֶם, וַיִּהְיֶה</p>

<p>70    דֶּרֶךְ לְסוֹד שִׂיחוֹתֵיכֶם וְהֶמְיַת דּוֹדֵיכֶם הָרַכָּה.</p>

<p>פַּעַם בְּפַעַם וְהֵמָּה נִצָּבִים מֵעֶבְרֵי הַכֹּתֶל,</p>

<p>נִשְׁמַת אַפֵּיהֶם בּוֹ תַחֲלֹף עִם לַחַשׁ-תְּלוּנָתָם גַּם יָחַד:</p>

<p>&quot;מַה לְּךָ, קִיר זוֹעֵם, כִּי תַפְרִיד, כְּשָׂטָן כִּי תַעֲמוֹד בֵּין רֵעִים?</p>

<p>תֶּן נָא וְיַחַד נִצָּמֵד, וּבָשָׂר אֶל בָּשָׂר נִדְבָּקָה,</p>

<p>75    אוֹ לוּ לַמִּצְעָר תִּתְּנֵנוּ וְשָׂפָה אֶל שָׂפָה נִשָּׁקָה!</p>

<p>אָכֵן גַּם בָּרוּךְ הֱיֵה נָא, כִּי לָנוּ נְתִיבָה נָתַתָּ</p>

<p>לַעֲבוֹר שִׂיחַ דּוֹדֵנוּ מִפֶּה אֱלֵי אֹזֶן קַשּׁוּבָה&quot;.</p>

<p>כָּכָה יָשִׂיחוּ בֵינֵיהֶם, וְהָיָה כִּי יָבוֹא הַלָּיִל,</p>

<p>אִישׁ אִישׁ מֵעֶבְרוֹ יַבִּיעוּ בִרְכָתָם וְאִישׁ מִקָּצֵהוּ</p>

<p>80    יִשְׁלַח עֲתֶרֶת נְשִׁיקוֹת, זוּ סָגַר עֲלֵיהֶן הֶחָיִץ&#8230;</p>

<p>עָלֹה אַךְ יַעַל הַשַּׁחַר וְנָסוּ כוֹכָבִים מִפָּנָיו,</p>

<p>שֶׁמֶשׁ הַבֹּקֶר אַךְ תֵּצֵא וּרְסִיסֵי-הָעֵשֶׂב יִיבָשׁוּ,</p>

<p>שָׁם אֶל מְקוֹמָם יָשׁוּבוּ הָרֵעִים: בִּתְלוּנָה חֲרִישִׁית</p>

<p>יִשְׁפְּכוּ שִׂיחָם בֵּינֵיהֶם, וְכָכָה יִוָּעֲצוּ יַחְדָּו:</p>

<p>85    דּוּמָם בְּאִישׁוֹן הַלַּיְלָה, בִּנְפֹל עַל הַשּׁוֹמְרִים תַּרְדֵּמָה,</p>

<p>יֵצְאוּ אֶת פֶּתַח הַבַּיִת וְעָזְבוּ גַם עִיר וַהֲמוֹנָהּ;</p>

<p>תָּעֹה אִם יִתְעוּ בַשָּׂדֶה, וְנוֹעֲדוּ אֵצֶל הַקָּבֶר,</p>

<p>קֶבֶר לְנִינוּס הַמֶּלֶךְ, וְיַחַד בְּצֵל יֵחָבֵאוּ –</p>

<p>תַּחַת הַבָּכָא הָרַעֲנָן, זֶה צַחוּ עֲנָבָיו מִשֶּׁלֶג</p>

<p>90    וּמֵעַל מַעְיָן הַמַּיִם שָׁם יִשָּׂא אֶת צַמַּרְתּוֹ הָרָמָה.
<br><br />
כָּכָה בֵינֵיהֶם נִדְבָּרוּ, בִּכְבֵדוּת יִתְנַהֵג הַשָּׁמֶשׁ,</p>

<p>יֵרֵד לְאִטּוֹ הַיָּמָּה וְעָלָה הַלַּיְלָה מִתּוֹכוֹ.</p>

<p>חֹשֶׁךְ מִסָּבִיב, וְחֶרֶשׁ תִּסּוֹב הַדֶּלֶת עַל צִירָהּ;</p>

<p>דּוּמָם תִּתְחַמֵּק לָהּ תִּסְבֵּה, תְכַסֶּה פָּנֶיהָ וְיָצְאָה,</p>

<p>95    תֵּלֵךְ אֶל גְּדִישׁ הַקָּבֶר, וְתַחַת הַבָּכָא הַמֵּצֵל</p>

<p>תֵּשֵׁב, אַף פַּחַד לֹא יֵדַע לִבָּהּ הָאוֹהֵב. וְהִנֵּה –</p>

<p>בָּאָה לְבִיאָה מִטַּרְפָּהּ, יֵז קֶצֶף וָדָם מִן הַלֹּעַ, –</p>

<p>לִשְׁבֹּר צִמְאוֹנָהּ בַּמַּעְיָן הַקָּרוֹב מְגַמַּת פָּנֶיהָ.</p>

<p>רָאֲתָה תִסְבֵּה מֵרָחוֹק לְאוֹר הַיָּרֵחַ כִּי יָהֵל,</p>

<p>100   רָעֲדָה כֻלָּהּ, וַתְּמַהֵר הִמָּלֵט אֶל סֵתֶר מְעָרָה, –</p>

<p>תָּרוּץ, וּבְחָפְזָהּ וְצָנַח מְעִילָהּ מִשִּׁכְמָהּ לָאָרֶץ,</p>

<p>שָׁתְתָה גַם שָׁבְרָה צִמְאוֹנָהּ וְשָׁבָה הַלְּבִיאָה הַיַּעְרָה,</p>

<p>תֵּלֵךְ וְדָרְסוּ רַגְלֶיהָ אֶת שִׂמְלַת הַנַּעֲרָה הַקַּלָּה,</p>

<p>אַף תְּשַׁסְּעֶנָּה לִקְרָעִים בְּלֹעָהּ הַמְגֹאָל בְּדָמִים.</p>

<p>105   הוֹלֵךְ גַּם פִּירָמוּס וּבָא אֶל הַשָּׂדֶה, וּפִתְאֹם הוּא רוֹאֶה</p>

<p>עִקְבוֹת פְּרִיץ-חַיּוֹת בְּעָפָר. חָוְרוּ פְנֵי פִירָמוּס, וְהִנֵּה –</p>

<p>שִׂמְלָה בְדָם מְגוֹלָלָה&#8230; וּמַר יְשַׁוַּע הֶעָלֶם:</p>

<p>&quot;שַׁכֵּל תְּשַׁכֵּל, הַלַּיְלָה, שְׁתַּיִם נְפָשׁוֹת אֲהוּבוֹת!</p>

<p>רַכָּה עוֹד הָיְתָה הָאַחַת וְתֹּאבַד בְּלִי עֵת, וְאָנֹכִי –</p>

<p>110   גָּדוֹל עֲוֹנִי מִנְּשֹא, כִּי אָנֹכִי הֲבֵאתִיךְ, אֻמְלָלָה</p>

<p>הֵנָּה בֵּין מָגוֹר וָפַחַד בְּאִשׁוֹן אֲפֵלָה וָלָיִל,</p>

<p>אַף לֹא מִהַרְתִּי לִקְרָאתֵךְ&#8230; הוֹי, בֹּאוּ כָל פְּרִיצֵי אֲרָיוֹת,</p>

<p>זַנְּקוּ מִסֵּתֶר הַסְּלָעִים וְשַׁלְּחוּ בִי שִׁנֵּי הַטָּרֶף,</p>

<p>שַׁסְּעוּ אֶת בְּשָׂרִי לִקְרָעִים, הוֹי, שַׁסְּעוּ חַיָּתִי הַחֹטֵאת,</p>

<p>115   אָכֵן, רַק רַךְ-הַלֵּבָב לַמָּוֶת יִתְפַּלֵּל!&quot;&#8230; אָז יָרִים</p>

<p>שִׂמְלַת הַנַּעֲרָה וּנְשָׂאָהּ אֶל תַּחַת הַבָּכָא הַמֵּצֵל.</p>

<p>נַשֵּׁק יְנַשֵּׁק הַשִּׂמְלָה, נְשִׁיקוֹת וְדִמְעָה יַרְוֶנָּה,</p>

<p>&#8220;עַתָּה, הַשִּׂמְלָה, גַּם דָּמִי, דַּם-לִבִּי הַחַם אֲרַיָּוֶךְ!&#8221;</p>

<p>קָרָא הָעֶלֶם, וְחַרְבּוֹ הוּא יִתְקָע אֶל בִּטְנוֹ, וְטֶרֶם</p>

<p>120   תֵּצֵא נִשְׁמָתוֹ, וּמַהֵר מִפִּצְעוֹ הַחַם יוֹצִיאֶנָּה.</p>

<p>נָפֹל אָז יִפֹּל לָאָרֶץ, וּפָרַץ וְיֵז מִן הַפֶּצַע</p>

<p>דָּמוֹ רוֹתֵחַ לְמַעְלָה, כִּפְרוֹץ שֶׁטֶף מַיִם מִצִּנּוֹר,</p>

<p>צִנּוֹר-עוֹפֶרֶת מִתְפּוֹצֵץ, וּבְשָׁאוֹן יְסֹעַר מִפִּיהוּ</p>

<p>זֶרֶם מִתְגָּעֵשׁ וְנִגְרָשׁ, מִתְפָּרֵץ וְשׁוֹאֵף מְרוֹמִים.</p>

<p>125   הוּעַמּוּ עִנְבֵי הַבָּכָא מֵרְסִיסֵי הַדָּם וַיִּשְׁחָרוּ,</p>

<p>יָנַק הַשֹּׁרֶשׁ קֻבַּעְתּוֹ, וְאֹדֶם-אַרְגָּמָן חַכְלִילִי</p>

<p>כִּסָּה וְהָפַךְ לְתוֹלָע אֶת לֹבֶן הַתּוּתִים הַצַּחִים.</p>

<p>פַּחַד עוֹד מָלֵא לֵב תִּסְבֵּה, אַךְ לָשׁוּב תְּמַהֵר אֶל דּוֹדָהּ,</p>

<p>שָׁם לָהּ יְחַכֶּה, וּבְכִלְיוֹן עֵינַיִם וָנֶפֶשׁ תְּבַקֵּשׁ</p>

<p>130   אוֹתוֹ וּלְסַפֵּר הִיא תִּשְׁאַף, אֵיךְ נִמְלְטָה פְלָאִים מִמָּוֶת.</p>

<p>הִנֵּה הַמָּקוֹם הַנּוֹעָד וְהִנֵּה הָעֵץ, אַף מַה מוּזָר</p>

<p>צֶבַע עֲנָבָיו! הֲזֶה הוּא הַבָּכָא, אוֹ תִשְׁגֶּה בָרֹאֶה?</p>

<p>עוֹדָהּ פִּתְרוֹנִים תְּבַקֵּשׁ וְהִנֵּה הִיא רוֹאָה – בֶּעָפָר</p>

<p>גְּוִיָּה בְדָם מִתְבּוֹסֶסֶת&#8230; וַתִּתַּר הַנַּעֲרָה מִמְּקוֹמָהּ,</p>

<p>135   חָוְרוּ מִדּוֹנַג פָּנֶיהָ וְרָעֲדוּ כָל יְצוּרֶיהָ,</p>

<p>רָעֹד כַּיָּם, עֵת יְרַחֵף הָרוּחַ וְרָגַע אֶת מֵימָיו.</p>

<p>אַךְ עַד אַרְגִּיעָה – וְהַכֵּר הִיא תַכִּיר אֶת גּוּפַת אֲהוּבָהּ,</p>

<p>אָז – וִילָלָה תִּתְפָּרֵץ מִלִּבָּהּ, תְּפָרֵשׁ כַּפֶּיהָ,</p>

<p>נִפְזְרוּ מַחְלְפוֹת רֹאשָׁהּ, אֶת גְּוִיַּת מַחְמַדָּהּ תְּחַבֵּק,</p>

<p>140   תַּרְוֶה אֶת פִּצְעוֹ דִּמְעָתָהּ, שָׁם דְּמָעוֹת וָדָם יִתְבּוֹלָלוּ,</p>

<p>וּנְשִׁיקוֹתֶיהָ הַחַמּוֹת עַל פְּנֵי הַחֵן תִּתְרַפֵּקְנָה.</p>

<p>&quot;פִּירָמוּס – הִיא תֵילִיל – הֶאָסוֹן בָּאֲךָ כַּשֹּׁד וַיְשֻׁדֵּנִי?</p>

<p>פִּירָמוּס, עֲנֵנִי, מַחֲמַדִּי! הֵן תִּסְבֵּה, אֲנִי, יְחִידָתְךָ,</p>

<p>קוֹרְאָה אֵלֶיךָ! הוֹי, פְּקַח נָא וְאֶרְאֶה בְּנֹעַם עֵינֶיךָ!&quot;</p>

<p>145  רֶגַע לְזֵכֶר שֵׁם תִּסְבֵּה עֵינָיו הַסְּגוּרוֹת נִפְקָחוּ,</p>

<p>דּוּמָם בָּהּ יָעִיף מַבָּטָן וָשָׁב וַעֲצָמָן לָנֶצַח&#8230;</p>

<p>תּוֹעָה עֵין תִּסְבֵּה וְרוֹאָה: קִרְעֵי שִׂמְלָתָהּ וְחֶרֶב</p>

<p>שְׁלוּפָה מִתַּעַר-הַשֵּׁן&#8230; אָז תִּקְרָא הַנַּעֲרָה: &quot;יָדַעְתִּי,</p>

<p>זוֹ אַהֲבָתְךָ שִׁחֶתְךָ וְיָדְךָ הִיא קִפְּדָה חַיֶּיךָ!&#8230;</p>

<p>150  אָכֵן גַּם יָדִי בְעֶזְרִי וְתוֹסִיף הָאַהֲבָה חָיִל –</p>

<p>אֵרֵד אֶל שַׁחַת גַּם אָנִי, כִּי שְׁאוֹלָה אֲנִי הִדְרַכְתִּיךָ,</p>

<p>עַתָּה בִשְׁאוֹל אֲלַוְּךָ וְאֶשְׁמוֹר צְעָדֶיךָ בַקָּבֶר,</p>

<p>יַחַד הָלַכְנוּ בַחַיִּים, אַל יַפְרִיד גַּם מָוֶת בֵּינֵינוּ!</p>

<p>אַחַת רַק אֶשְׁאַל מֵאִתְּכֶם, הוֹי אֲבוֹתֵנוּ שַׁכּוּלִים,</p>

<p>155  חֶסֶד כִּי תַעֲשׂוּ אִתָּנוּ, וְתַחַת הַגָּדִישׁ הָאֶחָד</p>

<p>קֶבֶר תָּכִינוּ לַשְּׁנָיִם, אֲשֶׁר לַאֲחָדִים קְשָׁרָתַם</p>

<p>אֵשׁ אַהֲבָתָם הָעַזָּה וְרִגְעָם הָאַחֲרוֹן בַּחַיִּים!&#8230;</p>

<p>אַף, עֵץ הַבָּכָא, גַּם אַתָּה, אֲשֶׁר בִּצְלָלֶיךָ תִּתְלוֹנָן</p>

<p>נֶפֶשׁ מַחֲמַדִּי, וּכְרֶגַע גַּם שְׁנֵינוּ בְּצִלְּךָ נֶחְסָיָה,</p>

<p>160  שְׁמָר נָא לָנֶצַח אֶת עִקְּבוֹת מוֹתֵנוּ, וְיַעֲטֹף אֵבֶל</p>

<p>שָׁחוֹר אֶת פְּרִי עֲנָבֶיךָ, וְהָיוּ מַזְכֶּרֶת בְּרִית-דָּמִים!&#8230;&quot;</p>

<p>עוֹד אֲמָרֶיהָ בְּפִיהָ – וַתַּכֶּה אֶל לִבָּהּ בֶּחָרֶב,</p>

<p>חֶרֶב לֹא קָפְאוּ עָלֶיהָ עוֹד נִטְפֵי הַדָּם הָרוֹתֵחַ.</p>

<p>שָׁמְעוּ אֶל לַחַשׁ תְּפִלָּתָהּ הָאֵלִים, גַּם שָׁמְעוּ הָאָבוֹת:</p>

<p>165  שָׁחוֹר וְעוֹטֶה צֵל-אֵבֶל הַבָּכָא עֵת יַבְשִׁיל עֲנָבָיו,</p>

<p>אֶחָד אֲרוֹן הַנֶּאֱהָבִים, שָׁם אֵפֶר עַצְמוֹתָם יָנוּחַ&quot;.
<br><br />
כִּלְתָה הַנְּסִיכָה סִפּוּרָהּ, אַךְ עוֹד תַּעֲבֹדְנָה בְנוֹת מִינִיַּס,</p>

<p>בָּזוּ לְאֵל בְּלִבּוֹתָן וְקֹדֶשׁ הַחַג תְּחַלֵּלְנָה.</p>

<p>פִּתְאֹם וְהֶמְיָה חֲרִישִׁית תֻּפִּים נַעֲלָמִים יַשְׁמִיעוּ,</p>

<p>170  נַגֵּן יַנְעִימוּ חֲלִילִים וַחֲצוֹצְרוֹת בִּתְרוּעָה תִצְהַלְנָה.</p>

<p>רֵיחַ מוֹר עוֹבֵר מִסָּבִיב וּבָשְׂמֵי הַכַּרְכֹּם יִזָּלוּ,</p>

<p>אַף – וְאִם נִפְלָא הַדָּבָר – הָפַךְ הַצֶּמֶר יְרַקְרַק,</p>

<p>פָּרְחוּ מְעִילֵי הַנְּסִיכוֹת וַיַּעֲלוּ צִיצֵי הַקִּיסוֹס,</p>

<p>הָיָה הָאֶרֶג שָׂרִיגִים, זַלְזַלִּים מִחוּטָיו יִצְמָחוּ,</p>

<p>175  שְׂרוּקֵי הַגֶּפֶן יִשְׂתָּרְגוּ בִשְׁתִי הַמַּסֶּכֶת, וְהִבְרִיק</p>

<p>זֹהַר-אַרְגָּמָן חַכְלִילִי בְּאַשְׁכְּלוֹת עִנְּבֵי-הַחֶמֶד.</p>

<p>חָלַף כְּבַר עָבַר הַיּוֹם וַיִּהְיֶה אוֹר כֵּהֶה בַּבָּיִת,</p>

<p>אֵין זֹאת אֲפֵלַת הַנֶּשֶׁף, אַף נֹגַהּ הַיּוֹם עוֹד לֹא יָאִיר,</p>

<p>חֹשֶׁךְ וָאוֹר יְסֻבָּכוּ, וְלַיִל יְנַכֵּר אוֹתוֹתָיו.</p>

<p>180  רֶגַע וְאַמּוֹת הַסִּפִּים יָנוּעוּ, לַפִּידִים מִסָּבִיב</p>

<p>עוֹלִים וְלַהַב אֲדַמְדַּם יַגִּיהַּ הַבָּיִת, וּפְרִיצֵי</p>

<p>חַיּוֹת, צַלְמֵיהֶם בַּלָּהוֹת, בְּיִלְלַת אֵימָה יֵילִילוּ.</p>

<p>יַחַד הַנְּסִיכוֹת נָבוֹכוּ וְתָעוּ בְגֵאוּת הֶעָשָׁן,</p>

<p>מִפְלָט לָהֶן תְּבַקֵּשְׁנָה מִנֹּגַהּ הָאֵשׁ הַנּוֹרָאָה.</p>

<p>185  עוֹד הֵן תִּתְעֶינָה וְהִנֵּה – מֵאֶצְבַּע לָאֶצְבַּע הַקְּטַנָּה</p>

<p>נִקְרַם עוֹר דַּק, וַתְּכַסֶּה נוֹצָה אַצִּילֵי יְדֵיהֶן, –</p>

<p>שֻׁנָּה מַרְאֵיהֶן מְאֹד וְלֹא יָדְעוּ, כִּי כָבְדָה עֲלֵיהֶן</p>

<p>חֶשְׁכַּת הַבָּיִת. גַּם הָרֵם לֹא תָּרִים הַנּוֹצָה אוֹתָנָה,</p>

<p>רַק תְּרַחֵפְנָה כִמְעַט בַּכְּנָפַיִם הַשְּׁקוּפוֹת וְהָיָה</p>

<p>190  אִם תְּדַבֵּרְנָה, וְנֶחְבָּא קוֹל דַּבְּרוֹתֵיהֶן: בִּשְׁרִיקָה</p>

<p>כֵּן תֶּהֱמֶינָה, וְיָדְעוּ אַךְ צַפְצֵף וְהָגֹה נְכָאִים.</p>

<p>בַּיִת, לֹא יַעַר מוֹשָׁבָן, וּלְזָרָא אוֹר יוֹם בְּעֵינֵיהֶן,</p>

<p>לַיְלָה תִּבְחַרְנָה לִמְעוּפָן, וְנֶשֶׁף שְׁמוֹ יִקְרָא עֲלֵיהֶן.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6722">https://benyehuda.org/read/6722</a></div></body></html>