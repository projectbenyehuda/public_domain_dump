<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[כֵּן, גַּם אֲנִי חַיָּל וּמְשׁוֹרֵר]</title>
	<meta name="author" content="אברהם שטרן"/>
</head>
<body>

<p>יֹדֵעַ נַגֵּן וְגִבּוֹר חַיִל וְאִישׁ מִלְחָמָה&#8230;</p>

<p>שמואל א', ט&quot;ו, יח</p>

<p>Εἰμί δ’ἐγώ θεράπων μέν Ἐνυαλίσο ἄνακτα</p>

<p>Κ καὶ Μουσέων ἐρατὸν δῶρον ἐπιστάμενος</p>

<p>Αrchilochus</p>

<p>הִנְנִי נוֹשֵׂא-כֵּלָיו שֶׁל אֶנִּיאַלְיוּס הַמֶּלֶך;</p>

<p>שַׁי אָהוּב לִי נָתְנוּ מוּזוֹת: יָדַעתִּי נַגֵּן.</p>

<p>אַרכִילוֹכוֹס</p>

<br>

<blockquote>
<p>כֵּן, גַּם אֲנִי חַיָּל וּמְשׁוֹרֵר!</p>

<p>הַיּוֹם אֶכתֹּב בָּעֵט - מָחָר אֶכתֹּב בַּחֶרֶב;</p>

<p>הַיּוֹם אֶכתֹּב בִּדְיוֹ – מָחָר אֶכתֹּב בְּדָם;</p>

<p>הַיּוֹם- עַל הַנְּיָר, מָחָר – עַל גֵּו אָדָם;
<br><br />
שָׁמַים נָתְנוּ הַסֵּפֶר וְהַחֶרֶב.</p>

<p>גּוֹרָל חָרַץ: חַיָּל וּמְשׁוֹרֵר.</p>

<p>נוֹרָא-הוֹד וְשַׂגִּיא שִׁיר מְשׁוֹרֵר:</p>

<p>בִּשׁחוֹר אוּדֵי-בָּתִּים, בְּלֹבֶן לַהַב-חֶרֶב,
<br><br />
בִּזהַב לַהֶבֶת-אֵשׁ, בְּאַרגְּמַן-הַדָּם,</p>

<p>בְּכֹחַל-כּוֹכָבִים נִרקַם חֲזוֹן אָדָם,</p>

<p>אֲשֶׁר מָחָר לְחֵרוּתוֹ יִלחַם - וְעֶרֶב</p>

<p>קְרָב בַּמַּחֲנֶה שִׁיר מְשׁוֹרֵר.
<br><br />
אַכזָר וָמָר הַקְּרָב הָאַחֲרוֹן,</p>

<p>עַל סַף מִדבַּר-בַּרזֶל, אֲשֶׁר שָׁמָיו עוֹפֶרֶת!</p>

<p>כְּאֵב פּוֹלֵחַ לֵב כְּחֶרֶב הָאוֹיֵב,</p>

<p>נוֹפֵל שָׁדוּד חַיָּל לְפַת-פְּדוּת רָעֵב,
<br><br />
וּמְדַמדֵּם בַּדָּם בִּתהוֹם-יֵאוּשׁ קוֹדֶרֶת:</p>

<p>מַמלֶכֶת-יִשׁמָעֵאל פֹּה בְּצִיּוֹן!</p>

<p>שְׁמַע קוֹלִי רִאשׁוֹן וְאַחֲרוֹן!</p>

<p>נְטֵה שְׁמֵי-זָהָב עַל יְשִׁימוֹן-עוֹפֶרֶת,
<br><br />
קְרַע רִתּוּק-עַבדוּת, רְחַץ בְּדַם-אוֹיֵב</p>

<p>וְלֶחֶם-הַפְּדוּת פְּרֹס לְכָל רָעֵב.</p>

<p>שִׂים כֶּתֶר הַמַּלכוּת בְּרֹאשׁ קִריָה קוֹדֶרֶת,</p>

<p>אֲדוֹן יְרוּשָׁלַיִם וְצִיּוֹן!</p>
</blockquote>

<br>  

<p>פירנצה, ז' בתמוז, תרצ&quot;ד</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5261">https://benyehuda.org/read/5261</a></div></body></html>