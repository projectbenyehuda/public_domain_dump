<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נוֹאֶלָה</title>
	<meta name="author" content="זאב ז'בוטינסקי / חנניה ריכמן"/>
</head>
<body>

<br />

<blockquote>
<p>עַל הָרִים וּצְרִיחַ-עֹפֶל נְטוּשָׁה פַּרֹכֶת אֹפֶל.</p>
</blockquote>

<blockquote>
<p>עֲרָפֶל. הַיּוֹם הַשֶּׁמֶש לֹא תֵּצֵא מִנַּרְתִּיקָהּ:</p>
</blockquote>

<blockquote>
<p>וִיְטְמַלְדְּ-פֶּרֶס הַגֵּלוֹנִי נִתְבַּקֵּשׁ מִכּוּר-הָעֹנִי</p>
</blockquote>

<blockquote>
<p>וְחוֹזֵר הַצָּהֳרַיִם לְמוֹלֶדֶת רְחוֹקָה.</p>
</blockquote>

<blockquote>
<p>נֶנָה, בַּת מוֹשְׁלֵי שָׁמַיִם, נִכְנְסָה, כָּרְעָה בִּרְכַּיִם,</p>
</blockquote>

<blockquote>
<p>חֶרֶשׁ שָׂחָה: &#8220;מֶלֶךְ וִיטְמַלְדְּ, בָּא יוֹמֶךָ&#8221; – וּמְחַכָּה.</p>
</blockquote>

<br />

<blockquote>
<p>רַב הִרְהֵר הָאִישׁ. &quot;נִצְּחַנִי הָאָבִיב רֹאשׁ שֵׁבֶט דַּנִי,</p>
</blockquote>

<blockquote>
<p>עַל נָקָם קָרוֹב חָלַמְתִּי&#8230; וְהַכֹּל כְּלֹא הָיָה.</p>
</blockquote>

<blockquote>
<p>טוֹב, עַלְמָה, מַסְכִּים אָנֹכִי. אִם אַרְצֵךְ נָאָה כָמוֹךְ הִיא,</p>
</blockquote>

<blockquote>
<p>אָז אַשְׁרֵי מֵתִים-בָּאֶיהָ, טוֹב חֶלְקָם בְּעֵדֶן-יָהּ.</p>
</blockquote>

<blockquote>
<p>לֹא מְעַט יָפוֹת רָאִיתִי, אַךְ מָשְׁלֵךְ עוֹד לֹא חָזִיתִי&#8230;</p>
</blockquote>

<blockquote>
<p>רַק אוּלַי בִּתִּי נוֹאֶלָה תַּכְרִיעֵךְ בְּזִיו יָפְיָהּ&quot;.</p>
</blockquote>

<br />

<blockquote>
<p>וּבְקָרְבוֹ אֶל בַּת נִרְדֶמֶת, הוּא הֵצִיץ בִּדְמוּת-הַחֶמֶד</p>
</blockquote>

<blockquote>
<p>וְחִיֵּךְ: &quot;הַאִם עָלִיתִי עַל יוֹצְרִי בְּרָב-מַזָּל?</p>
</blockquote>

<blockquote>
<p>תִּפְשְׁטִי, נוֹאֶלָה, מֶשִׁי. נָא גַּם אַתְּ, בַּת-עֵדֶן, גֵּשִׁי.</p>
</blockquote>

<blockquote>
<p>הִגָּלִי – אַל תִּתְבַּיּשִׁי: כַּךְ צִוִּיתִי – וַחֲסָל&quot;.</p>
</blockquote>

<blockquote>
<p>רֶגַע קַל פָּסַח-הִרְהֵר עוֹד בֵּין תִּפְאֶרֶת לְתִפְאֶרֶת</p>
</blockquote>

<blockquote>
<p>וְקָרָא: &#8220;נִצַּח הַמֶּלֶךְ אֶת אֱלֹהַּ כְּפַסָּל!&#8221;</p>
</blockquote>

<br />

<blockquote>
<p>הֶחֱוִירָה חֶרֶשׁ נֶנַה: בַּת-אֱנוֹשׁ יָפְתָה מִמֶּנָּהּ.</p>
</blockquote>

<blockquote>
<p>שׁוּב כָּרְעָה עַל שְׁתֵּי בִּרְכֶּיהָ וְהִגִּידָה: &quot;מֶלֶךְ רָם,</p>
</blockquote>

<blockquote>
<p>אִם תִּרְצֶה, אוֹסִיף דַּיֶּךָ – עוֹד שָׁלֹשׁ לִשְׁנוֹת חַיֶּיךָ –</p>
</blockquote>

<blockquote>
<p>לְהָשִׁיב לְחֵיק הַדַּנִים אֶת חֶרְפַּת כִּשְׁלוֹן הָעָם –</p>
</blockquote>

<blockquote>
<p>רַק תִּדֹּר כְּרֶגַע נֶדֶר, כִּי תַחְבִּיא בִסְגוֹר הַחֶדֶר</p>
</blockquote>

<blockquote>
<p>וְתַקִּיף לָנֶצַח גֶּדֶר אֶת בִּתְּךָ מֵעֵין אָדָם&quot;.</p>
</blockquote>

<br />

<blockquote>
<p>&#8220;לֹא אֲנִי&#8221; – עָנָה הַמֶּלֶךְ: &#8220;עָם גֵּלוֹנִי יַעֲנֶה לָךְ&#8221;,</p>
</blockquote>

<blockquote>
<p>וְצִוָּה לְשַׂר-הַבַּיִת: &#8220;חִישׁ כַּנֵּס זִקְנֵי צָבָא!&#8221;</p>
</blockquote>

<blockquote>
<p>וּבְהַזְעֵק הַחֲצוֹצֶרֶת אַבִּירִים לִמְקוֹם עֲצֶרֶת,</p>
</blockquote>

<blockquote>
<p>שָׂח זָעֵף: &quot;לִבִּי קָרוּעַ בֵּין אָהוּב וַאֲהוּבָה:</p>
</blockquote>

<blockquote>
<p>עָם וּבַת. אַתֶּם תַּכְרִיעוּ&quot;. וּמִיַּד כֻּלָּם הֵרִיעוּ</p>
</blockquote>

<blockquote>
<p>פֶּה אֶחָד: &#8220;זְכוֹר אֶת דַּנִים – וַחֲיֵה אֲסִיר-חוֹבָה!&#8221;</p>
</blockquote>

<br />

<blockquote>
<p>רַק אֶחָד קָפַץ מִשֶּׁבֶת: &quot;הִכָּלְמוּ, רָאשֵׁי הַשֵּׁבֶט!</p>
</blockquote>

<blockquote>
<p>בּוֹשׁ, מַנְהִיג זָקֵן! מִמֶּלֶךְ נֶהֱפַכְתָּ לְסוֹחֵר</p>
</blockquote>

<blockquote>
<p>וְהִשְׁלַכְתָּ עֲזָאזֵלָה כָּל חֶמְדַּת חַיֵּי נוֹאֶלָה, –</p>
</blockquote>

<blockquote>
<p>אַךְ אֲנִי – אֲנִי עֲדַיִן אַהֲבָה אֵינִי מוֹכֵר,</p>
</blockquote>

<blockquote>
<p>וְנִשְׁבַָּע בְּקֶבֶר אַבָּא: אִם אָמְנָם יֶדְכֶם תִּגַּע בָּהּ,</p>
</blockquote>

<blockquote>
<p>לֹא אֶהְיֶה עוֹד וִיטְמַלְדְּ-נֶשֶׁר, אִם בִּתְּךָ לֹא אֲשַׁחְרֵר!&quot;</p>
</blockquote>

<br />

<blockquote>
<p>וְהֵשִׁיב לוֹ וִיטְמַלְדְּ-פֶּרֶס: &quot;וִיטְמַלְדְּ-נֶשֶׁר, דַּע, אַךְ</p>
</blockquote>

<blockquote>
<p>חֶרֶס</p>
</blockquote>

<blockquote>
<p>תַּעֲלֶה בְּיָד סוֹרֶרֶת – דִּין נִגְזַר וְאֵין שֵׁנִי.</p>
</blockquote>

<blockquote>
<p>אֲצַוֶּה לִכְלוֹא נוֹאֶלָה בִמְצוּדָה עַל רֹאש הַסֶּלַע,</p>
</blockquote>

<blockquote>
<p>בּוֹ שׁוֹכֵן עֲפַר אָבִיךָ – הַס, כִּי כַּךְ הוּא רְצוֹנִי.</p>
</blockquote>

<blockquote>
<p>אֵי מִפְלֶצֶת שֶׁתַּגְבִּיהַּ אֶת חַרְבָּה עַל תֵּל אָבִיהָ</p>
</blockquote>

<blockquote>
<p>וְתִתְקַע בְּאֶבֶן-קֹדֶשׁ בַּרְזִלָּהּ הַזֵּדוֹנִי?&quot;</p>
</blockquote>

<p>……………………………………….</p>

<blockquote>
<p>סַהַר דַּק וְחַד-קַרְנַיִם מִזְדַּקֵּר בִּקְצֵה שָׁמַיִם</p>
</blockquote>

<blockquote>
<p>וְשׁוֹפֵךְ עַל הַר-הַקֶּבֶר אוֹר חִוֵּר וּרְווּי תוּגָה.</p>
</blockquote>

<blockquote>
<p>מֵחֶשְׁכַּת נִבְכֵי הַיַּעַר, אֶל מִגְדָּל מוּגַף-הַשַּׁעַר,</p>
</blockquote>

<blockquote>
<p>עַל סוּסוֹ הַקַּל מִסַּעַר, בָּז לְנֶגֶף וּמִפְגָע,</p>
</blockquote>

<blockquote>
<p>דֶּרֶךְ תֵּל, חָרִיץ וְגֶשֶׁר טָס-בּוֹקֵעַ וִיטְמַלְדְּ-נֶשֶׁר,</p>
</blockquote>

<blockquote>
<p>לְמָתְנָיו מַפָּץ וָחֶרֶב – וּפָנָיו אֶל הַפִּסְגָּה.</p>
</blockquote>

<br />

<blockquote>
<p>&quot;הוֹי, מַלְאָךְ שָׁבוּי, הַסְכִּיתִי! לְחַלְּצֵךְ הֲלֹם עָלִיתִי.</p>
</blockquote>

<blockquote>
<p>גַּם אִם צַו אוֹ נֵדֶר-אֵלֶם שָׂם לְפִיךְ כָּעֵת מַחְסוֹם,</p>
</blockquote>

<blockquote>
<p>גַּם אִם חֵטְא הוּא, וְאוֹתָנוּ הָאֵלִים בְּזַעַם דָּנוּ</p>
</blockquote>

<blockquote>
<p>לְִכַפֵּר עַל רֶגַע-אֹשֶׁר בְּשָׁנִים שֶׁל גֵּיהִנֹּם, –</p>
</blockquote>

<blockquote>
<p>גַּם אִם תַּם מִקְלָט בַּחֶלֶד, – תַּעֲנִי לִי, חֲבַצֶּלֶת,</p>
</blockquote>

<blockquote>
<p>וְיוּנַף מַפַּץ-הַפֶּלֶד לְהַרְעִישׁ סִפֵּי-מָרוֹם!&quot;</p>
</blockquote>

<br />

<blockquote>
<p>&quot;וִיטְמַלְדְּ, נֶשֶׁר עַז-הַכֹּחַ! מַה נִּפְתֶּה לִבִּי לִשְׁכּוֹחַ</p>
</blockquote>

<blockquote>
<p>אֶת נִדְרִי בְקַן מָנוֹחַ, – אַךְ רַחֵם-נָא: אַל תִּקְרַב.</p>
</blockquote>

<blockquote>
<p>לֹא אִירָא מִדִּין סוֹרֶרֶת. אַךְ אַתָּה – בִּשְׂדֵה-תִּפְאֶרֶת</p>
</blockquote>

<blockquote>
<p>מְחַכָּה לְךָ עֲטֶרֶת – זֵר גִּבּוֹר נִסְפֶּה בִקְרַב.</p>
</blockquote>

<blockquote>
<p>אָז יִפְתַּח שׁוֹמֵר שֶׁל מַעְלָה לִקְרָאתְךְ דַּלְתוֹת וַלְהַלָּה,</p>
</blockquote>

<blockquote>
<p>וְלִבִּי יָעוּף אֵלֶיךָ עַל כַּנְפֵי חֲלוֹמוֹתָיו.&quot;</p>
</blockquote>

<br />

<blockquote>
<p>&quot; לֹא! נִחְיֶה וְאַל נֵרֵֶד-נָא לֹא לִשְׁאוֹל וְלֹא גַן-עֶדְנָה!</p>
</blockquote>

<blockquote>
<p>הֲמָאַסְתְּ בְּכִסּוּפֵינוּ וּבַאֲשֶׁר לֹא תִרְצִי?</p>
</blockquote>

<blockquote>
<p>מַה לִּי שֵׁם וּמַָה עֲטֶרֶת? אַתְּ – הַכֹּל וְאֵין אַחֶרֶת,</p>
</blockquote>

<blockquote>
<p>וְלִשְׁמֵךְ בְּחֶרֶב-מֶרֶד אֶעֱבוֹר אֶת כָּל אַרְצִי.</p>
</blockquote>

<blockquote>
<p>בִּשְׁבִילֵךְ אֶלְחַם, נוֹאֶלָה, נֶגֶד כָּל כֹּחוֹת-הַבֶּלַע,</p>
</blockquote>

<blockquote>
<p>וּבְחֶדְוַת-אֵין-סוֹף לִשְׁנֵינוּ אֲמַלְּטֵךְ לִמְחוֹז-חֶפְצִי&quot;.</p>
</blockquote>

<br />

<blockquote>
<p>&quot;וִיטְמַלְדְּ, נֶשֶׁר קַל-הָאֵבֶר, גִּיל חַיַּי, כּוֹכַב-הַסֵּבֶר!</p>
</blockquote>

<blockquote>
<p>עַל עֲוֹן חִלּוּל הַקֶּבֶר צֵל הָאָב אוֹתְךָ יָאֹר;</p>
</blockquote>

<blockquote>
<p>וְתִבְעַר קִנְאָה שֶׁל נֶנָה, אִם תַּצִּיל אוֹתִי מִמֶּנָּהּ,</p>
</blockquote>

<blockquote>
<p>וְיָדֶיהָ תְּכַסֶּינָה אֶת אָבִי תַּכְרִיךְ שָׁחוֹר,</p>
</blockquote>

<blockquote>
<p>וְחֵילוֹ, עָזוּב בַּדֶּרֶךְ, שׁוּב יֻכֶּה אָז שׁוֹק עַל יֶרֶךְ,</p>
</blockquote>

<blockquote>
<p>וְשִׁמְךָ כְּצַר מוֹלֶדֶת יִזָּכֵר מִדּוֹר לְדוֹר&#8230;&quot;</p>
</blockquote>

<br />

<blockquote>
<p>&quot;מַה לִּי, פֶּרַח רַךְ-הַנֵּבֶט, צֵל הָאָב וּכְבוֹד הַשֵּׁבֶט,</p>
</blockquote>

<blockquote>
<p>בּוּז דּוֹרוֹת שֶׁטֶּרֶם קָמוּ – בָּךְ, רַק בָּךְ אֲנִי חָפֵץ</p>
</blockquote>

<blockquote>
<p>כָּל נַפְשִׁי לִשְׁתּוֹת שׁוֹאֶלֶת מֵעֵינַיִךְ זִיו וּתְכֵלֶת</p>
</blockquote>

<blockquote>
<p>וְלִקְטוֹף מִשִׂפְתוֹתַיִךְ נְשִׁיקָה כִּפְרִי מֵעֵץ:</p>
</blockquote>

<blockquote>
<p>לְהָזִין בָּךְ לֵב עַד גֹּדֶשׁ, אֲחַלֵּל כָּל דִּין וְקֹדֶשׁ,</p>
</blockquote>

<blockquote>
<p>כָּל הֵיכָל, גָּדֵר וְקֶבֶר אֲשַׁבֵּר וַאֲנַתֵּץ!&quot;</p>
</blockquote>

<br />

<blockquote>
<p>וּבִשְׁאוֹן שִׁכְּרוּת צוֹהֶלֶת הִתְפָּרֵץ מַפַּץ-הַפֶּלֶד,</p>
</blockquote>

<blockquote>
<p>וַיִּמּוֹט בַּרְזֵל-הַדֶּלֶת תַּחַת הֹלֶם-עֲנָקִים;</p>
</blockquote>

<blockquote>
<p>עוֹד פִּרְצָה וְהוּא הִגִּיעַ – וְלִצְחוֹק גִּבּוֹר מֵרִיעַ</p>
</blockquote>

<blockquote>
<p>נַעֲנָה חֲלַל רָקִיעַ בְּקוֹלוֹת וּבִבְרָקִים;</p>
</blockquote>

<blockquote>
<p>אַךְ צָחַק לוֹ גַּם הַפַּעַם וִיטְמַלְדְּ-נֶשֶׁר מוּל הָרַעַם</p>
</blockquote>

<blockquote>
<p>וְהִדְהִיר, חֲבוּק נוֹאֶלַה, אֶת סוּסוֹ לַמֶּרְחַקִּים.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16548">https://benyehuda.org/read/16548</a></div></body></html>