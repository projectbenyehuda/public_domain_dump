<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תְּנוּ צִיץ לְשִׁירוֹת</title>
	<meta name="author" content="משה אבן עזרא"/>
</head>
<body>

<p>שיר הקדשה לאברהם אבן מֻהאג׳ר בראש <strong>ספר הענק</strong>.</p>

<blockquote>
<p>תְּנוּ צִיץ לְשִׁירוֹת / וּמִלּוֹת נְכוֹחוֹת / לְאַחֵז בְּתֵבֵל / קְצָווֹת וְרוּחוֹת,</p>
</blockquote>

<blockquote>
<p>לְלַמֵּד לְכָל נִמְ/הֲרֵי לֵב תְּבוּנוֹת, / וְעִמְקֵי שְׂפָתוֹת / לְדַבֵּר בְּצַחוֹת,</p>
</blockquote>

<blockquote>
<p>וְלָשׁוּר נְגִידֵי / אֲמָרִים, בְּמַעְבֵה / לְבָבִי יְצַקְתִּים, / צְרַפְתִּים בְטוּחוֹת,</p>
</blockquote>

<blockquote>
<p>הֱיוֹתָם כְּאֹזֶן / לְשֵׂכֶל, וְעַיִן / לְדֵעָה, וְאֶל גּוּף / תְּעוּדוֹת כְּרוּחוֹת.</p>
</blockquote>

<blockquote>
<p>יְפִיחוּן כְּקָנֶה / לְאַפֵּי מְלָכִים / וְיִהְיוּ מְלָכוֹת / בְּרָקְחָם רְקוּחוֹת,</p>
</blockquote>

<blockquote>
<p>וְהֵם שַׁעֲשׁוּעִים / לְכָל שַׁאֲנַנִּים / וְצֵדָה לְדֶרֶךְ / לְעוֹבְרֵי אֳרָחוֹת,</p>
</blockquote>

<blockquote>
<p>וְאֹזֶן לְחֵרְשִׁים / גְּלוּיָה לְשָׁמְעָם / וְרוֹאוֹת לְעִוְרִים / לְשׁוּרָם פְּקוּחוֹת</p>
</blockquote>

<blockquote>
<p>וְנֹפֶשׁ לְנֶפֶשׁ / מְבִינִים, וְקֶרֶב / כְּסִילִים – כְּמוֹ אֵשׁ / קְרָב וַאֲנָחוֹת,</p>
</blockquote>

<blockquote>
<p>וְחָלְקוּ מְאֹד מַ/חֲמָאוֹת וְרַכּוּ / כְשֶׁמֶן – וְהֵמָּה / לְחוֹמְדִים פְּתִיחוֹת.</p>
</blockquote>

<blockquote>
<p>נְתַתִּים כְּמִכְתַּב / אֱלֹהִים לְאַב כָּל / הֲמוֹנִים וְגוֹיִים / לְנָשְׂאָם כְּלוּחוֹת,</p>
</blockquote>

<blockquote>
<p>וְשַׂמְתִּים כְּכֶתֶר / עֲלֵי רֹאשׁ חֲסָדָיו, / יְרִימוֹ עֲלֵי כָל / סְגָנִים וּפַחוֹת,</p>
</blockquote>

<blockquote>
<p>וְעַל גַּרְגְּרוֹת מַ/עֲלָתוֹ – עֲנָק חֵן, / וְטוּרָיו מְלֵאִים / בְּאַבְנֵי שְׁבָחוֹת.</p>
</blockquote>

<blockquote>
<p>גְּבִיר יַהֲלֹךְ עַל / אֲדָמָה וְעַל רֹאשׁ / כְּסִיל נִתְכְּנוּ לוֹ כְּחֶפְצוֹ מְנוּחוֹת,</p>
</blockquote>

<blockquote>
<p>יְרוֹצֵץ כְּבָרָק / עֲשֹׂה תֹם וְצֶדֶק – / בְּעֵת מַהְלְכֵי כָל / גְּבִירִים טְפָחוֹת,</p>
</blockquote>

<blockquote>
<p>וּמִשְׂרָה בְּנוּיָה / בְּאַבְנֵי תְהִלּוֹת – / וּבִלְתָּהּ בְּתָפֵל / בְּנוּיוֹת וְטוּחוֹת.</p>
</blockquote>

<blockquote>
<p>וְטוֹבוֹת בְּיָדָיו, / וְדַלְתוֹת חֲסָדָיו / לְכָל גֵּר וְאֶזְרָח / יְמוֹתָיו פְּתוּחוֹת,</p>
</blockquote>

<blockquote>
<p>וּמַצִּיל לְמָטִים / לְהֶרֶג בְּהוֹנוֹ / וּמַשְׂגִּיב נְפָשׁוֹת / לְמָוֶת לְקוּחוֹת,</p>
</blockquote>

<blockquote>
<p>נְעִימוֹת לְשׁוֹאֵל / בְּמַתָּן יְמִינוֹ / וְלוֹ גִיל בְּפָנָיו / וְשֹׂבַע שְׂמָחוֹת.</p>
</blockquote>

<blockquote>
<p>קְחָה לָךְ תְּשׁוּרָה / בְּדֹלַח אֲמָרִים – / וּמַה טּוֹב מְנָחוֹת / כְּמוֹ זֹאת שְׁלוּחוֹת,</p>
</blockquote>

<blockquote>
<p>וְכַנּוֹת אֲהָבִים, / יְסוּפוּן אֲרָזִים / בְּגַן אֵל – וְהֵן רַ/עֲנָנוֹת וְלַחוֹת.</p>
</blockquote>

<blockquote>
<p>וְהֵא לָךְ גְּבֶרֶת / לְשִׁירוֹת יְלָדוּן / בְּנֵי שִׁיר – וְכֻלָּן / לְנֶגְדָּהּ שְׁפָחוֹת.</p>
</blockquote>

<blockquote>
<p>אֱמֶת, אַתְּ וְשֶׁמֶשׁ / תְּאוֹמִים בְּעוֹלָם, / וְלָכֶם תְּהִי זֹאת / לְבַדָּהּ לְאָחוֹת.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/32130">https://benyehuda.org/read/32130</a></div></body></html>