<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[אם אהלי דודי בנפשי צענו]</title>
	<meta name="author" content="משה אבן עזרא"/>
</head>
<body>

<blockquote>
<p>אִם־אָהֳלֵי דוֹדַי בְּנַפְשִׁי צָעֲנוּ/ אֵיכָה בתוֹחַלְתִּי בְעִירָם טָעֲנוּ</p>

<p>שִׂבְרִי וְשִׂמְחָתִי וְחֶבְרַת אֹהֲבַי/ מִיּוֹם לְיוֹם יִסְעוּ וְאַךְ לֹא־יַחֲנוּ</p>

<p>צַר־לִי עֲלֵי חֹשְׁקִים בְּדִמְעָה יִבְטְחוּ/ וּבְיוֹם כְּאֵב עַל־הַדֳּמִי יִשָּׁעֲנוּ</p>

<p>בָּרָק יְנִדֵמוֹ לְהִתְנוֹדֵד וְקוֹל/ יוֹנִים בְּעַנְפֵי הַהֲדַסִּים קוֹנֲנוּ</p>

<p>יִנָּחֲמוּ כִּי־נִפְרְדוּ מֵהֶם וְעַל/ חֹרֶב בְּסִפָּם חָל בְּחִיל יִתְאוֹנֲנוּ</p>

<p>הִתְאַבְּקוּ יַחַד בְּרָבְעֵיהֶם וְאֶת־/ עַפְרוֹת מְעוֹנֵיהֶם יְמֵי־עַד חוֹנֲנוּ</p>

<p>אֶבְכֶּה וְיִתְחַמֵּץ לְבָבִי בַּעֲדָם/ אֶהְמֶה וְכִלְיוֹתַי מְאֹד יִשְׁתּוֹנֲנוּ</p>

<p>אֶשְׁתֶּה דְמֵי עֵינַי עֲלֵי נוּדָם יְמֵי־/ הֶם בַּעֲסִיסֵי צָהֳלָה הִתְרוֹנֲנוּ</p>

<p>אִם־לֹא בְנִגְעִי יַאֲמִינוּ שׁוֹרֲרַי/ חָלְיִי וְדִמְעִי הֵם אֲשֶׁר יֵאָֽמְנוּ</p>

<p>אִם הַמְּרִיבִים נִדְבְּרוּ בִי אֶקְרְאָה/ יִצָּֽרְפוּ אָבִי וְנָא־יִבָּחֲנוּ</p>

<p>אֵיךְ חָֽרְדוּ רֵעִים וְרָעִים שָֽׁקְטוּ/ אֵיךְ אֹהֲבִים גָּלוּ וְצָרִים שָֽׁכְנוּ</p>

<p>הֵמָּה אֲשֶׁר חִנָּם לְחוּמִי יִלְחֲמוּ/ וּבְאָהֳלֵיהֶם בַּעֲדִי יֵרָֽנְנוּ</p>

<p>הוֹרוּ בְמוֹ־אֹפֶל לְיִשְׁרֵי־לֵב בְּחֵץ/ אֵיבָה עֲלֵי־יֶתֶר כְּזָבִים כּוֹנֲנוּ</p>

<p>פֹּתִים אֲשֶׁר אֵשֶׁת כְּסִילוּת בָּעֲלוּ/ וּלְבַעֲלֵי חָמָס וְתוֹךְ הִתְחַתְּנוּ</p>

<p>רָעוֹת בְּפִיהֶם מָֽתְקוּ תָמִיד וְאֵשׁ/ קִנְאָה בְּמוֹרָשֵׁי לְבָבָם צָֽפְנוּ</p>

<p>רֵקִים אֲשֶׁר הוֹנָם מְקוֹם אֵל עָֽבְדוּ/ מֵהָאֱנוֹשׁ וּפְנֵי עֲנִיִּים טָחֲנוּ</p>

<p>מִתֹּם וּמִשֶּׂכֶל כְּחֶרֶשׂ יָֽבְשׁוּ/ מִשֹּׁד וּמִכֶּסֶל כְּפָרִים שָֽׁמְנוּ</p>

<p>טָמְאוּ וְלוּ יוּבְאוּ בְאֵשׁ וּבְמֵי תְהוֹם/ אָז יַעֲלֶה בָאְשָׁם וְלֹא־יִתְלַבְּנוּ</p>

<p>בָּקְעוּ עֲצֵי כֶסֶל וְהִסְכִּילוּ הֲכִי/ לֹא־יִסְכְּנוּ בָהֶם אֲבָל יִסָּֽכְנוּ</p>

<p>תֵּצַר אֲדָמָה מִנְּשׂוֹא כִסְלָם עֲדֵי/ אַפֵּי שְׁחָקִים בַּחֲזוֹתָם עָֽשְׁנוּ</p>

<p>רָאוּ בְעֵינֵיהֶם תְּמוּנָתִי וְלֹא/ שָׂכְלוּ תְבוּנָתִי וְלֹא־הִתְבּוֹנֲנוּ</p>

<p>לוּ עֵין מְזִמָּתָם לְטוּשָׁה הָֽיְתָה/ חָסוּ בְצֵל שִׂכְלִי וּבוֹ הִתְלוֹנֲנוּ</p>

<p>אַל־תִּדְאֲגִי נַפְשִׁי לְדִבְרֵיהֶם הֲכִי/ הֵם הֵם בְּעֵינֵי כֹל וְנַחְנוּ נָֽחְנוּ.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4824">https://benyehuda.org/read/4824</a></div></body></html>