<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הֲלָעַד הַזְּמָן יָדוֹ נְטוּיָה</title>
	<meta name="author" content="משה אבן עזרא"/>
</head>
<body>

<p>אל אחד התלמידים הצרפתים – ידעיה</p>

<blockquote>
<p>הֲלָעַד הַזְּמָן יָדוֹ נְטוּיָה / עֲלֵי חֶמְדַּת מְתֵי הַשְכֵּל וְהוֹיָה,</p>

<p>וּבֵינוֹת בֹּעֲרִים יִכְלוּ יְמֵיהֶם / וְחָכְמָתָם בְּעֵינֵיהֶם בְזוּיָה?</p>

<p>הֲנֶעֶקְשׁוּ שְׁבִילֵי רוֹם וְחַמָּה / בְּדֶרֶךְ לֹא סְלוּלָה הִיא נְחוּיָה,</p>

<p>עֲדֵי קָמוּ כְלָבִים עַל זְאֵבִים / וְעִזִּים לַחֲתֹף גּוּרֵי לְבִיָּא,</p>

<p>מְלָאָם לֵב לְהִתְגּוֹרֵר בְּאִישׁ לוֹ / עֲלֵי גַבֵּי כְסִיל מַעְלָה בְנוּיָה.</p>

<p>גְּבִיר – נַפְשׁוֹ וְהַבִּינָה אֲחָיוֹת, / וְאִם תִּתְאַו אֱמֹר: תּוֹמֵי צְבִיָּה,</p>

<p>וְנָחַל הַגְּדֻלָּה מֵאֲבוֹתָיו / וְעוֹד נִכְסָף הֱיוֹתָהּ לוֹ קְנוּיָה,</p>

<p>כְּחוֹתָם הוּא בְאֶזְרוֹעַ מְזִמָּה / וְרָבִיד עַל גְּרוֹן מוּסָר וְחֶלְיָה,</p>

<p>תְּעוּדָתוֹ עֲנָק עַל צַוְּארוֹנֵי / בְנֵי הַדּוֹר וְעַל רֹאשָׁם לְלִוְיָה,</p>

<p>וְהוּא מַשְׂכִּיל בְּכָל חָכְמָה וּמָהִיר / בְּתוֹרַת אֵל כְּעֶזְרָא בֶן שְׂרָיָה,</p>

<p>וְהוּא הָרֹאשׁ לְפֶגֶר הַתְּעוּדָה, / וְהוּא נֶפֶשׁ וְאַךְ הִיא הַגְּוִיָּה,</p>

<p>לְדַעְתּוֹ אֶת אֱלֹהָיו מִנְּעוּרָיו / קְרָאוּהוּ מְתֵי מַדָּע יְדַעְיָה,</p>

<p>וְכָמֹהוּ תְהִי עֵינוֹ לְטוּשָׁה / רְאוֹת תֵבֵל וְאָזְנוֹ לָהּ גְּלוּיָה,</p>

<p>וְאַל יָשִׂים לְקוֹל סָכָל לְבָבוֹ, / – וְהַסִּכְלוּת, אֱמֶת, מַכָּה טְרִיָּה –,</p>

<p>וְאַל יִזְעַף לְזֵד כֶּפֶל לְבוּשׁוֹ / וּמִכָּל מַחֲמָד עֵרֹם וְעֶרְיָה.</p>

<p>אֱנוֹשׁ נָבוֹן, זְנַח יָגוֹן, וְתוּגָה / בְּיַד מַדָּע תְּהִי מִלֵּב דְּחוּיָה.</p>

<p>וּמַה־בֶּצַע לְהִתְאַנּוֹת לְיָמִים / וּמַה הוֹעִיל בְּהַרְבּוֹת תַּאֲנִיָּה? –</p>

<p>וְהַגַּלְגַּל עֲלֵי קַוּוֹ מְסוֹבֵב / עֲשֹׂה חֶפְצוֹ, וְכֵן יִהְיֶה וְהָיָה.</p>

<p>וּמִי יוּכַל לְעַוֵּת אֶת־נְתִיבוֹ / בְּחֶרֶב וַחֲנִית מַסָּע וְשִׁרְיָה,</p>

<p>וְהֵם הֵם מַעְגְּלוֹתָיו מִלְּפָנִים / בְּלִי אֵיבָה וְלֹא בִדְבַר צְדִיָּה,</p>

<p>וְהוּא יוֹרִישׁ בְּפִי הָאֵל וְיַעְשִׁיר / וְגֵַם יַשְׁפִּיל וְיַעַל מִשְּׁאִיָּה,</p>

<p>וְהוּא עֵצָה עֲלֵי עוֹלָם יְעוּצָה / וְהוּא הַיָּד עֲלֵי כָל חַי נְטוּיָה.</p>

<p>קְחָה לָךְ מִזְּמָן כִּילַי מְעַט קָט – / וְחוֹלֶה יַעֲמִיד לִבּוֹ בְּבִרְיָה.</p>

<p>הֲכִי תֵבֵל כְּמוֹ מַעְבָר וְשַׁחַת / כְּצוּלַת יָם וְנַחְנוּ הָאֳנִיָּה,</p>

<p>וְעוֹלַם הַגְּוִיּוֹת שָׂם לְנַסּוֹת / וְעוֹלַם הַנְּשָׁמוֹת שָׂם לְמִחְיָה,</p>

<p>וְשָׁם יֶאְרֶה אֱנוֹשׁ נִטְעוֹ וְיֹאכַל / לְפַת לֶחֶם בְּיַד חֶבְלוֹ אֲפוּיָה.</p>

<p>וְדוֹדִי, שׁוּב וְהִתְיַסֵּר בְּמִקְרִי / וְגֵרוּתִי בְאֶרֶץ מַאֲפֵלְיָה,</p>

<p>וְאֶצְמָא בָהּ לְמֵי אֹמֶר אֱמוּנָה / וְכוֹסִי מִדְּבַר שִׁקְרָם רְוָיָה.</p>

<p>וְהָיָה הַזְּמָן עֶבֶד רְצוֹנִי / וְחִישׁ נֶהְפַּךְ כְּמוֹ קֶשֶׁת רְמִיָּה.</p>

<p>וְהִנֵּנִי כְמוֹ אֹדֶם בְּאַשְׁפָּה – / וְאִם נִטְעֵי הֲדַס צָצוּ בְצִיָּה?</p>

<p>וְלִיגוֹן לִבְּךָ יֵרַךְ לְבָבִי / וְיוֹסִיף עַל כְּאֵב נַפְשִׁי כְּוִיָּה.</p>

<p>שְׂמַח, כִּי צִדְקְךָ חָמְדוּ נְבָרִים / וְעַנְוָתְךָ בְּעֵינֵיהֶם רְצוּיָה,</p>

<p>וְרוּם לָעַד, וְנַפְשְׁךָ הַיְקָרָה / בְּנַפְשִׁי תִהְיֶה מִצָּר פְּדוּיָה.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31602">https://benyehuda.org/read/31602</a></div></body></html>