<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הקוסם : חזון בחמשת שירים</title>
	<meta name="author" content="יעקב אייכנבוים"/>
</head>
<body>

<h2 id="השירהראשון">השיר הראשון</h2>

<blockquote>
<br />
</blockquote>

<blockquote>
<p>אֶל דּוֹרוֹת עוֹלָמִים הִנֵּה אַבְקִיעַ</p>
</blockquote>

<blockquote>
<p>נִפְלָאוֹת מִנִּי אָז בַּשִּׁיר אַבִּיעַ</p>
</blockquote>

<blockquote>
<p>מִנִּי קוֹסֵם וָאוֹב הָיוּ בָּאָרֶץ;</p>
</blockquote>

<blockquote>
<p>כַּאֲשֶׁר בִּבְנֵי אָדָם שֵׁדִים פָּגָשׁוּ</p>
</blockquote>

<blockquote>
<p>וּמַלְאָכִים רָעִים תַּבְנִית לָבָשׁוּ</p>
</blockquote>

<blockquote>
<p>תַּבְנִית אִישׁ אוֹ צֹאן, תַּבְנִית עוֹף אוֹ שָׁרֶץ.</p>
</blockquote>

<br />

<blockquote>
<p>וּמִי כָל תַּעֲלֻמָה חָפֵץ לָדַעַת</p>
</blockquote>

<blockquote>
<p>אוֹ הָסֵר מֶנּוּ חֶסְרוֹן אוֹ מִגְרַעַת</p>
</blockquote>

<blockquote>
<p>אֶל אוֹב אוֹ יִדְעוֹנִי מִהַר לָלָכֶת;</p>
</blockquote>

<blockquote>
<p>זֶה אֶת הַכְּבָרָה הֵנִיעַ בָּרַחַת</p>
</blockquote>

<blockquote>
<p>וַיָּנֶף הַמַּטְאֲטֵא אֶל רוּם אֶל תַּחַת</p>
</blockquote>

<blockquote>
<p>וַיַּעֲמֵד דּוּד עַל אֵשׁ וַעֲצֵי מַעֲרָכֶת.</p>
</blockquote>

<br />

<blockquote>
<p>וּבְתוֹכוֹ שָׂם מִכָּל שֶׁקֶץ וָסֶחִי</p>
</blockquote>

<blockquote>
<p>מֵאֵת הַתִּנְשֶׁמֶת זָנָב וָלֶחִי</p>
</blockquote>

<blockquote>
<p>וּמִן הָעֲטַלֵּף נֹצָה וּמֵעָיִם;</p>
</blockquote>

<blockquote>
<p>שִׁנֵּי הָאַרְנֶבֶת וּלְשׁוֹן הַכֶּלֶב</p>
</blockquote>

<blockquote>
<p>וּמֵחֲזִיר הַיַּעַר גַּם דָּם גַּם חֵלֶב</p>
</blockquote>

<blockquote>
<p>וַיִּצֹּק עָלֵימוֹ מֵימֵי רַגְלָיִם.</p>
</blockquote>

<br />

<blockquote>
<p>וּבִקְרוֹץ שְׂפָתַיִם הִבִּיעַ לַחַשׁ</p>
</blockquote>

<blockquote>
<p>וַיַּעַשׂ כָּל מַעֲשֵׂי קֶסֶם וָנַחַשׁ</p>
</blockquote>

<blockquote>
<p>וּפִתְאֹם יָקוּמוּ סַעַר וָנֶפֶץ;</p>
</blockquote>

<blockquote>
<p>וּמִתּוֹכָם קוֹל הָאֹזֶן שׁוֹמַעַת</p>
</blockquote>

<blockquote>
<p>אַף כִּי מָלֵא חִידוֹת קָשׁוֹת לָדַעַת</p>
</blockquote>

<blockquote>
<p>עַל פִּיהֶן הַקּוֹסֵם יַגֵּד כָּל חֵפֶץ.</p>
</blockquote>

<br />

<blockquote>
<p>בַּיָּמִים הָהֵם וַיֹּאֶל חַרְנֶפֶר</p>
</blockquote>

<blockquote>
<p>אִישׁ חוֹקֵר כָּל סֵתֶר מִקִּרְיַת סֵפֶר</p>
</blockquote>

<blockquote>
<p>לֵרָאוֹת לִפְנֵי חַרְטֻמֵּי מִצְרָיִם;</p>
</blockquote>

<blockquote>
<p>יַעַן כָּל יוֹם וָיוֹם אָזְנָיו תִּשְׁמַעְנָה</p>
</blockquote>

<blockquote>
<p>כִּי שִׂפְתוֹתֵיהֶם רֹב חָכְמָה תַּבַּעְנָה</p>
</blockquote>

<blockquote>
<p>כִּי מִלְּאוּ הָאָרֶץ דֵּעָה כַּמָּיִם.</p>
</blockquote>

<br />

<blockquote>
<p>וַיִּשָּׂא חַרְנֶפֶר רַגְלָיו וַיֵּלֶךְ</p>
</blockquote>

<blockquote>
<p>וַיָּבֹא מֹפָה אֶל קִרְיַת הַמֶּלֶךְ</p>
</blockquote>

<blockquote>
<p>וַיִּתְהַלֵּךְ קֹדֵר בִּרְחוֹבֹתֶיהָ;</p>
</blockquote>

<blockquote>
<p>כִּי אַף אִם שְׁאוֹנָהּ לַשַּׁחַק נוֹגֵעַ</p>
</blockquote>

<blockquote>
<p>אֵין לוֹ שָׁם מַכִּיר אַף אֵין לוֹ שֹׁמֵעַ</p>
</blockquote>

<blockquote>
<p>וּכְבַמִּדְבָּר בֹּדֵד הוּא בֵּין ישְׁבֶיהָ.</p>
</blockquote>

<br />

<blockquote>
<p>כֹּה הָלוֹךְ יֵלֶךְ עַד לִפְנֵי הַשַּׁעַר</p>
</blockquote>

<blockquote>
<p>וּבְקִרְבּוֹ יָגוֹן מִתְגּוֹרֵר כַּסַּעַר</p>
</blockquote>

<blockquote>
<p>כִּי לִמְצֹא חֶפְצוֹ לֹא יֵדַע מֵאָיִן;</p>
</blockquote>

<blockquote>
<p>וַיָּבֹא אֶל מוּל בַּיִת מִכְלַל יֹפִי</p>
</blockquote>

<blockquote>
<p>חֵן מִסָּבִיב לוֹ אֵין בּוֹ שֶׁמֶץ דֹּפִי</p>
</blockquote>

<blockquote>
<p>וּבְיַרְכָתוֹ זַיִת שָׁתוּל עַל עָיִן.</p>
</blockquote>

<br />

<blockquote>
<p>וַיְהִי הוּא מִשְׁתָּאֶה נֹכַח הַבָּיִת</p>
</blockquote>

<blockquote>
<p>יִתְפַּלֵּא עַל יָפְיוֹ עַל הוֹד הַזָּיִת</p>
</blockquote>

<blockquote>
<p>וְהִנֵּה אִישׁ חֲמֻדוֹת יוֹצֵא מִמֶּנּוּ;</p>
</blockquote>

<blockquote>
<p>כִּתְכֵלֶת שָׁמַיִם עֵינָיו לָטֹהַר</p>
</blockquote>

<blockquote>
<p>שִׂפְתוֹתָיו כַּשָּׁנִים רַקָּתוֹ זֹהַר</p>
</blockquote>

<blockquote>
<p>וַחֲלֵב שַׂעֲרֹתָיו כָּבוֹד יַעַטְרֶנוּ.</p>
</blockquote>

<br />

<blockquote>
<p>וַיֹּאמֶר הַזָּקֵן: &quot;שָׁלוֹם אֹרֵחַ!</p>
</blockquote>

<blockquote>
<p>הִנֵּה חַם הַיּוֹם כַּלַּפִּיד קֹדֵחַ</p>
</blockquote>

<blockquote>
<p>מַדּוּעַ בַּחוּצוֹת תִּתְהַלֵּךְ עָתָּה?&quot;</p>
</blockquote>

<blockquote>
<p>נָכְרִי אָנֹכִי וּמֵרָחוֹק בָּאתִי</p>
</blockquote>

<blockquote>
<p>אִישׁ יַגֵּד־לִי חֶפְצִי לִמְצֹא יָצָאתִי</p>
</blockquote>

<blockquote>
<p>אִם יֵשׁ חַסְדְּךָ אִתִּי חַוֵּנִי אָתָּה.</p>
</blockquote>

<br />

<blockquote>
<p>כִּי אֶת מוֹלַדְתִּי אַךְ עַל כֵּן עָזַבְתִּי</p>
</blockquote>

<blockquote>
<p>יַעַן לַחְקֹר בִּינוֹת לִמְאֹד יָאַבְתִּי</p>
</blockquote>

<blockquote>
<p>לָכֵן אֶל חַכְמֵי מֹף עָשִׂיתִי דֶרֶךְ</p>
</blockquote>

<blockquote>
<p>וּבַאֲשֶׁר אָנָּה אֵפֶן לֹא אֵדָעָה</p>
</blockquote>

<blockquote>
<p>אֶת מִי מֵהַחֲכָמִים אוּכַל אֶשְׁמָעָה</p>
</blockquote>

<blockquote>
<p>הוֹאֵל הוֹדִיעֵנִי אַתָּה רַב הָעֶרֶךְ!</p>
</blockquote>

<br />

<blockquote>
<p>&quot;הַדָּבָר בִּקַּשְׁתָּ טֶרֶם אוֹדִיעַ</p>
</blockquote>

<blockquote>
<p>לָרִאשׁוֹנָה טוֹב מִדַּרְכְּךָ הַרְגִּיעַ</p>
</blockquote>

<blockquote>
<p>הִנֵּה שָׂבַעְתָּ טֹרַח שִׁבְעָתָיִם</p>
</blockquote>

<blockquote>
<p>בֹּא נָא אֶל בֵּיתִי וּמְצָא שָׁם מָנוֹחַ</p>
</blockquote>

<blockquote>
<p>עֲצָמֶיךָ כִּמְעַט יַחֲלִיפוּ כֹּחַ</p>
</blockquote>

<blockquote>
<p>אָז אֶל חֶפְצֶךָ אֱהִי לָעֵינָיִם&quot;.</p>
</blockquote>

<br />

<blockquote>
<p>אִמְרוֹת הַזָּקֵן אִמְרוֹת חֵן וָשֶׁפֶר</p>
</blockquote>

<blockquote>
<p>בָּאוּ כַּשֶּׁמֶן אֶל קִרְבֵי חַרְנֶפֶר</p>
</blockquote>

<blockquote>
<p>וַיֹּאבֶה אֵלָיו לָלֶּכֶת אַחֲרֵיהוּ;</p>
</blockquote>

<blockquote>
<p>כִּמְעַט דָּרְכָה רַגְלוֹ עַל סַף הַחֶדֶר</p>
</blockquote>

<blockquote>
<p>וַיִּשְׁתּוֹמֵם לִרְאֹתוֹ כְּלִיל הֹד וָהֶדֶר</p>
</blockquote>

<blockquote>
<p>כָּמֹהוּ עַד כֹּה לֹא רָאֲתָה עֵינֵיהוּ.</p>
</blockquote>

<br />

<blockquote>
<p>סַפִּירִים וּפְנִינִים וִיקַר כָּל אֶבֶן</p>
</blockquote>

<blockquote>
<p>פָּז זָהָב וָכֶסֶף לָרֹב כַּתֶּבֶן</p>
</blockquote>

<blockquote>
<p>עַמּוּדֵי שַׁיִשׁ עַל רִצְפַּת סֹחָרֶת</p>
</blockquote>

<blockquote>
<p>וִירִיעוֹת אַרְגָּמָן שָׁנִי וּתְכֵלֶת</p>
</blockquote>

<blockquote>
<p>מַעֲשֵׂה צִצִּים שׁוֹשַׁנָּה וַחֲבַצֶלֶת</p>
</blockquote>

<blockquote>
<p>כָּל אֵלֶּה אֻסְּפוּ שָׁמָּה בַּחֹבָרֶת.</p>
</blockquote>

<br />

<blockquote>
<p>&quot;שָׁם אֶל הָאוּלָם לֶלֶכֶת הוֹאִילָה</p>
</blockquote>

<blockquote>
<p>מִזֶּה הַמִּסְדְּרוֹנָה לָבֹא הַשְׁפִּילָה</p>
</blockquote>

<blockquote>
<p>בּוֹ תִמְצָא מַחֲלָצוֹת אַף כִּיּוֹר מָיִם;</p>
</blockquote>

<blockquote>
<p>לֵךְ וּרְחַץ וּטְהָר וּמְעִילְךָ הָסִירָה</p>
</blockquote>

<blockquote>
<p>וּבְבֶגֶד אַרְגָּמָן אֹתוֹ הָמִירָה</p>
</blockquote>

<blockquote>
<p>כִּי אִתִּי תֹאכַל לֶחֶם בַּצָּהֳרָיִם.&quot;</p>
</blockquote>

<br />

<blockquote>
<p>כָּכָה הַזָּקֵן דִּבֶּר אֶל הַהֵלֶךְ</p>
</blockquote>

<blockquote>
<p>אַף זֶה לֹא אֵחַר וַיִּפֶן וַיֵּלֶךְ</p>
</blockquote>

<blockquote>
<p>וַיֵּרֶד וַיִּקְרַב אֶל הַקַּלָחַת;</p>
</blockquote>

<blockquote>
<p>כִּמְעַט הוֹשִׁיט יָדָיו לִרְחֹץ הַפָּעַם</p>
</blockquote>

<blockquote>
<p>וּפֶתַע הִתְגָּעֲשׁוּ רַעַשׁ וָרָעַם</p>
</blockquote>

<blockquote>
<p>וַתִּבָּקַע לוֹ הָאָרֶץ מִתָּחַת.</p>
</blockquote>

<br />

<blockquote>
<p>עַמּוּדֵי עָשָׁן מִסָּבִיב עִטְּרוּהוּ</p>
</blockquote>

<blockquote>
<p>וּבַסּוּפָה אַךְ כַּמֹּץ יִשָּׂאוּהוּ</p>
</blockquote>

<blockquote>
<p>לֹא יֵדַע אִם אֶל עָל אוֹ אִם אֶל מָטָה;</p>
</blockquote>

<blockquote>
<p>יַמִּים צִיּוֹת הָרִים בִּקְעָה וָיָעַר</p>
</blockquote>

<blockquote>
<p>יָעוּפוּ אֶל פָּנָיו רָצוֹא כַּסָּעַר</p>
</blockquote>

<blockquote>
<p>אִם אֶל אֶרֶץ יַבִּיט יִרְאֶה כִּי מָטָה.</p>
</blockquote>

<br />

<blockquote>
<p>עַל רַגְלָיו עָמַד אַמִּיץ מָתְנָיִם</p>
</blockquote>

<blockquote>
<p>יָחֵל לַעֲלוֹת בָּהָר גֹּבַהּ שָׁמָיִם</p>
</blockquote>

<blockquote>
<p>כִּי לָצֵאת מִזֶּה דֶרֶךְ אַחֵר אָיִן;</p>
</blockquote>

<blockquote>
<p>גַּם כָּל הַיּוֹם הַהוּא גַם כָּל הַלָּיִל</p>
</blockquote>

<blockquote>
<p>מֵאֵין פּוּגָה עָלָה מִתְאַזֵּר חָיִל</p>
</blockquote>

<blockquote>
<p>וּכְאוֹר יוֹם רֹאשׁ הָהָר נִרְאֶה לָעָיִן.</p>
</blockquote>

<br />

<blockquote>
<p>אִם כִּי רָעֵב צָמֵא וּכְשַׁל בֶּרֶךְ</p>
</blockquote>

<blockquote>
<p>וּבֹא עַד קֵץ חֶפְצוֹ עֹד רַב הַדֶּרֶךְ</p>
</blockquote>

<blockquote>
<p>לֹא יֶחְדַּל לָלֶכֶת מִבְּלִי מָנוֹחַ;</p>
</blockquote>

<blockquote>
<p>וּכְמוֹ הַשֶּׁמֶשׁ בַּחֲצִי הַשָּׁמָיִם</p>
</blockquote>

<blockquote>
<p>עֲלֵי קָדְקֹד הָהָר הִצִּיג רַגְלָיִם</p>
</blockquote>

<blockquote>
<p>אַף נִפְעַם אַף נֶחֱשַׁל וִיגִיעַ כֹּחַ.</p>
</blockquote>

<br />

<blockquote>
<p>אַךְ מַה יָּגֵל לִבּוֹ בִּמְצֹא שָׁם חֹרֶשׁ</p>
</blockquote>

<blockquote>
<p>כָּל עֵץ עֹשֶׂה פֶּרִי הִכָּה בוֹ שֹׁרֶשׁ</p>
</blockquote>

<blockquote>
<p>הָעֲנָפִים מֵעָל זֶה אֶל זֶה חָבֵרוּ;</p>
</blockquote>

<blockquote>
<p>אַף יֶרֶק דֶּשֶׁא מִתַּחַת פּוֹרֵחַ</p>
</blockquote>

<blockquote>
<p>הַדּוּדָאִים גַּם הֵם שָׁם יִתְּנוּ רֵיחַ</p>
</blockquote>

<blockquote>
<p>וּבִדְמָמָה דַקָּה נוֹזְלִים יָקֵרוּ.</p>
</blockquote>

<br />

<blockquote>
<p>וַיָּבֹא שָׁמָּה מֵעָיְפוֹ הַרְגִּיעַ</p>
</blockquote>

<blockquote>
<p>נַפְשׁוֹ הַשֹּׁקֵקָה כִּמְעַט הִשְׂבִּיעַ</p>
</blockquote>

<blockquote>
<p>וַיִּשְׁכַּב לָאָרֶץ עַל מַצַּע שִׂיחַ;</p>
</blockquote>

<blockquote>
<p>וּבַעֲלֵי כָנָף מִמַּעַל קִנֵּנוּ</p>
</blockquote>

<blockquote>
<p>שִׁירֵי תַרְדֵּמָה אֶל אָזְנָיו רִנֵּנוּ</p>
</blockquote>

<blockquote>
<p>וּמֶתֶק שֵׁנוֹת עַצְמוֹתָיו יַפְרִיחַ.</p>
</blockquote>

<br />

<blockquote>
<p>וּבַחֲלוֹמוֹ הִנּוֹ עֹמֵד עַל עָיִן</p>
</blockquote>

<blockquote>
<p>מִיָּמִין יִשְׁטֹף מֶנּוּ נַחַל יָיִן</p>
</blockquote>

<blockquote>
<p>וּגְבִיעֵי זָהָב כַּצִּים בּוֹ יָצוּפוּ;</p>
</blockquote>

<blockquote>
<p>אַף גַּם לִשְׂמֹאלוֹ תִפָּרֵד שִׁבֹּלֶת</p>
</blockquote>

<blockquote>
<p>בָּהּ סַלֵּי מַאֲכָל מִשֶּׁמֶן וָסֹלֶת</p>
</blockquote>

<blockquote>
<p>תֹּר וּבַרְבֻּר צָלִי סָבִיב יָעוּפוּ.</p>
</blockquote>

<br />

<blockquote>
<p>בַּחוּרִים בִּגְלוֹמֵי רִקְמָה וּתְכֵלֶת</p>
</blockquote>

<blockquote>
<p>וּבְתוּלוֹת שָׁמָּה נֹטְפוֹת מֹר וּשְׁחֵלֶת</p>
</blockquote>

<blockquote>
<p>נִזְרֵי כֹכָבִים עַל רֹאשָׁם יִשָּׂאוּ;</p>
</blockquote>

<blockquote>
<p>וּמְלֵאֵי גִיל יַחַד יֹאכְלוּ יִשְׁתָּיוּ</p>
</blockquote>

<blockquote>
<p>יִתְעַלְּסוּ בַּאֲהָבִים דּוֹדִים יִרְוָיוּ</p>
</blockquote>

<blockquote>
<p>קַחַת חֵלֶק אִתָּם אֵלָיו יִקְּרָאוּ. –</p>
</blockquote>

<br />

<blockquote>
<p>וּפִתְאֹם הַמַּרְאָה כַּצֵּל נֶהֱלֶכֶת</p>
</blockquote>

<blockquote>
<p>מֵאֶרֶץ שָׁמַיְמָה עִמּוֹ דוֹרֶכֶת</p>
</blockquote>

<blockquote>
<p>אֶל מַעֲדַנּוֹת כִּימָה וּכְסִיל וָעָיִשׁ;</p>
</blockquote>

<blockquote>
<p>אוֹתִיּוֹת תָּבֹאנָה יֵרֶא חַרְנֶפֶר</p>
</blockquote>

<blockquote>
<p>מִקְרֵה כָל גּוֹי כָּל אִישׁ רָשׁוּם בַּסֵּפֶר</p>
</blockquote>

<blockquote>
<p>שִׁדָּפוֹן אוֹ קָצִיר סָלְעָם אוֹ דָיִשׁ.</p>
</blockquote>

<br />

<blockquote>
<p>כָּכָה מֵחָזוּת אֶל חָזוּת אַחֶרֶת</p>
</blockquote>

<blockquote>
<p>בֵּין עֹנֶג וָפֶלֶא נַפְשׁוֹ עוֹבֶרֶת</p>
</blockquote>

<blockquote>
<p>עַד כִּי קוֹל נֶהִי אֶל אָזְנָיו הִגִּיעַ:</p>
</blockquote>

<blockquote>
<p>&quot;הוֹי לִקְשִׁי חֶבְלִי! יֹאבַד יוֹם אִוָּלֶד</p>
</blockquote>

<blockquote>
<p>אִם בִּדְמִי יָמַי אֵלְכָה מִנִּי חָלֶד</p>
</blockquote>

<blockquote>
<p>אִם בַּאֲבִיב עֲלוּמַי בִּשְׁאוֹל אַצִּיעַ!&quot;</p>
</blockquote>

<br />

<blockquote>
<p>הַקּוֹל הַמַּר הַזֶּה כִּשְׁאוֹן הַסָּעַר</p>
</blockquote>

<blockquote>
<p>יַחֲרִידֶנּוּ לִמְאֹד וּפֶתַע יָעַר</p>
</blockquote>

<blockquote>
<p>יַבִּיט מִסָּבִיב לוֹ מַה זֶּה לָדַעַת;</p>
</blockquote>

<blockquote>
<p>וּמִנֶּגֶד רָאָה עַלְמָה נִצֶּבֶת</p>
</blockquote>

<blockquote>
<p>וִיפִי פָנֶיהָ בֹּעֵר כַּשַּׁלְהֶבֶת</p>
</blockquote>

<blockquote>
<p>וּמִיָּגוֹן עֵינָהּ דִּמְעָה נוֹבַעַת.</p>
</blockquote>

<br />

<blockquote>
<p>מָה אֵפוֹא יוֹגִיעֵךְ אָנָּא הַגִּידִי</p>
</blockquote>

<blockquote>
<p>לָמָּה זֶה כַּנַּחַל דִּמְעָה תוֹרִידִי</p>
</blockquote>

<blockquote>
<p>הָסִירי כִמְעַט כָּל יָגוֹן וָכָעַשׂ;</p>
</blockquote>

<blockquote>
<p>סַפֵּר עִצְבוֹנֵךְ מֶנִּי אַל תַּחְשׂכִי</p>
</blockquote>

<blockquote>
<p>אוּלַי הוֹשִׁיעַ לָךְ אוּכַל אָנֹכִי</p>
</blockquote>

<blockquote>
<p>אָז אֶת כָּל בִּיכָלְתִּי בִּגְלָלֵךְ אָעַשׂ.</p>
</blockquote>

<br />

<blockquote>
<p>כֹּה קָרָא חַרְנֶפֶר בִּקְרוֹב אֵלֶיהָ</p>
</blockquote>

<blockquote>
<p>יַעַן נִכְמְרוּ רַחֲמָיו לִמְאֹד עָלֶיהָ</p>
</blockquote>

<blockquote>
<p>וַתַּעַן הָעַלְמָה בִּבְכִי וַתֹּאמֶר:</p>
</blockquote>

<blockquote>
<p>&quot;אוֹדְךָ כִּי לַעֲנִיָּה שָׁלוֹם קָרָאתָ</p>
</blockquote>

<blockquote>
<p>אוּלָם אֵיכָכָה תִתֶּן לִי עֶזְרָתָה</p>
</blockquote>

<blockquote>
<p>אִם גַּלֵּי עָנְיִי נֶעֶרְמוּ כַּחֹמֶר&quot;. –</p>
</blockquote>

<br />

<blockquote>
<p>אַל נָא יָפָתִי אַל נוֹאָשׁ תֹּאמֵרִי</p>
</blockquote>

<blockquote>
<p>אֵת אֲשֶׁר יֵרַע לָךְ נָא לִי סַפֵּרִי</p>
</blockquote>

<blockquote>
<p>הֵן עַתָּה בִּלְבָבִי תִקְוָה פוֹרַחַת;</p>
</blockquote>

<blockquote>
<p>כִּי אֵלַיִךְ אֶהְיֶה מַחֲסֶה וָסֵתֶר</p>
</blockquote>

<blockquote>
<p>כִּי אֶל רֹדְפַיִךְ אֲשַׁלֵּם עַל יֶתֶר</p>
</blockquote>

<blockquote>
<p>וּלְנַפְשֵׁךְ אָשִׁיבָה שָׁלוֹם וָנַחַת.</p>
</blockquote>

<br />

<blockquote>
<p>&quot;אִם כֵּן אֵפוֹא כַּיּוֹם אֶת פִּי אֶפְתָּחָה</p>
</blockquote>

<blockquote>
<p>אַף כִּי עוֹד נַפְשִׁי עָלַי תִּשְׁתּוֹחָחָה</p>
</blockquote>

<blockquote>
<p>וּלְשׁוֹנִי מֻדְבָּק לִמְצֹא מִלִּים תֵּלֶא;</p>
</blockquote>

<blockquote>
<p>הוֹאֵל גַּם אַתָּה תֵּת אֹזֶן קַשֶּׁבֶת</p>
</blockquote>

<blockquote>
<p>וּלְבָבְךָ אַל יֵרַךְ מִקּוֹל עַצֶּבֶת</p>
</blockquote>

<blockquote>
<p>מִנּוֹרָאוֹת תִּשְׁמַע הַפְלֵא וָפֶלֶא&quot;.</p>
</blockquote>

<blockquote>
<br />
</blockquote>

<h2 id="השירהשני">השיר השני</h2>

<blockquote>
<br />
</blockquote>

<blockquote>
<p>מִיּוֹם הִבָּרְאוֹ רַע בָּאָדָם יֵצֶר</p>
</blockquote>

<blockquote>
<p>וּבְקִרְבּוֹ מִכָּל תֹּךְ שֹׁרֶשׁ אוֹ נֵצֶר</p>
</blockquote>

<blockquote>
<p>כָּל יִתְרוֹן דֵּעוֹ לַמַּשְׁחִית יֵהָפֶךְ;</p>
</blockquote>

<blockquote>
<p>אָח לֹא יִטְרֹף דֹּב, עֵז יִטְרֹף אוֹ תָיִשׁ</p>
</blockquote>

<blockquote>
<p>וּכְפִיר לִצְמָאוֹ לֹא יִשְׁתֶּה דַּם לָיִשׁ</p>
</blockquote>

<blockquote>
<p>אַךְ אָדָם בָּאָדָם דָּמוֹ יִשָּׁפֶךְ.</p>
</blockquote>

<br />

<blockquote>
<p>עַל כֵּן כִּלְבָבוֹ, אֱלֹהִים לוֹ יַעַשׂ</p>
</blockquote>

<blockquote>
<p>אֵל אַכְזָר לֹא יַחְמֹל, אֵל מָלֵא כַעַשׂ</p>
</blockquote>

<blockquote>
<p>יִשְׂחַק אֶל כָּל פִּיד יָגֵל אֶל כָּל שֶׁבֶר.</p>
</blockquote>

<blockquote>
<p>לֹא יָחֹן נִבְרָא, אִם לֹא יֻתַּן כֹּפֶר</p>
</blockquote>

<blockquote>
<p>עֵגֶל תַּחַת שׁוֹר תַּחַת אַיִל עֹפֶר</p>
</blockquote>

<blockquote>
<p>עוּל פִּדְיוֹן אִמּוֹ, נַעַר חֵלֶף גֶּבֶר.</p>
</blockquote>

<br />

<blockquote>
<p>לָאֱלֹהִים כָּאֵלֶּה כֹּהֲנִים נִקְדָּשׁוּ</p>
</blockquote>

<blockquote>
<p>עַל לֵבָב עִקֵּשׁ מַעֲטֵה תֹם יִלְבָּשׁוּ</p>
</blockquote>

<blockquote>
<p>אֶת דֹּרְשֵׁיהֶם יוֹרוּ כֶּסֶל וָכַחַשׁ;</p>
</blockquote>

<blockquote>
<p>יֹאמְרוּ: &quot;הֵן יִרְעַב אֵל, זִבְחוּ לוֹ זֶבַח</p>
</blockquote>

<blockquote>
<p>וּמַה יִּרָצֶה לוֹ, מִבְּנֵיכֶם טֶבַח&quot;!</p>
</blockquote>

<blockquote>
<p>כֹּה רַגְלָם כָּל הַיּוֹם עַל מִרְמָה תַּחַשׁ.</p>
</blockquote>

<br />

<blockquote>
<p>אַף צָרַת הָעַלְמָה רֹגֶז וָפַחַד</p>
</blockquote>

<blockquote>
<p>מִזְּדוֹן הַכֹּהֲנִים בָּאו לָהּ גַּם יַחַד</p>
</blockquote>

<blockquote>
<p>כִּי כֵן אֶל חַרְנֶפֶר עַתָּה סִפֵּרָה:</p>
</blockquote>

<blockquote>
<p>&quot;שָׁם בָּעֵמֶק, אֶרֶץ רַחֲבַת יָדַיִם</p>
</blockquote>

<blockquote>
<p>אָהֳלֵי חֶמֶד גַּנֵּי פְרִי עֵינוֹת מַיִם</p>
</blockquote>

<blockquote>
<p>כַּרְמֵי גֶפֶן וָזַיִת יַעֲלוּ הֶרָה.&quot;</p>
</blockquote>

<br />

<blockquote>
<p>&quot;ישְׁבֵי הַכִּכָּר יִרְעוּ שׁוֹר וָכֶשֶׂב</p>
</blockquote>

<blockquote>
<p>בֵּין עִמְקֵי דֶשֶׁא עַל גִּבְעוֹת עֵשֶׂב</p>
</blockquote>

<blockquote>
<p>וּמֵחֵיק הָאָרֶץ אֹכֶל יוֹצִיאוּ;</p>
</blockquote>

<blockquote>
<p>אֵלֶּה גִּבּוֹרִים נשְׁקֵי רוֹמֵי קֶשֶׁת</p>
</blockquote>

<blockquote>
<p>אַף אֵלֶה צַיָּדִים פֹּרְשֵׂי הָרֶשֶׁת</p>
</blockquote>

<blockquote>
<p>וּמֵהֶם בִּמְלָאכָה לַעֲשׂוֹת יַפְלִיאוּ.&quot;</p>
</blockquote>

<br />

<blockquote>
<p>&quot;לוּ כָכָה לֹא קָשְׁתָה יַד אֵל עָלֵימוֹ</p>
</blockquote>

<blockquote>
<p>לוּ קִצְפּוֹ כָּל הַיּוֹם לֹא כֹה יִרְדְּפֵמוֹ</p>
</blockquote>

<blockquote>
<p>כִּי עַתָּה חַיֵּיהֶם לִמְאֹד יִנְעָמוּ;</p>
</blockquote>

<blockquote>
<p>כִּי עַתָּה כָּל אשֶׁר גָּבַר בָּאָרֶץ</p>
</blockquote>

<blockquote>
<p>אֵין רִיב אֵין מָדוֹן אֵין נֶגַע אֵין פָּרֶץ</p>
</blockquote>

<blockquote>
<p>שָׁלוֹם וּרְוָחָה אַךְ לָנֶצַח קָמוּ&quot;.</p>
</blockquote>

<br />

<blockquote>
<p>בַּמָּה זֶה אִמְרִי נָא יַכֵּם אֱלֹהַּ</p>
</blockquote>

<blockquote>
<p>בַּמָּה חֲמָתוֹ תִּתַּךְ מִגָּבֹהַּ</p>
</blockquote>

<blockquote>
<p>הַיְשַׁלַּח בָּהֶם מִגְעֶרֶת וָשֶׁבֶר?</p>
</blockquote>

<blockquote>
<p>אוֹ תִיבַשׁ הָאֲדָמָה לֹא תִתֵּן צֶמַח</p>
</blockquote>

<blockquote>
<p>אוֹ אִם יִבֹּל צִמְחָהּ לֹא יַעַשׂ קֶמַח</p>
</blockquote>

<blockquote>
<p>הַאִם אֶת ישְׁבֶיהָ יַכֶּה בַּדֶּבֶר?</p>
</blockquote>

<br />

<blockquote>
<p>&quot;לֹא בַשִׁדָּפוֹן אוֹ דֶּבֶר וָסַעַר</p>
</blockquote>

<blockquote>
<p>הָאֵל אֶת רָגְזוֹ עָלֵינוּ יַעַר</p>
</blockquote>

<blockquote>
<p>הֲלֹא אָמַרְתִּי לָךְ כִּי שָׁלוֹם יַעְטְרֵנוּ;</p>
</blockquote>

<blockquote>
<p>אַךְ עֻלּוֹ הַקָּשֶׁה יוֹם וָיוֹם יֶרֶב</p>
</blockquote>

<blockquote>
<p>מֶנּוּ יִמַּס כָּל לֵב יָחִיל כָּל קֶרֶב</p>
</blockquote>

<blockquote>
<p>יַעַן לִנְשֹׂא אֹתוֹ כָּבֵד מִמֶּנּוּ.&quot;</p>
</blockquote>

<br />

<blockquote>
<p>&quot;כִּי מֵיטַב כָּל מִקְנֶה לַפָּר לָאָיִל</p>
</blockquote>

<blockquote>
<p>וּמֵהַבַּחוּרִים כָּל גִּבּוֹר חָיִל</p>
</blockquote>

<blockquote>
<p>וּנְשֵׁי חֶמֶד מֵאִתָּנוּ יֻקָּחוּ;</p>
</blockquote>

<blockquote>
<p>אֵלֶּה לִזְבֹּח אוֹ לַעֲבוֹדַת סֵבֶל</p>
</blockquote>

<blockquote>
<p>אֵלֶּה לַעֲשׂוֹת עִמָּם זִמָּה וָתֶבֶל</p>
</blockquote>

<blockquote>
<p>אוֹ כִבְקַר טִבְחָה לִשְׁאוֹלָה יִדָּחוּ&quot;.</p>
</blockquote>

<br />

<blockquote>
<p>הַיְדַבֵּר אֲלֵיכֶם הָאֵל מִמַּעַל</p>
</blockquote>

<blockquote>
<p>אוֹ אֶחָד מִכֶּם לַשָּׁמַיִם יַעַל</p>
</blockquote>

<blockquote>
<p>וּמִצְווֹת כָּאֵלֶּה לָאָרֶץ יוֹלֶךְ?</p>
</blockquote>

<blockquote>
<p>&quot;אֱלֹהֵינוּ בַשַׁחַק ישֵׁב אֵינֶנּוּ</p>
</blockquote>

<blockquote>
<p>כִּי אִם בַּהֵיכָל, בָּנוּ לוֹ יָדֵינוּ,</p>
</blockquote>

<blockquote>
<p>לוֹ מוֹשָׁב אִוָּה אֱלֹהֵינוּ מֹלֶךְ.,</p>
</blockquote>

<br />

<blockquote>
<p>&quot;אוֹתוֹ נַעֲבֹד וּבִשְׁמוֹ נִשָּׁבֵעַ</p>
</blockquote>

<blockquote>
<p>לוֹ יוֹדֶה כָל פֶּה כָּל בֶּרֶךְ כֹּרֵעַ</p>
</blockquote>

<blockquote>
<p>אַף לוֹ נִתְפַּלֵּל &#8216;עֲנֵנוּ הַבַּעַל!&#8217;</p>
</blockquote>

<blockquote>
<p>הוּא עַל פִּי כֹהֲנָיו מַעֲנֶה יוֹדִיעַ</p>
</blockquote>

<blockquote>
<p>כָּכָה גַּם עַל פִּיהֶם חֻקָּיו יַשְׁמִיעַ</p>
</blockquote>

<blockquote>
<p>לָסוּר מֵהֵמָּה אִישׁ לֹא יִמְעֹל מַעַל.&quot;</p>
</blockquote>

<br />

<blockquote>
<p>&quot;כִּכְלוֹת הַקַּיִץ בַּשְׁלִישִׁי לַחֹדֶשׁ</p>
</blockquote>

<blockquote>
<p>יוֹם עֲצֶרֶת וָצוֹם וּמִקְרָא קֹדֶשׁ</p>
</blockquote>

<blockquote>
<p>בּוֹ אֶל הַהֵיכָל כָּל הָעָם יִנְהָרוּ;</p>
</blockquote>

<blockquote>
<p>הַכֹּהֵן הָרֹאשׁ אָז לַבָּמָה יַעַל</p>
</blockquote>

<blockquote>
<p>יַשְׁמִיעַ הַחֻקִּים בִּדְבַר הַבַּעַל</p>
</blockquote>

<blockquote>
<p>אֲשֶׁר לַעֲשׂוֹתָם עַל עַמּוֹ נִגְזָרוּ.&quot;</p>
</blockquote>

<br />

<blockquote>
<p>&quot;כֹּה הִגִּיעַ אֶתְמוֹל יוֹם חַג הָעֲצֶרֶת</p>
</blockquote>

<blockquote>
<p>הַכֹּהֵן הַהוּא וּבְיָדוֹ מִקְטֶרֶת</p>
</blockquote>

<blockquote>
<p>עַל הַמִּזְבֵּחַ עָלָה בָּחֳרִי קָצֶף:</p>
</blockquote>

<blockquote>
<p>יוֹם רָעָה וּמְהוּמָה יוֹם שֹׁד וָקָרֶץ</p>
</blockquote>

<blockquote>
<p>כִּלָיוֹן וָמָוֶת מַהֵר יֵחָרֶץ</p>
</blockquote>

<blockquote>
<p>כָּל שֶׁטֶף אַפּוֹ אֵל עֲלֵיכֶם יָצֶף.&quot;</p>
</blockquote>

<br />

<blockquote>
<p>&quot;עַד מָתַי מִקְּשִׁי לֵב בָּאֵל תִּמְעָלוּ</p>
</blockquote>

<blockquote>
<p>וּמַתָּת לִרְצוֹנוֹ לָתֵת תֶּחְדָּלוּ?</p>
</blockquote>

<blockquote>
<p>אֶל חִכּוֹ לֹא עָרֵב מֶגֶד כָּל פֶּרִי;</p>
</blockquote>

<blockquote>
<p>בַּבָּקָר וּבַצֹּאן נַפְשׁוֹ בּוֹחֶלֶת</p>
</blockquote>

<blockquote>
<p>דָּמָם לֹא כִבָּה אִשּׁוֹ הָאֹכֶלֶת</p>
</blockquote>

<blockquote>
<p>אַךְ דִּמְכֶם יִדְרשׁ עַם זָדוֹן וָמֶרִי.&quot;</p>
</blockquote>

<br />

<blockquote>
<p>&quot;אִם כָּכָה אֵפוֹא זֹאת לַעֲשׂוֹת מַהֵרוּ</p>
</blockquote>

<blockquote>
<p>מִצֶּאֱצָאֵיכֶם אֶת הַטּוֹב בַּחֵרוּ</p>
</blockquote>

<blockquote>
<p>אֹתָם בַּגּוֹרָל תַּקְרִיבוּ לַבַּעַל</p>
</blockquote>

<blockquote>
<p>וַאֲשֶׁר יִלָּכֵד לַמִּנְחָה הַגִּישׁוּ</p>
</blockquote>

<blockquote>
<p>וּמַתְּנוֹת כָּבוֹד עוֹד עָלָיו תַּקְדִּישׁוּ</p>
</blockquote>

<blockquote>
<p>אוֹ אָז לִרְצוֹן הָאֵל קָרְבַּנְכֶם יַעַל.&quot;</p>
</blockquote>

<br />

<blockquote>
<p>&quot;הֵן לוֹ תֵבֵל כֻּלָּהּ כָּל חַי כָּל נֶפֶשׁ,</p>
</blockquote>

<blockquote>
<p>מִגָּדוֹל בַּעֲנָקִים עַד זוֹחֲלֵי רֶפֶשׁ,</p>
</blockquote>

<blockquote>
<p>מִיקַר יָרֵחַ עַד נֹגַהּ הַשָּׁמֶשׁ;</p>
</blockquote>

<blockquote>
<p>אִם כָּכָה אֵפוֹא אֵיךְ יִרְעַב אֱלוֹהַ,</p>
</blockquote>

<blockquote>
<p>אֵיכָה לִבְשַׂר אָדָם יִכְמַהּ כָּמוֹהַּ,</p>
</blockquote>

<blockquote>
<p>וּמִבִּלְתִּי דָם צִמְאוֹנוֹ לֹא יָמֶשׁ?&quot; –</p>
</blockquote>

<br />

<blockquote>
<p>&quot;מִי הוּא זֶה אֵפוֹא בּוֹגֵד וּמַרְשִׁיעַ,</p>
</blockquote>

<blockquote>
<p>יִפְתַּח בַּחֲרָבוֹת פִּיו קָשׁוֹת לַשְׁמִיעַ</p>
</blockquote>

<blockquote>
<p>אַף כִּי נָעִים קוֹלוֹ וּלְשׁוֹנוֹ נֹפֶת;</p>
</blockquote>

<blockquote>
<p>הָבוּ עַבְדֵּי אֵל! תִּפְשׂוּ דוֹבֵר אֵלֶּה,</p>
</blockquote>

<blockquote>
<p>וּבִנְחִשְׁתַּיִם יֵאָסֵר בַּכֶּלֶא,</p>
</blockquote>

<blockquote>
<p>עַד כִּי יִשָּׂרֵף עַל בָּמַת הַתֹּפֶת.&quot;</p>
</blockquote>

<br />

<blockquote>
<p>&quot;כָּל הוֹנוֹ וּרְכוּשׁוֹ יָחֳרַם לַבַּעַל,</p>
</blockquote>

<blockquote>
<p>מִלְּבוּשֵׁי הֶדֶר עַד שְׂרוֹךְ נַעַל,</p>
</blockquote>

<blockquote>
<p>מִתְּבוּאוֹת קָמָה עַד כֶּרֶם וָזָיִת;</p>
</blockquote>

<blockquote>
<p>וּמַחְמַדֵּי עַיִן זָהָב וָכָסֶף,</p>
</blockquote>

<blockquote>
<p>אֶל אוֹצַר קֹדֶשׁ בַּמִשְׁקָל יֵאָסֶף,</p>
</blockquote>

<blockquote>
<p>וּבֵיתוֹ יֻתָּץ לַשָּׁמִיר וָשָׁיִת.&quot;</p>
</blockquote>

<br />

<blockquote>
<p>&quot;אַךְ כָּל נַפְשׁוֹת אָדָם, בּוֹ תִמָּצֶאנָה,</p>
</blockquote>

<blockquote>
<p>אֶל הֵיכַל הַקֹּדֶשׁ הוֹבִילוּ הֵנָּה,</p>
</blockquote>

<blockquote>
<p>לִהְיוֹת קָרְבַּן אִשֶּׁה עַל הַמִּזְבֵּחַ;</p>
</blockquote>

<blockquote>
<p>בַּעֲבוּר לֹא יִכְעַס אֵל בַּחֲמַת קֶרִי,</p>
</blockquote>

<blockquote>
<p>בַּעֲוֹן פּוֹשֵׁעַ בּוֹטֶה רִיק וָמֶרִי,</p>
</blockquote>

<blockquote>
<p>וּבְאָבְדַּן זֵדִים לָנוּ יִסָּלֵחַ.&quot;</p>
</blockquote>

<br />

<blockquote>
<p>&quot;כֹּה נָשָׂא קוֹלוֹ, מָלֵא אַף וָזַעַם,</p>
</blockquote>

<blockquote>
<p>הַכֹּהֵן הַגָּדוֹל כִּשְׁאוֹן הָרַעַם,</p>
</blockquote>

<blockquote>
<p>כָּל הָעָם חָרְדּוּ יַחַד אָחֲזוּ שָׂעַר;</p>
</blockquote>

<blockquote>
<p>וּמְשָׁרְתֵי הַבַּיִת כִּזְאֵבֵי עֶרֶב,</p>
</blockquote>

<blockquote>
<p>וּבְיָדָם קַרְדֻּמּוֹת חֲנִית וָחֶרֶב,</p>
</blockquote>

<blockquote>
<p>אֶל מִשְׁכַּן אָבִי יָרוּצוּ כַסָּעַר.&quot;</p>
</blockquote>

<br />

<blockquote>
<p>&quot;אָזְנִי שָׁמְעָה כֹל לֶהָמוֹן מִבַּעַד,</p>
</blockquote>

<blockquote>
<p>קִרְבִּי נִמְלָא פַחַד וַעֲצָמַי רַעַד,</p>
</blockquote>

<blockquote>
<p>וָאֶשָּׂא רַגְלַי לִבְרֹחַ מִדֶּחִי;</p>
</blockquote>

<blockquote>
<p>דּוּמָם הֶרָה נַסְתִּי אֵין מִי רֹאָנִי,</p>
</blockquote>

<blockquote>
<p>וּבְבוֹאִי הֵנָּה שִׁיחִי שָׁפַכְתִּי אָנִי,</p>
</blockquote>

<blockquote>
<p>בַּהֲמוֹן אֲנָחוֹת וּבְדִמְעָה עַל לֶחִי.&quot;</p>
</blockquote>

<br />

<blockquote>
<p>כָּכָה קֹרוֹתֶיהָ סִפְּרָה בַּת שׁוּעַ,</p>
</blockquote>

<blockquote>
<p>וּמִדֵּי סַפְּרָהּ עוֹד לִבָּהּ יָנוּעַ,</p>
</blockquote>

<blockquote>
<p>אַךְ הוּא אִמֵּץ אֶת רוּחָהּ וַיֹּאמֶר:</p>
</blockquote>

<blockquote>
<p>&quot;עַתָּה תִרְאִי אֵיךְ יָבֹא לָךְ יֶשַׁע,</p>
</blockquote>

<blockquote>
<p>אֵיךְ פֶּתַע יִשָּׁבֵר כָּל מַטֵה רֶשַׁע,</p>
</blockquote>

<blockquote>
<p>וּבְנֵי עַוְלָה יִהְיוּ מִרְמָס כַּחֹמֶר.&quot;</p>
</blockquote>

<br />

<blockquote>
<p>&quot;עַד בֹּא הַלַּיִל שֶׁבֶת פֹּה הוֹאִילִי,</p>
</blockquote>

<blockquote>
<p>אוֹ אָז אֶל הָעֵמֶק אוֹתִי תוֹבִילִי,</p>
</blockquote>

<blockquote>
<p>תַּרְאִי לִי הַדֶּרֶך בֵּין סַלְעֵי בָתֶר,</p>
</blockquote>

<blockquote>
<p>וּמְקוֹם בֵּית הַבַּעַל שָׁמָּה לִי תוֹרִי,</p>
</blockquote>

<blockquote>
<p>אוּלָם אֶת סוֹדִי בִּלְבָבֵךְ תִצּוֹרִי,</p>
</blockquote>

<blockquote>
<p>עַד כִּי יָאִיר יוֹם תֵּחָבְאִי בַסָּתֶר.&quot;</p>
</blockquote>

<br />

<blockquote>
<p>&quot;וִיהִי בַבֹּקֶר בַּחֲרָדָה וָפַחַד,</p>
</blockquote>

<blockquote>
<p>לִמְקוֹם שִׁבְתִּי יָבֹא כָל הָעָם יַחַד,</p>
</blockquote>

<blockquote>
<p>וּבְגַאֲוָה וָעֹז אֶתְיַצֵּב בַּתָּוֶךְ,</p>
</blockquote>

<blockquote>
<p>לַאֲמָרַי יַאֲזִינוּ וּמָצְאוּ נוּחַ,</p>
</blockquote>

<blockquote>
<p>וּבְאַנְשֵׁי חָמָס לֹא יָקוּם עוֹד רוּחַ,</p>
</blockquote>

<blockquote>
<p>אָז אַשְׂבִּיעֵךְ שָׂשׂוֹן גִּיל אֲרַיָּוֶךְ.&quot;</p>
</blockquote>

<br />

<blockquote>
<p>&quot;עַתָּה עִצְבוֹנֵךְ וִיגוֹנֵךְ הָסִירִי,</p>
</blockquote>

<blockquote>
<p>מָחָר כָּעֵת חַיָּה עֻזִּי תַכִּירִי,</p>
</blockquote>

<blockquote>
<p>וַאֲשֶׁר דִּבַּרְתִּי, אֶל נָכוֹן יֵאָמֶן.&quot;</p>
</blockquote>

<blockquote>
<p>וּכְטַל עַל עֵשֶׂב, כִּרְבִיבִים עַל אָחוּ,</p>
</blockquote>

<blockquote>
<p>עַל לֵב הָעַלְמָה מִדַּבְּרוֹתָיו נָחוּ,</p>
</blockquote>

<blockquote>
<p>וּבְתוֹךְ עַצְמוֹתֶיהָ בָּאוּ כַשָּׁמֶן.</p>
</blockquote>

<br />

<blockquote>
<p>וַתֹּאֶל בַּת שׁוּעַ עִמּוֹ לָשֶׁבֶת,</p>
</blockquote>

<blockquote>
<p>וּנְעִימוֹת מִפִּיו לִשְׁמוֹעַ יוֹאֶבֶת,</p>
</blockquote>

<blockquote>
<p>אַף הוּא לִרְצוֹנָהּ דַּבֵּר אִתָּהּ יֶרֶב;</p>
</blockquote>

<blockquote>
<p>הַשֶּׁמֶשׁ עַד כֹּה לִמְלוֹנוֹ הִגִּיעַ,</p>
</blockquote>

<blockquote>
<p>בֵּין עַנְנֵי אַרְגָּמָן מִשְׁכָּבוֹ יַצִּיעַ,</p>
</blockquote>

<blockquote>
<p>וַיַּעֲצֵם עֵינֵי זָהֳרוֹ וַיְהִי עֶרֶב.</p>
</blockquote>

<br />

<blockquote>
<p>כִּנְקֻדוֹת כֶּסֶף רִבּוֹ רִבֹּתָיִם,</p>
</blockquote>

<blockquote>
<p>נִפְזְרוּ כֹּכָבִים בִּשְׁמֵי הַשָּׁמָיִם,</p>
</blockquote>

<blockquote>
<p>וּבְתוֹכָם יָקָר הוֹלֵךְ הַיָּרֵחַ;</p>
</blockquote>

<blockquote>
<p>תַּרְדֵּמָה עַל כָּל חַי כָּל יֵשׁ נוֹפֶלֶת,</p>
</blockquote>

<blockquote>
<p>תִּישַׁן שׁוֹשַׁנָּה, תָּנוּם חֲבַצֶלֶת,</p>
</blockquote>

<blockquote>
<p>וּבְקִנּוֹ הָעוֹף בַּחֲלֹמוֹ צֹוֵחַ.</p>
</blockquote>

<br />

<blockquote>
<p>אוּלָם חַרְנֶפֶר עִם הָעַלְמָה קָמוּ,</p>
</blockquote>

<blockquote>
<p>וּפַעֲמֵיהֶם יַחְדָּו לָרֶדֶת שָׂמוּ,</p>
</blockquote>

<blockquote>
<p>מֵרֹאשׁ הָהָר אֶל הָעֵמֶק מִתַּחַת;</p>
</blockquote>

<blockquote>
<p>אֲחוּזֵי יָדַיִם דַּרְכָּם יָסֹלּוּ,</p>
</blockquote>

<blockquote>
<p>צַעֲדֵיהֶם יִתְמוֹכוּ לִבְלִי יִפֹּלוּ,</p>
</blockquote>

<blockquote>
<p>בֵּין רֻכְסֵי סֶלַע וּמַעֲמַקֵּי שַׁחַת.</p>
</blockquote>

<br />

<blockquote>
<p>מֵעוֹדוֹ לֹא דָרַךְ אֹרַח כָּמֹהוּ</p>
</blockquote>

<blockquote>
<p>מִימִינוֹ מָוֶת וּמִשְׂמֹאלוֹ תֹהוּ,</p>
</blockquote>

<blockquote>
<p>וּמֵרֹב מִכְשׁוֹלִים יֵצֶר הַצַּעַד;</p>
</blockquote>

<blockquote>
<p>גַּם טִיט וָרֶפֶשׁ עַד בִּרְכָּיו יַחַץ,</p>
</blockquote>

<blockquote>
<p>וּבְנַהֲלוֹלִים פֶּתֶן וּבְנֵי שַׁחַץ,</p>
</blockquote>

<blockquote>
<p>וּמִגְּאוֹן הֶמְיָתָם יֹאחֲזֶנּוּ רַעַד.</p>
</blockquote>

<br />

<blockquote>
<p>לוּ עֵין הָעַלְמָה לֹא בָעֹז חִזְקַתּוּ,</p>
</blockquote>

<blockquote>
<p>עֲצָמָיו כֻּלָּם נָמוֹטוּ וָחַתּוּ,</p>
</blockquote>

<blockquote>
<p>וּמוֹרָשֵׁי לִבּוֹ גַּם הֵם נִתָּקוּ;</p>
</blockquote>

<blockquote>
<p>יָחֹג יָנוּעַ כַּשִׁכּוֹר מִיָּיִן,</p>
</blockquote>

<blockquote>
<p>בִּלְתִּי אֵלֶיהָ כָּל עֵת יִשָּׂא עָיִן,</p>
</blockquote>

<blockquote>
<p>עַד כִּי מִן הָעֵמֶק עוֹד לֹא רָחָקוּ.</p>
</blockquote>

<br />

<blockquote>
<p>וּמִפְּאַת קָדִים עָלָה עָנָן צַחַר,</p>
</blockquote>

<blockquote>
<p>מֵחֲרַכָּיו יָצִיצוּ עַפְעַפֵּי שַׁחַר,</p>
</blockquote>

<blockquote>
<p>בַּעֲמוֹד רַגְלֵיהֶם עַל פֶּתַח הַשַּׁעַר.</p>
</blockquote>

<blockquote>
<p>&quot;הִנֵּה בֵית הַבַּעַל שָׁם לִימִינֶךָ,</p>
</blockquote>

<blockquote>
<p>וַאֲנִי אָשׁוּבָה אֶפָּרֵד מִמֶּךָ,</p>
</blockquote>

<blockquote>
<p>עַד יַעֲבָר זַעַם אֵחָבֵא בַיַעַר. – &quot;</p>

<br />
</blockquote>

<h2 id="השירהשלישי">השיר השלישי</h2>

<blockquote>
<br />
</blockquote>

<blockquote>
<p>פִּלְאֵי אֱמֶת יוֹם וָיוֹם כִּי יֵרָאוּ,</p>
</blockquote>

<blockquote>
<p>רִבְבוֹת אֲנָשִׁים לָהֶם לֹא יִשְׁתָּאוּ,</p>
</blockquote>

<blockquote>
<p>אוּלָם יָשֹׁמּוּ עַל כַּחַשׁ וָשֶׁקֶר;</p>
</blockquote>

<blockquote>
<p>שֶׁמֶשׁ כִּי יִזְרַח אוֹ יָהֵל יָרֵחַ,</p>
</blockquote>

<blockquote>
<p>צִיץ כִּי יִתְאַדָּם וַהֲדָס יִתֵּן רֵיחַ,</p>
</blockquote>

<blockquote>
<p>לִפְלָאִים כָּאֵלֶּה לֹא יַחְקְרוּ חֵקֶר.</p>
</blockquote>

<br />

<blockquote>
<p>אַךְ אִם מַשְׂאוֹת שָׁוְא כֹּזֵב לָמוֹ יַחַז,</p>
</blockquote>

<blockquote>
<p>וּלְאוֹת יַגְבִּיהַּ עוּף כַּנֶּשֶׁר פַּחַז,</p>
</blockquote>

<blockquote>
<p>אוֹ כִּי יוֹצִיא מִצּוּר חָלָב אוֹ יָיִן;</p>
</blockquote>

<blockquote>
<p>אָז אֶל נִפְלְאֹתָיו יִתַּמְהוּ תָּמֹהַּ,</p>
</blockquote>

<blockquote>
<p>יֹאמְרוּ לוֹ קָדוֹשׁ, בּוֹ רוּחַ אֱלֹהַּ,</p>
</blockquote>

<blockquote>
<p>כָּל אָדָם נֶגְדּוֹ אַךְ אֶפֶס וָאָיִן.</p>
</blockquote>

<br />

<blockquote>
<p>אוּלָם יֵשׁ כִּי גַם בַּר לֵב וּתְמִים דֶּרֶךְ,</p>
</blockquote>

<blockquote>
<p>אִם יוֹרֶה לָעָם דָּבָר רַב הָעֶרֶךְ,</p>
</blockquote>

<blockquote>
<p>יִשָּׂא נַפְשׁוֹ לַשָּׁוְא וָרִיק כָּאֵלֶּה;</p>
</blockquote>

<blockquote>
<p>כִּי מִמַּעֲרֻמֵּי הָאֱמֶת מִבְּלִי בֶגֶד,</p>
</blockquote>

<blockquote>
<p>יָסֵב הֶהָמוֹן אֶת עֵינָיו מִנֶּגֶד,</p>
</blockquote>

<blockquote>
<p>לֹא יִשְׁמַע לֶקַח בִּלְתִּי אוֹת אוֹ פֶלֶא.</p>
</blockquote>

<br />

<blockquote>
<p>כֵּן הוֹצִיא חַרְנֶפֶר בִּקְסָמָיו רָעַשׁ,</p>
</blockquote>

<blockquote>
<p>כִּתְשֻׁאוֹת מַעֲמַקֵּי כִלְיוֹת הַר גָּעַשׁ,</p>
</blockquote>

<blockquote>
<p>וּכְחַצְצֵי בָרָק כִּי יִשְׂתָּעֲרוּ יָחַד,</p>
</blockquote>

<blockquote>
<p>כָּל הָעֵמֶק מִקָּצֶה עַד קָצֵהוּ,</p>
</blockquote>

<blockquote>
<p>יִתְפּוֹרֵר יִתְמוֹטֵט יִרְגַּז תַּחְתֵּיהוּ,</p>
</blockquote>

<blockquote>
<p>עַל ישְׁבָיו נָפְלָה אֵימָתָה וָפָחַד.</p>
</blockquote>

<br />

<blockquote>
<p>כָּל עַם הַכִּכָּר מִזָּקֵן עַד נָעַר,</p>
</blockquote>

<blockquote>
<p>רָצוּ חֲרֵדִים אֶל פֶּתַח הַשָּׁעַר,</p>
</blockquote>

<blockquote>
<p>בִּפְתֹחַ הַבֹּקֶר דַּלְתֵי רָקִיעַ;</p>
</blockquote>

<blockquote>
<p>וּבְהַקְרִיבָם לָבֹא אֶל בֵּית הַבָּעַל,</p>
</blockquote>

<blockquote>
<p>רָאוּ חַרְנֶפֶר עֹמֵד לוֹ מִמָּעַל,</p>
</blockquote>

<blockquote>
<p>וּבְרַק כֶּתֶר אֵשׁ עַל רֹאשׁוֹ יוֹפִיעַ.</p>
</blockquote>

<br />

<blockquote>
<p>גַּם מִסְּבִיבוֹתָיו לַפִּידִים יַהֲלוֹכוּ,</p>
</blockquote>

<blockquote>
<p>עָנָן וַעֲרָפֶל אַחֲרֵיהֶם יִמְשׁוֹכוּ,</p>
</blockquote>

<blockquote>
<p>מִתּוֹכָם יֵצְאוּ קֹלוֹת וָרָעַם;</p>
</blockquote>

<blockquote>
<p>הַקָּהָל יַחְדָּיו מִפַּחַד עָמָדוּ,</p>
</blockquote>

<blockquote>
<p>עַצְמוֹתָם עָשֵׁשׁוּ גַּם הִתְפָּרָדוּ,</p>
</blockquote>

<blockquote>
<p>לִבָּם יַךְ כַּפַּטִישׁ וּכְהוֹלֶם פָּעַם.</p>
</blockquote>

<br />

<blockquote>
<p>&#8220;סוּרוּ אֵלַי!&#8221; קָרָא חַרְנֶפֶר. &quot;סוּרוּ!</p>
</blockquote>

<blockquote>
<p>לִבְּכֶם אַל יֵרַךְ, מֶנִּי אַל תָּגוּרוּ,</p>
</blockquote>

<blockquote>
<p>כִּי לִפְדוֹתְכֶם בָּאתִי מִשָּׁוְא וָכֶסֶל,</p>
</blockquote>

<blockquote>
<p>לַרְאוֹתְכֶם מֵישָׁרִים, מִשְׁפָּט וָצֶדֶק,</p>
</blockquote>

<blockquote>
<p>כִּי כֹהֲנֵיכֶם בֹּגְדִים טוֹבָם כַּחֵדֶק,</p>
</blockquote>

<blockquote>
<p>&#8220;כִּי הֶבֶל נִסְכָּם אַךְ תֹּהוּ הַפָּסֶל.&#8221;</p>
</blockquote>

<br />

<blockquote>
<p>&quot;הַבִּיטוּ וּרְאוּ כִּי יִכְלֶה כָּעֶשֶׁן,</p>
</blockquote>

<blockquote>
<p>כִּי יַשְׁאִיר אַחֲרָיו אַךְ אֵפֶר וָדֶשֶׁן,</p>
</blockquote>

<blockquote>
<p>גַּם מִשְׁכָּנוֹ יִהְיֶה לָרִיק וָאָיִן;</p>
</blockquote>

<blockquote>
<p>אִם כָּעֵת קָצְרָה יָדוֹ לוֹ הוֹשֵׁעַ,</p>
</blockquote>

<blockquote>
<p>אֵיךְ יוּכַל לָכֶם הֵיטֵב אוֹ הָרֵעַ.</p>
</blockquote>

<blockquote>
<p>עַל טוֹב אוֹ עַל רָע אֵיכָה יָשִׂים עָיִן?&quot;</p>
</blockquote>

<br />

<blockquote>
<p>&quot;כִּי לֹא אֱלֹהִים הוּא מִזֶּה תָּבִינוּ,</p>
</blockquote>

<blockquote>
<p>אֶל אִמְרוֹתַי אִם כֵּן אָנָּא הַאֲזִינוּ,</p>
</blockquote>

<blockquote>
<p>כִּי פִּי אֲלֵיכֶם יַבִּיעַ אַךְ ישֶׁר;</p>
</blockquote>

<blockquote>
<p>הָסִירוּ מִכֶּם כָּל כָּזָב כָּל אִוֶּלֶת,</p>
</blockquote>

<blockquote>
<p>גָּרְשׁוּ כָל תּוֹעָה עֲלֵיכֶם מוֹשֶׁלֶת</p>
</blockquote>

<blockquote>
<p>וּמִצְאוּ חַיִּים אַף שָׁלוֹם וָאשֶׁר&quot;.</p>
</blockquote>

<br />

<blockquote>
<p>&quot;אֵיךְ עֹשֵׂה שָׁמַיִם, שֶׁמֶשׁ יָרֵחַ,</p>
</blockquote>

<blockquote>
<p>אֶרֶץ וּמְלֹאָהּ, כָּל חַי כָּל צוֹמֵחַ,</p>
</blockquote>

<blockquote>
<p>הַיָּם וַאֲשֶׁר בּוֹ תַּנִּינִים וָרֶמֶשׂ;</p>
</blockquote>

<blockquote>
<p>אֵיךְ הוּא יִרְעַב יִצְמָא, יִיעַף יָגֵעַ,</p>
</blockquote>

<blockquote>
<p>יִשְׂמַח לִרְאוֹת תָּם לַטֶּבַח כּוֹרֵעַ,</p>
</blockquote>

<blockquote>
<p>יִשְׁאַף אֶל דַּם נָקִי כִּי יֵלֶך תֶּמֶס?&quot;</p>
</blockquote>

<br />

<blockquote>
<p>&quot;כִּי לֹא כֵן אַחַי הַשְׂכִּילוּ לָדַעַת,</p>
</blockquote>

<blockquote>
<p>לִדְבָרַי נָא הַטּוּ אֹזֶן שׁוֹמַעַת,</p>
</blockquote>

<blockquote>
<p>וּדְעוּ כִּי אַךְ טוֹב אֵל לִילִידֵי אֵשֶׁת;</p>
</blockquote>

<blockquote>
<p>כִּי אַךְ חֵן וָחֶסֶד אֲלֵיהֶם יָפֶק,</p>
</blockquote>

<blockquote>
<p>כִּי כָל מַחְסוֹרָם הֵכִין בִּמְלֹא סָפֶק,</p>
</blockquote>

<blockquote>
<p>כִּי יִחְיוּ לָבֶטַח נַפְשׁוֹ דּוֹרֶשֶׁת?&quot;</p>
</blockquote>

<br />

<blockquote>
<p>כַּפּוֹלֵהַ וּבוֹקֵעַ בָּאָרֶץ,</p>
</blockquote>

<blockquote>
<p>אִמְרוֹתָיו בָּעָם כָּכָה פָּרְצוּ פָּרֶץ,</p>
</blockquote>

<blockquote>
<p>&#8220;כִּדְבָרְךָ נַעֲשֶׂה&#8221; פֶּה אֶחָד קָרָאוּ;</p>
</blockquote>

<blockquote>
<p>&quot;אַךְ אַל תֵּלֵךְ מִזֶּה שֶׁב נָא אִתָּנוּ,</p>
</blockquote>

<blockquote>
<p>כָּל טוֹב כָּל ישֶׁר אַתָּה תוֹרֶה לָנוּ</p>
</blockquote>

<blockquote>
<p>כִּי חֵן וָדַעַת עַל פִּיךָ נִמְצָאוּ&quot;.</p>
</blockquote>

<br />

<blockquote>
<p>&quot;גַּם לַדָּבָר הַזֶּה לָכֶם אֵאוֹתָה,</p>
</blockquote>

<blockquote>
<p>וּבְרִית בֵּינוֹתֵינוּ כַּיּוֹם נִכְרוֹתָה,</p>
</blockquote>

<blockquote>
<p>כִּי אֶל כָּל מִצְוֹתַי כֻּלְכֶם תִּשְׁמָעוּ;</p>
</blockquote>

<blockquote>
<p>לִימִין אוֹ לִשְׂמֹאל מֵהֶן לֹא תָסוּרוּ,</p>
</blockquote>

<blockquote>
<p>וּמֵאֵת חֻקַּי נֶצַח לֹא תַעֲבוּרוּ,</p>
</blockquote>

<blockquote>
<p>לֹא תוֹסִיפוּ דָבָר אַף לֹא תִגְרָעוּ,&quot;</p>
</blockquote>

<br />

<blockquote>
<p>&quot;מַהֲרוּ עַתָּה לָבֹא אֶל בֵּית הַכֶּלֶא,</p>
</blockquote>

<blockquote>
<p>הוֹצִיאוּ מִשָׁם הָאֲנָשִׁים הָאֵלֶּה,</p>
</blockquote>

<blockquote>
<p>אֲשֶׁר כֹּהֲנֵיכֶם לַטֶּבַח הֵכִינוּ;</p>
</blockquote>

<blockquote>
<p>אֹתָם תַּחְתֵּיהֶם תַּאַסְרוּ בַכֶּבֶל,</p>
</blockquote>

<blockquote>
<p>עַד כִּי עַל פִּשְׁעָם עַל שָׁוְא וָהֶבֶל,</p>
</blockquote>

<blockquote>
<p>הַזְּקֵנִים בַּמִּשְׁפָּט אֹתָם יָדִינוּ&quot;.</p>
</blockquote>

<br />

<blockquote>
<p>וּלְאַחַד הָעֹמְדִים קָרָא וַיֹּאמֶר:</p>
</blockquote>

<blockquote>
<p>&quot;מַהֵר רוּץ הֶרָה אֶל תַּחַת הַתֹּמֶר,</p>
</blockquote>

<blockquote>
<p>שָׁם תִּמְצָא בַת שׁוּעַ לָאָרֶץ קוֹדֶרֶת;</p>
</blockquote>

<blockquote>
<p>בַּשְּׂרֶהָ כִּי אֶל שִׂמְחָה נֶהְפַּךְ אֵבֶל,</p>
</blockquote>

<blockquote>
<p>וּדְרוֹר אֶל הָאֲסוּרִים קֹרָא מִכֶּבֶל,</p>
</blockquote>

<blockquote>
<p>כִּי יֵשֵׁב אָבִיהָּ בֵּין יוֹעֲצֵי קָרֶת&quot;.</p>
</blockquote>

<br />

<blockquote>
<p>כַּנֶּשֶׁר יָטּוּשׂ אֱלֵי הַרְרֵי טֶרֶף,</p>
</blockquote>

<blockquote>
<p>כֵּן לַעֲשׂוֹת מִצְוָתוֹ הָאִישׁ אַל יֶרֶף,</p>
</blockquote>

<blockquote>
<p>לָרוּץ הָהָרָה נָשָׂא אֶת רַגְלֵיהוּ;</p>
</blockquote>

<blockquote>
<p>אוּלָם כִּמְעַט הִרְחִיק כִּמְטַחֲוֵי קֶשֶׁת,</p>
</blockquote>

<blockquote>
<p>וַיָּשֶׁב פָּנָיו וַיְמַהֵר לָגֶשֶׁת,</p>
</blockquote>

<blockquote>
<p>אֶל חַרְנֶפֶר בָּא וַיֹּאמֶר אֵלֵיהוּ:</p>
</blockquote>

<blockquote>
<p>&quot;קוֹל רֶגֶשׁ הָעָם וּתְרוּעוֹת הֵרִיעוּ,</p>
</blockquote>

<blockquote>
<p>אֶל אָזְנֵי בַת שׁוּעַ כַּיּוֹם הִגִּיעוּ,</p>
</blockquote>

<blockquote>
<p>וּמֵאֵת מַחְבּוֹאָהּ מִהֲרָה לָלֶכֶת;</p>
</blockquote>

<blockquote>
<p>וּמִדֵּי עָבְרָה לִפְנֵי בֵית הַכֶּלֶא,</p>
</blockquote>

<blockquote>
<p>וַתִּשְׁתּוֹמֵם לִרְאוֹת הַפְלֵא וָפֶלֶא,</p>
</blockquote>

<blockquote>
<p>כִּי רֶגֶל חָפְשִׁים מִמֶּנּוּ דּוֹרֶכֶת,&quot;</p>
</blockquote>

<br />

<blockquote>
<p>&quot;וּבִבְכִי נָפְלָה עַל צַוְּארֵי אָבִיהָ,</p>
</blockquote>

<blockquote>
<p>לִבָּהּ יָפוּג דּוּמִיָּה, נֶאֱלַם פִּיהָ,</p>
</blockquote>

<blockquote>
<p>וּכְרֶגַע מִנֶּגְדּוֹ לֹא תָסֵב עָיִן;</p>
</blockquote>

<blockquote>
<p>וּמִגִּיל גַּם עֵינָיו יוֹרְדוֹת בַּבֶּכִי,</p>
</blockquote>

<blockquote>
<p>מֵאַיִן תָּבֹאִי וּלְאָן תֵּלֵכִי,</p>
</blockquote>

<blockquote>
<p>הֲתוּכְלִי הַגֵּד לִי עֶזְרִי מֵאָיִן?&quot;</p>
</blockquote>

<br />

<blockquote>
<p>&quot;בֹּא וַאֲנִי אַרְאֶךָּ אֶת אִישׁ הָרוּחַ,</p>
</blockquote>

<blockquote>
<p>לִישׁוּעָתֵנוּ מִמַּעַל שָׁלוּחַ,</p>
</blockquote>

<blockquote>
<p>הוּא גַּם אוֹתְךָ הִצִּיל מֵרֶדֶת שָׁחַת.</p>
</blockquote>

<blockquote>
<p>וַתְּסַפֵּר לוֹ כִּי בַעֲלוֹתָהּ הָהָרָה,</p>
</blockquote>

<blockquote>
<p>מָצְאָה שָׁם אִישׁ וִיגוֹנָהּ לוֹ אָמָרָה,</p>
</blockquote>

<blockquote>
<p>וַיְדַבֵּר אִתָּהּ דִּבְרֵי חֵן וָנָחַת&quot;.</p>
</blockquote>

<br />

<blockquote>
<p>הָאִישׁ מִדְבָּרוֹ לֹא כִלָּה עֲדֶנָּה,</p>
</blockquote>

<blockquote>
<p>וּפַעֲמֵי בַת שׁוּעַ הִגִּיעוּ הֵנָּה,</p>
</blockquote>

<blockquote>
<p>עַל כֶּתֶף אָבִיהָ הִיא מִתְרַפֶּקֶת:</p>
</blockquote>

<blockquote>
<p>&quot;הִנֵּה מוֹשִׁיעֵנוּ זֶה הוּא הַגֶּבֶר,</p>
</blockquote>

<blockquote>
<p>מֵבִיא עֶזְרָה לַדָּךְ לַזֵּדִים שֶׁבֶר,</p>
</blockquote>

<blockquote>
<p>וּמִשְׁפָּט וָצֶדֶק יָדוֹ חוֹקֶקֶת.,</p>
</blockquote>

<br />

<blockquote>
<p>&#8220;מַה!&#8221; קָרָא הָאָב &quot; נִפְלָאִים מַעֲשֶׂיךָ!</p>
</blockquote>

<blockquote>
<p>אֵיךְ אוּכַל הָשִׁיב אוֹ הוֹדוֹת אֵלֶיךָ,</p>
</blockquote>

<blockquote>
<p>עַל כִּי הִצַּלְתַּנִּי מֵעֲבוֹר בַּשָּׂלַח?</p>
</blockquote>

<blockquote>
<p>כָּל עוֹד עֵינַי תִּרְאֶינָה אוֹר הַשָּׁמֶשׁ,</p>
</blockquote>

<blockquote>
<p>מִלִּבִּי וּמִפִּי חַסְדְּךָ לֹא יָמֶשׁ,</p>
</blockquote>

<blockquote>
<p>וַאֲמִתְּךָ אֶזְכּוֹר עַד זִקְנָה וָכָלַח.&quot;</p>
</blockquote>

<br />

<blockquote>
<p>הוּא אֶל חַרְנֶפֶר עוֹד תּוֹדוֹת הִבִּיעַ,</p>
</blockquote>

<blockquote>
<p>וּמַלְאָךְ אֶל אָזְנָם קוֹלוֹ הִשְׁמִיעַ,</p>
</blockquote>

<blockquote>
<p>&quot;אֶל מוֹשַׁב הַזְּקֵנִים לֶכֶת הוֹאִילוּ;</p>
</blockquote>

<blockquote>
<p>כִּסְאוֹת לַמִּשְׁפָּט שָׁם כֻּלָּם יֵשֵׁבוּ,</p>
</blockquote>

<blockquote>
<p>לָדִין הַכֹּהֲנִים בִּלְשׁוֹנָם כִּזֵּבוּ,</p>
</blockquote>

<blockquote>
<p>וּבְמַהֲמוֹרוֹת הֶבֶל רַבִּים הִכְשִׁילוּ&quot;.</p>
</blockquote>

<br />

<blockquote>
<p>מִנֶּגֶב לַכִּכָּר בֵּין חֹמוֹתָיִם,</p>
</blockquote>

<blockquote>
<p>פַּרְדֵּס נָטוּעַ נֶחְמָד לָעֵינָיִם,</p>
</blockquote>

<blockquote>
<p>בּוֹ תָּמָר וּבְרוֹשׁ רִמּוֹן עִם תַּפּוּחַ;</p>
</blockquote>

<blockquote>
<p>וּבַתָּוֶךְ יִלָּפְתוּ אָרְחוֹת פֶּלֶג,</p>
</blockquote>

<blockquote>
<p>צִצֵּי שָׁנִי יַשְׁקֶה וּפִרְחֵי שֶׁלֶג,</p>
</blockquote>

<blockquote>
<p>וּבְשָׂמִים יִזְלוּ תֵּימָן כִּי תָפוּחַ.</p>
</blockquote>

<p><br /></p>

<blockquote>
<p>שָׁם יָשְׁבוּ יַחַד תַּחַת אָהֳלֵי שֶׁפֶר,</p>
</blockquote>

<blockquote>
<p>זִקְנֵי הָעֵדָה וּבְרֹאשָׁם חַרְנֶפֶר,</p>
</blockquote>

<blockquote>
<p>כֻּלָּם עוֹטֵי בוּץ מִצָּנִיף עַד נָעַל;</p>
</blockquote>

<blockquote>
<p>אַף רַבִּים מֵהָעָם בֵּיתָם עָזָבוּ,</p>
</blockquote>

<blockquote>
<p>וּבַגָּן הָכֵן מִסָּבִיב נִצָּבוּ,</p>
</blockquote>

<blockquote>
<p>לִשְׁמוֹעַ אֶת מִשְׁפַּט כֹּהֲנֵי הַבָּעַל.</p>
</blockquote>

<br />

<blockquote>
<p>&quot; קִרְבוּ כֹּהֲנֵי הַשֶּׁקֶר הֵנָּה גשׁוּ,</p>
</blockquote>

<blockquote>
<p>&#8220;וּתְנוּ תוֹדָה כִּי מִבַּעַל תֵּבשׁוּ&#8221;,</p>
</blockquote>

<blockquote>
<p>כָּכָה מִמְקוֹם שִׁבְתּוֹ קָרָא חַרְנֶפֶר;</p>
</blockquote>

<blockquote>
<p>&quot;כִּי מוּסָרֵיכֶם אַךְ כָּזָב וָהֶבֶל,</p>
</blockquote>

<blockquote>
<p>וּמַעֲשֵׂיכֶם כֻּלָּם שֵׂטִים וָתֶבֶל,</p>
</blockquote>

<blockquote>
<p>וֵאלֹהֵיכֶם תֹּהוּ נִמְשַׁל כָּאֵפֶר&quot;.</p>
</blockquote>

<br />

<blockquote>
<p>מִקּוֹלוֹ קוֹל עֹז הַזֵּדִים נִבְהָלוּ,</p>
</blockquote>

<blockquote>
<p>יִדְמוּ כָּאֶבֶן דַּבֵּר בַּל יוּכָלוּ,</p>
</blockquote>

<blockquote>
<p>וּבְעָמְדָם יַעֲמוֹדוּ שַׁחֵי עֵינָיִם;</p>
</blockquote>

<blockquote>
<p>אוּלָם הַכֹּהֵן הָרֹאשׁ עַז הַמֶּצַח,</p>
</blockquote>

<blockquote>
<p>לִבּוֹ כַּחַלָּמִישׁ וַעֲצָמָיו רֶצַח,</p>
</blockquote>

<blockquote>
<p>נִגַּשׁ אֵלָיו וַיְבַטֵּא בִּשְׂפָתָיִם:</p>
</blockquote>

<br />

<blockquote>
<p>&quot; יָבֹא יוֹם תֵּרֶא אַתָּה אִישׁ הַמֶּרֶד,</p>
</blockquote>

<blockquote>
<p>אֵיכָה חֲמַת שַׁדַּי עָלֶיךָ תֵרֶד,</p>
</blockquote>

<blockquote>
<p>כִּי שָׁלַחְתָּ יָד אֶל בֵּיתוֹ לָגַעַת;</p>
</blockquote>

<blockquote>
<p>רַק בַּעֲבוּר נַסּוֹת עַמּוֹ אִם בּוֹ אֹמֶן,</p>
</blockquote>

<blockquote>
<p>הֵשִׁיב צוּר חַרְבּוֹ מֵעֲשׂוֹתְךָ כַּדֹּמֶּן,</p>
</blockquote>

<blockquote>
<p>אַךְ כִּי לֹא תִנָּקֶה נַפְשִׁי יוֹדַעַת&quot;.</p>
</blockquote>

<br />

<blockquote>
<p>&quot; אַף אַתֶּם נִכְבַּדֵּי הָעָם הַגִּידוּ,</p>
</blockquote>

<blockquote>
<p>אֵיכָה בֵאלֹהֵיכֶם לִמְרוֹד תָּזִידוּ,</p>
</blockquote>

<blockquote>
<p>עַל פִּי עַוָּל אֶחָד אֶתְכֶם כִּי יָסֶת?</p>
</blockquote>

<blockquote>
<p>הֵן מִשְּׁנוֹת דֹּר וָדֹר אֹתוֹ תַעֲבֹדוּ,</p>
</blockquote>

<blockquote>
<p>אֵיךְ כֻּלְּכֶם יַחַד פִּתְאֹם בּוֹ תִבְגֹּדוּ,</p>
</blockquote>

<blockquote>
<p>וּבְנֶאֱמְנֵי בֵיתוֹ נַפְשְׁכֶם מוֹאָסֶת?&quot;</p>
</blockquote>

<br />

<blockquote>
<p>&quot;הָשִׁיבוּ מִדַּרְכֵיכֶם הִנָּחֵמוּ,</p>
</blockquote>

<blockquote>
<p>אִמְרוּ בִּלְבַבְכֶם לִבְלִי תֵאָשֵׁמוּ,</p>
</blockquote>

<blockquote>
<p>וּבִתְחִנָּה לִפְנֵי אֵל שִׁפְכוּ שִׂיחַ;</p>
</blockquote>

<blockquote>
<p>וּתְנוּ תוֹדָה עַל כָּל עָוֹן וָמֶרִי,</p>
</blockquote>

<blockquote>
<p>כִּי מִזְּדוֹן לֵב הֲלַכְתֶּם עִמּוֹ קֶרִי,</p>
</blockquote>

<blockquote>
<p>אוֹ אָז מִפִּשְׁעֵיכֶם לָכֶם יָנִיחַ&quot;.</p>
</blockquote>

<br />

<blockquote>
<p>&quot; אַךְ הָאִישׁ הַזֶּה הִכָּרֵת יִכָּרֶת,</p>
</blockquote>

<blockquote>
<p>יַעַן נָסַךְ בָּכֶם רוּחַ סוֹרָרֶת,</p>
</blockquote>

<blockquote>
<p>כִּי מֶרְיוֹ מֵחוֹל יִכְבַּד לוּ יִשָּׁקֶל;</p>
</blockquote>

<blockquote>
<p>עַל כֵּן מַהֵרוּ שִׁלְחוּ בוֹ יָדַיִם,</p>
</blockquote>

<blockquote>
<p>אִסְּרוּהוּ בַּכֶּבֶל וּבִנְחֻשְׁתַּיִם,</p>
</blockquote>

<blockquote>
<p>וּלְעֵינֵי הַשֶּׁמֶשׁ סָקֹל יִסָּקֶל&quot;.</p>
</blockquote>

<br />

<blockquote>
<p>כַּאֲשֶׁר לִפְנֵי הָרַעַשׁ תָּמוּט אָרֶץ,</p>
</blockquote>

<blockquote>
<p>טֶרֶם לָצֵאת מִקִּרְבָּה יִפְרָץ פָּרֶץ,</p>
</blockquote>

<blockquote>
<p>כֵּן הָעָם בַּגַּן יָנוּעוּ יָחֹגּוּ;</p>
</blockquote>

<blockquote>
<p>כִּי דִּבְרֵי הַכֹּהֵן כִּמְעַט הֶאֱזִינוּ,</p>
</blockquote>

<blockquote>
<p>שָׁבוּ לַכִּסְלָה, לָהּ הַסְכֵּן הִסְכִּינוּ,</p>
</blockquote>

<blockquote>
<p>וּמִדַּרְכֵי שֶׂכֶל אָחוֹר יִסֹּגּוּ.</p>
</blockquote>

<br />

<blockquote>
<p>וּכְבָר מִתּוֹכָם רַבִּים יִתְלֶחָשׁוּ,</p>
</blockquote>

<blockquote>
<p>לִישׁוּעָתָה לַכֹּהֵן יִתְנַגָּשׁוּ. –</p>
</blockquote>

<blockquote>
<p>אַךְ קַרְקַע הַגַּן פִּתְאֹם יִבָּקֵעַ,</p>
</blockquote>

<blockquote>
<p>וּשְׁנֵי צִפְעוֹנִים מִתַּחַת יֵצֵאוּ,</p>
</blockquote>

<blockquote>
<p>עַד צַוְּארֵי הַכֹּהֵן חִישׁ יִתְנַשֵׂאוּ,</p>
</blockquote>

<blockquote>
<p>וּכְרֶגַע לָאָרֶץ נוֹפֵל גֹּוֵעַ.</p>
</blockquote>

<br />

<blockquote>
<p>כָּל הָעָם הָרֹאִים חָרְדוּ רָגָזוּ,</p>
</blockquote>

<blockquote>
<p>גַּם הַכֹּהֲנִים יַחַד נִבְהֲלוּ נֶחְפָּזוּ,</p>
</blockquote>

<blockquote>
<p>וַיַּעֲנוּ כֻלָּם וַיֹּאמְרוּ &quot;חָטָאנוּ!</p>
</blockquote>

<blockquote>
<p>אָמְנָם כִּי לִמַּדְנוּ שֶׁקֶר וָהֶבֶל,</p>
</blockquote>

<blockquote>
<p>אוּלָם אַל נָא תָמֹד לָנוּ בַּחֶבֶל,</p>
</blockquote>

<blockquote>
<p>רַחֵם עָלֵינוּ אַל תַּשְׁחֵת כֻּלָּנוּ&quot;.</p>
</blockquote>

<br />

<blockquote>
<p>חַרְנֶפֶר פָּתַח אֶת פִּיהוּ וַיַּעַן:</p>
</blockquote>

<blockquote>
<p>&quot;מֵאִתִּי לֹא תֵצֵא לָכֶם רָע, יַעַן</p>
</blockquote>

<blockquote>
<p>הָיָה עִם לִבְּכֶם לִבְלִי כַסּוֹת פֶּשַׁע;</p>
</blockquote>

<blockquote>
<p>אַךְ אַתֶּם הַזְּקֵנִים אַתֶּם דַּבֵּרוּ,</p>
</blockquote>

<blockquote>
<p>מַה לַּעֲשׂוֹת בָּאֲנָשִׁים צֶדֶק הֵפֵרוּ,</p>
</blockquote>

<blockquote>
<p>וַיַּתְעוּ הָעָם מִנִּי אָרְחוֹת יֶשַׁע?&quot;</p>
</blockquote>

<br />

<blockquote>
<p>מִתּוֹךְ הַקָּהָל קָם אֲבִי בַת שׁוּעַ</p>
</blockquote>

<blockquote>
<p>&quot;אָמְנָם כִּי כָל לֵבָב נוֹע יָנוּעַ,</p>
</blockquote>

<blockquote>
<p>בִּזְכוֹר חֲמָתָם כִּדְמוּת חֲמַת פָּתֶן;</p>
</blockquote>

<blockquote>
<p>וּבְכָל זֹאת כִּגְמוּלָם לָהֶם לֹא נָשֶׁב,</p>
</blockquote>

<blockquote>
<p>וּכְרָעוֹתֵיהֶם לֹא אִתָּם יֵחָשֶׁב,</p>
</blockquote>

<blockquote>
<p>נַפְשָׁם בִּשְׁאֵלָתָם לָהֶם תִּנָּתֶן&quot;.</p>
</blockquote>

<br />

<blockquote>
<p>כָּל זִקְנֵי הָעֵדָה יַחַד נִדְבָּרוּ</p>
</blockquote>

<blockquote>
<p>אַחֲרֵי כֵן פֶּה אֶחָד אֹמֶר גָּזָרוּ,</p>
</blockquote>

<blockquote>
<p>יַד בַּכֹּהֲנִים הָאֵל לִבְלִי שָׁלֹחַ.</p>
</blockquote>

<blockquote>
<p>כִּי אִם יִחְיוּ עַל פִּשְׁעָם יִנָּחֵמוּ,</p>
</blockquote>

<blockquote>
<p>כָּל הַיָּמִים יֵבשׁוּ יִכָּלֵמוֹ,</p>
</blockquote>

<blockquote>
<p>כָּכָה לִבָּם הָרָע יִדְכֶּה יָשֹׁחַ.</p>
</blockquote>

<br />

<blockquote>
<p>אַחַר הַדְּבָרִים הָאֵלֶּה עָמָדוּ,</p>
</blockquote>

<blockquote>
<p>אִישׁ מֵעַל אָחִיו אֶל בֵּיתוֹ נִפְרָדוּ,</p>
</blockquote>

<blockquote>
<p>כִּי רַד הַיּוֹם וּכְדַי עָמָל וָטֹרַח;</p>
</blockquote>

<blockquote>
<p>אַךְ לַמָּקוֹם הַזֶּה עוֹד יִקָּבֵצוּ,</p>
</blockquote>

<blockquote>
<p>עַל חֹק וּמִשְׁפָּט יַחַד יֵוָּעֵצוּ,</p>
</blockquote>

<blockquote>
<p>כַּאֲשֶׁר הַשֶּׁמֶשׁ יָשׁוּב לָרוּץ אֹרַח.</p>
</blockquote>

<blockquote>
<br />
</blockquote>

<h2 id="השירהרביעי">השיר הרביעי</h2>

<blockquote>
<br />
</blockquote>

<blockquote>
<p>הַשַּׁחַר הוֹרִיד אֶת מָסָךְ הַשָּׁעַר,</p>
</blockquote>

<blockquote>
<p>בּוֹ יֵצֵא שֶׁמֶשׁ מִשְּׁנָתוֹ כִּי יָעַר,</p>
</blockquote>

<blockquote>
<p>וּפַלְגֵי אוֹרָה מִקָּדִים יִשְׁטוֹפוּ;</p>
</blockquote>

<blockquote>
<p>הָאָרֶץ כַּכַּלָּה תַּעַד כֵּלֶיהָ,</p>
</blockquote>

<blockquote>
<p>מֵרַחֲבֵי כָּרִים עַד תּוֹעֲפוֹת הָרֶיהָ,</p>
</blockquote>

<blockquote>
<p>וּמַחֲשַׁכֵּי לַיִל כָּלִיל יַחֲלֹפוּ.</p>
</blockquote>

<br />

<blockquote>
<p>וּמִקַּצְוֵי הַכִּכָּר מִכָּל עֵבֶר,</p>
</blockquote>

<blockquote>
<p>זִקְנֵי הָעֵדָה יֵלְכוּ חֶבֶר חֶבֶר,</p>
</blockquote>

<blockquote>
<p>נֶגֶד הַפַּרְדֵּס צַעֲדֵיהֶם יַיְשִׁירוּ;</p>
</blockquote>

<blockquote>
<p>שָׁמָּה גַּם חַרְנֶפֶר הִשְׁכִּים לָלֶכֶת,</p>
</blockquote>

<blockquote>
<p>לִימִין אָבִיהָ בַּת שׁוּעַ דּוֹרֶכֶת,</p>
</blockquote>

<blockquote>
<p>כִּי אֹתָה כֻּלָּם כַּגֶּבֶר יוֹקִירוּ;</p>
</blockquote>

<br />

<blockquote>
<p>כַּאֲשֶׁר בִּמְקוֹמָם הַזְּקֵנִים יָשָׁבוּ,</p>
</blockquote>

<blockquote>
<p>וּמֵרָחוֹק שׁוֹעֲרִים הָכֵן נִצָּבוּ,</p>
</blockquote>

<blockquote>
<p>לִבְלִי תֵת אִישׁ לָבֹא דָּבָר לִשְׁמוֹעַ;</p>
</blockquote>

<blockquote>
<p>פָּתַח הָאֶחָד אֶת פִּיהוּ וַיֹּאמֶר:</p>
</blockquote>

<blockquote>
<p>&quot;הֵן הַבַּעַל הָיָה לַטִּיט וָחֹמֶר,</p>
</blockquote>

<blockquote>
<p>גַּם כֹּהֲנָיו גֹּרְשׁוּ כִּי סָרוּ לָרוֹעַ.&quot;</p>
</blockquote>

<br />

<blockquote>
<p>&quot;אַתָּה אִישׁ חַיִל אַתָּה מוֹשִׁיעֵנוּ,</p>
</blockquote>

<blockquote>
<p>אֶת מִי נַעֲבוֹד עַתָּה אַתָּה הוֹרֵנוּ,</p>
</blockquote>

<blockquote>
<p>אֶת תּוֹרַת אֱלוֹהַּ לָנוּ תוֹדִיעַ;</p>
</blockquote>

<blockquote>
<p>בַּמֶּה מִמֶּנּוּ נָפִיק חֵן וָחֶסֶד,</p>
</blockquote>

<blockquote>
<p>וּמַה לּוֹ תוֹעֵבָה זִמָּה וָחֶסֶד,</p>
</blockquote>

<blockquote>
<p>אֶל מִי יַטֶּה טוּבוֹ וּמִי יַרְשִׁיעַ.&quot;</p>
</blockquote>

<br />

<blockquote>
<p>&quot;אֵי זֶה הַבַּיִת נִבְנֶה לוֹ לָשֶׁבֶת,</p>
</blockquote>

<blockquote>
<p>אִם בָּמָה תֵּעָשֶׂה בּוֹ אוֹ מַצֶּבֶת,</p>
</blockquote>

<blockquote>
<p>וּמָה הַכֵּלִים לַעֲבֹד בָּם בַּקֹּדֶשׁ;</p>
</blockquote>

<blockquote>
<p>וּבְחַר לָנוּ כֹּהֲנִים שֹׁמְרֵי מִשְׁמֶרֶת,</p>
</blockquote>

<blockquote>
<p>מַקְרִיבִים בַּמִּזְבֵּחַ וּמִקְטֶרֶת,</p>
</blockquote>

<blockquote>
<p>עוֹשִׂים עוֹלוֹת תָּמִיד מוֹעֵד וָחֹדֶשׁ&quot;.</p>
</blockquote>

<br />

<blockquote>
<p>&#8220;שִׁמְעוּ הַזְּקֵנִים לַאֲמָרַי הַאֲזִינוּ&#8221;</p>
</blockquote>

<blockquote>
<p>קָרָא חַרְנֶפֶר &quot;אַף לִבְּכֶם הָכִינוּ,</p>
</blockquote>

<blockquote>
<p>&quot;כִּי נִסְתָּרוֹת אַגִּיד אֲשֶׁר חָזִיתִי;</p>
</blockquote>

<blockquote>
<p>אִם גַּם דַּבְּרִי כַּזָּר לָכֶם יֵחָשֶׁב,</p>
</blockquote>

<blockquote>
<p>הַסְכִּיתוּ הֵיטֵב הַקְשִׁיבוּ רַב קָשֶׁב,</p>
</blockquote>

<blockquote>
<p>אַל תָּהִינוּ לַעֲנוֹת עַד אִם כִּלִּיתִי.&quot;</p>
</blockquote>

<br />

<blockquote>
<p>&quot;הִתְבּוֹנְנוּ אֵפוֹא כִּי הֶבֶל כָּל פֶּסֶל,</p>
</blockquote>

<blockquote>
<p>כִּי אֹתָם הוֹלִידוּ מִרְמָה וָכֶסֶל,</p>
</blockquote>

<blockquote>
<p>אוּלָם אֶת אֵל אֱמֶת לֹא תֵרֶא עָיִן;</p>
</blockquote>

<blockquote>
<p>נַעֲלֶה עַל בִּינַת אִישׁ נֶעְלָם מִשָּׂכֶל,</p>
</blockquote>

<blockquote>
<p>גַּם כָּל עֵת כָּל מָקוֹם אֹתוֹ לֹא יָכֶל,</p>
</blockquote>

<blockquote>
<p>כָּל תֵּבֵל וּמְלֹאָה נֶגְדּוֹ כָּאָיִן.&quot;</p>
</blockquote>

<br />

<blockquote>
<p>&quot;אִם כָּכָה מַה יִּסְכָּן לוֹ בֵּית תִּפְאֶרֶת,</p>
</blockquote>

<blockquote>
<p>בָּמָה וּמִזְבֵּחַ וּכְלֵי מִקְטֶרֶת,</p>
</blockquote>

<blockquote>
<p>אַף לָמָה לוֹ כֹּהֲנִים קָרְבָּן יַקְרִיבוּ?</p>
</blockquote>

<blockquote>
<p>הֵן הֵמָּה אֶת הָעָם יַטוּ מִדָּרֶךְ,</p>
</blockquote>

<blockquote>
<p>וּבְחֶזְקַת הַיָּד יִרְדּוּ בוֹ וּבְפָרֶךְ,</p>
</blockquote>

<blockquote>
<p>אֶת כָּל מַעְגַל טוֹב בַּמִכְשׁוֹל יַכְאִיבוּ.&quot;</p>
</blockquote>

<br />

<blockquote>
<p>&quot;כִּי אֶת כָּל אֲשֶׁר לֹא יִרְאוּ עֵינָיִם,</p>
</blockquote>

<blockquote>
<p>אוֹ אֶת אֲשֶׁר לֹא יָמִישׁוּ יָדָיִם,</p>
</blockquote>

<blockquote>
<p>לֹא יַחְשְׁבֶנּוּ הָעָם, אֹתוֹ לֹא יָבֶן;</p>
</blockquote>

<blockquote>
<p>לַשָׁוְא לוֹ נוֹכִיחַ כִּי יֵשׁ אֱלֹהַּ,</p>
</blockquote>

<blockquote>
<p>משֵׁל בִּגְבוּרָתוֹ מִכֹּל גָּבֹהַּ,</p>
</blockquote>

<blockquote>
<p>הָעָם יִבְחַר לוֹ תַּחְתָּיו עֵץ וָאָבֶן.,</p>
</blockquote>

<br />

<blockquote>
<p>&quot;אִם כַּיּוֹם מִשֹּׁרֶשׁ נִכְרַת הַבַּעַל,</p>
</blockquote>

<blockquote>
<p>טוֹב כִּי אֵל אַחֵר לִמְקוֹמוֹ לֹא יַעַל,</p>
</blockquote>

<blockquote>
<p>וּבְשֵׁם אֵל לִמְאוּמָה עוֹד לֹא יִזָּכֶר;</p>
</blockquote>

<blockquote>
<p>גַּם זֵכֶר הֵיכָל כֹּהֵן וּמִזְבֵּחַ,</p>
</blockquote>

<blockquote>
<p>לָנֶצַח מִתּוֹכֵנוּ יִשָּׁכֵחַ,</p>
</blockquote>

<blockquote>
<p>וּפִי טֹפְלֵי שֶׁקֶר כָּכָה יִסָּכֶר.,</p>
</blockquote>

<br />

<blockquote>
<p>&quot; אוּלָם כָּל מַשְׂכִּיל וּמֵבִין יוֹדֵעַ,</p>
</blockquote>

<blockquote>
<p>עִמָּם יַחַד כָּל מִי לוֹ לֵב שׁוֹמֵעַ,</p>
</blockquote>

<blockquote>
<p>לַחְקוֹר דַּרְכֵי אֵל בַּסֵּתֶר יוּכָלוּ;</p>
</blockquote>

<blockquote>
<p>יִדְרְשׁוּ כָּל יֵשׁ בָּאָרֶץ וּבַמָּיִם,</p>
</blockquote>

<blockquote>
<p>גַּם כָּל סִתְרֵי רוּם וּצְבָא הַשָּׁמָיִם,</p>
</blockquote>

<blockquote>
<p>וּמִפְעֲלֵי שַׁדַּי כֹּה לָהֶם יִגָּלוּ.&quot;</p>
</blockquote>

<br />

<blockquote>
<p>&quot;אַךְ לֹא לַחֲסַר לֵב לֹא לִכְסִיל וָבַעַר,</p>
</blockquote>

<blockquote>
<p>לֹא לָעָם נִמְשַׁל כַּפֶּרֶא בַיַּעַר,</p>
</blockquote>

<blockquote>
<p>לֹא לָהֶם שָׁמוֹעַ נִסְתָּרוֹת אֵלֶּה;</p>
</blockquote>

<blockquote>
<p>כִּי מִמְקוֹר הַצֶּדֶק מִמַּעְיְנֵי יֶשַׁע,</p>
</blockquote>

<blockquote>
<p>הֵמָּה יִשְׁאֲבוּ לָמוֹ תַּהְפֻּכוֹת רֶשַׁע,</p>
</blockquote>

<blockquote>
<p>יַעַן הָבִין מֵישָׁרִים רוּחָם תֵּלֶא.&quot;</p>
</blockquote>

<br />

<blockquote>
<p>&quot;אֶל מַרְבִּית הָעָם אָמְנָם תֹּאמְרוּ כָּכָה,</p>
</blockquote>

<blockquote>
<p>כִּי רַגְלָם עַד הֵנָּה עִם שָׁוְא הָלָכָה,</p>
</blockquote>

<blockquote>
<p>עַתָּה יִנָּתְנוּ לָהֶם חֻקֵּי ישֶׁר;</p>
</blockquote>

<blockquote>
<p>כִּי יִשְׁמְרוּ אֹתָם יִשְׂבְּעוּ טוֹב וָנַחַת,</p>
</blockquote>

<blockquote>
<p>בִּרְכוֹת שָׁמַיִם וּמִמֶּגֶד תַּחַת,</p>
</blockquote>

<blockquote>
<p>וִימֵיהֶם יִמָּלְאוּ שָׁלוֹם וָאשֶׁר.&quot;</p>
</blockquote>

<br />

<blockquote>
<p>מִדֵּי דַּבְּרוֹ כֹּה כָּל שֹׁמְעָיו יָשֹׁמוּ,</p>
</blockquote>

<blockquote>
<p>גַּם אַחֲרֵי כַלֹּתוֹ עוֹד הֵם יִדֹּמּוּ,</p>
</blockquote>

<blockquote>
<p>לַהֲשִׁיבוֹ דָבָר נִלְאוּ פֶּה לִפְתֹּחַ;</p>
</blockquote>

<blockquote>
<p>אַךְ אֲבִי בַת שׁוּעַ עָנָה: &quot;הוֹחִילָה,</p>
</blockquote>

<blockquote>
<p>עַד נַחְקוֹר מִלֶּיךָ אֹתָם נַשְׂכִּילָה,</p>
</blockquote>

<blockquote>
<p>אָז לִמְצוֹא מַעֲנֶה נַחְנוּ נַעֲצָר כֹּחַ&quot;.</p>
</blockquote>

<br />

<blockquote>
<p>אוּלָם הָעַלְמָה קָמָה עַל רַגְלֶיהָ,</p>
</blockquote>

<blockquote>
<p>וּבְנוֹעַם קוֹלָהּ תֹּאמַר אֲמָרֶיהָ:</p>
</blockquote>

<blockquote>
<p>&quot;שֶׁאֲנִי הָרַכָּה בָכֶם אַל תִּרְאוּנִי;</p>
</blockquote>

<blockquote>
<p>לֹא הֹמִיָּה אָנִי אַף לֹא סוֹרֶרֶת,</p>
</blockquote>

<blockquote>
<p>אַךְ רוּחַ בִּלְבָבִי כָּאֵשׁ בּוֹעֶרֶת,</p>
</blockquote>

<blockquote>
<p>לָכֵן אִם לֹא אֶשְׁקוֹט אַל תַּאֲשִׁימוּנִי&quot;.</p>
</blockquote>

<br />

<blockquote>
<p>&quot; הֵן רַבִּים עַתָּה יָסֹבּוּ הַדֶּלֶת,</p>
</blockquote>

<blockquote>
<p>לָדַעַת מַה נַּעֲשָׂה נַפְשָׁם שׁוֹאֶלֶת,</p>
</blockquote>

<blockquote>
<p>אֶל צֵאתְכֶם מִזֶּה עֵינֵיהֶם יָשִׁיתוּ;</p>
</blockquote>

<blockquote>
<p>אִם דָּבָר כַּיּוֹם מִכֶּם לֹא יַאֲזִינוּ,</p>
</blockquote>

<blockquote>
<p>אָז גַּם אַחֲרֵי כֵן בָּכֶם לֹא יַאֲמִינוּ,</p>
</blockquote>

<blockquote>
<p>כִּי זֵדִים מַרְשִׁיעִים אֹתָם יָסִיתוּ&quot;.</p>
</blockquote>

<br />

<blockquote>
<p>&quot;לֵאמֹר: הֵן תִּרְאוּ כִּי הַזְּקֵנִים דָּמוּ,</p>
</blockquote>

<blockquote>
<p>וּמִדַּרְכֵיהֶם בּשׁוּ גַּם נִכְלָמוּ,</p>
</blockquote>

<blockquote>
<p>כִּי הִטּוּ אֹזֶן לַעֲצַת הָאוֹרֵחַ;</p>
</blockquote>

<blockquote>
<p>אֵין טוֹב אֲשֶׁר נַכְחִיד אֶת הַבְּלִיַּעַל,</p>
</blockquote>

<blockquote>
<p>כִּי בִנְכָלָיו הֵמִית כֹּהֵן הַבַּעַל,</p>
</blockquote>

<blockquote>
<p>וַיִּשְׂרֹף בָּאֵשׁ הֵיכָל וּמִזְבֵּחַ&quot;.</p>
</blockquote>

<br />

<blockquote>
<p>&quot;יַעַן אֶל כָּל מִקְרֶה אַף אֶל כָּל פֶּגַע,</p>
</blockquote>

<blockquote>
<p>הָעָם אֶת מַחְשְׁבוֹתָיו יַהֲפֹךְ כָּרֶגַע,</p>
</blockquote>

<blockquote>
<p>אִם אַמִּיצֵי לֵב אֶל חֶפְצָם יַטּוּהוּ;</p>
</blockquote>

<blockquote>
<p>עַל כֵּן לֶאֱזוֹר חַיִל עַתָּה הוֹאִילוּ,</p>
</blockquote>

<blockquote>
<p>וּפְנֵיכֶם מוּל הָעָם מִגִּיל יַצְהִילוּ,</p>
</blockquote>

<blockquote>
<p>וּבְרָצוֹן יֵלֶךְ לַאֲשֶׁר תּוֹבִילוּהוּ;&quot;</p>
</blockquote>

<p><br /></p>

<blockquote>
<p>&quot;הֵן שִׂפְתֵי חַרְנֶפֶר בָּרוּר מִלֵּלוּ,</p>
</blockquote>

<blockquote>
<p>מַדּוּעַ מִדְּבָרָיו כֹּה תִּבָּהֵלוּ,</p>
</blockquote>

<blockquote>
<p>הֲכִי יֵשׁ בִּלְשׁוֹנוֹ עָוֶל אוֹ סֶלֶף.</p>
</blockquote>

<blockquote>
<p>מִי יַעֲשֶׂה אֶת אֲשֶׁר הִשְׂכִּיל עֲשֹׂהוּ,</p>
</blockquote>

<blockquote>
<p>אוֹ מִי הוּא מֵישָׁרִים דִּבֵּר כָּמֹהוּ,</p>
</blockquote>

<blockquote>
<p>הֲנִּמְצָא כָזֶה אִישׁ בֵּין רִבְבוֹת אֶלֶף?&quot;</p>
</blockquote>

<br />

<blockquote>
<p>&#8220;הַרְפִּי!&#8221; הַזְּקֵנִים אֵלֶיהָ קָרָאוּ,</p>
</blockquote>

<blockquote>
<p>&quot;מִלַּיִךְ כָּאֵשׁ אֶל קִרְבֵּנוּ בָּאוּ</p>
</blockquote>

<blockquote>
<p>וּמֵאֵת מִדְבָּרֵךְ אֹרוּ עֵינֵינוּ;&quot;</p>
</blockquote>

<blockquote>
<p>וּלְחַרְנֶפֶר אָמְרוּ: &quot;כִּדְבָרְךָ נַעַשׂ,</p>
</blockquote>

<blockquote>
<p>עַל הִתְמַהְמְהֵנוּ אַל נָא תִּכְעַס כַּעַשׂ,</p>
</blockquote>

<blockquote>
<p>וּמָה עוֹד לַעֲשׂוֹת אַךְ אַתָּה תוֹרֵנוּ&quot;.</p>
</blockquote>

<br />

<blockquote>
<p>וּמִתּוֹכָם הָאֶחָד אָז הִבִּיעַ:</p>
</blockquote>

<blockquote>
<p>&quot;לָמָה עַתָּה לֹא נִתֵּן לַמּוֹשִׁיעַ,</p>
</blockquote>

<blockquote>
<p>אֶל יָדוֹ הַשַּׁרְבִיט עַל רֹאשׁוֹ נֵזֶר;</p>
</blockquote>

<blockquote>
<p>כִּי אַךְ הוּא יָשֹׂר בַּמִשְׁפָּט וָצֶדֶק,</p>
</blockquote>

<blockquote>
<p>יַכְרִית מִתּוֹכֵנוּ כָּל קוֹץ וָחֵדֶק,</p>
</blockquote>

<blockquote>
<p>וִיהִי תָּמִיד לָנוּ מִשְׁעָן וָעֵזֶר.&quot;</p>
</blockquote>

<br />

<blockquote>
<p>&quot;כֵּן דִּבַּרְתָּ; כָּכָה נֹאמַר כֻּלָּנוּ,</p>
</blockquote>

<blockquote>
<p>אֶת כָּל הַגְּדֻלָּה קַחַת מֵאִתָּנוּ,</p>
</blockquote>

<blockquote>
<p>הוֹאֵל אִישׁ הֶחָיִל. כִּי לָךְ יָאָתָה;</p>
</blockquote>

<blockquote>
<p>כִּי תַחַת מֶמְשַׁלְתֶּךָ בֶּטַח נֶהִי;</p>
</blockquote>

<blockquote>
<p>יָנוּס כָּל פַּחַד כָּל יָגוֹן וָנֶהִי,</p>
</blockquote>

<blockquote>
<p>כִּי שֻׁלַּחְתָּ אֵלֵינוּ לִישׁוּעָתָה.&quot;</p>
</blockquote>

<br />

<blockquote>
<p>&quot;לֹא כֵן הַגְּבָרִים אַל כָּכָה תָּרֵעוּ,</p>
</blockquote>

<blockquote>
<p>אִם כַּעֲבָדִים מִפָּנַי תִּכָּנֵעוּ,</p>
</blockquote>

<blockquote>
<p>אָז אֶלְבַּשׁ גָּאוֹן וָגֹבַהּ תִּלְבּשֶׁת;</p>
</blockquote>

<blockquote>
<p>לִבִּי לֵב בָּשָׂר יֵהָפֵךְ לָאֶבֶן,</p>
</blockquote>

<blockquote>
<p>אֶחְשׁוֹב אוֹתִי לַבָּר אֶתְכֶם לַתֶּבֶן,</p>
</blockquote>

<blockquote>
<p>לַתֹּם אֶקְרָא כֶּסֶל לִצְדָקָה בּשֵׁת.&quot;</p>
</blockquote>

<br />

<blockquote>
<p>&quot;אַךְ בַּמֶה תּוֹדוֹתֵינוּ לָךְ נַקְרִיבָה,</p>
</blockquote>

<blockquote>
<p>עַל כָּל טוֹבוֹתֶיךָ מַה לָךְ נָשִׁיבָה?&quot;</p>
</blockquote>

<blockquote>
<p>נָשְׂאָה בַת שׁוּעַ אֶת קוֹלָהּ וַתֹּאמֶר:</p>
</blockquote>

<blockquote>
<p>נַחְנוּ נַעֲשֶׂה לָךְ, מַה תֹּאמַר נַפְשֶׁךָ,</p>
</blockquote>

<blockquote>
<p>כָּל מַחְמַדֵּי עַיִן נִתֵּן אֵלֶיךָ,</p>
</blockquote>

<blockquote>
<p>אִם קַחְתָּם מֵאִתָּנוּ תִּתֶּן אֹמֶר&quot;.</p>
</blockquote>

<br />

<blockquote>
<p>&quot;מִכָּל חֶמְדָּה וּמִסְּגֻלּוֹת רַבָּתִי,</p>
</blockquote>

<blockquote>
<p>בִּלְתִּי אֶל אַחַת אֶת עֵינִי נָשָׂאתִי,&quot;</p>
</blockquote>

<blockquote>
<p>הֵשִׁיב חַרְנֶפֶר בִּדְמָמָה וָנַחַת:</p>
</blockquote>

<blockquote>
<p>&quot;לוּ עָשִׂיתִי לָכֶם עוֹד טוֹבוֹת אֶלֶף,</p>
</blockquote>

<blockquote>
<p>דֵּי שַׁלֵּם אֵלַי בָּהּ שָׂכָר וָחֵלֶף,</p>
</blockquote>

<blockquote>
<p>אוֹתָהּ לוּ יִתְּנוּ לִי אֶחְפֹּץ לָקַחַת.&quot;</p>
</blockquote>

<br />

<blockquote>
<p>&quot; מִי אוֹ מַה הִיא זֹאת? הַגִּידָה נָּא לָנוּ</p>
</blockquote>

<blockquote>
<p>הַאִם יָדַעְתָּ כִּי יֶשְׁנָהּ אִתָּנוּ?&quot;</p>
</blockquote>

<blockquote>
<p>מִמּוֹשָׁבוֹ קָרָא אֲבִי בַת שׁוּעַ:</p>
</blockquote>

<blockquote>
<p>&quot;הֲלֹא זֶה רַבּוֹת דִּבַּרְנוּ אֵלֶיךָ,</p>
</blockquote>

<blockquote>
<p>כִּי אֶת כָּל תַּחְפֹּץ לֹא נַחְשֹׂךְ מִמֶּךָ,</p>
</blockquote>

<blockquote>
<p>הַאַתָּה לֹא תַאֲמִין בָּנוּ, מַדּוּעַ?</p>
</blockquote>

<br />

<blockquote>
<p>&quot;לֹא בַּאֲשֶׁר יָרֵאתִי כִּי לִי תִשְׁקֹרוּ,</p>
</blockquote>

<blockquote>
<p>אוֹ כִּי מוֹצָא פִיכֶם לִי לֹא תִשְׁמֹרוּ,</p>
</blockquote>

<blockquote>
<p>מֵחַוֹּת חֶפְצִי עַד הֵנָּה כִחַדְתִּי;</p>
</blockquote>

<blockquote>
<p>כִּי אִם פֶּן זֹאת אֲשֶׁר אֶכְסֹף אֵלֶיהָ,</p>
</blockquote>

<blockquote>
<p>תִּתֶּן לִי עֹרֶף אוֹ תִרְעַם פָּנֶיהָ,</p>
</blockquote>

<blockquote>
<p>אִם אֶת כָּל בִּלְבָבִי כַּיוֹם הִגַּדְתִּי.&quot;</p>
</blockquote>

<br />

<blockquote>
<p>&#8220;לָמָּה תֹאמַר כָּכָה?&#8221; עָנְתָה בַת שׁוּעַ:</p>
</blockquote>

<blockquote>
<p>הִנֵּה מִכָּל עֵבֶר חֵן לָךְ זָרוּעַ,</p>
</blockquote>

<blockquote>
<p>כָּל לֵבָב כָּל נֶפֶשׁ תָּצוּד גַּם יָחַד;</p>
</blockquote>

<blockquote>
<p>אֵיכָה אִם כֵּן הָאַחַת מֵאִתָּנוּ,</p>
</blockquote>

<blockquote>
<p>תּוּכַל לִשְׂנֹא אֲשֶׁר נֶאֱהַב כֻּלָּנוּ?</p>
</blockquote>

<blockquote>
<p>חַיָּה אָנִי! כִּי לַשָׁוְא תִּפְחַד פָּחַד&quot;</p>
</blockquote>

<br />

<blockquote>
<p>&quot; כַּדְּבָרִים הָאֵלֶּה אִם פִּיךְ יַשְׁמִיעַ,</p>
</blockquote>

<blockquote>
<p>בַּקָּשָׁתִי עַתָּה אוּכַל הוֹדִיעַ,</p>
</blockquote>

<blockquote>
<p>כִּי בָהֶם הֵסַרְתְּ מֶנִּי כָּל עַצָּבֶת;</p>
</blockquote>

<blockquote>
<p>שִׁמְעִי אֵפוֹא כִּי נַפְשִׁי לָךְ כָּלָתָה,</p>
</blockquote>

<blockquote>
<p>יַעַן אַהֲבָתִי לָךְ לִמְאֹד נִפְלְאָתָה,</p>
</blockquote>

<blockquote>
<p>כָּל חַדְרֵי קִרְבִּי תֹּאכַל כַּשַּׁלְהֶבֶת.&quot;</p>
</blockquote>

<br />

<blockquote>
<p>וּכְדַבְּרוֹ כָּכָה הִשְׁפִּילָה עֵינֶיהָ,</p>
</blockquote>

<blockquote>
<p>מֵאֹדֶם וּפְנִינִים אָדְמוּ פָנֶיהָ,</p>
</blockquote>

<blockquote>
<p>וּכְרֶגַע פִּתְאוֹם הִלְבִּינוּ כַּצֶּמֶר;</p>
</blockquote>

<blockquote>
<p>כֻּלָּם מִסָּבִיב לִרְאוֹתָהּ נִבְהָלוּ,</p>
</blockquote>

<blockquote>
<p>אַךְ מִדַּבֵּר דָּבָר כֻּלָּם יֶחְדָּלוּ,</p>
</blockquote>

<blockquote>
<p>כִּי לֹא יָדְעוּ מַה לָהּ אִם גִּיל אוֹ מֶמֶר.</p>
</blockquote>

<br />

<blockquote>
<p>אוּלָם אִָבִיהָ קָרָא: &quot;מַה תָּחִילִי,</p>
</blockquote>

<blockquote>
<p>לָמָה לָאָרֶץ עֵינַיִךְ תַּשְׁפִּילִי?</p>
</blockquote>

<blockquote>
<p>קוּמִי הָעִירִי אֶת יָדֵךְ לוֹ תֵּנִי!</p>
</blockquote>

<blockquote>
<p>הֵן אִתּוֹ יִזְרַח שִׁמְשֵׁךְ כָּאוֹר בֹּקֶר,</p>
</blockquote>

<blockquote>
<p>כִּי מִכָּל חֶמְדַּת תֵּבֵל אוֹתָךְ יוֹקֶר.&quot;</p>
</blockquote>

<blockquote>
<p>וַתֹּאמֶר: &#8220;כִּדְבָרְךָ לַעֲשׂוֹת הִנֵּנִי&#8221;.</p>
</blockquote>

<br />

<blockquote>
<p>עַצְמוֹת חַרְנֶפֶר מִטוּב לֵב שָׂמָחוּ,</p>
</blockquote>

<blockquote>
<p>כִּי כַטַּל עַל צִיץ כִּרְבִיבִים עַל אָחוּ,</p>
</blockquote>

<blockquote>
<p>כֵּן אִמְרוֹתֶיהָ אֶל כִּלְיוֹתָיו בָּאוּ;</p>
</blockquote>

<blockquote>
<p>עַד כֹּה וָכֹה קָרַב עֵת צָהֳרָיִם,</p>
</blockquote>

<blockquote>
<p>וּצְמָדִים יַחַד אֲחוּזֵי יָדָיִם,</p>
</blockquote>

<blockquote>
<p>לָלֶכֶת הַבַּיְתָה מִזֶּה יָצָאוּ.</p>
</blockquote>

<br />

<blockquote>
<p>הָעָם וּזְקֵנָיו אַחֲרֵיהֶם יִמְשׁוֹכוּ,</p>
</blockquote>

<blockquote>
<p>אֶל בֵּית אָבִיהָ בָּרֶגֶשׁ יַהֲלוֹכוּ,</p>
</blockquote>

<blockquote>
<p>לִשְׂבּוֹעַ שָׁם עֹנֶג נַפְשָׁם יִחֵלָה;</p>
</blockquote>

<blockquote>
<p>כִּי בַּנְּעִימִים נָפַל אֶל בִּתּוֹ חֶבֶל,</p>
</blockquote>

<blockquote>
<p>עַל כֵּן יַעַשׂ מִשְׁתֶּה עִם תֹּף וָנֶבֶל,</p>
</blockquote>

<blockquote>
<p>שָׁם יִשְׂמְחוּ יַחְדָּיו אַף יַעַלְצוּ סֶלָּה.</p>
</blockquote>

<blockquote>
<br />
</blockquote>

<h2 id="השירהחמישי">השיר החמישי</h2>

<blockquote>
<br />
</blockquote>

<blockquote>
<p>מִנִּי שִׂים אָדָם בָּנִים עֲלֵי אָרֶץ,</p>
</blockquote>

<blockquote>
<p>קִנְאַת אִישׁ מֵרֵעֵהוּ תִּפְרָץ פָּרֶץ,</p>
</blockquote>

<blockquote>
<p>לֹא תֵדַע שָׂבְעָה מִכָּל מַחְמַד עָיִן;</p>
</blockquote>

<blockquote>
<p>הֵן גַּם לִשְׁנַיִם מֶרְחֲבֵי אֶרֶץ צָרוּ,</p>
</blockquote>

<blockquote>
<p>וּבְאֵיבָה אִישׁ עַל אָחִיו הִתְגַבָּרוּ,</p>
</blockquote>

<blockquote>
<p>עַד כִּי מֵת הֶבֶל כִּי הֲרָגוֹ קָיִן.</p>
</blockquote>

<br />

<blockquote>
<p>וּמִן אָז לֹא שָׁבְתָה רוּחַ זוֹעֶמֶת,</p>
</blockquote>

<blockquote>
<p>מֵחַרְחַר בִּבְנֵי אִישׁ רִיב וּמִלְחֶמֶת,</p>
</blockquote>

<blockquote>
<p>עַל כָּל קַצְוֵי אֶרֶץ תָּסֹב הָרוּחַ;</p>
</blockquote>

<blockquote>
<p>עַל כֵּן אֵין גוֹי אֵין עַם שָׁלֵו לָנֶצַח,</p>
</blockquote>

<blockquote>
<p>לֹא רָאָה חֶרֶב לֹא עָבַר בּוֹ רֶצַח,</p>
</blockquote>

<blockquote>
<p>שַׁאֲנַן מִפַּחַד לָבֶטַח יָנוּחַ.</p>
</blockquote>

<br />

<blockquote>
<p>גַּם עַמִּים אֲשֶׁר הִשְׂכִּילוּ חָכָמוּ,</p>
</blockquote>

<blockquote>
<p>וּמִשְׁפָּטִים צַדִּיקִים לָהֶם שָׂמוּ,</p>
</blockquote>

<blockquote>
<p>אַף אוֹרֵי אֵשׁ דָּת עֲלֵיהֶם יָהֵלוּ;</p>
</blockquote>

<blockquote>
<p>חַרְבוֹתָם לָאִתִּים עוֹד לֹא כִתֵּתוּ,</p>
</blockquote>

<blockquote>
<p>וּכְלֵי אָבְדָן וָהֶרֶג לֹא שִׁחֵתוּ,</p>
</blockquote>

<blockquote>
<p>וּמֵעֲשׂוֹת מִלְחָמָה עוֹד לֹא חָדֵלוּ.</p>
</blockquote>

<br />

<blockquote>
<p>אַךְ עוֹד חֶשְׁבּוֹנוֹת עָשׂוּ וּכְלֵי זַעַם,</p>
</blockquote>

<blockquote>
<p>כִּדְמוּת חֲמַת בָּרָק וּשְׁאוֹן הָרַעַם,</p>
</blockquote>

<blockquote>
<p>מַשְׁלִיכִים לַמֶּרְחָק כִּכְּרֵי עֹפָרֶת;</p>
</blockquote>

<blockquote>
<p>עַל כַּנְפֵיהֶם יָבִיאוּ שֵׁאת וָשֶׁבֶר,</p>
</blockquote>

<blockquote>
<p>יַפִּילוּ חָלָל כַּנֶּגֶף וָדֶבֶר,</p>
</blockquote>

<blockquote>
<p>וּלְמִדְבָּר יַהַפְכוּ מִבְצָר וָקָרֶת.</p>
</blockquote>

<br />

<blockquote>
<p>גַּם חָכְמַת חַרְנֶפֶר לֹא עָצְרָה כֹחַ,</p>
</blockquote>

<blockquote>
<p>לָתֵת אֶל עֲדָתוֹ שָׁלוֹם וָנוֹחַ,</p>
</blockquote>

<blockquote>
<p>וּלְהַצִיל אוֹתָהּ מִשַּׁעֲרוּרַת חֶרֶב;</p>
</blockquote>

<blockquote>
<p>יַעַן נִשְׁאַר בָּהּ שׁרֶשׁ פֹּרֶה מֶרִי,</p>
</blockquote>

<blockquote>
<p>וּבְסֵתֶר הֶעֱלָה נֵץ וַיַּעַשׂ פֶּרִי,</p>
</blockquote>

<blockquote>
<p>וַיִּפְרֹץ עַד לִמְאֹד הָלוֹךְ וָהֶרֶב.</p>
</blockquote>

<br />

<blockquote>
<p>כִּי כַאֲשֶׁר שִׂמְחָה וּמִשְׁתֶּה חָלָפוּ,</p>
</blockquote>

<blockquote>
<p>גַּם הַקְּרוּאִים אֶל בָּתֵּיהֶם נֶאֱסָפוּ,</p>
</blockquote>

<blockquote>
<p>אָז קוֹל הָמוֹן נִשְׁמַע כַּחֲצוֹת הַלָּיִל;</p>
</blockquote>

<blockquote>
<p>כִּשְׁאוֹן גַּלֵּי הַיָּם כִּי יִתְגַּבָּרוּ,</p>
</blockquote>

<blockquote>
<p>וּמֵרוּחַ סוֹעֵר יֶהֱמוּ יֶחְמָרוּ,</p>
</blockquote>

<blockquote>
<p>כֵּן בַּחוּצוֹת יִשְׁתַּקְשְׁקוּ צִבְאוֹת חָיִל;</p>
</blockquote>

<br />

<blockquote>
<p>אֵשֶׁת חַרְנֶפֶר עַל עַרְשָׂהּ כִּשְׁמוֹעַ,</p>
</blockquote>

<blockquote>
<p>עַצְמוֹתֶיהָ נִבְהֲלוּ חִשְׁבָה לִגְוֹעַ,</p>
</blockquote>

<blockquote>
<p>מָה הַשָׁאוֹן הַזֶּה? קָרְאָה מִפַּחַד;</p>
</blockquote>

<blockquote>
<p>אַךְ אִישָׁהּ הִקְשִׁיב וַיֵּדַע הַפֶּשֶׁר,</p>
</blockquote>

<blockquote>
<p>כִּי כֹהֲנֵי הָאֱלִיל קָשְׁרוּ עָלָיו קֶשֶׁר,</p>
</blockquote>

<blockquote>
<p>וַיִּתְחַבְּרוּ לָהֶם זֵדִים גַּם יַחַד.</p>
</blockquote>

<br />

<blockquote>
<p>&quot;הֵרָגְעִי יוֹנָתִי דֹמִּי בַת שׁוּעַ!</p>
</blockquote>

<blockquote>
<p>מַה תִּפְחֲדִי וּמַה תֶּחֶרְדִי, מַדּוּעַ?</p>
</blockquote>

<blockquote>
<p>הֵן תֵּדְעִי מָה עֲשׂוֹת אוּכַל אָנֹכִי;</p>
</blockquote>

<blockquote>
<p>עַתָּה אֵצֵא וּבְכֹחַ אֶעֱמוֹד, נֶגֶד</p>
</blockquote>

<blockquote>
<p>הַפּשְׁעִים הָאֵלֶּה וּבֹגְדֵי בֶגֶד,</p>
</blockquote>

<blockquote>
<p>אַךְ אַתְּ תֵּשְׁבִי פֹה מִזֶּה אַל תַּהֲלוֹכִי.</p>
</blockquote>

<br />

<blockquote>
<p>וּמִמִּטָתוֹ קָם וַיֵּצֵא חוּצָה,</p>
</blockquote>

<blockquote>
<p>וּלְעֻמַּת הַמִּתְקוֹמְמִים חִישׁ יָרוּצָה,</p>
</blockquote>

<blockquote>
<p>וַיַּרְא אֹתָם נִצָּבִים בַּחֹבָרֶת;</p>
</blockquote>

<blockquote>
<p>בָּהֶם רוֹמֵי קֶשֶׁת וַאֲחוּזֵי חֶרֶב,</p>
</blockquote>

<blockquote>
<p>כֻּלָּם יִצְמְאוּ לַדָּם כִּזְאֵבֵי עֶרֶב,</p>
</blockquote>

<blockquote>
<p>וּפְנֵיהֶם לוֹהֲטִים כַּתַּנּוּר בּוֹעָרֶת.</p>
</blockquote>

<br />

<blockquote>
<p>כִּרְאוֹתָם אֹתוֹ נִפְרְדוּ חֶבֶר חֶבֶר,</p>
</blockquote>

<blockquote>
<p>וַיַּקִּיפוּהוּ סָבִיב מִכָּל עֵבֶר,</p>
</blockquote>

<blockquote>
<p>וַיּוֹרוּ בוֹ חִצִּים גַּם אַבְנֵי קָלַע;</p>
</blockquote>

<blockquote>
<p>אוּלָם חַרְנֶפֶר אִישׁ אַמִּיץ הָרוּחַ,</p>
</blockquote>

<blockquote>
<p>וּלְבָבוֹ כַּצוּר נָכוֹן וּבָטוּחַ,</p>
</blockquote>

<blockquote>
<p>עָלָה וַיִּתְיַצֵּב עַל חַלְמִישׁ סָלַע.</p>
</blockquote>

<br />

<blockquote>
<p>הַסֶּלַע הִתְנַשֵׂא אֶל רוּם שָׁמָיִם,</p>
</blockquote>

<blockquote>
<p>וַיְהִי מִגְדָּל בִּבְרִיחַ וּדְלָתָיִם,</p>
</blockquote>

<blockquote>
<p>עָלָיו תָּלוּי מָגֵן חֶרֶב וָקֶשֶׁת;</p>
</blockquote>

<blockquote>
<p>חַרְנֶפֶר הִבִּיט וַיַּשְׁקֵף מִמַּעַל,</p>
</blockquote>

<blockquote>
<p>וּבְחָזְקָה קָרָא לִבְנֵי הַבְּלִיַעַל:</p>
</blockquote>

<blockquote>
<p>&#8220;סוּרוּ הָלְאָה אַל תָּזִידוּ לָגֶּשֶׁת.&#8221;</p>
</blockquote>

<br />

<blockquote>
<p>&quot;כִּי מִי לִקְרוֹב הֵנָּה אֶת רַגְלוֹ יָרֶם,</p>
</blockquote>

<blockquote>
<p>יֵהָרֵג אוֹ יִשָּׁבֶר בּוֹ כָּל גָּרֶם,</p>
</blockquote>

<blockquote>
<p>וּבְרֹאשׁוֹ דָמוֹ אִם ֹלא יִשְׁמָעֵנִי;</p>
</blockquote>

<blockquote>
<p>אוּלָם אַתֶּם אִמְרוּ נָא לִי אֱמֹרוּ,</p>
</blockquote>

<blockquote>
<p>לָמָה כָּכָה נֶגְדִּי חֵמָה תַּחְגֹּרוּ?</p>
</blockquote>

<blockquote>
<p>הֵן לַטּוֹב לָכֶם, כֹּל לַעֲשׂוֹת הִנֵּנִי&quot;.</p>
</blockquote>

<br />

<blockquote>
<p>הַמּוֹרְדִים יַחַד מִקּוֹלוֹ נֶחְפָּזוּ,</p>
</blockquote>

<blockquote>
<p>מִמַּרְאֵה עֵינֵיהֶם שַׂעַר אָחָזוּ,</p>
</blockquote>

<blockquote>
<p>נֶאֶלְמוּ מִדַּבֵּר כַּהֲלוּמֵי יָיִן;</p>
</blockquote>

<blockquote>
<p>אַךְ אַחַד הַכֹּהֲנִים נֹשֵׂא מִצְנֶפֶת,</p>
</blockquote>

<blockquote>
<p>נַפְשׁוֹ לַפִּיד בּוֹעֵר, נָקָם שׁוֹאֶפֶת,</p>
</blockquote>

<blockquote>
<p>מִכַּעַס יַחְרָק שֵׁן אַף יִקְרָץ עָיִן.</p>
</blockquote>

<br />

<blockquote>
<p>&quot;לִשְׁמוֹעַ אֵלָיו אַל תִּמְעֲלוּ מַעַל,</p>
</blockquote>

<blockquote>
<p>כִּי מִלָּיו רוֹשׁ וּמִדַּבְּרוֹתָיו רַעַל,</p>
</blockquote>

<blockquote>
<p>אִם גַּם כַּנֹפֶת אֶל חִכְּכֶם יִטֹּפוּ;</p>
</blockquote>

<blockquote>
<p>מִקּוֹלוֹ אַל תֵּחַתּוּ אַל תִּירָאוּ,</p>
</blockquote>

<blockquote>
<p>אַף אֶל מַעֲשֵׂי נִפְלְאֹתָיו אַל תִּשְׁתָּאוּ,</p>
</blockquote>

<blockquote>
<p>כִּי לַתֹּהוּ יִהְיוּ כַּצֵּל יַחֲלוֹפוּ.&quot;</p>
</blockquote>

<br />

<blockquote>
<p>&quot;יַעַן בַּעֲבוּר לֹא יִמְשָׁל בָּנוּ נַחַשׁ,</p>
</blockquote>

<blockquote>
<p>אָנֹכִי בִּיכָלְתִּי אֲלַחֵשׁ לַחַשׁ,</p>
</blockquote>

<blockquote>
<p>עֲלֵי עִשְׂבוֹתַי הָרִים וּמִינֵי בֶשֶׂם;</p>
</blockquote>

<blockquote>
<p>אֹתָם אָסַפְתִּי תּוֹךְ מַעֲמַקֵי סֵתֶר,</p>
</blockquote>

<blockquote>
<p>מִשָּׁרָשֵׁי פֶרַח בֵּין הָרֵי בֶתֶר,</p>
</blockquote>

<blockquote>
<p>וּמֵהֵמָּה יָנוּס כָּל מִקְסַם קֶסֶם.&quot;</p>
</blockquote>

<br />

<blockquote>
<p>&quot;הֵן מִדֶּרֶךְ רָחוֹק זֶה שִׁלְשֹׁם שַׁבְתִּי,</p>
</blockquote>

<blockquote>
<p>אַךְ לוּ עַד כֹּה אֶת בֵּיתִי לֹא עָזַבְתִּי,</p>
</blockquote>

<blockquote>
<p>עוֹד עַל תִּלּוֹ הָיָה הֵיכַל הַבַּעַל,</p>
</blockquote>

<blockquote>
<p>כֹּהֲנֵנוּ הָרֹאשׁ לֹא יָרַד לַדֶּחִי;</p>
</blockquote>

<blockquote>
<p>עַתָּה גִּבּוֹרִים הָבָה נַכֶּה לֶחִי,</p>
</blockquote>

<blockquote>
<p>הַכּוֹזֵב הַזֶּה הָעוֹמֵד מִמַּעַל.&quot;</p>
</blockquote>

<blockquote>
<p>וַיִּמְחָא כַפּוֹ וַיִּרְקַע בָּרֶגֶל</p>
</blockquote>

<blockquote>
<p>אַף אֶל אַגַן הַסַּהַר הִטָּה דֶגֶל,</p>
</blockquote>

<blockquote>
<p>עַל סַמִּים וָעֵשֶׂב לָחַשׁ הִבִּיעַ;</p>
</blockquote>

<blockquote>
<p>וּפִתְאֹם הַמִּגְדָּל הָיָה לָאָיִן,</p>
</blockquote>

<blockquote>
<p>כַּצֵּל הָלַךְ לוֹ לֹא תִרְאֶנוּ עָיִן,</p>
</blockquote>

<blockquote>
<p>אַךְ חַרְנֶפֶר עַד לָאָרֶץ הִגִּיעַ.</p>
</blockquote>

<br />

<blockquote>
<p>הֲמוֹן אֹיְבָיו יַצְרִיחוּ אַף יָרִיעוּ,</p>
</blockquote>

<blockquote>
<p>וּבְמָגִנֵיהֶם קוֹל שָׁאוֹן יַשְׁמִיעוּ,</p>
</blockquote>

<blockquote>
<p>כִּי מִלִּבָּם נָס כָּל פַּחַד כָּל מֹרֶךְ;</p>
</blockquote>

<blockquote>
<p>אֶת אִישׁ מִלְחַמְתָּם כַּצִנָּה יָסֹבּוּ,</p>
</blockquote>

<blockquote>
<p>חִצִּים וַאֲבָנִים יַשְׁלִיכוּ יָרֹבּוּ,</p>
</blockquote>

<blockquote>
<p>הָעֵמֶק יִרְגַּז לָרֹחַב לָאֹרֶךְ,</p>
</blockquote>

<br />

<blockquote>
<p>ישְׁבֵי הַכִּכָּר מִשְׁנָתָם הֵעִירוּ,</p>
</blockquote>

<blockquote>
<p>לִמְקוֹם הֶהָמוֹן צַעֲדֵיהֶם יַיְשִׁירוּ,</p>
</blockquote>

<blockquote>
<p>גַּם מָגֵן וָנֶשֶׁק אִתָּם לָקָחוּ,</p>
</blockquote>

<blockquote>
<p>כִּרְאֹתָם אֶת חַרְנֶפֶר בַּצָּרָתָה,</p>
</blockquote>

<blockquote>
<p>אָזְרוּ חַיִל לִהְיוֹת לוֹ לִישׁוּעָתָה,</p>
</blockquote>

<blockquote>
<p>עַל אֹיְבָיו נָפְלוּ וּבְרֶגֶשׁ צָוָחוּ.</p>
</blockquote>

<br />

<blockquote>
<p>מִזֶּה וּמִזֶּה בָּחֳרִי אַף נִלְחָמוּ,</p>
</blockquote>

<blockquote>
<p>אֵלֶּה מוּל אֵלֶּה כִּכְפִירִים נָהָמוּ,</p>
</blockquote>

<blockquote>
<p>אִישׁ אִישׁ אֶת שֹׂנְאוֹ טוֹרֵף כַּשַּׁחַל;</p>
</blockquote>

<blockquote>
<p>מִמַּחֲנֶה אֶל מַחֲנֶה יַעֲבֹר הַקָּרֶץ,</p>
</blockquote>

<blockquote>
<p>מִקּוֹל נַאֲקַת חָלָל תֶּחֱרַד הָאָרֶץ,</p>
</blockquote>

<blockquote>
<p>וּפַלְגֵי דָם יִזְלוּ יִהְיוּ לַנַּחַל,</p>
</blockquote>

<br />

<blockquote>
<p>גַּם הַכֹּהֵן עִם חַרְנֶפֶר נִפְגָשׁוּ,</p>
</blockquote>

<blockquote>
<p>הִלָּחֵם יַחְדָּו זֶה אֶל זֶה נִגָּשׁוּ,</p>
</blockquote>

<blockquote>
<p>חֶרֶב פִּיפִיוֹת בִּימִינָם יִתְמוֹכוּ;</p>
</blockquote>

<blockquote>
<p>וַיִּשְׁלֹף הַכֹּהֵן חַרְבּוֹ מִתַּעַר,</p>
</blockquote>

<blockquote>
<p>וַיִּתְמַרְמַר עַל חַרְנֶפֶר כַּסַּעַר,</p>
</blockquote>

<blockquote>
<p>מֵאַפּוֹ עָשָׁן מִפִּיו אֵשׁ יַהֲלוֹכוּ,</p>
</blockquote>

<br />

<blockquote>
<p>נֶגְדּוֹ חַרְנֶפֶר מֵעָמְדוֹ מֵגִיחַ,</p>
</blockquote>

<blockquote>
<p>וּבִשְׁלוֹף חֶרֶב עַל אֹיְבוֹ יַצְרִיחַ</p>
</blockquote>

<blockquote>
<p>בַּרְזֶל אֶל בַּרְזֶל יַכּוּ בֶּעֱזוּז כֹּחַ;</p>
</blockquote>

<blockquote>
<p>וּמֵרֹב מַכָּה הַחֲרָבוֹת נָפָצוּ,</p>
</blockquote>

<blockquote>
<p>וּבִזְרוֹעֹתָם אִישׁ אָחִיו יִלְחָצוּ,</p>
</blockquote>

<blockquote>
<p>זֶה יִתְנַשֵּׂא זֶה יִדְכֶּה יָשֹׁחַ.</p>
</blockquote>

<br />

<blockquote>
<p>וּשְׁנֵיהֶם כָּכָה יַחְדָּו יִתְלַכָּדוּ,</p>
</blockquote>

<blockquote>
<p>עַד כִּי קַרְסֻלֵּי הַכֹּהֵן מָעָדוּ,</p>
</blockquote>

<blockquote>
<p>וּמְלֹא קוֹמָתוֹ אַרְצָה יִשְׂתָּרֵעַ;</p>
</blockquote>

<blockquote>
<p>וּכְבָר חַרְנֶפֶר יִשְׂתָּעֵר עָלֵיהוּ,</p>
</blockquote>

<blockquote>
<p>וּבְעֹז תַּחַת רַגְלָיו יַחְפֹּץ דַּכְּאֵהוּ,</p>
</blockquote>

<blockquote>
<p>אַךְ קוֹל אִשְׁתּוֹ אֶל אָזְנָיו יִשָּׁמֵעַ.</p>
</blockquote>

<p><br /></p>

<blockquote>
<p>וּלְמַעַן עֶזְרָתָה אֵלֶיהָ יָרֶץ,</p>
</blockquote>

<blockquote>
<p>יַעֲזֹב הַכֹּהֵן מֻשְׁכָּב לָאָרֶץ,</p>
</blockquote>

<blockquote>
<p>וִיקַפֵּץ עַל חָלָל עַל כֹּבֶד פָּגֶר;</p>
</blockquote>

<blockquote>
<p>בֵּין מַחֲנוֹת הַלּוֹחֲמִים יַעֲבֹר כָּרוּחַ,</p>
</blockquote>

<blockquote>
<p>לֹא יִתְיַצֵּב לֹא יִשְׁקוֹט לֹא יָנוּחַ,</p>
</blockquote>

<blockquote>
<p>עַד הַגִּיעוֹ לַבַּיִת בּוֹ תִּסָּגֶר.</p>
</blockquote>

<br />

<blockquote>
<p>עַל הַדֶּלֶת בַּת שׁוּעַ מִתְדַּפֶּקֶת,</p>
</blockquote>

<blockquote>
<p>וּבִבְכִי וָנֶהִי מָרָה צוֹעֶקֶת,</p>
</blockquote>

<blockquote>
<p>כִּי הָאֹיְבִים מִחוּץ בַּעֲדָהּ סָגָרוּ;</p>
</blockquote>

<blockquote>
<p>יַעַן אַנְשֵׁי דָמִים לִמּוּדֵי רֶצַח,</p>
</blockquote>

<blockquote>
<p>גַּם עַל אִשָּׁה לֹא יָחֹסוּ לָנֶצַח,</p>
</blockquote>

<blockquote>
<p>וּבְאַפָּם גַּם דַּם הַיֶּלֶד יִשְׁכָּרוּ.</p>
</blockquote>

<br />

<blockquote>
<p>וּבְקָרְבוֹ הִבִּיט אֶל הַגַּג מִמַּעַל,</p>
</blockquote>

<blockquote>
<p>וַיַּרְא כִּי שַׁלְהֶבֶת מִמֶּנוּ תַעַל,</p>
</blockquote>

<blockquote>
<p>וּכְרֶגַע הָיְתָה לָאֵשׁ מִתְלַקַּחַת;</p>
</blockquote>

<blockquote>
<p>וַיִּגַּשׁ אֶל הַדֶּלֶת וַיְשַׁבְּרֶהָ,</p>
</blockquote>

<blockquote>
<p>וּבַת שׁוּעַ שִׁלְחָה אֵלָיו יָדֶיהָ.</p>
</blockquote>

<blockquote>
<p>וַתִּבָּקַע לוֹ הָאָרֶץ מִתַּחַת,</p>
</blockquote>

<br />

<blockquote>
<p>עַמּוּדֵי עָשָׁן מִסָּבִיב עִטְּרוּהוּ,</p>
</blockquote>

<blockquote>
<p>וּבַסּוּפָה אַךְ כַּמֹּץ יִשָּׂאוּהוּ,</p>
</blockquote>

<blockquote>
<p>לֹא יֵדַע אִם אֶל עָל אוֹ אִם אֶל מָטָה;</p>
</blockquote>

<blockquote>
<p>יַמִּים צִיּוֹת הָרִים בִּקְעָה וָיַעַר.</p>
</blockquote>

<blockquote>
<p>יָעוּפוּ אֶל פָּנָיו רָצוֹא כַּסַּעַר,</p>
</blockquote>

<blockquote>
<p>אִם אֶל אֶרֶץ יַבִּיט יִרְאֶה כִּי מָטָה.</p>
</blockquote>

<br />

<blockquote>
<p>כָּל גִּיד כָּל עֶצֶם בּוֹ יֶחֱרַד יִנּוֹעַ,</p>
</blockquote>

<blockquote>
<p>חָדְלוּ עֵינָיו לִרְאוֹת אָזְנָיו לִשְׁמוֹעַ,</p>
</blockquote>

<blockquote>
<p>וּכְמוֹ חַבְלֵי שֵׁנָה עָלָיו יִפֹּלוּ. –</p>
</blockquote>

<blockquote>
<p>וַיְהִי כַּאֲשֶׁר הָרוּחַ שָׁב אֵלֵיהוּ,</p>
</blockquote>

<blockquote>
<p>וַיַּרְא אֶת הַזָּקֵן עֹמֵד נֶגְדֵּהוּ,</p>
</blockquote>

<blockquote>
<p>וִיצוּרֵי חַרְנֶפֶר כֻּלָּם יָחֹלּוּ.</p>
</blockquote>

<br />

<blockquote>
<p>&quot;מָה קָרָא הַזָקֵן אֵחַרְתָּ כָּכָה,</p>
</blockquote>

<blockquote>
<p>הֵן אֶל שֻׁלְחָנִי קָרָאתִי אֹתָכָה,</p>
</blockquote>

<blockquote>
<p>וּכְבָר הוּכַן עָלָיו לֶחֶם וָיָיִן;</p>
</blockquote>

<blockquote>
<p>וּכְבָר אֶת כַּפַּי רָחַצְתִּי בַמָּיִם,</p>
</blockquote>

<blockquote>
<p>כִּי אֶרְעַב כִּי בָא מוֹעֵד הַצָּהֳרָיִם,</p>
</blockquote>

<blockquote>
<p>וּלְבַד אֶל בּוֹאֶךָ נָשָׂאתִי עָיִן&quot;.</p>
</blockquote>

<br />

<blockquote>
<p>חַרְנֶפֶר מִשְׁתָּאֶה נִצָּב כַּתֹּמֶר,</p>
</blockquote>

<blockquote>
<p>נִלְאֶה מִדַּבֵּר כָּל מִלָּה כָּל אֹמֶר,</p>
</blockquote>

<blockquote>
<p>אַחֲרֵי כֵן קָרָא בִּכְרוֹעַ עַל בֶּרֶךְ:</p>
</blockquote>

<blockquote>
<p>&quot;עַתָּה אִישׁ יָקָר! הָרְאֵיתִי לָדַעַת,</p>
</blockquote>

<blockquote>
<p>כִּי כָל סוֹד כָּל סֵתֶר נַפְשְׁךָ יוֹדַעַת,</p>
</blockquote>

<blockquote>
<p>לַמֵּד גַּם אוֹתִי אַתָּה רַב הָעֶרֶךְ.&quot;</p>
</blockquote>

<br />

<blockquote>
<p>&quot;הִנֵּה בַּמַּחֲזֶה אֲשֶׁר הִרְאִיתַנִי,</p>
</blockquote>

<blockquote>
<p>סִתְרֵי תַעֲלֻמוֹת לָרֹב הוֹדַעְתַּנִי,</p>
</blockquote>

<blockquote>
<p>גַּם פֶּלֶא גַּם בִּינָה בּוֹ הִתְאַחָדוּ.&quot;</p>
</blockquote>

<blockquote>
<p>הַזָּקֵן בִּנְעִימוּת יָדוֹ לוֹ יוֹשֶׁט,</p>
</blockquote>

<blockquote>
<p>&#8220;בֹּא וַאֲאַלֶּפְךָ כָּל סָתוּם כָּל קשֶׁט&#8221;.</p>
</blockquote>

<blockquote>
<p>וּשְׁנֵיהֶם יַחְדָּו הַחַדְרָה צָעָדוּ. –</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/19570">https://benyehuda.org/read/19570</a></div></body></html>