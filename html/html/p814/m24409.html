<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עָבִים חוֹלְפוֹת</title>
	<meta name="author" content="פניה ברגשטיין"/>
</head>
<body>

<h1 id="א">א</h1>

<p>* * *</p>

<h2 id="עוֹדשָׂדִיפּוֹרֵחַ18">עוֹד שָׂדִי פּוֹרֵחַ<a href="#fn:1" id="fnref:1" title="see footnote" class="footnote"><sup>1</sup></a></h2>

<blockquote>
<br />
</blockquote>

<blockquote>
<p>עוֹד שָׂדִי פּוֹרֵחַ וְעוֹלָה שִׁבֹּלֶת,</p>
</blockquote>

<blockquote>
<p>עוֹד נִירִי פָּתוּחַ לִטְלָלִים וְאוֹר,</p>
</blockquote>

<blockquote>
<p>עוֹד גַּפְנִי רוֹדֶמֶת, שְׁקֵטָה צוֹפָה־לָהּ</p>
</blockquote>

<blockquote>
<p>אֶל יָמִים יָבוֹאוּ, אֶל אָבִיב יֵעוֹר.</p>

<br />
</blockquote>

<blockquote>
<p>עַל כַּפּוֹת מֹאזְנַיִם, בְּמֶרְחָק מַבְלִיחַ,</p>
</blockquote>

<blockquote>
<p>אֵי יָנוּעוּ עֶרֶשׂ, עֲיָרָה, בֵּית־אָב,</p>
</blockquote>

<blockquote>
<p>כַּלָּנִית־שָׁנִי עַל סֶלַע מַאֲדֶמֶת</p>
</blockquote>

<blockquote>
<p>אֱלֵי בְּנִי צוֹהֶלֶת וְאֶל תְּכוֹל־עֵינָיו.</p>

<br />
</blockquote>

<blockquote>
<p>עוֹד עֶדְרִי בְּטֶפֶף בֹּקֶר־בֹּקֶר יַעַל</p>
</blockquote>

<blockquote>
<p>אֶל גִּבְעוֹת הַיֶּרֶק בְּדִנְדוּן צָעִיר,</p>
</blockquote>

<blockquote>
<p>כָּל עוֹד טַל וָשֶׁמֶשׁ, עֲנָנָה וָקֶשֶת –</p>
</blockquote>

<blockquote>
<p>שַׁדְמָתִי מוּפֶזֶת וְיָרֹק הַנִּיר.</p>

<br />

<br />
</blockquote>

<h2 id="רַקָפוֹת19">רַקָפוֹת<a href="#fn:2" id="fnref:2" title="see footnote" class="footnote"><sup>2</sup></a></h2>

<blockquote>
<p>עַל מַחְשׂוֹף סְלָעִים</p>
</blockquote>

<blockquote>
<p>צֵל עָבִים חוֹלְפוֹת</p>
</blockquote>

<blockquote>
<p>גִּבְעוֹלִים נָעִים –</p>
</blockquote>

<blockquote>
<p>רַקָפוֹת.</p>

<br />
</blockquote>

<blockquote>
<p>עַלְעַלִּים דַּקִּים,</p>
</blockquote>

<blockquote>
<p>עֲטָרוֹת שְׁקוּפוֹת,</p>
</blockquote>

<blockquote>
<p>חִיוּכִים זַכִּים –</p>
</blockquote>

<blockquote>
<p>רַקָפוֹת.</p>

<br />
</blockquote>

<blockquote>
<p>מִזְמוֹרִים שְׁכוּחִים,</p>
</blockquote>

<blockquote>
<p>אַגָּדוֹת יָפוֹת,</p>
</blockquote>

<blockquote>
<p>מֶרְחָבִים פְּתוּחִים –</p>
</blockquote>

<blockquote>
<p>רַקָפוֹת.</p>

<br />
</blockquote>

<h2 id="שָׁלֹשצַפְצָפוֹת">שָׁלֹש צַפְצָפוֹת</h2>

<blockquote>
<p>שָׁלֹש צַפְצָפוֹת</p>
</blockquote>

<blockquote>
<p>חֲשׂוּפוֹת זַלְזַלִּים</p>
</blockquote>

<blockquote>
<p>עַל רֶקַע חֻרְשָׁה מוֹרִיקָה.</p>
</blockquote>

<blockquote>
<p>יְלָדוֹת יְחֵפוֹת</p>
</blockquote>

<blockquote>
<p>צוֹפְנוֹת תַּלְתַּלִים</p>
</blockquote>

<blockquote>
<p>בְּצַמָּה דַקִּיקָה.</p>

<br />
</blockquote>

<blockquote>
<p>שָׁלֹש צַפְצָפוֹת</p>
</blockquote>

<blockquote>
<p>עֵירֹם וְעֶרְיָה</p>
</blockquote>

<blockquote>
<p>בָּאוֹר הַשָּׁקוּף הָרוֹטֵט.</p>
</blockquote>

<blockquote>
<p>נְעָרוֹת נְזוּפוֹת</p>
</blockquote>

<blockquote>
<p>בֹּושׁוֹת בִּתְהִיָּה</p>
</blockquote>

<blockquote>
<p>עֵינַיִם לָשֵׂאת.</p>

<br />
</blockquote>

<blockquote>
<p>שָׁלֹש צַפְצָפוֹת</p>
</blockquote>

<blockquote>
<p>נוֹשְׂאוֹת אֱלֵי עָל</p>
</blockquote>

<blockquote>
<p>זְרוֹעוֹת עֲטוּרֹות הָעַלְוָה.</p>
</blockquote>

<blockquote>
<p>הַבָּנוֹת הַיָּפוֹת</p>
</blockquote>

<blockquote>
<p>סְתוּרוֹת הַתַּלְתַּל –</p>
</blockquote>

<blockquote>
<p>בִּזְרוֹעוֹת אַהֲבָה.</p>

<br />
</blockquote>

<blockquote>
<br />
</blockquote>

<h2 id="כְּנַףשְׁקִיעָה">כְּנַף שְׁקִיעָה</h2>

<blockquote>
<br />
</blockquote>

<blockquote>
<p>לְרָחֵל</p>

<br />
</blockquote>

<blockquote>
<p>כְּנַף שְׁקִיעָה עַל יָם גּוֹהֶרֶת,</p>
</blockquote>

<blockquote>
<p>שִׂיחַ־שִׂיג בֵּין חוֹף לְגַל,</p>
</blockquote>

<blockquote>
<p>צֶלַע גֶּבַע זְרוּחַ יֶרֶק,</p>
</blockquote>

<blockquote>
<p>מַצֵּבָה צוֹפָה מֵעָל.</p>

<br />
</blockquote>

<blockquote>
<p>גִּבְעוֹלֵי זֵרִים נָבָלוּ,</p>
</blockquote>

<blockquote>
<p>צְרוֹרוֹת־אֶבֶן עַל גַּבָּם;</p>
</blockquote>

<blockquote>
<p>אַךְ לְרֶגַע לֶטֶף פֵּרַח,</p>
</blockquote>

<blockquote>
<p>צְרוֹר הָאֶבֶן – לְעוֹלָם.</p>
</blockquote>

<blockquote>
<br />
</blockquote>

<blockquote>
<p>דִּמְדוּמִיםְּ פְּנֵי יָם הֵלִיטוּ,</p>
</blockquote>

<blockquote>
<p>בָּאוּ חוֹף אֶל חֵיק לִטֹּל.</p>
</blockquote>

<blockquote>
<p>עַל קְרִירוּת חֶלְקַת מַצֶּבֶת</p>
</blockquote>

<blockquote>
<p>מַחֲוִירִים זֵרֵי אֶתְמוֹל.</p>
</blockquote>

<blockquote>
<br />
</blockquote>

<h2 id="בֵּיןעַרְבַּיִם">בֵּין עַרְבַּיִם</h2>

<blockquote>
<br />
</blockquote>

<blockquote>
<p>צְלוּלָה וּמְזוּגָה תְּכֵלֶת בֵּין־הָעַרְבַּיִם</p>
</blockquote>

<blockquote>
<p>בַּבְּדֹלַח הַזַּךְ שֶׁל שָׁמַיִם כָּבִים,</p>
</blockquote>

<blockquote>
<p>וְרַק עָב קְלִּילָה מְבֻדֶּרֶת כְּנָפַיִם</p>
</blockquote>

<blockquote>
<p>הִסִּיעָה אוֹרוֹת מָזְהָבִים.</p>
</blockquote>

<blockquote>
<br />
</blockquote>

<blockquote>
<p>עַל שָׂדוֹת מַבְשִׁילִים הַצְּלָלִים הִשְׁתַּטָּחוּ</p>
</blockquote>

<blockquote>
<p>וְהֵנִיעוּ בְּרוֹשִׁים חֲרִישִׁית אֶת רֹאשָׁם.</p>
</blockquote>

<blockquote>
<p>מִמֶּרְחַקֵּי הַחֻרְשׁוֹת וְהָאָחוּ</p>
</blockquote>

<blockquote>
<p>הָעֶרֶב בְּעֶצֶב וּבֹשֶׂם נָשַׁם.</p>

<br />
</blockquote>

<blockquote>
<p>צִפּוֹר בּוֹדְדָה מִן הַשִּׂיחַ הֵרִיעָה,</p>
</blockquote>

<blockquote>
<p>עָמְקוּ גֵאָיוֹת בּמֶּרְחָק הַשָּׁלֵו,</p>
</blockquote>

<blockquote>
<p>וְכוֹכָב בַּיְשָׁנִי מִמְּרוֹמֵי הָרָקִיעַ</p>
</blockquote>

<blockquote>
<p>רָאָה לְפִתְחוֹ שֶׁל הַלֵּב.</p>
</blockquote>

<blockquote>
<br />
</blockquote>

<h2 id="כַּרְמִי20">כַּרְמִי<a href="#fn:3" id="fnref:3" title="see footnote" class="footnote"><sup>3</sup></a></h2>

<blockquote>
<br />
</blockquote>

<blockquote>
<p>רוּחַ נָח עַל תַּלְתַּלֵּי־כַּרְמִי</p>
</blockquote>

<blockquote>
<p>וְנָם בֵּין גְּפָנָיו.</p>
</blockquote>

<blockquote>
<p>וְעַפְעַף־עָלִים יָרֹק</p>
</blockquote>

<blockquote>
<p>יָסֹךְ עַל עֵין־עֵנָב.</p>

<br />
</blockquote>

<blockquote>
<p>צְעָדִים הֵבִיאוּ בְּשׂוֹרָה</p>
</blockquote>

<blockquote>
<p>שֶׁל אֹפֶק מַחֲוִיר,</p>
</blockquote>

<blockquote>
<p>וְהָרוּחַ חֶרֶשׁ יֶחֱמַק</p>
</blockquote>

<blockquote>
<p>הַחֹרֶשׁ לְהָעִיר.</p>

<br />
</blockquote>

<blockquote>
<p>עַפְעַפַּיִם רוֹעֲפֵי טְלָלִים</p>
</blockquote>

<blockquote>
<p>נִשְּׂאוּ אֱלֵי מָרוֹם.</p>
</blockquote>

<blockquote>
<p>אֶל עֵין־עֵנָב מְעֻלָּפָה</p>
</blockquote>

<blockquote>
<p>נָגְעוּ שִׂפְתֵי הַיּוֹם.</p>

<br />
</blockquote>

<blockquote>
<p>כְּבַד אֶשְׁכֹּלוֹת אָנִיף טַנְאִי</p>
</blockquote>

<blockquote>
<p>לֵאלֹהֵי בָּצִיר,</p>
</blockquote>

<blockquote>
<p>טְלוּלַת שֵׂעָר, סְרוּקַת חַמָּה,</p>
</blockquote>

<blockquote>
<p>הֲלוּמַת־שִׁיר.</p>
</blockquote>

<blockquote>
<br />
</blockquote>

<h2 id="עֲנָבַי21">עֲנָבַי<a href="#fn:4" id="fnref:4" title="see footnote" class="footnote"><sup>4</sup></a></h2>

<blockquote>
<br />
</blockquote>

<blockquote>
<p>עֲנָבַי, עֲנָבַי, עֲנָבַי הַטּוֹבִים,</p>
</blockquote>

<blockquote>
<p>עֲסִיסֵי בְּקָרַי בָּם מְזוּגִים,</p>
</blockquote>

<blockquote>
<p>צוּפֵי לֵילוֹתַי, דְּבַשׁ יָמַי מַזְהִיבִים</p>
</blockquote>

<blockquote>
<p>בִּגְבִיעֵי אֶשְׁכֹּלוֹת עֲנוּגִים.</p>

<br />
</blockquote>

<blockquote>
<p>דִּמְעָתִי נִסְתָּרָה אֶת לֶחְיָם תְּעַרְפֵּל,</p>
</blockquote>

<blockquote>
<p>תּוּגָתִּי שְׁחוֹר עֵינָם תַּעֲמִיק,</p>
</blockquote>

<blockquote>
<p>צְחוֹקִי – כֶּתֶם פָּז בַּגַּרְגַּר הַבָּשֵׁל</p>
</blockquote>

<blockquote>
<p>יַפְתִּיעַ בַּסְּבָךְ הַמּוֹרִיק.</p>

<br />
</blockquote>

<blockquote>
<p>שִׁירַת עֲמָלִי תִּבְצְרֵם בְּחֶדְוָה</p>
</blockquote>

<blockquote>
<p>אֶל חֵיקוֹ שֶׁל הַסַּל הָעוֹמֵס,</p>
</blockquote>

<blockquote>
<p>וְרֶנֶן דָּמִי יְצַוֶּה אַהֲבָה</p>
</blockquote>

<blockquote>
<p>בְּיֵינָם הַמְשַׁכֵּר וְתוֹסֵס.</p>

<br />
</blockquote>

<blockquote>
<br />
</blockquote>

<h2 id="שִׁירהַפֶּלֶךְ22">שִׁיר הַפֶּלֶךְ<a href="#fn:5" id="fnref:5" title="see footnote" class="footnote"><sup>5</sup></a></h2>

<blockquote>
<br />
</blockquote>

<blockquote>
<p>כְּפָרִי הַגָּדוֹל</p>
</blockquote>

<blockquote>
<p>הוּא כְּנֵבֶל רוֹנֵן,</p>
</blockquote>

<blockquote>
<p>שֶׁעֵר בּוֹ מִזְמוֹר</p>
</blockquote>

<blockquote>
<p>וְהוֹמֶה הַמֵּיתָר.</p>
</blockquote>

<blockquote>
<p>וְאָדָם בּוֹ זָקוּף</p>
</blockquote>

<blockquote>
<p>כַּנִּימָה הַדְּרוּכָה</p>
</blockquote>

<blockquote>
<p>בֵּין תְּכֵלֶת שְׁחָקִים</p>
</blockquote>

<blockquote>
<p>וּבֵין צֶלַע הָהָר.</p>

<br />
</blockquote>

<blockquote>
<p>מִבַּעַד זְקִיפוּת</p>
</blockquote>

<blockquote>
<p>מֵיתָרָיו הָרָנִים</p>
</blockquote>

<blockquote>
<p>מַשְׁחִירִים הַתְּלָמִים,</p>
</blockquote>

<blockquote>
<p>מַזְהִיבוֹת הַגְּרָנוֹת.</p>
</blockquote>

<blockquote>
<p>וְחוֹפְזִים הַיָּמִים</p>
</blockquote>

<blockquote>
<p>לְהַצְלִיל הַמֵּיתָר,</p>
</blockquote>

<blockquote>
<p>וְגוֹחֶנֶת כְּנַף־לֵיל</p>
</blockquote>

<blockquote>
<p>לֶאֱרוֹת נְגִינוֹת.</p>

<br />
</blockquote>

<blockquote>
<p>בְּנִבְלוֹ שֶׁל כְּפָרִי</p>
</blockquote>

<blockquote>
<p>עַל גִּבְעוֹת יִזְרְעֶאל,</p>
</blockquote>

<blockquote>
<p>הוֹמִים בִּצְלִילוּת</p>
</blockquote>

<blockquote>
<p>וְעוֹנִים מֵיתָרִים,</p>
</blockquote>

<blockquote>
<p>פּוֹרְטִים הַיָּמִים</p>
</blockquote>

<blockquote>
<p>וְקוֹסְמִים הַלֵּילוֹת</p>
</blockquote>

<blockquote>
<p>עַל חֶבֶר נִימָיו</p>
</blockquote>

<blockquote>
<p>רִבְבוֹת מִזְמוֹרִים.</p>
</blockquote>

<p>*</p>

<blockquote>
<p>בְּכִנוֹר עֲמַל כְּפָרִי לִי</p>
</blockquote>

<blockquote>
<p>הִתְעוֹרֵר מֵיתָר נִשְׁכָּח,</p>
</blockquote>

<blockquote>
<p>הִזְדַּמְזֵם בְּזֶמֶר־קֶצֶב</p>
</blockquote>

<blockquote>
<p>שִׁיר הַפֶּלֶךְ הַנִּדָּח.</p>

<br />
</blockquote>

<blockquote>
<p>שִׁיר הַפֶּלֶךְ, שִׁיר הַפֶּלֶךְ,</p>
</blockquote>

<blockquote>
<p>מִיָמִים קְדוּמִים, מֵאָז,</p>
</blockquote>

<blockquote>
<p>עֵת הָמָה בְּאַרְמוֹן מֶלֶךְ</p>
</blockquote>

<blockquote>
<p>וּבְסֻכַּת כָּל דַּל וָרָש</p>
</blockquote>

<blockquote>
<p>שִׁיר הַפֶּלֶךְ הַשָּׁכוּחַ,</p>
</blockquote>

<blockquote>
<p>שִׁיר הַפֶּלֶךְ הֶחָדָשׁ.</p>

<br />
</blockquote>

<blockquote>
<p>הַגַּלְגַּל סוֹבֵב־הוֹלֵךְ לוֹ,</p>
</blockquote>

<blockquote>
<p>נֶחְפָּזוֹת הָאֶצְבָּעוֹת,</p>
</blockquote>

<blockquote>
<p>וְהַחוּט נִמְשָׁךְ־נִשְׁזָר לוֹ</p>
</blockquote>

<blockquote>
<p>וְגַלְגַּל סוֹבֵב וְשָׁר לוֹ</p>
</blockquote>

<blockquote>
<p>שִׁיר הַפֶּלֶךְ לְדוֹרוֹת.</p>

<br />
</blockquote>

<blockquote>
<p>רוּצָה, סֹבָּה, הַגַּלְגַּל,</p>
</blockquote>

<blockquote>
<p>שִׁירָה שִׁיר לִי, אַל תֶּחְדַּל,</p>
</blockquote>

<blockquote>
<p>שִׁירָה לִי שִׁירְךָ נִשְׁכָּח,</p>
</blockquote>

<blockquote>
<p>שְׁזֹר חוּטַי לִי – צֶמֶר צַח.</p>
</blockquote>

<blockquote>
<p>שְׁזֹר חוֹטִים לִי בְּהִירִים,</p>
</blockquote>

<blockquote>
<p>טְוֵה, אֱרֹג לִי גִיל שִׁירִים,</p>
</blockquote>

<blockquote>
<p>נוּעָה, אוּצָה, הַגַּלְגַּל,</p>
</blockquote>

<blockquote>
<p>טְוֵה צַמְרִי הַמְּתֻלְתָּל.</p>

<br />
</blockquote>

<blockquote>
<p>טְוֵה לִי חוּט טָהוֹר, לָבָן,</p>
</blockquote>

<blockquote>
<p>כִּצְחוֹרוֹ שֶׁל הֶעָנָן,</p>
</blockquote>

<blockquote>
<p>קְסֹם גְּוָנִים לִי בְּהִירִים –</p>
</blockquote>

<blockquote>
<p>אוֹר וָצֵל עַל הֶהָרִים,</p>
</blockquote>

<blockquote>
<p>וּמִשְׂחַק צִבְעֵי־כַּרְמֶל,</p>
</blockquote>

<blockquote>
<p>יֶרֶק נִיר בְּיִזְרְעֶאל.</p>
</blockquote>

<blockquote>
<p>נוּעָה, סֹבָּה, הַגַּלְגַּל,</p>
</blockquote>

<blockquote>
<p>טְוֵה צַמְרִי עֲנֹג־תַּלְתַּל.</p>

<br />
</blockquote>

<blockquote>
<p>שְׁזֹר חוּטְךָ צָחוֹר וְזַךְ –</p>
</blockquote>

<blockquote>
<p>בֶּגֶד לְיַלְדִּי הָרַךְ,</p>
</blockquote>

<blockquote>
<p>טְוֵה לִי חוּט אָדֹם וַרְדִּי –</p>
</blockquote>

<blockquote>
<p>כַּר בַּלֵּיל לְרֹאשׁ דּוֹדִי.</p>
</blockquote>

<blockquote>
<p>סֹב, הַפֶּלֶךְ, טְוֵה, גַּלְגַּל,</p>
</blockquote>

<blockquote>
<p>אֹפֶל לַיִל, נֹגַהּ טַל,</p>
</blockquote>

<blockquote>
<p>זֹהַר תְּכֵלֶת טְוֵה נָא לִי –</p>
</blockquote>

<blockquote>
<p>יְרִיעוֹת לְאָהֳלִי.</p>

<br />
</blockquote>

<blockquote>
<p>נוּעָה, סֹבָּה, גַּלְגַּלִּי,</p>
</blockquote>

<blockquote>
<p>שִׁירָה שִׁיר לְעוֹלָלִי,</p>
</blockquote>

<blockquote>
<p>זֶמֶר בָּר עוֹלֶה בַּגַּיְא,</p>
</blockquote>

<blockquote>
<p>קוֹל אֱנוֹשׁ וְהֶגֶה חַי.</p>
</blockquote>

<blockquote>
<p>טְוֵה לִי תְּכֵלֶת שְׁתֵּי עֵינָיו,</p>
</blockquote>

<blockquote>
<p>קְסֹם זָהָב לִי תַּלְתַּלָּיו.</p>
</blockquote>

<blockquote>
<p>בְּחוּטְךָ אָרֹך אֵיןֹ־חק</p>
</blockquote>

<blockquote>
<p>טְוֵה לִי דֶמַע, שְׁזֹר לִי שְׂחוֹק.</p>
</blockquote>

<blockquote>
<p>טְוֵה לִי כְּסוּת לְעוֹלָמִי,</p>
</blockquote>

<blockquote>
<p>שְׁזֹר וּרְקֹם שׁוּלֵי יוֹמִי – –</p>
</blockquote>

<blockquote>
<p>נוּעָה, סֹבָּה, גַּלְגַּלִּי,</p>
</blockquote>

<blockquote>
<p>שִׁיר הַפֶּלֶךְ שִׁירָה לִי.</p>

<br />
</blockquote>

<p> * *</p>

<blockquote>
<p>בְּכִנוֹר עֲמַל כְּפָרִי לִי</p>
</blockquote>

<blockquote>
<p>בְּהֶמְיָה נֵעוֹר מֵיתָר,</p>
</blockquote>

<blockquote>
<p>הִזְדַּמְזֵם בְּזֶמֶר קֶצֶב</p>
</blockquote>

<blockquote>
<p>שִׁיר מַמְלֶכֶת הֶעָבָר.</p>
</blockquote>

<blockquote>
<p>רוּחַ־קְדוּמִים הֵגִיחַ</p>
</blockquote>

<blockquote>
<p>וּבְנִימֵי נִבְלִי רָחַשׁ</p>
</blockquote>

<blockquote>
<p>שִׁיר הַפֶּלֶךְ הַשָּׁכוּחַ,</p>
</blockquote>

<blockquote>
<p>שִׁיר הַפֶּלֶךְ הֶחָדָשׁ.</p>

<br />
</blockquote>

<h2 id="דְּקָלִים23">דְּקָלִים<a href="#fn:6" id="fnref:6" title="see footnote" class="footnote"><sup>6</sup></a></h2>

<blockquote>
<br />
</blockquote>

<h3 id="א.מוּלחַלוֹנִי">א. מוּל חַלוֹנִי</h3>

<blockquote>
<br />
</blockquote>

<blockquote>
<p>דְּקָלִים יִפְרְשׂוּ הַזְּרוֹעוֹת</p>
</blockquote>

<blockquote>
<p>אֶל מוּל חַלוֹנִי הַפָּתוּחַ.</p>
</blockquote>

<blockquote>
<p>אֶחְמְדֵם בְּמַבָּט מִדּוֹרוֹת,</p>
</blockquote>

<blockquote>
<p>מִן הָאֶתְמוֹל הַשָּׁכוּחַ.</p>

<br />
</blockquote>

<blockquote>
<p>אֶחֱזֵם בְּעֵינֵי סָבָתִי</p>
</blockquote>

<blockquote>
<p>וּבְעֵינֵי אִמִּי כְּמוֹ פֶּלֶא,</p>
</blockquote>

<blockquote>
<p>וְהַכְּסוּת הָאַגָּדִית</p>
</blockquote>

<blockquote>
<p>מֵעַל גִּזְעֵיהֶם לֹא נוֹשֶׁלֶת.</p>

<br />
</blockquote>

<blockquote>
<p>כְּעוֹלָה מִבְּאֵר הַמַּרְאוֹת</p>
</blockquote>

<blockquote>
<p>לִי תִּקֹּד צַמַּרְתָּם הַמַּבְרֶקֶת,</p>
</blockquote>

<blockquote>
<p>וְעֵרְגָּה לְחוּשָׁה מִדּוֹרוֹת</p>
</blockquote>

<blockquote>
<p>עַל לוּלְבֵיהֶם מִתְרַפֶּקֶת.</p>

<br />
</blockquote>

<h3 id="ב.שְׁמֵיעֶרֶב">ב. שְׁמֵי עֶרֶב</h3>

<blockquote>
<p>שְׁמֵי־עֶרֶב דָּמוּ אֲגַם מַיִם</p>
</blockquote>

<blockquote>
<p>בַּזֵּר הַיָּרֹק שֶׁל דְּקָלַי.</p>
</blockquote>

<blockquote>
<p>כּוֹכָבִים דְּמוּמֵי עַפְעַפַּיִם</p>
</blockquote>

<blockquote>
<p>נִשְׁקָפִים חֲרִישִׁים מֵעָלַי.</p>

<br />
</blockquote>

<blockquote>
<p>כְּפֶרַח עֲנָק שְׁחוֹר־כּוֹתֶרֶת</p>
</blockquote>

<blockquote>
<p>הַדֶּקֶל עַל שַׁחַק חִוֵּר,</p>
</blockquote>

<blockquote>
<p>וְהִלַּת הַלְּבָנָה מִסְתַּתֶּרֶת</p>
</blockquote>

<blockquote>
<p>מֵעֵבֶר עֲלֵי הַפְּאֵר.</p>

<br />
</blockquote>

<blockquote>
<p>רוּחַ רוֹנֶנֶת חוֹלֶפֶת,</p>
</blockquote>

<blockquote>
<p>הַצַּמָּרוֹת מְקִיצוֹת,</p>
</blockquote>

<blockquote>
<p>וּדְמוּת אַגָּדִית מִתְּכּוֹפֶפֶת</p>
</blockquote>

<blockquote>
<p>עָלַי מֵעָטֶּרֶת נוֹצוֹת.</p>
</blockquote>

<blockquote>
<br />
</blockquote>

<h3 id="ג.אֲהַבְתִיךָ">ג. אֲהַבְתִיךָ</h3>

<blockquote>
<br />
</blockquote>

<blockquote>
<p>אֲהַבְתִיךָ, דִּקְלִי הֶעָנֵף, הַיָּרֹק,</p>
</blockquote>

<blockquote>
<p>אֲהַבְתִיךָ, מַכְנִיס הָאוֹרְחִים.</p>
</blockquote>

<blockquote>
<p>טוֹב לַחוֹזְרִים מִנִּי דֶרֶךְ רָחוֹק</p>
</blockquote>

<blockquote>
<p>וְיוֹשְבִים בְּצִלְּךָ וְנָחִים.</p>

<br />
</blockquote>

<blockquote>
<p>אֲהַבְתִיךָ צָעִיר וְשׁוֹפֵע צְלָלִים,</p>
</blockquote>

<blockquote>
<p>וְקָרוֹב אֶל אִמְּךָ אֲדָמָה,</p>
</blockquote>

<blockquote>
<p>מְבָרֵךְ בְּכַפֶּיךָ רָאשֵׁי עוֹלָלִים,</p>
</blockquote>

<blockquote>
<p>מִתְדַּפֵּק עַל חַלוֹן בִּדְמָמָה.</p>

<br />
</blockquote>

<blockquote>
<p>לְיָמִים כִּי גָבַהְתָּ, אַף שַׂבְתָּ, דִּקְלִי</p>
</blockquote>

<blockquote>
<p>תַּלְתַּלְךָ יְרַקְרַק עוֹד נָהַר –</p>
</blockquote>

<blockquote>
<p>יָקַר לִי נוֹפְךָ זֶה כְּצֶמֶד סְמָלִים</p>
</blockquote>

<blockquote>
<p>שֶׁל לִבְלוּב וּמַחְשׂוֹף הַמִּדְבָּר.</p>

<br />
</blockquote>

<blockquote>
<p>חָבִיב וְצָעִיר הִרְנַנְתַּנִי, דִּקְלִי,</p>
</blockquote>

<blockquote>
<p>בְּצַמֶּרֶת יַרְקוּת עֲנֵפָה.</p>
</blockquote>

<blockquote>
<p>הִנְנִי וְאֶקֹּד עַתָּה, כְּמוּשׁ הֶעָלִים,</p>
</blockquote>

<blockquote>
<p>לִפְנֵי הוֹד זִקְנָתְךָ הַזְּקוּפָה.</p>

<br />
</blockquote>

<h2 id="רוּחַסַעַר24">רוּחַ סַעַר<a href="#fn:7" id="fnref:7" title="see footnote" class="footnote"><sup>7</sup></a></h2>

<blockquote>
<br />
</blockquote>

<blockquote>
<p>רוּחַ־סַעַר הוֹמָה וְזוֹעֶפֶת,</p>
</blockquote>

<blockquote>
<p>לְפִתְחֵנוּ הַפַּחַד אוֹרֵב –</p>
</blockquote>

<blockquote>
<p>הַקָּמָה גְמֵלָה וּמַזְהֶבֶת,</p>
</blockquote>

<blockquote>
<p>הַקָּצִיר אֶל קִצּוֹ מִתְקָרֵב.</p>

<br />
</blockquote>

<blockquote>
<p>רוּחַ־סַעַר זוֹעֶפֶת הֵגִיחָה –</p>
</blockquote>

<blockquote>
<p>הַשָּׂדוֹת יִקָּצְרוּ עַד תֻּמָּם.</p>
</blockquote>

<blockquote>
<p>עַנְנֵי עֲלָטָה הִתְקַשָּׁרוּ –</p>
</blockquote>

<blockquote>
<p>צֵא לִזְרֹעַ שָׂדְךָ, בֶּן־אָדָם.</p>

<br />
</blockquote>

<blockquote>
<p>לְמוּדוֹת בֶּעָמָל שְׁתֵּי יָדֶּיךָ</p>
</blockquote>

<blockquote>
<p>לְהַנִיחַ אֶת זֶרַע הַפָּז,</p>
</blockquote>

<blockquote>
<p>וְקַרְקַע מוֹסִיפָה וְגוֹמֶלֶת</p>
</blockquote>

<blockquote>
<p>חַסְדָּהּ מִתָּמִיד וּמֵאָז.</p>

<br />
</blockquote>

<blockquote>
<p>וְאִם קַו הַתְּלָמִים יִקָּרֵעַ</p>
</blockquote>

<blockquote>
<p>עֵת סַעַר יִרְעַם וְיִגְעַשׁ –</p>
</blockquote>

<blockquote>
<p>שׁוּרוֹת הַנְּמָלִים שׁוּב תֵּצֶאנָה,</p>
</blockquote>

<blockquote>
<p>לִקְשֹׁר מַעֲנִית מֵחָדָש.</p>

<br />
</blockquote>

<blockquote>
<br />

<br />
</blockquote>

<h2 id="עַלאֶחָדשֶׁשָּׂרָה...25">עַל אֶחָד שֶׁשָּׂרָה&#8230;<a href="#fn:8" id="fnref:8" title="see footnote" class="footnote"><sup>8</sup></a></h2>

<blockquote>
<p>הַבֹּקֶר הֵקִיץ בַּעֲתֶרֶת הָאוֹר</p>
</blockquote>

<blockquote>
<p>וְהִגִּישׁ זֵר הַלֵּל לְרַגְלֵי הַגִּבְעָה,</p>
</blockquote>

<blockquote>
<p>וְטָמַן בְּצִיצָיו אֶת רֶמֶז הַשְּׁחוֹר</p>
</blockquote>

<blockquote>
<p>עַל אֶחָד שֶׁשָּׂרָה וְיָכוֹל וְגָוַע.</p>

<br />
</blockquote>

<blockquote>
<p>עַל אֶחָד שֶׁהֵשִׁיב בְּמוֹ רֶגַע הַכֹּל,</p>
</blockquote>

<blockquote>
<p>אֶת אוֹר הָעֵינַיִם, שָׁמַיִם מֵעָל,</p>
</blockquote>

<blockquote>
<p>וְרַחַק שָׂדֶה וּפֶרַח שְׁקוּי־טַל</p>
</blockquote>

<blockquote>
<p>וּפְרִי מְצַפֶּה אֵי בִּקְצֵה הַמִּשְׁעוֹל.</p>

<br />
</blockquote>

<blockquote>
<p>הַבֹּקֶר גָּחַן עַל גַּגּוֹת הַגִּבְעָה</p>
</blockquote>

<blockquote>
<p>וְנָשָׂא לָהּ בְּשׂוֹרַת נְהָרָה וִיתוֹם,</p>
</blockquote>

<blockquote>
<p>עַל אֶחָד שֶׁשָּׂרָה מוּל חַמָּה זוֹהֲבָה</p>
</blockquote>

<blockquote>
<p>וְיָצַק אֶת זִיווֹ אֶל לֵב בֹּקֶר עַד תֹּם.</p>
</blockquote>

<blockquote>
<br />
</blockquote>

<h2 id="לְכָלעֲצֵיהַגָּן26">לְכָל עֲצֵי הַגָּן<a href="#fn:9" id="fnref:9" title="see footnote" class="footnote"><sup>9</sup></a></h2>

<blockquote>
<br />

<p>לְכָל עֲצֵי הַגָּן בְּלֵיל הַסַּעַר</p>
</blockquote>

<blockquote>
<p>צִוּוּ גִזְעֵי הָאוֹן הָעֲקוּרִים</p>
</blockquote>

<blockquote>
<p>אֶת צִוּוּיָם הָאַכְזָרִי:</p>
</blockquote>

<blockquote>
<p>לֹא בְּכִי, לֹא צַעַר,</p>
</blockquote>

<blockquote>
<p>כִּי אַךְ לַבְלֵב וְּפרֹחַ וְשֵׂאת הַפְּרִי.</p>

<br />
</blockquote>

<blockquote>
<p>לְכָל הַנִּצָּנִים הַיְתוֹמִים</p>
</blockquote>

<blockquote>
<p>הָעֲרוּגוֹת הָרְמוּסוֹת הוֹרִישׁוּ</p>
</blockquote>

<blockquote>
<p>אֶת פִּצְעֵי הָאֲדָמָה –</p>
</blockquote>

<blockquote>
<p>לְכַסּוֹת בְּיֶרֶק שִׁלּוּמִים</p>
</blockquote>

<blockquote>
<p>וּבִפְרִיחָה תְּכוּלָּה וַאֲדֻמָּה.</p>

<br />
</blockquote>

<blockquote>
<p>וְלָעֲנָנִים – הַמְטֵר מָטָר וְלֹא דִמְעָה,</p>
</blockquote>

<blockquote>
<p>וְלַחַיִּים – טָמֹן גַּרְעִין בָּאֲדָמָה,</p>
</blockquote>

<blockquote>
<p>וְקָשׁוֹר שְׁבִילִים נִתְּקוּ בְּמַסְלוּלָם,</p>
</blockquote>

<blockquote>
<p>וְשׁוּב מָשׁוֹךְ אֶל אֹפֶק נֶעֱלָם.</p>

<br />
</blockquote>

<h2 id="פִּנָּתִיבִּלְבַבחֵלֵד27">פִּנָּתִי בִּלְבַב חֵלֵד<a href="#fn:10" id="fnref:10" title="see footnote" class="footnote"><sup>10</sup></a></h2>

<blockquote>
<br />
</blockquote>

<h3 id="א">א</h3>

<blockquote>
<p>הַשֶּׁקֶט עוֹד כָּאן, וּשְׁקוּפִים הַשָּׁמַיִם,</p>
</blockquote>

<blockquote>
<p>וְעוֹד עֲמֻקָּה מִסָּבִיב הַדְּמָמָה.</p>
</blockquote>

<blockquote>
<p>אַקְשִׁיבָה לָאֵלֶם, לְרַחַשׁ הָרוּחַ</p>
</blockquote>

<blockquote>
<p>אֵי שָׁם בַּמֶּרְחָק מְגַלְגֵּל הַקָּמָה.</p>

<br />
</blockquote>

<blockquote>
<p>אַקְשִׁיבָה לְקוֹל הַצְּרָצַר הַמֵּרִיעַ</p>
</blockquote>

<blockquote>
<p>בְּשִׁיר לַיָּרֵחַ, לַלֵּיל, לַכּוֹכָב,</p>
</blockquote>

<blockquote>
<p>לִנְשִׁימַת הַתִּינוֹק עֲמֻקָּה וְרוֹגַעַת,</p>
</blockquote>

<blockquote>
<p>לְעָלֶה נֶעְתָּק מִן הָעֵץ וְנִדָּף.</p>

<br />
</blockquote>

<blockquote>
<p>אַקְשִׁיבָה לְקוֹל לְבָבִי הַלֹּואֵט לִי</p>
</blockquote>

<blockquote>
<p>רַחַשׁ שִׂיחֹו, טְווּי מַכְאוֹב וְגִילָה&#8230;</p>
</blockquote>

<blockquote>
<p>בַּשֶּׁקֶט עוֹד כָּאן הַדְּמָמָה מִתְנַשֶׁמֶת</p>
</blockquote>

<blockquote>
<p>וְכִפַּת־הַשָּׁמַיִם תַּמָּה וּצְלוּלָה.</p>
</blockquote>

<blockquote>
<br />
</blockquote>

<h3 id="ב">ב</h3>

<blockquote>
<br />
</blockquote>

<blockquote>
<p>בְּשֶׁקֶט זֶה כָּאן כְּתָרִים לָךְ אֶקְשֹׁרָה,</p>
</blockquote>

<blockquote>
<p>עֲטֶרֶת שִׁירִים אֶעֱנֹד לָךְ רְתֵת;</p>
</blockquote>

<blockquote>
<p>קַבְּלִי אֶת הַשַּׁי, פִּנָּתִי בִּלְבַב חֶלֶד</p>
</blockquote>

<blockquote>
<p>קַבְּלִי הַמְעַט שֶׁהָיָה לִי לָתֵת.</p>

<br />
</blockquote>

<blockquote>
<p>קַבְּלִי מַבָּטַי שֶׁנָּשְׁקוּ תַּלְתַּלַּיִךְ,</p>
</blockquote>

<blockquote>
<p>צַמּוֹת בְּרוֹשַיִךְ, קְוֻצּוֹת אֳרָנִים,</p>
</blockquote>

<blockquote>
<p>וְתֹם עֲמָלָן חֲרִישִׁי שֶׁל כַּפַּיִם</p>
</blockquote>

<blockquote>
<p>הוּבָא אֶל סִפֵּךְ עַל כִּתְפֵי הַשָּׁנִים.</p>

<br />
</blockquote>

<blockquote>
<p>וְלַחַן תּוֹדַת לְבָבִי כִּי זָכִיתִי</p>
</blockquote>

<blockquote>
<p>בְּשׁוּלֵי אַדַּרְתֵּךְ הֵאָרֵג כְּמוֹ חוּט,</p>
</blockquote>

<blockquote>
<p>אַמְצִי אֶת מַתַּת לְבָבִי הַכּוֹרֵעַ</p>
</blockquote>

<blockquote>
<p>לִפְנֵי קוֹמָתֵךְ הֲדוּרַת הַמַּלְכוּת.</p>
</blockquote>

<blockquote>
<br />
</blockquote>

<h3 id="ג">ג</h3>

<blockquote>
<br />
</blockquote>

<blockquote>
<p>הַלַּיְלָה הַזֶּה בְּסוֹדֵךְ הֱבִיאַנִי,</p>
</blockquote>

<blockquote>
<p>פִּנַּת יִקְרָתִי.</p>
</blockquote>

<blockquote>
<p>כֹּה לְפֶתַע צָמַחַתְּ בְּחֵיק דְּמִי הַלַּיִל –</p>
</blockquote>

<blockquote>
<p>תִּפְאֶרֶת בֵּיתִי.</p>

<br />
</blockquote>

<blockquote>
<p>כְּמוֹ לֹא רָאִיתִי בְּכוֹרֵי שְׁתִילַיִךְ</p>
</blockquote>

<blockquote>
<p>בִּשְׁחוֹר הַגּוּמָה,</p>
</blockquote>

<blockquote>
<p>כְּמוֹ לֹא חָזִיתִי מַחְשׂוֹף רְגָבַיִךְ</p>
</blockquote>

<blockquote>
<p>עוֹטֶה הַקָּמָה.</p>

<br />
</blockquote>

<blockquote>
<p>כְּיֵשׁ מִשְׂתָּרֵעַ עַל רֶכֶס וָגֶבַע</p>
</blockquote>

<blockquote>
<p>מֵאָז, מִתָּמִיד,</p>
</blockquote>

<blockquote>
<p>בוֹטַחַת, קוֹרֶנֶת בִּתְכֵלֶת הַלַּיִל</p>
</blockquote>

<blockquote>
<p>כַּנֵּצַח הָיִית!</p>
</blockquote>

<blockquote>
<br />
</blockquote>

<h3 id="ד">ד</h3>

<blockquote>
<br />
</blockquote>

<blockquote>
<p>יֶחֱרַד בִּי לִבִּי, פִּנָּתִי בִּלְבַב חֶלֶד,</p>
</blockquote>

<blockquote>
<p>עַל מָה בְּעֵינַי כֹּה לְפֶתַע נִפְלֵאת?</p>
</blockquote>

<blockquote>
<p>הַאִם זֶה מַשַּׁב הַנִּחוּשׁ שֶׁנֵּעוֹר בִּי</p>
</blockquote>

<blockquote>
<p>וּמִתְנַבֵּא לְמָגוֹר וּלְאֵיד?</p>

<br />
</blockquote>

<blockquote>
<p>הַאִם זֶה חֲלוֹם־זְוָעָה שֶׁפְּקָדַנִי</p>
</blockquote>

<blockquote>
<p>וְקֻפַּד בּוֹ הֲדַר גְּאוֹנֵךְ וְזִיוֵךְ,</p>
</blockquote>

<blockquote>
<p>כִּי לְפֶתַע יָקַרְתְּ לִי, יָקַרְתְּ שִׁבְעָתַיִם,</p>
</blockquote>

<blockquote>
<p>מִבְּלִי שֶׁיָּדַעְתִּי עַל מַה זֶּה וְאֵיךְ?</p>

<br />
</blockquote>

<blockquote>
<p>וְאוּלַי אֶתְרַפֵּק, אֲחַבְּקֵךְ כֹּה בְּלַהַט,</p>
</blockquote>

<blockquote>
<p>כְּתִינוֹק שֶׁסִּפְּרוּ לוֹ סִפּוּר מְאַיֵּם,</p>
</blockquote>

<blockquote>
<p>וְהוּא חָשׁ לוֹ מִפְלָט מְאֻשָּׁר וְרוֹגֵעַ</p>
</blockquote>

<blockquote>
<p>בְּחֵיקָהּ הָרַחוּם שֶׁל הָאֵם?</p>
</blockquote>

<blockquote>
<br />
</blockquote>

<h2 id="הַמַּתָּת">הַמַּתָּת</h2>

<blockquote>
<br />
</blockquote>

<blockquote>
<p>אָמַרְתִּי לָתֵת הַמַּתָּת</p>
</blockquote>

<blockquote>
<p>הַגְּדוֹלָה, הָאַחַת.</p>
</blockquote>

<blockquote>
<p>לְשֵׂאתָהּ בְּרֹאשׁ זָקוּף</p>
</blockquote>

<blockquote>
<p>בְּעֵינַיִם צְלוּלוֹת מְחַיְּכוֹת,</p>
</blockquote>

<blockquote>
<p>בְּיָדַיִם פְּרוּשׂוֹת לְפָנַי,</p>
</blockquote>

<blockquote>
<p>וּבְצַעַד רוֹנֵן, אֲבִיבִי,</p>
</blockquote>

<blockquote>
<p>מַתָּתִי הַשְּׁלֵמָה, הָאַחַת,</p>
</blockquote>

<blockquote>
<p>לְהָבִיא –</p>
</blockquote>

<blockquote>
<p>אֶת חַיַּי.</p>

<br />
</blockquote>

<blockquote>
<p>נִקְרֵאתִי לָבוֹא וְלָתֵת</p>
</blockquote>

<blockquote>
<p>מַתָּנוֹת זְעִירוֹת, פְּעוּטוֹת</p>
</blockquote>

<blockquote>
<p>לִבְלִי סוֹף.</p>
</blockquote>

<blockquote>
<p>בַּאֲסִימוֹנֵי רְגָעִים שְׁחוּקִים</p>
</blockquote>

<blockquote>
<p>לִפְרֹעַ הַחוֹב.</p>
</blockquote>

<blockquote>
<p>שְׁחוּחָה, מְבֻיֶּשֶת, בְּעֵינַים כְּבוּשׁוֹת</p>
</blockquote>

<blockquote>
<p>הַפְּרוּטָה הַדַּלָּה לְהַגִּישׁ</p>

<p>וְּבכָל הַמְּאֹד לְהַרְגִּישׁ: זֶה מְעַט, זֶה מְעַט&#8230;</p>

<br />
</blockquote>

<blockquote>
<p>הַיַּהֲלֹם הַשָּׁלֵם, הַנּוֹצֵץ וְזוֹהֵר,</p>
</blockquote>

<blockquote>
<p>הַמַּתָּת הָאַחַת, הַגְּדוֹלָה וְקוֹרֶנֶת,</p>
</blockquote>

<blockquote>
<p>נִשְׁחֲקָה לְאַלְפֵי גַּרְגְּרֵי־חוֹל דַּקִּיקִים,</p>
</blockquote>

<blockquote>
<p>וְאוֹרָם הַקָּלוּשׁ בַּאֲבַק הַחוּצוֹת</p>
</blockquote>

<blockquote>
<p>מַה חִוֵּר, מֶה חָלוּשׁ&#8230;</p>
</blockquote>

<blockquote>
<p>בְּלֵבָב מִתְפַּתֶּה לְזִיו פֶּרַח בְּצַד מִשְׁעוֹלַי,</p>
</blockquote>

<blockquote>
<p>בְּעַיִן נִבְעֶתֶת מֵאֹפֵל הַצֵּל שָׁת עָלַי –</p>
</blockquote>

<blockquote>
<p>לְהַלֵּךְ וְלִלְקֹט גַּרְגְּרֵי־נְהָרָה פְּזוּרִים,</p>
</blockquote>

<blockquote>
<p>גַּרְגְּרֵי חוֹל־יְקָר זְעַרְעָרִים –</p>
</blockquote>

<blockquote>
<p>לְבַל יִשָּׁמֵט וְיאֹבַד</p>
</blockquote>

<blockquote>
<p>גַּם אֶחָד? – – –</p>

<br />
</blockquote>

<blockquote>
<p>אֵי שָׁם בָּאֵין־סוֹף הַכָּחֹל.</p>
</blockquote>

<blockquote>
<p>בַּחֶשְׁבּוֹן הַגָּדוֹל,</p>
</blockquote>

<blockquote>
<p>תְּצֹרַף מַתָּתִי וְהָיְתָה</p>
</blockquote>

<blockquote>
<p>מִגַּרְגְּרֵי שְׁעוֹת־יוֹם</p>
</blockquote>

<blockquote>
<p>שׁוּב נְהָרָה וּשְׁלֵמוּת יַהֲלֹם.</p>

<br />
</blockquote>

<blockquote>
<p>אֶשְׁקָלְכֶם, אֶת כֻּלְכֶם, רְגָעַי,</p>
</blockquote>

<blockquote>
<p>אֶפְרֹט עֲדֵי תֹּם דִּינָרַי</p>
</blockquote>

<blockquote>
<p>עַל כָּל מִשְׁעוֹלֵי הֱיוֹתִי – – –</p>

<p>נִקְרֵאתִי לָתֵת מַתָּתִי.</p>

<br />
</blockquote>

<blockquote>
<br />

<br />
</blockquote>

<h1 id="ב">ב</h1>

<h2 id="מִדְבָּר">מִדְבָּר</h2>

<blockquote>
<br />
</blockquote>

<blockquote>
<p>בִּלְבָבִי דְּמָמָה.</p>
</blockquote>

<blockquote>
<p>שִׁמְמַת אֵלֶם. מִדְבָּר.</p>
</blockquote>

<blockquote>
<p>לֹא יָדַעְתִּי עַד מָה,</p>
</blockquote>

<blockquote>
<p>לֹא אַגִּידָה דָבָר.</p>

<br />
</blockquote>

<blockquote>
<p>צִיץ־מִלָּה לֹא יָנוּב,</p>
</blockquote>

<blockquote>
<p>מַעְיַן דִּמְעָה לֹא יָקֵר</p>
</blockquote>

<blockquote>
<p>בַּמִּדְבָּר הָעָזוּב</p>
</blockquote>

<blockquote>
<p>לַנָּד וְעוֹבֵר.</p>

<br />
</blockquote>

<blockquote>
<p>אַל יִקְרַב מִי אֵלַי,</p>
</blockquote>

<blockquote>
<p>לִבְרָכָה אַל יְקַו.</p>
</blockquote>

<blockquote>
<p>בְּלֵילִי, אַלְלַי,</p>
</blockquote>

<blockquote>
<p>אֵין רַחֲמֵי הַכּוֹכָב.</p>

<br />
</blockquote>

<blockquote>
<p>אֵין חֶסֶד דִּמְעָה</p>
</blockquote>

<blockquote>
<p>בְאִלְמוֹ שֶׁל מִדְבָּר.</p>
</blockquote>

<blockquote>
<p>דּוֹלֵק נֵר הַדְּמָמָה</p>
</blockquote>

<blockquote>
<p>לְמֵתִי לֹא נִקְבַּר.</p>

<br />
</blockquote>

<blockquote>
<br />

<br />
</blockquote>

<h2 id="בִּשְׁמֵיהָעֲנָנִיםהָאֲפֵלִים">בִּשְׁמֵי הָעֲנָנִים הָאֲפֵלִים</h2>

<blockquote>
<br />
</blockquote>

<blockquote>
<p>בִּשְׁמֵי הָעֲנָנִים הָאֲפֵלִים</p>
</blockquote>

<blockquote>
<p>פִּסַּת־רָקִיעַ תְּכַלְכַלָּה הִבְהִירָה.</p>
</blockquote>

<blockquote>
<p>עֵינַי מִנִּי צַלְמָוֶת אַעְלִים,</p>
</blockquote>

<blockquote>
<p>רַק לוֹ, לְזִיו־הַנְּהָרָה, אָשִׁירָה.</p>

<br />
</blockquote>

<blockquote>
<p>בְּאוֹרוֹ עָטָה הַכֹּל סָבִיב</p>
</blockquote>

<blockquote>
<p>דְּמוּת רְחוֹקָה, נִשְׁכַּחַת וְנִלְבֶּבֶת.</p>
</blockquote>

<blockquote>
<p>כְּנֵצַח הַיַּלְדוּת הוּא נֵצַח הָאָבִיב,</p>
</blockquote>

<blockquote>
<p>גַּם בִּיוֵן הַסְּתָו וְהָעַצֶּבֶת.</p>

<br />
</blockquote>

<blockquote>
<p>זְאֵבֵי עָבִים טְרוּפֵי רָעָב</p>
</blockquote>

<blockquote>
<p>אֶל כִּבְשַׂת שָׁמַי אֶת כַּפֵּיהֶם הוֹשִׁיטוּ.</p>
</blockquote>

<blockquote>
<p>הֵקִיץ הַקֵּץ עָלֶיךָ, אוֹר־זָהָב,</p>
</blockquote>

<blockquote>
<p>וְאַךְ חוֹתַם־לִבִּי יָעִיד: הָיֹה הָיִיתָ.</p>
</blockquote>

<blockquote>
<br />
</blockquote>

<h2 id="מֻכֵּיהַבָּרָד28">מֻכֵּי הַבָּרָד<a href="#fn:11" id="fnref:11" title="see footnote" class="footnote"><sup>11</sup></a></h2>

<blockquote>
<br />
</blockquote>

<blockquote>
<p>מֻכֵּי הַבָּרָד, חֲרוּשֵׁי מִבְּרָקִים,</p>
</blockquote>

<blockquote>
<p>תְּלוּשֵׁי סְעָרָה וּסְחוּפֵי מִמָּטָר –</p>
</blockquote>

<blockquote>
<p>סִלְחוּ לְמֶבַּט הָעֵינַיִם שֶׁתָּר</p>
</blockquote>

<blockquote>
<p>כֶּתֶם תְּכֹל אַחֲרוֹן בְּחֶשְׁכַת הַשְּׁחָקִים.</p>

<br />
</blockquote>

<blockquote>
<p>שְׂאוּ לוֹ, לַקּוֹל, שֶׁאִתְּכֶם לֹא נָדַם,</p>
</blockquote>

<blockquote>
<p>וְאֶנְקַת עֶלְבּוֹנְכֶם לַהֲגוֹת לֹא יָדַע,</p>
</blockquote>

<blockquote>
<p>וַעֲדַיִן מוֹסִיף הוּא אֶל אוֹר וְאָדָם,</p>
</blockquote>

<blockquote>
<p>אֶל שֶׁמֶש וָפֶרַח שִׁיר זֶמֶר תּוֹדָה.</p>

<br />
</blockquote>

<blockquote>
<p>סִלְחוּ לוֹ, לַלֵּב, שֶׁעוֹד טֶרֶם לָמַד</p>
</blockquote>

<blockquote>
<p>לִנְטֹר וְלִשְׂנֹא כְּיָדְעוֹ לֶאֱהֹב,</p>
</blockquote>

<blockquote>
<p>כִּי בְּאֵפֶר רִמְצוֹ עוֹד יוֹסִיף וְיִרְעַד</p>
</blockquote>

<blockquote>
<p>זִיק חֲלוֹם נְהָרָה בַּיְשָׁנִי וְזָהֹב.</p>

<br />
</blockquote>

<h2 id="תְּפִילַּתהַדֶּרֶךּ29">תְּפִילַּת הַדֶּרֶךּ<a href="#fn:12" id="fnref:12" title="see footnote" class="footnote"><sup>12</sup></a></h2>

<p>* * *</p>

<h3 id="א">א</h3>

<blockquote>
<p>זָקוּף, גֵּאֶה וּנְכוֹן־מִצְעָד</p>
</blockquote>

<blockquote>
<p>בְּמַעֲלֵה הָהָר פָּסַעְתָּ.</p>
</blockquote>

<blockquote>
<p>מַה בְּעֵינֵי תִּינוֹקֶת בַּת</p>
</blockquote>

<blockquote>
<p>אָז רַמְתָּ וְגָבַהְתָּ.</p>

<br />
</blockquote>

<blockquote>
<p>בִּפְנֵי כָּל אֶבֶן וּמִכְשׁוֹל</p>
</blockquote>

<blockquote>
<p>כִּי רֶגֶל פְּעוּטָה נִגָּפָה –</p>
</blockquote>

<blockquote>
<p>קָרָא מִמַּעַל לִי הַקּוֹל:</p>
</blockquote>

<blockquote>
<p>עֲלִי אַחֲרַי, עֲלִי אֵין פַּחַד!</p>

<br />
</blockquote>

<blockquote>
<p>וְיַד רוֹמֶזֶת וְקוֹרְאָה</p>
</blockquote>

<blockquote>
<p>מִגֹּבַהּ גְּבוּרָתָהּ הוֹבִילָה,</p>
</blockquote>

<blockquote>
<p>כֻּלָּהּ תִּקְוָה, כֻּלָּהּ מוֹרָא</p>
</blockquote>

<blockquote>
<p>לְבַל אֶמְעַד חָלִילָה.</p>

<br />
</blockquote>

<blockquote>
<p>וְטוֹב הָיָה לִי לֶכֶת כָּךְ,</p>
</blockquote>

<blockquote>
<p>אוֹחֶזֶת חוּט קוֹלֵךָ,</p>
</blockquote>

<blockquote>
<p>עַד אֹפֶק מִן הַשִּׂיא נִפְתַּח,</p>
</blockquote>

<blockquote>
<p>וְעֹז בִּי: לְבַדִּי אֵלֵכָה!</p>
</blockquote>

<blockquote>
<br />
</blockquote>

<blockquote>
<p>אַךְ עֵת הִרְחַקְתִּי לְבַדִּי</p>
</blockquote>

<blockquote>
<p>וְרוּחַ זַעַם פְּגָשַׁנִי –</p>
</blockquote>

<blockquote>
<p>אַתָּה פָּסַעְתָּ לְצִדִּי,</p>
</blockquote>

<blockquote>
<p>יוֹדַעַת אָנִי.</p>
</blockquote>

<blockquote>
<br />
</blockquote>

<h3 id="ב">ב</h3>

<blockquote>
<br />
</blockquote>

<blockquote>
<p>הוֹשֵׁט יָדְךָ לִי, אָב רָחוֹק,</p>
</blockquote>

<blockquote>
<p>הַתְּהוֹם מֵאֲחוֹרֵינוּ,</p>
</blockquote>

<blockquote>
<p>וְעֵמֶק צֵל וְנוֹף יָרֹק</p>
</blockquote>

<blockquote>
<p>לָרֶדֶת יִקְרְאֵנוּ.</p>

<br />
</blockquote>

<blockquote>
<p>הִנֵּה הַדֶּרֶךְ לִי אַחַת</p>
</blockquote>

<blockquote>
<p>עִם זוֹ אַתָּה עָבַרְתָּ.</p>
</blockquote>

<blockquote>
<p>כַּתַּר לִי, אַבָּא, אַךְ מְעַט,</p>
</blockquote>

<blockquote>
<p>וּלְמִצְעָדְךָ חָבַרְתִּי.</p>

<br />
</blockquote>

<blockquote>
<p>עַתָּה נֵלֵךְ כַּחֲבֵרִים</p>
</blockquote>

<blockquote>
<p>וּנְסַפֵּר בֵּינֵינוּ.</p>
</blockquote>

<blockquote>
<p>הוֹלְכֵי מֵאָז הֵן בֶּהָרִים</p>
</blockquote>

<blockquote>
<p>אֲנַחְנוּ שְׁנֵינוּ.</p>

<br />
</blockquote>

<blockquote>
<p>וְכִי תִּיעַף עִם הַמּוֹרָד</p>
</blockquote>

<blockquote>
<p>וְצַעַדְךָ יִכְבַּד בַּדֶּרֶךְ –</p>
</blockquote>

<blockquote>
<p>חַכֵּה, וְאַל תֵּרֵד בָּדָד,</p>
</blockquote>

<blockquote>
<p>אֱחֹז יָדִי בְּטֶרֶם עֶרֶב.</p>

<br />
</blockquote>

<blockquote>
<p>הוֹשֵׁט יָדְךָ!&#8230; עֲדֵי פִּתְאֹם</p>
</blockquote>

<blockquote>
<p>אֶרְאֶנָּה נֶעֱלֶמֶת,</p>
</blockquote>

<blockquote>
<p>וּבִלְעָדֶיךָ מוּל הַתְּהוֹם</p>
</blockquote>

<blockquote>
<p>אֶכְרַע דּוֹמֶמֶת.</p>

<br />
</blockquote>

<h3 id="ג">ג</h3>

<blockquote>
<br />
</blockquote>

<blockquote>
<p>אֲבִי הַשִּׂיאִים הַגְּדוֹלִים,</p>
</blockquote>

<blockquote>
<p>רִבּוֹן הַחַיִּים אַדִּירִים,</p>
</blockquote>

<blockquote>
<p>רַחֲמֶיךָ עַל קְטֹן מִשְׁעוֹלִים</p>
</blockquote>

<blockquote>
<p>בֵּין צוּקֵי תְּהוֹמוֹת הֶהָרִים.</p>

<br />
</blockquote>

<blockquote>
<p>נָא חָנֵנִי בִּקְרוֹא הַמּוֹרָד</p>
</blockquote>

<blockquote>
<p>לְיָמַי בִמְרוֹמָם הַגָּבֹהַּ,</p>
</blockquote>

<blockquote>
<p>וְיַד בְּנִי הַתּוֹמְכָה בַּל אֶמְעַד</p>
</blockquote>

<blockquote>
<p>תֵּן לִי לַדֶּרֶךְ, אֱלֹהַּ.</p>

<br />
</blockquote>

<blockquote>
<p>צוַ, אֵלִי, וְשָׁמְעָה עוֹד אָזְנִי –</p>
</blockquote>

<blockquote>
<p>נֵר יָמַי בִּי בְּטֶרֶם כִּבִּיתָ –</p>
</blockquote>

<blockquote>
<p>אֶת שִׁירַת הַשִּׂיאִים בְּפִי בְּנִי</p>
</blockquote>

<blockquote>
<p>שֶׁלָּשִׁיר לְאָבִי לֹא זָכִיתִי.</p>

<br />
</blockquote>

<blockquote>
<p>תש&quot;ו</p>

<br />
</blockquote>

<h2 id="אַרְבָּעָהשִׁירִיםלְאָבִי">אַרְבָּעָה שִׁירִים לְאָבִי</h2>

<blockquote>
<br />
</blockquote>

<h3 id="א">א</h3>

<blockquote>
<br />
</blockquote>

<blockquote>
<p>אָבִי,</p>
</blockquote>

<blockquote>
<p>הֲתִזְכֹּר אֶת שְׁעַת הַפְּרִידָה?</p>
</blockquote>

<blockquote>
<p>הָרַכֶּבֶת זָעָה לְאַט</p>
</blockquote>

<blockquote>
<p>וְאַתָּה מְמַהֵר לְצִדָּהּ</p>
</blockquote>

<blockquote>
<p>דְּמוּעַ־מֶבָּט&#8230;</p>

<br />
</blockquote>

<blockquote>
<p>הָרַכֶּבֶת נִגְרֶפֶת, חוֹמְקָה,</p>
</blockquote>

<blockquote>
<p>בַּחַלּוֹן מְנַפְנֶפֶת יָדִי,</p>
</blockquote>

<blockquote>
<p>וְאַתָּה נָסוֹג וְהוֹלֵךְ</p>
</blockquote>

<blockquote>
<p>וְנִשְׁאָר יְחִידִי.</p>

<br />
</blockquote>

<blockquote>
<p>מְלוֹא תֵבֵל – פַּסִּים מַבְהִיקִים</p>
</blockquote>

<blockquote>
<p>מוֹבִילִים אַךְ אֵלֶיךָ, אָבִי.</p>
</blockquote>

<blockquote>
<p>נָע בֵּין שִׁטֵּי מִכְתָּבִים</p>
</blockquote>

<blockquote>
<p>וְנָד חֲזָרָה לְבָבִי&#8230;</p>
</blockquote>

<blockquote>
<br />
</blockquote>

<h3 id="ב">ב</h3>

<blockquote>
<br />
</blockquote>

<blockquote>
<p>כְּתָב־יָדְךָ עוֹד בָּרוּר וְנָאֶה,</p>
</blockquote>

<blockquote>
<p>לְלֹא סִלְסוּלִים וְקִשׁוּט,</p>
</blockquote>

<blockquote>
<p>כַּאֲשֶׁר לִמַּדְתַּנִי לִכְתֹּב</p>
</blockquote>

<blockquote>
<p>אָז, בִּימֵי הַיַּלְדוּת.</p>

<br />
</blockquote>

<blockquote>
<p>כְּתָב־יָדְךָ הַבָּהִיר, הַשָּׁלֵו,</p>
</blockquote>

<blockquote>
<p>כָּל אוֹת בּוֹ נוֹסְכָה בִּטָּחוֹן,</p>
</blockquote>

<blockquote>
<p>כְּמוֹתָן דְּמוּתְךָ עוֹד זְקוּפָה</p>
</blockquote>

<blockquote>
<p>וְהַבַּיִת אֵיתָן וְנָכוֹן. – – –</p>

<br />
</blockquote>

<blockquote>
<p>עַל פְּנֵי מִכְתָּבֶיךָ אֶגְחַן,</p>
</blockquote>

<blockquote>
<p>הַעֲמֵק בָּם חֲקֹר, וָאֶלְמַד</p>
</blockquote>

<blockquote>
<p>כִּי עָיַפְתָּ, עָיַפְתָּ, אָבִי,</p>
</blockquote>

<blockquote>
<p>כִּי הֵחֵלָּה רוֹעֶדֶת הַיָּד.</p>

<br />
</blockquote>

<h3 id="ג">ג</h3>

<blockquote>
<br />
</blockquote>

<blockquote>
<p>הַיּוֹם פְּקָדַנִי דְבָרְךָ,</p>
</blockquote>

<blockquote>
<p>הַיּוֹם קִבַּלְתִּי מִכְתָּב.</p>
</blockquote>

<blockquote>
<p>הַכְּתֹבֶת מֻדְפֶּסֶת, רִשְׁמִית,</p>
</blockquote>

<blockquote>
<p>מֻכְתֶּרֶת בְּאֹדֶם הַצְּלָב.</p>

<br />
</blockquote>

<blockquote>
<p>(בָּרוּךְ יִהְיֶה לִי הַצְּלָב,</p>
</blockquote>

<blockquote>
<p>שׂוֹנְאִי הָאַכְזָר, הָאָיֹם,</p>
</blockquote>

<blockquote>
<p>כִּי הָפַךְ לִהְיוֹת לִי יָדִיד</p>
</blockquote>

<blockquote>
<p>הַנּוֹשֵׂא אֶת בִּרְכַּת הַשָּׁלוֹם&#8230;)</p>

<br />
</blockquote>

<blockquote>
<p>לְקוֹלְךָ בִּלְשׁוֹן הַמְּדִינָה,</p>
</blockquote>

<blockquote>
<p>כְּמִבַּעַד לַמָּסָךְ הַמּוּרָד</p>
</blockquote>

<blockquote>
<p>אַאֲזִינָה, אָבִי, בְּכֹל אוֹת,</p>
</blockquote>

<blockquote>
<p>בְּכֹל תָּג וּבְרַעַד הַיָּד.</p>

<br />
</blockquote>

<blockquote>
<p>וְּכמוֹ שֶׁהָיִיתָ מַפְשִׁיל</p>
</blockquote>

<blockquote>
<p>שְׂעָרִי לְנַשֵּׁק לְמִצְחִי –</p>
</blockquote>

<blockquote>
<p>כָּך אַפְשִׁיל אֶת מָסַךְ הַתַּרְגּוּם</p>
</blockquote>

<blockquote>
<p>וְנִיבְךָ בִּי יֵהֹם וִיחִי.</p>

<br />
</blockquote>

<h3 id="ד">ד</h3>

<blockquote>
<br />
</blockquote>

<blockquote>
<p>אָבִי, תֵּן רֶמֶז, הַב אוֹת!</p>
</blockquote>

<blockquote>
<p>&#8230;אֵין צְלִיל וְאֵין הֶגֶה מֵעֵבֶר חוֹמוֹת.</p>

<br />
</blockquote>

<blockquote>
<p>אָבִי, בֵּינִי וּבֵינְךָ מֶרְחַקִּים גְּדוֹלִים,</p>
</blockquote>

<blockquote>
<p>גּוֹעֲשִׁים הַיַּמִּים, זוֹעֲקִים הַגַּלִּים.</p>
</blockquote>

<blockquote>
<p>מֵעֵבֶר גְּבוּלוֹת סְמוּרֵי־כִּידוֹנִים</p>
</blockquote>

<blockquote>
<p>נִבְלַעְתָּ בְּצֵל בֶּן מֵאוֹת בַּשָּׁנִים.</p>

<br />
</blockquote>

<blockquote>
<p>כֻּסֵּיתָ בַצֵּל, צֵל חוֹזֵר לִבְלִי סוֹף,</p>
</blockquote>

<blockquote>
<p>וְשֶׁמֶש אַחַת בּוֹ – הַטְּלַאי הַצָּהֹב!</p>

<br />
</blockquote>

<blockquote>
<p>אָבִי,</p>

<p>אֵיךְ אֶפְסָחָה עַל פְּנֵי מֶרְחַקִּים,</p>
</blockquote>

<blockquote>
<p>אֵיךְ אֶעֱבֹרָה יָמִּים עֲמֻקִּים,</p>
</blockquote>

<blockquote>
<p>אֵיךְ אֶפְרֹצָה גְּבוּלוֹת וְחוֹמוֹת</p>
</blockquote>

<blockquote>
<p>עַד אָשׁוּבָה אֵלֶיךָ, כּוֹשֶׁלֶת עַד מוֹת –</p>

<br />
</blockquote>

<blockquote>
<p>שׁוּב יַלְדָּה קְטַנָּה בִּקְהַל תַּלְמִידֶיךָ,</p>
</blockquote>

<blockquote>
<p>דְּחוּקִים מִסְּבִיבְךָ, צְמוּדֵי לְחִי־אֶל־לֶחִי,</p>
</blockquote>

<blockquote>
<p>לִשְׁמֹעַ בְּסֵתֶר חַדְרֵי־חֲדָרִים</p>
</blockquote>

<blockquote>
<p>קוֹלְךָ הַמְּלַמֵּד עוֹד אֶת שְׂפַת הָעִבְרִים</p>
</blockquote>

<blockquote>
<p>וְלַעֲזֹר לְיָדְךָ הָרוֹעֶדֶת לִכְתֹּב</p>
</blockquote>

<blockquote>
<p>לְאוֹרוֹ שֶׁל הַטְּלַאי הַצָּהֹב.</p>
</blockquote>

<blockquote>
<p>אָבִי!&#8230;</p>
</blockquote>

<blockquote>
<br />
</blockquote>

<h2 id="לְעוֹלָם...30">לְעוֹלָם&#8230;<a href="#fn:13" id="fnref:13" title="see footnote" class="footnote"><sup>13</sup></a></h2>

<blockquote>
<br />
</blockquote>

<h3 id="א">א</h3>

<blockquote>
<br />
</blockquote>

<blockquote>
<p>כָּל סִפְרֵי הָעוֹלָם לֹא יָכִילוּ</p>
</blockquote>

<blockquote>
<p>דְּבָרְךָ הָאֶחָד.</p>
</blockquote>

<blockquote>
<p>כָּל דַּרְכֵי הָעוֹלָם לֹא יוֹלִיכוּ</p>
</blockquote>

<blockquote>
<p>אֶל שְׁבִילְךָ שֶׁאָבָד.</p>

<br />
</blockquote>

<blockquote>
<p>הַדְּמָמָה לֹא תִכְרֶה לִי הָאֹזֶן</p>
</blockquote>

<blockquote>
<p>בַּהֲגוֹתִי: אָבִי!</p>
</blockquote>

<blockquote>
<p>לְעוֹלָם עוֹד לְךָ לֹא אַגִּידָה</p>
</blockquote>

<blockquote>
<p>אֲשֶׁר בִּלְבָבִי.</p>
</blockquote>

<blockquote>
<br />
</blockquote>

<h3 id="ב">ב</h3>

<blockquote>
<br />
</blockquote>

<blockquote>
<p>יָמֶיךָ הָרְחוֹקִים כִּסָּה הַלּוֹט כְּבַד־אֹפֶל</p>
</blockquote>

<blockquote>
<p>וַיָּמֶשׁ צֵל.</p>
</blockquote>

<blockquote>
<p>עַל אַחֲרוֹן דְּבָרְךָ פֹּרְשָׂה כְּנַף־אֵלֶם,</p>
</blockquote>

<blockquote>
<p>וְאֵין גּוֹאֵל.</p>

<br />
</blockquote>

<blockquote>
<p>שֵׂיבָתְךָ שֶׁלֹא רָאִיתִי לֹא יַבִּיעוּ</p>
</blockquote>

<blockquote>
<p>שַׁלְגֵי צָפוֹן.</p>
</blockquote>

<blockquote>
<p>אַנְחָתְךָ שֶׁלֹא שָׁמַעְתִּי לֹא יָכִילוּ</p>
</blockquote>

<blockquote>
<p>הַרְרֵי יָגוֹן.</p>
</blockquote>

<blockquote>
<br />
</blockquote>

<h3 id="ג">ג</h3>

<blockquote>
<br />
</blockquote>

<blockquote>
<p>אַגָּדוֹת פְּלָאִים סִפַּרְתָּ לִי אֵי־פַּעַם,</p>
</blockquote>

<blockquote>
<p>אַגָּדוֹת לָרֹב.</p>
</blockquote>

<blockquote>
<p>רַק אֶת אַגָּדַת יָמֶיךָ הַנִּכְלֶמֶת</p>
</blockquote>

<blockquote>
<p>לֹא סִפַּרְתָּ עַד הַסּוֹף.</p>

<p>אַךְ הִיא, הַיְחִידָה, עוֹדָה הוֹמָה בִּי</p>
</blockquote>

<blockquote>
<p>וּמַכָּה גַּלִים.</p>
</blockquote>

<blockquote>
<p>כָּל שֶׁלֹא סִפַּרְתָּ לִי יָרֹן בִּי</p>
</blockquote>

<blockquote>
<p>אֵין מִלִּים.</p>
</blockquote>

<blockquote>
<br />
</blockquote>

<h3 id="ד">ד</h3>

<blockquote>
<br />
</blockquote>

<blockquote>
<p>לַכּוֹס הַמְצַפָּה לְךָ מְעַט שִׂמְחָה מָזַגְתִּי,</p>
</blockquote>

<blockquote>
<p>וְהַשֻּלְחָן עָרוּךְ.</p>
</blockquote>

<blockquote>
<p>בּוֹא, אַבָּא, שֵׁב מְעַט לָנוּחַ מִדַרְכֶּךָ,</p>
</blockquote>

<blockquote>
<p>וּבוֹאֲךָ בָּרוּךְ.</p>

<br />
</blockquote>

<blockquote>
<p>רַב לְךָ לָלֶכֵת וְלָשֵׂאת עֻלֶּךָ,</p>
</blockquote>

<blockquote>
<p>רוּחַ לֵיל נוֹשֵׁב.</p>
</blockquote>

<blockquote>
<p>צֵל בֵּיתִי בְּשֵׂיבָתְךָ הָאֵר נָא</p>
</blockquote>

<blockquote>
<p>וְעִמָּנוּ שֵׁב.</p>
</blockquote>

<p>* * *</p>

<blockquote>
<br />
</blockquote>

<blockquote>
<p>כּוֹס שִׂמְחָתִי מְזוּגָה מְבֻיָּשָה צוֹפָה עוֹד,</p>
</blockquote>

<blockquote>
<p>הִיאַ אַךְ לְפִיךָ נוֹעֲדָה.</p>
</blockquote>

<blockquote>
<p>הִיא תְּפִלָּתִי, הִיא חֶרְדָּתִי, הִיא עֶרְגּוֹנִי אֵלֶיךָ,</p>
</blockquote>

<blockquote>
<p>הִיא דִמְעָתִי תּוֹדָה.</p>
</blockquote>

<blockquote>
<p>תש&quot;ו</p>

<br />
</blockquote>

<h2 id="עַלקֶבֶראָבוֹת31">עַל קֶבֶר אָבוֹת<a href="#fn:14" id="fnref:14" title="see footnote" class="footnote"><sup>14</sup></a></h2>

<blockquote>
<br />
</blockquote>

<blockquote>
<p>לִבִּי הוֹלִיכַנִי בַּחֹשֶךְ הָעָב</p>
</blockquote>

<blockquote>
<p>בֵּין קְבָרִים לְלֹא מַצֵּבוֹת,</p>
</blockquote>

<blockquote>
<p>בָּאתִי הַיּוֹם הִשְתַּטֵּחַ בָּדָד</p>
</blockquote>

<blockquote>
<p>עַל קֶבֶר אָבוֹת.</p>

<br />
</blockquote>

<blockquote>
<p>בָּאתִי הַיּוֹם, וְנַפְשִׁי דוּמִיָּה.</p>
</blockquote>

<blockquote>
<p>מָה אַפִּיל תַּחֲנוּנַי וְאֹמַר?</p>
</blockquote>

<blockquote>
<p>הַאֶתְפַּלֵּל לִשְׁלוֹמוֹ שֶׁל בֵּיתִי</p>
</blockquote>

<blockquote>
<p>לִפְנֵיכֶם, שׁוֹכְנֵי הֶעָפָר?</p>

<p>כִּי תִהְיוּ מְלִיצַי הַטּוֹבִים בַּמָּרוֹם,</p>
</blockquote>

<blockquote>
<p>וְעֶזְרָה לִי תָּחִישׁוּ בַּצָּר,</p>
</blockquote>

<blockquote>
<p>רְפוּאָה שְׁלֵמָה לַחוֹלֶה הָאָנוּשׁ,</p>
</blockquote>

<blockquote>
<p>בְּרָכָה לַנּוֹדֵד אֶל נֵכָר?</p>

<br />
</blockquote>

<blockquote>
<p>מְאוּם לֹא אַגִּיד. אֶשְׁתַּטַּח וְאֶדֹּם,</p>
</blockquote>

<blockquote>
<p>וְאִלְמִי יַאֲזִין וְיִשְׁמַע</p>
</blockquote>

<blockquote>
<p>אֶת קוֹל הַמֵּתִים הַבּוֹקֵעַ אֵלַי</p>
</blockquote>

<blockquote>
<p>מִמַּעֲמַקֵי אֲדָמָה.</p>

<br />
</blockquote>

<blockquote>
<p>זֶה בָּא קוֹל אָבִי וּבָאָה אִמִּי</p>
</blockquote>

<blockquote>
<p>אֵלַי, אֶל הַחַי, לְבַקֵּשׁ:</p>
</blockquote>

<blockquote>
<p>עַל חֳלִי גָדוֹל, עַל מַכְאוֹב־אֵין־מַרְפֵּא,</p>
</blockquote>

<blockquote>
<p>עַל פֶּצַע יוֹקֵד אֵין חוֹבֵש.</p>

<br />
</blockquote>

<blockquote>
<p>אֶת בִּכְיָם יְתַנּוּ, אֲשֶׁר אִישׁ לֹא קְלָטוֹ,</p>
</blockquote>

<blockquote>
<p>אֶת יְגוֹן־שֵׂיבָתָם הַנָּזּוּף,</p>
</blockquote>

<blockquote>
<p>וּבְרָכָה יִשְׁאֲלוּ, יְבַקְשׁוּ מֵעִמִּי</p>
</blockquote>

<blockquote>
<p>לְדַרְכָּם בָּהּ יֵצְאוּ לְלֹא שׁוּב.– – –</p>

<br />
</blockquote>

<blockquote>
<p>מְאוּם לֹא אַגִּיד. אֵין תְּשׁוּבָה בִּלְבָבִי</p>
</blockquote>

<blockquote>
<p>לְרַכֵּךְ אַחֲרוֹן מְרַאֲשׁוֹתָם.</p>
</blockquote>

<blockquote>
<p>מֵעֲפַר קִבְרוֹתָם רַק אֶחְפֹּן מְלֹא כַּפַּי</p>
</blockquote>

<blockquote>
<p>וְאָשִׂים עַל לִבִּי כַּחוֹתָם.</p>
</blockquote>

<blockquote>
<br />
</blockquote>

<h2 id="לוּנִתַּןלִי...32">לוּ נִתַּן לִי&#8230;<a href="#fn:15" id="fnref:15" title="see footnote" class="footnote"><sup>15</sup></a></h2>

<blockquote>
<br />
</blockquote>

<blockquote>
<p>לוּ נִתַּן לִי לָבוֹא אֶל קִבְרֵךְ,</p>
</blockquote>

<blockquote>
<p>עַל פְּנֵי עֲפָרוֹ הִשְׁתַּטַּח,</p>
</blockquote>

<blockquote>
<p>כְּמוֹ שֶׁבִּקַּשְׁתִּי מִסְתּוֹר</p>
</blockquote>

<blockquote>
<p>בְּחֵיקֵךְ הָרַחוּם וְהָרַךְ.</p>

<br />
</blockquote>

<blockquote>
<p>אֶל הָאֶבֶן הַזֹּאת הַצֶּחָה,</p>
</blockquote>

<blockquote>
<p>בָּהּ שְׁמֵךְ חֹרַת בְּאוֹת שְׁחוֹר,</p>
</blockquote>

<blockquote>
<p>לָשֵׂאת אֶת עֵינַי בְּדִמְעָה</p>
</blockquote>

<blockquote>
<p>כְּאֶל תְּכֹל מֶבָּטֵךְ הַטָּהוֹר.</p>
</blockquote>

<blockquote>
<br />
</blockquote>

<blockquote>
<p>לוּ נִתַּן לִי לָבוֹא אֶל קִבְרֵךְ&#8230;</p>
</blockquote>

<blockquote>
<br />
</blockquote>

<h2 id="נִגּוּנִים33">נִגּוּנִים<a href="#fn:16" id="fnref:16" title="see footnote" class="footnote"><sup>16</sup></a></h2>

<blockquote>
<br />
</blockquote>

<blockquote>
<p>שְׁתַלְתֶּם נִגּוּנִים בִּי, אִמִּי וְאָבִי,</p>
</blockquote>

<blockquote>
<p>נִגּוּנִים, מִזְמוֹרִים שְׁכוּחִים,</p>
</blockquote>

<blockquote>
<p>גַּרְעִינִים, גַּרְעִינִים נְשָׂאָם לְבָבִי –</p>
</blockquote>

<blockquote>
<p>עַתָּה הֵם עוֹלִים וְצוֹמְחִים.</p>

<br />
</blockquote>

<blockquote>
<p>עַתָּה הֵם שׁוֹלְחִים פֹּארוֹת בְּדָמִי,</p>
</blockquote>

<blockquote>
<p>שָׁרְשֵׁיהֶם בְּעוֹרְקַי שְׁלוּבִים.</p>
</blockquote>

<blockquote>
<p>נִגּוּנֶיךָ, אָבִי, וְשִׁירַיךְ אִמִּי,</p>
</blockquote>

<blockquote>
<p>בְּדָפְקִי נְעוֹרִים וְשָׁבִים.</p>

<br />
</blockquote>

<blockquote>
<p>הִנֵּה אַאֲזִּין שִׁיר־עַרְשִׂי הָרָחוֹק</p>
</blockquote>

<blockquote>
<p>הִבִּיעַ פִּי־אֵם אֱלֵי בַּת.</p>
</blockquote>

<blockquote>
<p>הִנֵּה לִי תִּזְהַרְנָה בְּדֶמַע וּשְׂחוֹק</p>
</blockquote>

<blockquote>
<p>&#8220;אֵיכָה&#8221; וּזְמִירוֹת שֶׁל שַׁבָּת.</p>

<br />
</blockquote>

<blockquote>
<p>כָּל הֶגֶה יִתַּם וְכָל צְלִיל יֵאָלֵם –</p>
</blockquote>

<blockquote>
<p>בִּי קוֹלְכֶם הָרָחוֹק כִּי יֵהֹם.</p>
</blockquote>

<blockquote>
<p>עֵינַי אֶעֱצֹם – וַהֲרֵינִי אִתְּכֶם</p>
</blockquote>

<blockquote>
<p>מֵעַל לְחֶשְׁכַת הַתְּהוֹם.</p>
</blockquote>

<blockquote>
<br />
</blockquote>

<h2 id="חָלַמְתִּי34">חָלַמְתִּי<a href="#fn:17" id="fnref:17" title="see footnote" class="footnote"><sup>17</sup></a></h2>

<blockquote>
<br />
</blockquote>

<blockquote>
<p>חָלַמְתִּי חֲלוֹם בַּלָּהוֹת,</p>
</blockquote>

<blockquote>
<p>חָלַמְתִּי חֲלוֹם נִפְלָאוֹת.</p>
</blockquote>

<blockquote>
<p>לְדַרְכִּי הָרָחוֹק יָצָאתִי,</p>
</blockquote>

<blockquote>
<p>לְבַקֵּשׁ אֶת נְוֵה יַלְדוּתִי –</p>
</blockquote>

<blockquote>
<p>וְהִגַּעְתִּי.</p>

<br />
</blockquote>

<blockquote>
<p>שְׁלֵוָה הַכִּכָּר,</p>
</blockquote>

<blockquote>
<p>וַּמְרגּוֹעַ סָבִיב.</p>
</blockquote>

<blockquote>
<p>בֵּיתוֹ שֶׁל סָבִי</p>
</blockquote>

<blockquote>
<p>מִתְחַיֵּךְ בִּשְׂחוֹק־זִיו,</p>
</blockquote>

<blockquote>
<p>וְעִקּוּל־הַסִּמְטָה הַמֻּכָּר</p>
</blockquote>

<blockquote>
<p>מוּצָף אוֹר־אָבִיב,</p>
</blockquote>

<blockquote>
<p>וְקוֹל צָלוּל וְיָקָר</p>
</blockquote>

<blockquote>
<p>מִנִּי פֶּתַח קוֹרֵא</p>
</blockquote>

<blockquote>
<p>וְהַבַּיְתָה מֵשִׁיב.</p>

<br />
</blockquote>

<blockquote>
<p>וְאוֹתָהּ כְּנֵסִיָּה –</p>
</blockquote>

<blockquote>
<p>מִיָּמִין,</p>
</blockquote>

<blockquote>
<p>וְגֶדֶר־חוֹמָה לְבָנָה,</p>
</blockquote>

<blockquote>
<p>עַתִּיקָה מִיָּמִים.</p>
</blockquote>

<blockquote>
<p>וְאוֹתָם עַרְמוֹנִים עֲבֻתִּים,</p>
</blockquote>

<blockquote>
<p>מְיָרְאִים־מְפַתִּים,</p>

<p>וּנְגֹהוֹת יַלְדוּתִי</p>
</blockquote>

<blockquote>
<p>מִנֵּרוֹת פְּרִיחָתָם הַזְּקוּפִים</p>
</blockquote>

<blockquote>
<p>נִגָּרִים וְזוֹלְפִים.</p>

<br />
</blockquote>

<blockquote>
<p>אָז קִמּוּר כְּנֵסִיָה גָּבַהּ</p>
</blockquote>

<blockquote>
<p>וְאֹפֶל־הַגָּן נִפְתַּח,</p>
</blockquote>

<blockquote>
<p>וְהַצֵּל הָעַתִּיק הַנֶּחְבָּא</p>
</blockquote>

<blockquote>
<p>הִפְסִיעַ וְגָח,</p>
</blockquote>

<blockquote>
<p>וְנֵרוֹת־ עַרְמוֹנִים הֶחֱוִירוּ</p>
</blockquote>

<blockquote>
<p>וְאוֹר־הַפְּרִיחָה דָעַךְ.</p>

<br />
</blockquote>

<blockquote>
<p>וַיֵּרֶד פַּחְדִּי הַיָּשָׁן</p>
</blockquote>

<blockquote>
<p>בִּכְבוֹת נְגֹהוֹת הַצְּחוֹר.</p>
</blockquote>

<blockquote>
<p>שׁוּב יָרַד פַּחְדִּי הַיָּשָׁן</p>
</blockquote>

<blockquote>
<p>עַל עֵינַי וְלִבִּי בִּכְנַף־שְׁחוֹר.</p>
</blockquote>

<blockquote>
<p>לָלֶכֶת, לָלֶכֶת מִכָּאן,</p>
</blockquote>

<blockquote>
<p>לַשׁוּב, לַחֲזוֹר!&#8230;</p>

<br />
</blockquote>

<blockquote>
<p>וּבָתִּים אֵינָם עוֹד בָּתִּים,</p>
</blockquote>

<blockquote>
<p>וְהָרְחוֹב אֵינֶנּוּ רְחוֹב,</p>
</blockquote>

<blockquote>
<p>וְעוֹבְרִים עַל שׁוּחוֹת וּבוֹרוֹת</p>
</blockquote>

<blockquote>
<p>צִלְלֵי מִשְׁמָרוֹת</p>
</blockquote>

<blockquote>
<p>עָבֹר וְחָלֹף.</p>

<br />
</blockquote>

<blockquote>
<p>בָּא זָקֵן אֵי מִשָּׁם לִקְרָאתִי: לְאָן? לְאָן, בִּתִּי?</p>

<br />
</blockquote>

<blockquote>
<p>&#8230;אֶל בֵּית סָבִי, הֵן תַּכִּירֶנּוּ!</p>
</blockquote>

<blockquote>
<p>אֵי בֵּית סָבִי, הָשֵׁב!</p>
</blockquote>

<blockquote>
<p>כִּכַּר־הַשּׁוּק הַנְחֵנִי,</p>
</blockquote>

<blockquote>
<p>אֶל בֵּית סָבִי יוֹסֵף&#8230;</p>

<br />
</blockquote>

<blockquote>
<p>אַךְ הוּא הֶחֱרִישׁ וְהָלַךְ לוֹ.</p>
</blockquote>

<blockquote>
<p>בָּא נָזִיר לִקְרָאתִי מִן הַגָּן,</p>
</blockquote>

<blockquote>
<p>קָרַב אֵלַי שְׁלוּב־יָדַיִם</p>
</blockquote>

<blockquote>
<p>וְחֶרֶשׁ הָגָה: לְאָן?</p>

<br />
</blockquote>

<blockquote>
<p>&#8230;אֶל הַשּׁוּק. אֶל בֵּית סָבִי</p>
</blockquote>

<blockquote>
<p>הוֹרֵנִי־נָא הַדֶּרֶךְ.</p>
</blockquote>

<blockquote>
<p>הַלַּיְלָה רַד. צוֹעֵד מִשְׁמָר.</p>
</blockquote>

<blockquote>
<p>כּוֹשְׁלָה הַבֶּרֶך&#8230;</p>

<br />
</blockquote>

<blockquote>
<p>הִקְשִׁיב הַנָּזִיר וְחִיֵּךְ לוֹ נוּגוֹת:</p>
</blockquote>

<blockquote>
<p>אֵיכָה בְּאֵין דֶּרֶךְ תַּגִּיעִי,</p>
</blockquote>

<blockquote>
<p>תָּבוֹאִי, אָחוֹת?</p>

<br />
</blockquote>

<blockquote>
<p>אָז נָשָׂאתִי פָּנַי</p>
</blockquote>

<blockquote>
<p>מוּל צֵל־כְּנֵסִיָּה מְקֻמָּר,</p>
</blockquote>

<blockquote>
<p>עָצַמְתִּי עֵינַי</p>
</blockquote>

<blockquote>
<p>וָאֹמַר:</p>

<br />
</blockquote>

<blockquote>
<p>כָּךְ הוֹלִיכַתְנִי אֵי רַגְלִי</p>
</blockquote>

<blockquote>
<p>בַּנְּתִיבָה הַזֹּאת</p>
</blockquote>

<blockquote>
<p>בָּעַרְמוֹנִים לַחֲזוֹת.</p>
</blockquote>

<blockquote>
<p>עַתָּה אָשׁוּבָה עֲצוּמַת עֵינַיִם</p>
</blockquote>

<blockquote>
<p>וּבְלִבִּי אַצִּית</p>
</blockquote>

<blockquote>
<p>אֶת הַפְּרִיחָה הָעַרְמוֹנִית,</p>
</blockquote>

<blockquote>
<p>וּלְאוֹרָהּ אֶצְעַד</p>
</blockquote>

<blockquote>
<p>לְאַט לְאַט,</p>
</blockquote>

<blockquote>
<p>אֲחֹרַנִּית, אֲחֹרַנִּית,</p>
</blockquote>

<blockquote>
<p>וְלֹא יִרְאֵנִי כָּל מִשְׁמָר</p>
</blockquote>

<blockquote>
<p>וְלֹא יֶאֱרַע דָּבָר.</p>

<br />
</blockquote>

<blockquote>
<p>כָּךְ. הַכְּנֵסִיָּה מִמּוּל,</p>
</blockquote>

<blockquote>
<p>מִצַּד יָמִין –</p>
</blockquote>

<blockquote>
<p>פְּרִיחַת הָעַרְמוֹנִים.</p>
</blockquote>

<blockquote>
<p>כָּכָה. בְּדִיּוּק.</p>

<p>עִם הַמִּפְנֶה –</p>
</blockquote>

<blockquote>
<p>כִּכַּר־הַשּׁוּק.</p>
</blockquote>

<blockquote>
<p>הִנֵּה הַבַּיִת,</p>
</blockquote>

<blockquote>
<p>הַמִּפְתָּן.</p>

<p>כָּאן.</p>

<br />
</blockquote>

<blockquote>
<p>עוֹד צַעַד, עוֹד&#8230;</p>
</blockquote>

<blockquote>
<p>עַתָּה עַל הַזְּרוֹעוֹת</p>
</blockquote>

<blockquote>
<p>יִטֹּל אוֹתִי סָבִי</p>
</blockquote>

<blockquote>
<p>וְאֵל בֵּיתוֹ יָבִיא.</p>

<br />
</blockquote>

<blockquote>
<br />

<br />
</blockquote>

<h2 id="הָלַכְתִּירָחוֹק...35">הָלַכְתִּי רָחוֹק&#8230;<a href="#fn:18" id="fnref:18" title="see footnote" class="footnote"><sup>18</sup></a></h2>

<blockquote>
<br />
</blockquote>

<blockquote>
<p>הָלַכְתִּי, הָלַכְתִּי רָחוֹק, בְּאֹפֶל אִלֵּם וְנוֹרָא.</p>

<p>וְהַדֶּרֶךְ אֵינֶנָּה קְצָרָה,</p>
</blockquote>

<blockquote>
<p>אַף לֹא רְחָבָה, לֹא צָרָה –</p>
</blockquote>

<blockquote>
<p>הַדֶּרֶךְ שְׁחוֹרָה.</p>

<br />
</blockquote>

<blockquote>
<p>וְהוֹלְכִים וּפוֹסְעִים אִתִּי עוֹד</p>
</blockquote>

<blockquote>
<p>אֲלָפִים, רְבָבוֹת.</p>
</blockquote>

<blockquote>
<p>עוֹד רַגְלַיִם וְעוֹד,</p>
</blockquote>

<blockquote>
<p>וְהֵן לֹא זְקֵנוֹת וְלֹא צְעִירוֹת,</p>
</blockquote>

<blockquote>
<p>לֹא כּוֹשְׁלוֹת וְאַף לֹא מְהִירוֹת –</p>
</blockquote>

<blockquote>
<p>רַגְלַיִם עִוְרוֹת.</p>

<br />
</blockquote>

<blockquote>
<p>אַךְ יֵשׁ מִי שֶׁנָּתַן אֶת יָדוֹ</p>
</blockquote>

<blockquote>
<p>בְּיַד אֵם, בְּיַד אָב,</p>
</blockquote>

<blockquote>
<p>בְּיַד אָח נֶאֱהָב.</p>
</blockquote>

<blockquote>
<p>וִידֵיהֶם הַשְּׁלוּבוֹת –</p>
</blockquote>

<blockquote>
<p>הֵן רוֹאוֹת בָּאֹפֶל הָעָב.</p>
</blockquote>

<blockquote>
<p>הֵן רוֹאוֹת בְּעַד הָרַגְלַיִם,</p>
</blockquote>

<blockquote>
<p>הֵן רוֹאוֹת בְּעַד הָעֵינַיִם,</p>
</blockquote>

<blockquote>
<p>בְּעַד הַלֵּבָב.</p>

<br />
</blockquote>

<blockquote>
<p>רַק אֲנִי – לְבַדִּי,</p>
</blockquote>

<blockquote>
<p>וְרֵיקָה כַּף־יָדִי</p>
</blockquote>

<blockquote>
<p>וּתְלוּיָה נֶאֱלֶמֶת יַתְמוּת</p>
</blockquote>

<blockquote>
<p>כַּמָּשׁוֹט הַשָּׁמוּט</p>
</blockquote>

<blockquote>
<p>מִסִּירָה טְרוּפַת־גַּל מְסֹעָר</p>
</blockquote>

<blockquote>
<p>בְּחֶשְׁכַת הַנָּהָר.</p>

<br />
</blockquote>

<blockquote>
<p>וְהוֹלְכִים. וְהוֹלְכִים.</p>
</blockquote>

<blockquote>
<p>בְּרַגְלַיִם עִוְרוֹת, בְּלִי אוֹרָה.</p>
</blockquote>

<blockquote>
<p>אָז אֶשָּׂא אֶת קוֹלִי וְאֶקְרָא:</p>
</blockquote>

<blockquote>
<p>אָחִי, אָחִי!</p>

<br />
</blockquote>

<blockquote>
<p>וְהַדֶּרֶךְ אֵינֶנּוּ שָׁחוֹר עוֹד,</p>
</blockquote>

<blockquote>
<p>וְהָאֵלֶם נִקְרַע בְּבָרָק,</p>
</blockquote>

<blockquote>
<p>וְחָזַר וְהִשְׁמִיעַ הָרַעַם</p>
</blockquote>

<blockquote>
<p>אֶת זַעֲקָתִי בַּמֶרְחָק:</p>
</blockquote>

<blockquote>
<p>אָחִי! אַיֶךָּ, אָחִי?</p>

<br />
</blockquote>

<blockquote>
<p>וְעָנַנִי הַקּוֹל</p>
</blockquote>

<blockquote>
<p>רָחוֹק וּבָלוּם,</p>
</blockquote>

<blockquote>
<p>וְחִוֵּר וְעָגוּם,</p>
</blockquote>

<blockquote>
<p>וְעָנַנִי הַקּוֹל אֲנָחוֹת:</p>
</blockquote>

<blockquote>
<p>&#8220;הִנֵּנִי, אָחוֹת!&#8221;</p>

<br />
</blockquote>

<blockquote>
<p>וְעָמְדָה הַשַּׁיֶּרֶת.</p>
</blockquote>

<blockquote>
<p>וְרַגְלַיִם לֹא תְּשׁוּשֹׁותְ ולֹא צְעִירוֹת,</p>
</blockquote>

<blockquote>
<p>לֹא חוֹפְזוֹת וְלֹא נִרְפּוֹת –</p>
</blockquote>

<blockquote>
<p>רַגְלַיִם עִוְרוֹת</p>
</blockquote>

<blockquote>
<p>עָמְדוּ מְצַפּוֹת.</p>

<br />
</blockquote>

<blockquote>
<p>כַּף יָדְךָ בְּיָדִי.</p>
</blockquote>

<blockquote>
<p>הַאַתָּה הוּא, אָחִי?</p>
</blockquote>

<blockquote>
<p>הַאַתָּה, יְחִידִי?</p>
</blockquote>

<blockquote>
<p>לֹא אוּכַל אַכִּירְךָ,</p>
</blockquote>

<blockquote>
<p>לֹא בָּהִיר שְׂעָרְךָ,</p>
</blockquote>

<blockquote>
<p>לֹא כָּחֹל מֶבָּטְךָ,</p>
</blockquote>

<blockquote>
<p>לֹא פָּנֵיךָ צַחִים –</p>
</blockquote>

<blockquote>
<p>הַאַתָּה הוּא, אָחִי?</p>
</blockquote>

<blockquote>
<p>הַאַתָּה, הֶאָהוּב?</p>
</blockquote>

<blockquote>
<p>כֹּה כֵּהֶה וְשָׂרוּף</p>
</blockquote>

<blockquote>
<p>תִּצְנַח עַל יָדִי&#8230;</p>
</blockquote>

<blockquote>
<p>הַאַתָּה הוּא קְטַנִּי?</p>

<br />
</blockquote>

<blockquote>
<p>&#8220;אֲנִי הוּא, אֲנִי&#8230;&#8221;</p>

<br />
</blockquote>

<blockquote>
<p>וְשׁוּב הַשַּׁיֶּרֶת צוֹעֶדֶת, צוֹעֶדֶת.</p>
</blockquote>

<blockquote>
<p>אֵין רֶגֶל בּוֹטַחַת, אֵין רֶגֶל מוֹעֶדֶת.</p>
</blockquote>

<blockquote>
<p>בְּיָדִי כַּף־יָדוֹ שֶׁל אָחִי חֲבוּקָה,</p>
</blockquote>

<blockquote>
<p>וְיָדִי הַשְּׁלוּבָה כְּבָר רוֹאָה אֶת דַּרְכָּהּ.</p>
</blockquote>

<blockquote>
<p>הִיא רוֹאָה. הִיא רוֹאָה.</p>
</blockquote>

<blockquote>
<p>בּוֹא נֵלְכָה, אָחִי,</p>
</blockquote>

<blockquote>
<p>נֵלֵךְ וּנְחִי.</p>

<br />
</blockquote>

<blockquote>
<br />
</blockquote>

<h1 id="ג">ג</h1>

<h2 id="מִנְחַתשִׁירִים">מִנְחַת שִׁירִים</h2>

<blockquote>
<br />
</blockquote>

<blockquote>
<p>מִנְחַת שִׁירִים לְךָ הֵבֵאתִי</p>

<p>מִדַּרְכֵי נֵכָר,</p>

<p>מֵחֶמְדַּת־מַרְאוֹת הָשְׁקֵיתִי</p>

<p>לֹא אָבִיא דָבָר.</p>

<br />
</blockquote>

<blockquote>
<p>לֹא יְקוֹד זְרִיחוֹת הֵאִירוּ,</p>

<p>וְלֹא פַּז הַיּוֹם,</p>

<p>רַק שִׁירִי אֲשֶׁר אָשִׁירָה</p>

<p>בְּשוּבִי הֲלוֹם.</p>

<br />
</blockquote>

<blockquote>
<p>רַק שִׁירִי לְךָ אָבִיאָה</p>

<p>מִדַּרְכִּי מִנְחָה,</p>

<p>זֶה הַשִּׁיר רַק לִי הוּא, לִי הוּא,</p>

<p>זֶה הַשִּׁיר – לְךָ!</p>

<br />
</blockquote>

<h2 id="אֶזְכֹּרעֵינַיִם">אֶזְכֹּר עֵינַיִם</h2>

<blockquote>
<br />
</blockquote>

<h3 id="א">א</h3>

<blockquote>
<br />
</blockquote>

<blockquote>
<p>אֶזְכֹּר עֵינַיִם אֲפֹרוֹת־מַבָּט,</p>

<p>תַּלְתַּל זָהֹב וּמֵצַח מְהֻרְהָר.</p>

<p>וְכֹל דְּמוּתְךָ כְּשַׁחֲרִית־שַׁבָּת</p>

<p>מְעֻלָּפָה אוֹר־שֶׁמֶשׁ מְסֻתָּר.</p>

<br />
</blockquote>

<blockquote>
<p>אֶזְכֹּר כְּתֵפֶיךָ הַכְּפוּפוֹת קִמְעָה</p>

<p>כְּתַחַת עֹל כָּבֵד וְלֹא־נִרְאֶה,</p>

<p>וְהֵד עָגְמָה בְּמִצְעָדְךָ הָמָה</p>

<p>כֹּה חֲרִישִי, כָּמֵהַּ וְקוֹרֵא.</p>

<br />
</blockquote>

<blockquote>
<p>מַעְיָנוֹת שֶׁל כָּל הֶאֲבִיבִים</p>

<p>בִּלְבָבִי הָמוּ אָז לִקְרָאתְךָ,</p>

<p>וְטַלְלֵי־שְׂפָתַי כִּרְבִיבִים</p>

<p>כָּמְהוּ לְשֶׁמֶשׁ בְּלוֹרִיתְךָ.</p>

<br />
</blockquote>

<blockquote>
<p>אַךְ נָם הַזִּיו בְּעַרְפִלֵּי הַתֹּם,</p>

<p>וַחֲלוֹמִי נָבוֹךְ לְמַבָּטְךָ אִלֵּם.</p>

<p>אֵין־מַעֲנֶה הָלַכְתָּ מֶנִּי דֹּם</p>

<p>וְצַעַדְךָ בָּרַחַק נִתְעַלֵּם.</p>

<br />
</blockquote>

<h3 id="ב">ב</h3>

<blockquote>
<br />
</blockquote>

<blockquote>
<p>בְּדַרְכְּךָ לֹא עֲצַרְתִּיךָ</p>

<p>וְלֹא קָרָאתִי: הִנְנִי!</p>

<p>חֲרִישִׁית אַךְ בֵּרַכְתִּיךָ</p>

<p>בְּמַבַּט עֵינִי.</p>

<br />
</blockquote>

<blockquote>
<p>וְאַתָּה הַרְחֵק הִרְחַקְתָּ,</p>

<p>עַל כְּתֵפֶיךָ עֲמוּסוֹת</p>

<p>אֵי־לְאָן אִתְּךָ נָהַגְתָּ</p>

<p>עֹל־פְּלָאִים וְעֹמֶס־סוֹד.</p>

<br />
</blockquote>

<blockquote>
<p>וְאִתְּךָ הָלֹךְ הָלָכוּ</p>

<p>חֲלוֹמוֹת־יַלְדוּת בָּרִים,</p>

<p>וְיָמַי עָגְמוּ וְשַׁחוּ –</p>

<p>שָׁוְא בִּקְשׁוּךָ בֵּין זָרים.</p>

<br />
</blockquote>

<h3 id="ג">ג</h3>

<blockquote>
<br />
</blockquote>

<blockquote>
<p>לֹא שִׂיחַ־רֵעִים יִקְשְׁרֵנוּ,</p>

<p>לֹא נִשְׁבַּעְתָּ לִי נֶאֱמָנוֹת,</p>

<p>טֶרֶם פְּרֹחַ קָמְלוּ נִצָּנֵינוּ</p>

<p>בְּלִי שַׁלֶּכֶת שֶׁל זִכְרוֹנוֹת.</p>

<br />
</blockquote>

<blockquote>
<p>מִשְׁעוֹלֶיךָ בַּחֶלֶד אָבָדוּ,</p>

<p>אֶת אוּרֶיךָ כִּבָּה הַמֶּרְחָק,</p>

<p>עֵינַי לַהַט־שֶׁמֶשׁ חָמָדוּ,</p>

<p>וְשִׁמְךָ הֶחֱוִיר וְנִמְחַק.</p>

<br />
</blockquote>

<blockquote>
<p>לֹא מִכְתָּב שֶׁנִּשְׁאַר לְמִשְׁמֶרֶת</p>

<p>לֹא תְּמוּנָה יְשָׁנָה, דְּהוּיָה,</p>

<p>לֹא אוֹת לִי מִמְּךָ וּמַזְכֶּרֶת</p>

<p>לִנְצֹר בָּהּ אֲשֶׁר לֹא הָיָה.</p>

<br />
</blockquote>

<h3 id="ד">ד</h3>

<blockquote>
<p>כָּל אֲשֶׁר לֹא הָיָה</p>

<p>וַאֲשֶׁר לֹא הִגִּיעַ,</p>

<p>וְהָיֹה לֹא יִהְיֶה לְעוֹלָם –</p>

<p>בִּי הוֹמֶה כִּבְדָיָה,</p>

<p>כְּשִׁיר־עֶרֶשׂ יַרְגִּיעַ</p>

<p>בְּקוֹל־לְחָשִׁים נֶעֱלָם.</p>

<br />
</blockquote>

<blockquote>
<p>וְאוּרִים לֹא־דָלְקוּ,</p>

<p>וּפְרָחִים לֹא־פָּרָחוּ</p>

<p>אֶשָׂא בְּלִבִּי בִּי דוּמָם.</p>

<p>צְעָדִים שֶׁחָמְקוּ</p>

<p>אֶל דַּרְכִּי לִי אָרָחוּ</p>

<p>וְקָרְבוּ הָאַפְסַיִם עִמָּם.</p>

<br />
</blockquote>

<blockquote>
<p>וִיגוֹן אִלְמְךָ,</p>

<p>וְעַצֶּבֶת עֵינֶיךָ</p>

<p>כְּטַל עַל דַּרְכִּי יְשׁוֹבֵב.</p>

<p>עֵר בִּי שִׁמְךָ</p>

<p>עֵת דּוּמָם אֲכַנֶּךָ:</p>

<p>בְּכוֹר־חֲלוֹמוֹת מְלַבְלֵב!</p>

<br />
</blockquote>

<blockquote>
<br />
</blockquote>

<h2 id="בַּמִּכְחֹלהַלֵּילִי">בַּמִּכְחֹל הַלֵּילִי</h2>

<blockquote>
<br />
</blockquote>

<h3 id="א">א</h3>

<blockquote>
<br />
</blockquote>

<blockquote>
<p>לַיְלָה שָׁחוֹר, רֵיחָנִי וְדוֹמֵם.</p>

<p>גֶּשֶׁם־קַיִץ חָלַף וְנִכְלָא.</p>

<p>וְרַחַשׁ טִפּוֹת בּוֹדְדוֹת וְחַמּוֹת,</p>

<p>אַט נוֹשְׁרוֹת בְּחֶבְיוֹן אֲפֵלָה.</p>

<br />
</blockquote>

<blockquote>
<p>שַׁחַק קָרוֹב וַאֲטוּם־דּוּמִיָּה</p>

<p>אוֹר־כּוֹכָב בִּשְׁחוֹרוֹ הֶחְבִּיא.</p>

<p>רֵיחַ־שִׁטָּה מְבֻשָּׂם וְחָרִיף</p>

<p>גַּל רָחוֹק אֶל עֶבְרֵנוּ הֵבִיא.</p>

<br />
</blockquote>

<blockquote>
<p>בָּאֹפֶל הֶחָם, הָרוֹטֵט וְקַשּׁוּב,</p>

<p>רַד הַכֹּסֶף סָתוּם וְאִלֵּם,</p>

<p>וְצַמֶּרֶת־הָעֵץ רְסִיסֶיהָ תַּשִּׁיר</p>

<p>עַל סְגוֹר־עַפְעַפַּיִם חוֹלֵם.</p>

<br />
</blockquote>

<h3 id="ב">ב</h3>

<blockquote>
<p>בִּשְׂדֵרוֹת הַגַּנִּים הֹעֲלוּ הָאוֹרוֹת,</p>

<p>וְהַיֶרֶק עָטָה זֹהַר אֵשׁ.</p>

<p>כִּנְהֹר הֶעָלִים בְּיִפְעַת יְקָרוֹת</p>

<p>נוֹגֵהַּ הַלֵּב הָרוֹגֵשׁ.</p>

<br />
</blockquote>

<blockquote>
<p>עֲצֶרֶת קֹרְאָה עַל צַמֶּרֶת וָעֵץ,</p>

<p>עַל שִׂמְלַת־אֲבִיבִי הַלְּבָנָה,</p>

<p>וְאֹשֶּר אֵין־שַׁחַר וְרֶנֶן אֵין־קֵץ</p>

<p>יַעֲטוּנִי כְּזֹךְ עַנָנָה.</p>

<br />
</blockquote>

<blockquote>
<p>מֵאֹפֶל־צַמֶּרֶת זוֹרְמִים הָאוֹרוֹת,</p>

<p>וּבָאוֹר – רֶטֶט־צֵל יְלַטֵּף.</p>

<p>טוֹב נוּעַ עִם עֶרֶב בְּלֵב הַשְּׁדֵרוֹת</p>

<p>וְזִיק גַּחְלִילִית עַל כָּתֵף.</p>

<br />
</blockquote>

<h3 id="ג">ג</h3>

<blockquote>
<p>שְׁלוּלִית מְהַבְהֶבֶת בְּאוֹר־הַפַּנָּס,</p>

<p>הַגָּן מִתְנַשֵּׁם מְטֹהָר,</p>

<p>וְהָרוּחַ הֵבִיא בִּכְנָפָיו צוֹנְנוֹת,</p>

<p>רֵיחַ רָחוֹק שֶׁל נָהָר.</p>

<br />
</blockquote>

<blockquote>
<p>וּשְנֵינוּ דוֹלְגִים עַל גַּבֵּי שְׁלוּלִיּוֹת,</p>

<p>יָד בְּיָד, כְּמוֹ אָח וְאָחוֹת,</p>

<p>וּדְבָרִים שֶׁל הֲבַאי, בִּמְשׁוּבַת עַלִּיזִים</p>

<p>שִׂפְתוֹתֵינוּ בְּגִיל מְשִׂיחוֹת.</p>

<br />
</blockquote>

<blockquote>
<p>עַד בָּאנוּ אֶל אוֹר־הַפַּנָּס הַקָּרוֹב,</p>

<p>וּפֶתַע עָמַדְנוּ עָמֹד.</p>

<p>וְאַתָּה לִי אָמַרְתָּ: &quot;יָפוּ אֶגְלֵי טַל</p>

<p>עַל שַׁעֲרוֹתַיִךְ מְאֹד&quot;.</p>

<br />
</blockquote>

<blockquote>
<p>וַאֲנִי הֶחֱרַשְׁתִּי. וְרַעַם רָחוֹק</p>

<p>עָנָה לִדְבָרֶיךָ כְּהֵד.</p>

<p>וְאוֹר־מַבָּטְךָ לִי הִגִּישׁ כְּבָרָק</p>

<p>אֶת שַׁרְבִיט הַמַּלְכוּת הַרוֹעֵד.</p>
</blockquote>

<blockquote>
<br />
</blockquote>

<h2 id="רָזִי">רָזִי</h2>

<blockquote>
<br />
</blockquote>

<blockquote>
<p>רָזִי מְשַׂגְשֵׂג בְּחֶבְיוֹן יְמֵי־אֵלֶם,</p>

<p>כְּפֶרַח עָנֹג בְּסִתְרֵי־יְעָרוֹת.</p>

<p>עֵין־חַמָּה לֹא תֶחֱזֶה בְּגוֹנֶי־הַכֹּתֶרֶת,</p>

<p>יַד נָכְרִי הַגִּבְעֹל הָרוֹטֵט לֹא תִּכְרֹת.</p>

<br />
</blockquote>

<blockquote>
<p>רָזִי בְּמִפְנֵה־הַשְּׁבִילִים יְצַפֶּה לִי,</p>

<p>בִּשְׁרַב הַדְּרָכִים יְהַבְהֵב נִפְלָאוֹת.</p>

<p>מִצַּמֶּרֶת כָּל עֵץ, מִכּוֹכָב בָּרָקִיעַ</p>

<p>אֵלַי יִשָּלַח כְּמַזְכֶּרֶת וָאוֹת.</p>

<br />
</blockquote>

<blockquote>
<p>פַּרְפַּר צְחוֹר־כָּנָף בְּרִפְרוּף יִשָּׂאֶנּוּ,</p>

<p>קְטֹן־עָלֶה מַחֲרִישׁ – לוֹ מוֹלֶדֶת וָחֵיק.</p>

<p>אֵלַי מִכָּל עֵבֶר בְּאֶלֶף עֵינַים</p>

<p>רָזִי הֶחָבוּי מִצְטַחֵק.</p>
</blockquote>

<blockquote>
<br />
</blockquote>

<h2 id="צִיץאֶחָד">צִיץ אֶחָד</h2>

<blockquote>
<br />
</blockquote>

<blockquote>
<p>צִיץ אֶחָד קָטָן קָטַפְתִּי,</p>

<p>נֶטַע אַרְגָּמָן.</p>

<p>פֶּרַח־זִיו אֶחָד גָּנַבְתִּי</p>

<p>מִן הַגָּן.</p>

<br />
</blockquote>

<blockquote>
<p>חֶרֶשׁ חֶרֶשׁ נְשָׂאתִיהוּ</p>

<p>אֶל חַדְרֵי בֵיתִי,</p>

<p>וְיָדַעְתִּי: לִי הוּא, לִי הוּא</p>

<p>עַד מוֹתִי.</p>
</blockquote>

<blockquote>
<br />
</blockquote>

<h2 id="יָדַעְתִּי">יָדַעְתִּי</h2>

<blockquote>
<br />
</blockquote>

<blockquote>
<p>צִפּוֹר צִיְּצָה עַל חַלּוֹנִי עַל סַף הַיּוֹם –</p>

<p>אַתָּה הוּא זֶה, שֶׁבֵּרַכְתַּנִי לְשָׁלוֹם.</p>

<br />
</blockquote>

<blockquote>
<p>מֵעָל, מִתְּכוֹל מַעֲמַקִּים, נִשְׁקַף קְטֹן־עָב –</p>

<p>יָדַעְתִּי: זֶה אַתָּה שָלַחְתָּ לִי מִכְתָּב.</p>

<br />
</blockquote>

<blockquote>
<p>רַכֶּבֶת בִּשְׁרִיקָה קָרְאָה מִתְּהוֹם הַלֵּיל –</p>

<p>קוֹלְךָ הוּא, אַאֲזִינָה, לִשְׁלוֹמִי שׁוֹאֵל.</p>

<br />
</blockquote>

<blockquote>
<p>הַסְכֵּת: מַשַּב־הָרוּחַ תְּשׁוּבָתִי מֵבִיא,</p>

<p>וְעַל כַּנְפֵי פַּרְפַּר שָׁלוּחַ מִכְתָּבִי.</p>
</blockquote>

<blockquote>
<br />
</blockquote>

<h2 id="אֹרֶןאָדֹם">אֹרֶן אָדֹם</h2>

<blockquote>
<br />
</blockquote>

<blockquote>
<p>יֵשׁ אֹרֶן אֲדֹם־צַמֶּרֶת</p>

<p>עַל סֶלַע בְּלֵב הַחֻרְשָׁה,</p>

<p>יָדַעְתִּי, חוֹלֶה הָאֹרֶן,</p>

<p>חוֹלֵה אַהֲבָה אֲנוּשָׁה.</p>

<br />
</blockquote>

<blockquote>
<p>מִטְפַּחְתִּי אֲדֻמָּה לוֹהֶבֶת</p>

<p>כְּגַחֶלֶת־יְקוֹד לוֹחֲשָׁה.</p>

<p>נָפְלָה בְּגִזְעִי שַׁלְהֶבֶת,</p>

<p>צָדוּנִי מוֹסְרוֹת אִשָּׁהּ.</p>

<br />
</blockquote>

<blockquote>
<p>שָׁבוּנִי עַנְפֵי הָאֹרֶן,</p>

<p>אֵשׁ צַמֶּרֶת וְאֵשׁ צַמָּה.</p>

<p>מִתְנַדְנֶדֶת חֻפַּת הָאֹדֶם</p>

<p>לִהֵד צַעַדְךָ בִּדְמָמָה.</p>

<br />
</blockquote>

<blockquote>
<p>מְחָטִים אֲדֻמּוֹת יַסְתִּירוּנִי,</p>

<p>הַסְּלָעִים יִרְבְּצוּ אִלְּמִים,</p>

<p>וְעָנָף לֹא יְגַל לְשֹׁרֶשׁ</p>

<p>עֵת לִבְּךָ יִקְרָא בִּשְׁמִי.</p>
</blockquote>

<blockquote>
<br />
</blockquote>

<h2 id="אָבִיב36">אָבִיב<a href="#fn:19" id="fnref:19" title="see footnote" class="footnote"><sup>19</sup></a></h2>

<blockquote>
<br />
</blockquote>

<blockquote>
<p>וּכְשֶׁתֹּר הָאָבִיב יַגִּיעַ,</p>

<p>עָנָן אֶת חַגִּי לֹא יָעִיב,</p>

<p>וְכָל הְשְּׁבִילִים לְרַגְלֵינוּ,</p>

<p>יַמְתִּינוּ עִם תֹּר הָאָבִיב.</p>

<br />
</blockquote>

<blockquote>
<p>אָז שִׁיר נַעֲרוֹת הַכֶּרֶם</p>

<p>בְּלֶחְיִי הַנִּכְלֶמֶת יַוְרִיד,</p>

<p>וַחֲלִיל־הָרוֹעִים יְלַמֶּדְךָ</p>

<p>אֲשֶׁר לְךָ פִּי לֹא הִגִּיד.</p>

<br />
</blockquote>

<blockquote>
<p>וּשְׁנֵינוּ נֵצֵאָה לָעֹמֶר,</p>

<p>אַתָּה תָּנִיף הַמַּגָּל</p>

<p>וַאֲנִי אֶשָּׂא שִׁבֳּלֶיךָ –</p>

<p>וְסוֹדֵנוּ יִתְגָּל.</p>

<br />
</blockquote>

<blockquote>
<p>כָּל גַּנֵּי־הַחֶמֶד יַלְבִּינוּ,</p>

<p>בְּלוֹרִיתְךָ עֵינַי תָּעִיב,</p>

<p>הַשְּׁבִילִים לְרַגְלֵינוּ יַמְתִּינוּ,</p>

<p>וְיַגִיעַ תֹּר הָאָבִיב.</p>

<br />
</blockquote>

<blockquote>
<br />
</blockquote>

<h2 id="אֲפַתַּחשְׂעָרִי">אֲפַתַּח שְׂעָרִי</h2>

<blockquote>
<br />
</blockquote>

<h2 id="א">א</h2>

<blockquote>
<p>אֲפַתַּח שְׂעָרִי</p>

<p>מוּל רוּחוֹת קַלִּילִים,</p>

<p>עוּפָה־עוּף אֶל בְּחִירִי</p>

<p>תַּלְתַּלִּים־תַּלְתַּלִּים.</p>

<br />
</blockquote>

<blockquote>
<p>הוּא אֵינוֹ עוֹד אִתִּי,</p>

<p>הוּא בַּדֶּרֶךְ נוֹדֵד.</p>

<p>טוּס, הֱיֵה לְרִשְׁתִּי</p>

<p>בָּהּ לָכֹד יִלָּכֵד.</p>

<br />
</blockquote>

<blockquote>
<p>שָׂא, הָרוּחַ הַקַּל,</p>

<p>שְׂעָרִי וְסוֹדִי,</p>

<p>וְלַדֶּרֶךְ שְׁאַל</p>

<p>בָּהּ הָלַךְ־לוֹ דוֹדִי.</p>

<br />
</blockquote>

<h3 id="ב">ב</h3>

<blockquote>
<br />
</blockquote>

<blockquote>
<p>הִתְנַפְנֵף, תַּלְתַּלִּי,</p>

<p>מֵעָנָן בַּמִּזְרָח,</p>

<p>מִשִּׂיחִים מְצִלִּים,</p>

<p>מִנִּצָּן שֶׁפָּרַח.</p>

<br />
</blockquote>

<blockquote>
<p>הִשְׁתַּזֵּר, בְּהִירִי,</p>

<p>בָּאִילָן הַיָּרֹק,</p>

<p>הִתְלַוֵּה לִבְחִירִי</p>

<p>עֲלֵי דֶרֶךְ רָחוֹק.</p>

<br />
</blockquote>

<blockquote>
<p>הֲבִיאֶנּוּ בִּסְבַךְ</p>

<p>מֶשְׁיְךָ הַטָּהוֹר,</p>

<p>זִכְרוֹנִי בַּל יִשְׁכַּח,</p>

<p>לְבָבִי כִּי יִזְכֹּר.</p>

<br />
</blockquote>

<h3 id="ג">ג</h3>

<blockquote>
<br />
</blockquote>

<blockquote>
<p>כִּי יַרְחִיק לַהֲלֹךְ</p>

<p>עַד מְאֹד אֲהוּבִי,</p>

<p>תִּמְשְׁכֵהוּ מָשֹׁךְ</p>

<p>חֲזָרָה אֶל נָוִי.</p>

<br />
</blockquote>

<blockquote>
<p>תִּלְכְּדֵהוּ בְּאוֹן,</p>

<p>תִּמְשְׁכֶנּוּ בְּעֹז,</p>

<p>עַד יַקִּיש עַל חַלּוֹן</p>

<p>וְלִבִּי יַעֲלֹז.</p>

<br />
</blockquote>

<blockquote>
<p>אָז לָרוּחַ אֲצַו</p>

<p>לִסְרֹק שְׂעָרִי,</p>

<p>כִּי דוֹדִי לִי יִצַף</p>

<p>בְּפִתְחֵי שַׁעֲרִי.</p>
</blockquote>

<blockquote>
<br />
</blockquote>

<h2 id="אַתָּה">אַתָּה</h2>

<blockquote>
<br />
</blockquote>

<blockquote>
<p>צִלְךָ מְחַכֶּה לִי עִם עֶרֶב,</p>

<p>עֵינְךָ קוֹרְאָה לִי בַּיּוֹם,</p>

<p>קוֹלְךָ נַעֲנֶה לִי בְּרֶטֶט,</p>

<p>וְצַעַדְךָ צַעֲדִי יַהֲלֹם.</p>

<br />
</blockquote>

<blockquote>
<p>צְחוֹקִי יַרְנִינְךָ לְלֹא־פֶשֶׁר,</p>

<p>תּוּגָתִי בְּעֵינֶיךָ תָּלִין,</p>

<p>סִפּוּרִי בִּלְבָבְךָ יִצְטַנֵּעַ,</p>

<p>וְשִׁירִי חֲלוֹמְךָ יַאֲזִין.</p>

<br />
</blockquote>

<h2 id="שְׁנֵינוּ">שְׁנֵינוּ</h2>

<blockquote>
<br />
</blockquote>

<h3 id="א.הַשִּׁירשֶׁלָּנוּ">א. הַשִּׁיר שֶׁלָּנוּ</h3>

<blockquote>
<br />
</blockquote>

<blockquote>
<p>הַסִּפּוּר שֶׁלָּנוּ לֹא סֻפַּר.</p>

<p>הַשִּׁיר שֶׁלָּנוּ לֹא הוּשַׁר.</p>

<p>הָאֶתְמוֹל מֵעוֹלָם לֹא הָיָה</p>

<p>הַיּוֹם,</p>

<p>וְאַף לֹא יִהְיֶה</p>

<p>מָחָר.</p>

<br />
</blockquote>

<blockquote>
<p>צְעָדֵינוּ הִפְלִיגוּ</p>

<p>לִקְרַאת,</p>

<p>וְלֹא נִתְּנָה הַמַּתָּת.</p>

<p>בְּמַעֲלֵה־הָהָר,</p>

<p>בָּרוּחַ הַקַּר –</p>

<p>הַחֶבֶל נִשְמַט</p>

<p>מִן הַיָּד.</p>

<br />
</blockquote>

<blockquote>
<p>וְלֹא צָנַחְנוּ.</p>

<p>רֻמְּתָה הַתְּהוֹם הַקְּרוּעָה</p>

<p>וְצִפְּתָה לִבְשָׂרֵנוּ</p>

<p>פָּצוּעַ וָזָב</p>

<p>לַשָּׁוְא.</p>

<br />
</blockquote>

<blockquote>
<p>בַּסְּלָעִים הַזְּקוּפִים</p>

<p>וּתְלוּלִים,</p>

<p>סְעִיפֵי סְעִיפִים –</p>

<p>שְׁבִילִים.</p>

<p>וַנֵּלֶךְ</p>

<p>אִישׁ אִישׁ לְדַרְכּו הָעַרְעָר</p>

<p>בָּהָר.</p>

<br />
</blockquote>

<blockquote>
<p>מֵעַל לְיוּבַל</p>

<p>שֶׁפָּנָיו זַכִּים וּצְלוּלִים</p>

<p>יִפָּגְשׁוּ הַשְּׁבִילִים –</p>

<p>הַשְּׁבִילִים הַפְּרוּעִים</p>

<p>שֶׁל הָהָר.</p>

<p>מָחָר.</p>

<br />
</blockquote>

<blockquote>
<br />
</blockquote>

<h3 id="ב.בַּת־קוֹל">ב. בַּת־קוֹל</h3>

<blockquote>
<br />
</blockquote>

<blockquote>
<p>מִנֶּכֶר הַשְּׁבִילִים</p>

<p>בַּת־קוֹל רָפָה מַגַּעַת.</p>

<p>בְּלֵב הָעַרְפִלִּים</p>

<p>תְּפִלַּת־דְּרָכִים בּוֹקַעַת.</p>

<br />
</blockquote>

<blockquote>
<p>בָּרוּחַ הָרָעָה</p>

<p>הֵלֵב הַרְבֵּה שּׁוֹכֵחַ,</p>

<p>בִּזַעַף הַמּוֹרָא</p>

<p>הַכֹּל סוֹלֵחַ.</p>

<br />
</blockquote>

<blockquote>
<p>עַל כֵּן,</p>

<p>עֵת קַר לְךָ –</p>

<p>אַרְעִידָה כָּכָה.</p>

<p>מַר לְךָ –</p>

<p>נַפְשִׁי בִּי מִשְׁתּוֹחַחַת.</p>

<p>הוּחַם לְךָ מְעַט –</p>

<p>יָדִי הָרְחוֹקָה הִיא</p>

<p>שֶׁסָּכָכָה.</p>

<br />
</blockquote>

<blockquote>
<br />
</blockquote>

<h3 id="ג.קוֹל־דְּמָמָה">ג. קוֹל־דְּמָמָה</h3>

<blockquote>
<br />
</blockquote>

<blockquote>
<p>לֹא גוֹנֵי־מִלִּים בְּשֶׁפַע</p>

<p>וַעֲתֶרֶת זֵר.</p>

<p>רַק שִׁבֹּלֶת לֶחֶם</p>

<p>פְּעוּטָה,</p>

<p>פְּשׁוּטָה,</p>

<p>מִלָּה אַחַת וְלֹא יוֹתֵר:</p>

<p>אַתָּה.</p>

<br />
</blockquote>

<blockquote>
<p>לֹא גַּלִּים הוֹמִים בְּקֶצֶב</p>

<p>וְעוֹנִים.</p>

<p>לֹא כִּנּוֹר וָקֶשֶת</p>

<p>שִׁיר נוֹגְנִים.</p>

<p>רַק מִלָּה אַחַת</p>

<p>לְךָ מֻגֶּשֶׁת:</p>

<p>אַנִי.</p>

<br />
</blockquote>

<blockquote>
<br />
</blockquote>

<h2 id="לֵילוֹת">לֵילוֹת</h2>

<blockquote>
<br />
</blockquote>

<h3 id="א.כְּחוֹל">א. כְּחוֹל</h3>

<blockquote>
<br />
</blockquote>

<blockquote>
<p>בְּכָל לֵילוֹת הַכְּחוֹל בִּקַּשְׁתָּ אוֹר עֵינַי,</p>

<p>בְּלַהַט שׁוֹשַׁנִּים טָעַמְתָּ שִׂפְתוֹתַי,</p>

<p>אֶל פְּתַלְתֻּלֵּי שְׁבִילִים בְּנוֹת־הֵד־קוֹלִי קְרָאוּךָ,</p>

<p>בִּסְעוֹר הַמְּדוּרוֹת שַלְהֲבוֹתַי לִבּוּךָ,</p>

<p>בְּרֹן הַדּוּמִיּוֹת עַל דְּמִי אִיִּים עָגַנְתָּ,</p>

<p>מִכְמֹרֶת כָּל עוֹרְקֶיךָ לְאִלְמִי טָמַנְתָּ –</p>

<p>וְהֶאֱזַנְתָּ.</p>

<br />
</blockquote>

<h3 id="ב.עָוֹן">ב. עָוֹן</h3>

<blockquote>
<br />
</blockquote>

<blockquote>
<p>בְּכָל הִבְהוּב מָגוֹר עָלַי נִצַּבְתָּ,</p>

<p>מַזְכִּיר־עָוֹן בְּצֶלֶף מְיַסֵּר.</p>

<p>בְּשַׁפּוּדֵי הַכְּפוֹר, בְּלַהֲבוֹת דִּי־נוּר</p>

<p>נָקַב מְחִירוֹ הַיַּיִן הַחוֹמֵר.</p>

<p>כְּחֶרֶב מִתְהַפְּכָה עָלַי הוּנַפְתָּ</p>

<p>בְּלַהַב מְסַנְוֵר.</p>

<br />
</blockquote>

<blockquote>
<p>אָז בִּשְׂפָתַי הַחֲרֵרוֹת מָחִיתִי,</p>

<p>אָז בְּשִׁנַּיִם הֲדוּקוֹת דָחִיתִי</p>

<p>צֵל שִׁמְךָ מִכָּל סִתְרֵי גְנָזַי:</p>

<p>לֶךְ לְךָ וְאַל תָּשׁוּב עוֹד לְעוֹלָם!</p>

<p>יִשְׁלֶה הַיּוֹם – חֶלְקַת אֲגָם.</p>

<p>יַדְמִים הַלַּיְלָה – רֶדֶם תָּם.</p>

<p>סְטֵה, חֲלֹף, וְאַל תָּשׁוּב –</p>

<p>הִבְהוּב עָוֹן שָכוּחַ,</p>

<p>רֵיחַ לֹא נָמָר וְלֹא־סָלוּחַ.</p>
</blockquote>

<blockquote>
<br />
</blockquote>

<h3 id="ג.אוֹר">ג. אוֹר</h3>

<blockquote>
<br />
</blockquote>

<blockquote>
<p>בִּכְסוּת עָבֵי שָׁמַיִם,</p>

<p>בְּסֵתֶר זַעַף עַפְעַפַּיִם,</p>

<p>נִצְנוּץ שְׁמֵי אוֹר מַבְהִיר.</p>

<p>שָׁעָה שֶׁל חֶסֶר מְבֹרֶכֶת,</p>

<p>שִׁמְךָ כְּעַיִן מְחַיֶּכֶת</p>

<p>בִּסְבַךְ־גַּבּוֹת זָעוּף</p>

<p>וּטְעוּן חֵמָה.</p>

<p>וְרֵיחַ מוֹר לָאֲדָמָה.</p>

<p>וְגַל לְגַל יִשַּק</p>

<p>בְּלֵב אֲגָם.</p>

<p>וְלַיְלָה עֵר</p>

<p>בְּנֶשֶׁב חָם,</p>

<p>וְקוֹלְךָ מָלֵא וָתָם</p>

<p>בְּסֵתֶר כֹּל,</p>

<p>מֵעַל לַכֹּל –</p>

<p>קַיָּם!</p>

<br />
</blockquote>

<blockquote>
<br />
</blockquote>

<h2 id="בְּצֵלכְּנָפְךָ">בְּצֵל כְּנָפְךָ</h2>

<blockquote>
<br />
</blockquote>

<h3 id="א">א</h3>

<blockquote>
<p>עֲצֹם אֶת עֵינֶיךָ בַּלָּאט</p>

<p>וְכָבוּ בָּן אִשֵּי הַזַּעַם.</p>

<p>וְאַחַר שׁוּב יַכְחִיל הַמַּבָּט</p>

<p>וְיַבְהִיר נִכְחִי כְּמוֹ פַּעַם.</p>

<br />
</blockquote>

<blockquote>
<p>חַשֵּׁק שִׂפְתוֹתֶיךָ וְדֹם,</p>

<p>דָּבָר אַל תֹּאמַר לְיַסְרֵנִי,</p>

<p>וּשְׂחוֹקְךָ לִי יַזְרִיחַ כְּיוֹם</p>

<p>עַל פְּנֵי מְעוֹנֵנוּ.</p>

<br />
</blockquote>

<blockquote>
<p>וְיָדְךָ אַל תּוֹצִיא מִיָּדִי,</p>

<p>עַד נָבוֹא אֶל קִצָּהּ שֶׁל הַדֶּרֶךְ.</p>

<p>עַד תֻּמָּהּ, אָנָּא תֵּן, יְחִידִי,</p>

<p>וּבְצֵל כְּנָפְךָ אֶסָּתֵרָה.</p>

<br />
</blockquote>

<h3 id="ב">ב</h3>

<blockquote>
<p>שִׁמְךָ בִּי נִרְדַּם כְּתִינּוֹק,</p>

<p>וּבְקִרְבִּי אֶשָּׂאֶנּוּ בְּשֶׁקֶט.</p>

<p>עַל נֶשֶׁב־צְלִילוֹ הַמָּתוֹק</p>

<p>נְשִׁימָתִי מִתְרַפֶּקֶת.</p>

<br />
</blockquote>

<blockquote>
<p>בְּעֶרֶשׁ־חֲלוֹם יִשַּׁנְתִּיו,</p>

<p>וְהוּא נָם שְׁנָתוֹ שָׁם לָבֶטַח.</p>

<p>מַלְאֲכֵי־עֶרְגּוֹנִי קַלֵּי־זִיו</p>

<p>שׁוֹמְרִים עֲלֵי־פֶּתַח.</p>

<br />
</blockquote>

<blockquote>
<p>הַשַּׁחַר הֵנֵץ, וּכְנַף־יוֹם</p>

<p>מַבְהִירָה וְהוֹלֶכֶת.</p>

<p>נַעֵר אֶת קוּרֵי הַחֲלוֹם</p>

<p>וַהֲשִׁיבֵנִי אֵלֶיךָ!</p>

<br />
</blockquote>

<h3 id="ג">ג</h3>

<blockquote>
<p>לְחִיצַת יָדְךָ הַטּוֹבָה,</p>

<p>יָדְךָ הַחַמָּה, לִי תִּמְתַּק</p>

<p>כְּפַת־לַחְמָהּ שֶׁל הָאֵם</p>

<p>לַחוֹזֵר לְבֵיתוֹ מִמֶּרְחָק.</p>

<br />
</blockquote>

<blockquote>
<p>מֵעֲתֶרֶת אוּרֵי־צִבְעוֹנִין</p>

<p>כְּחוֹל מַבָּטְךָ לִי יִיקַּר,</p>

<p>כְּנוֹף־הַיַּלְדוּת הָרִאשׁוֹן</p>

<p>מִתִּפְאֶרֶת נֵכָר.</p>

<br />
</blockquote>

<blockquote>
<p>וְקוֹלְךָ הַקּוֹרֵא לִי בִּשְׁמִי</p>

<p>יַעַטְפֵנִי בְּזִיו־הַשָּׁלוֹם,</p>

<p>כַּעֲטֹף נְגֹהוֹת הַיְקוּם</p>

<p>עַל סִפּוֹ שֶׁל אוֹר־יוֹם.</p>

<br />
</blockquote>

<h2 id="הִנְנִיוְאָשִׁירָה">הִנְנִי וְאָשִׁירָה</h2>

<blockquote>
<br />
</blockquote>

<blockquote>
<p>הִנְנִי וְאָשִׁירָה לִי שִׁיר לְנַפְשִׁי,</p>

<p>אָשִׁירָה לָהּ חֶרֶשׁ.</p>

<p>כְּמוֹ לְתִינוֹק שֶׁעָיֵף מִלִּבְכּוֹת –</p>

<p>שִׁיר־עֶרֶשׂ.</p>

<br />
</blockquote>

<blockquote>
<p>הִנְנִי וַאֲסַפֵּר לְעַצְמִי אַגָּדָה,</p>

<p>עַל פֶּלֶא מַמְלֶכֶת.</p>

<p>וְדַמֵּה אֲדַמֶּה כִּי נִתָּן לִי לָקוּם</p>

<p>וְאֵלֶיהָ לָלֶכֶת.</p>

<br />
</blockquote>

<blockquote>
<p>הִנְנִי וְאֶבְדֶה לִי צִבְעֵי־אַרְגָּמָן</p>

<p>וְזֹהַר בָּרֶקֶת,</p>

<p>וַעֲטֶרֶת אוּרִים עַלִּיזִים אֶת מִצְחִי</p>

<p>מַכְתִּירָה וְחוֹבֶקֶת.</p>

<br />
</blockquote>

<blockquote>
<p>הִנְנִי&#8230; הִנְנִי בַּחֲלוֹם וּבַשִּׁיר</p>

<p>אֶל הַנֵּס, אֶל הַפֶּלֶא&#8230;</p>

<p>וְנַפְשִׁי מְפֻיֶּסֶת מוֹחָה דִמְעָתָהּ –</p>

<p>כְּמוֹ יֶלֶד.</p>

<br />
</blockquote>

<h2 id="שִׁיררוֹעִים37">שִׁיר רוֹעִים<a href="#fn:20" id="fnref:20" title="see footnote" class="footnote"><sup>20</sup></a></h2>

<blockquote>
<br />
</blockquote>

<h3 id="א">א</h3>

<blockquote>
<br />
</blockquote>

<blockquote>
<p>בַּמִּרְעֶה הַיָּרֹק, בָּאָחוּ,</p>

<p>פָּגַשׁ הָרוֹעֶה בָּרוֹעָה.</p>

<p>וַיְהִי לְלִבָּהּ כְּאָח הוּא,</p>

<p>וַתְּהִי לוֹ הִיא רַעְיָה.</p>

<br />
</blockquote>

<blockquote>
<p>וַיִּרְעוּ עֶדְרֵיהֶם בִּשְׁנַיִם,</p>

<p>בַּבְּקָעוֹת הַפּוֹרְחוֹת, בֶּהָרִים.</p>

<p>לָהֶם פַּלְגֵי הַמַּיִם,</p>

<p>לָהֶם שִׁירֵי הַשִּׁירִים.</p>

<br />
</blockquote>

<blockquote>
<p>לָהֶם מְדוּרוֹת־הַלַּיִל,</p>

<p>וּשְׁבִילִים אֶל פִּסְגָּה וָשִׂיא,</p>
</blockquote>

<blockquote>
<p>לָהּ <strong>הוּא</strong> וְכָל צְבָא־הַשָּׁמַיִם,</p>
</blockquote>

<blockquote>
<p>לוֹ עוֹלָם וּמְלוֹאוֹ וְגַם <strong>הִיא</strong>.</p>

<br />
</blockquote>

<blockquote>
<p>וְעֵין־צָהֳלָה נוֹגַהַת,</p>

<p>וּפֶה שׁוֹקֵק מְזַמֵּר:</p>

<p>&#8220;אַשְרֵי, כִּי חֶמְדַּת רַעְיָה אַתְּ!&#8221;</p>

<p>&#8220;בְּחִיר לִבִּי לִי וְאֵין אַחֵר!&#8221;</p>

<br />
</blockquote>

<h3 id="ב">ב</h3>

<blockquote>
<br />
</blockquote>

<blockquote>
<p>יוֹם הָיָה וְעָבַר שָׁם הֵלֶךְ,</p>

<p>אֶל עֵינֵי הָרוֹעָה הִסְתַּכֵּל.</p>

<p>וְהִפְלִיג אֶל רוּם הָר וָסֶלַע,</p>

<p>וְהִשְאִיר בְּעֵינֶיהָ צֵל.</p>

<br />
</blockquote>

<blockquote>
<p>הָרוֹעָה בֶּהָרִים מִסְתַּכֶּלֶת.</p>

<p>&#8220;מַה תִּרְאִי שָׁם?&#8221; – יִשְׁאַל הָרוֹעֶה.</p>

<p>&quot;דָּבָר לֹא אֶרְאֶה בַּתְּכֵלֶת,</p>

<p>רַק עָנָן מְהַלֵּךְ וְתוֹעֶה&quot;.</p>

<br />
</blockquote>

<blockquote>
<p>אָז קִנְאַת הָרוֹעֶה הִתְלַקָּחָה:</p>

<p>&quot;עִקְּבוֹתָיו שֶׁל הַהֵלֶךְ בִּקַּשְׁתְּ,</p>

<p>לַשָּׁוְא סִבַּבְתִּינִי בְּכַחַשׁ,</p>

<p>מַבָּטוֹ בִּתְכוֹל־שַׁחַק פָּגַשְׁתְּ!&quot;</p>

<br />
</blockquote>

<blockquote>
<p>וַיִּסְגֹר עָלֶיהָ הַדֶּלֶת,</p>

<p>וַיִנְעַל חַלּוֹן בַּעֲדָהּ:</p>

<p>&quot;לֹא תִּרְעִי עוֹד בִּשְׁמֵי־הַתְּכֵלֶת</p>

<p>עֵין־מִרְמָה וּמַבַּט־בְּגִידָה&quot;.</p>

<br />
</blockquote>

<h3 id="ג">ג</h3>

<blockquote>
<br />
</blockquote>

<blockquote>
<p>סְגוּרוֹת, נְעוּלוֹת הַדְּלָתַיִם,</p>

<p>מֻבְרָחִים תְּרִיסִים וְחַלּוֹן.</p>

<p>נָהַג הָרוֹעֶה עֲדָרַיִם</p>

<p>לִרְעוֹת בְּהַר וּמִדְרוֹן.</p>

<br />
</blockquote>

<blockquote>
<p>הִיא נוֹשֵׂאת מִן הַסְּגוֹר עֵינֶיהָ –</p>

<p>לֹא אָחוּ, לֹא הַר וּשְׁבִיל.</p>

<p>לֹא קוֹל גְּעִיַּת עֲדָרֶיהָ,</p>

<p>לֹא רֶנָן יוּבַל וְחָלִיל.</p>

<br />
</blockquote>

<blockquote>
<p>וּתְכֵלֶת זַכָּה מִתְעַלֶּמֶת</p>

<p>מֵעֵבֶר חַלּוֹן מְסֹרָג.</p>

<p>הָרוֹעָה אֶת עֵינֶיהָ עוֹצֶמֶת</p>

<p>וַחֲלוֹם עַל סְבִיבֶיהָ חָג.</p>

<br />
</blockquote>

<blockquote>
<p>עַל שְׂחוֹק־חֲלוֹמָהּ גּוֹהֶרֶת</p>

<p>עֵין רוֹעֶה זוֹרָה אִשִּׁים.</p>

<p>וְיָדוֹ כְּתֵפָהּ מְנַעֶרֶת:</p>

<p>&#8220;עוּרִי, בּוֹגְדָה בַּנָּשִׁים!&#8221;</p>

<br />
</blockquote>

<blockquote>
<p>עֵרָה הָרוֹעָה בַּלַּיִל,</p>

<p>שְׁבוּיָה הָרוֹעָה בַּיוֹם,</p>

<p>לֹא־לָהּ חֶמְדַּת־עֵינַיִם,</p>

<p>לֹא־לָהּ מַנְעֲמֵי־הַחֲלוֹם.</p>

<br />
</blockquote>

<h3 id="ד">ד</h3>

<blockquote>
<p>הָרוֹעָה עָשְׁשׁוּ עֵינֶיהָ,</p>

<p>הָרוֹעָה כָּפוּף גֵּוָהּ.</p>

<p>נִפְתְּחוּ הַדְּלָתוֹת לְפָנֶיהָ –</p>

<p>לֹא תַּרְחִיק עוֹד צִפּוֹר מִכְּלוּבָהּ.</p>

<br />
</blockquote>

<blockquote>
<p>נָם רוֹעֶה שְׁנָתוֹ לָבֶטַח,</p>

<p>הָרוֹעָה עֵרָה בַּדְּמִי.</p>

<p>הִתְרַפְּקוּ צְעָדִים עֲלֵי פֶּתַח</p>

<p>בְּרָכָה לָחַשׁ אֵי־מִי.</p>

<br />
</blockquote>

<blockquote>
<p>וְגָהַר צִלּוֹ שֶׁל הַהֵלֶךְ</p>

<p>עַל רֹאשָׁה, עַל מִצְחָהּ הַמַּחֲוִיר.</p>

<p>וְנָשַׁק לְעֵינֶיהָ תְּכֵלֶת:</p>

<p>&#8220;שׁוב יָשׁוּב לָךְ אוֹרָן הַבָּהִיר!&#8221;</p>

<br />
</blockquote>

<blockquote>
<p>וְעִם בֹּקֶר זָרְחוּ עַפְעַפֶּיהָ,</p>

<p>וּבְאוֹר־הַחַמָּה נִצְּבָה.</p>

<p>וַתִּפְתַּח אֶת צְחוֹר־זְרוֹעוֹתֶיהָ</p>

<p>מוּל כָּל אֲשֶׁר אָהֲבָה.</p>

<br />
</blockquote>

<blockquote>
<p>הִנֵּה הַמִּרְעֶה וְהָאָחוּ,</p>

<p>הִנֵּה הַשְּׁבִיל בָּהָר,</p>

<p>וַעֲשַׁן מְדוּרוֹת לֹא־דָעָכוּ</p>

<p>וְאֹפֶק כָּחֹל וּמְטֹהָר.</p>

<br />
</blockquote>

<blockquote>
<p>וּלְרַגְלֵי הָרוֹעָה כּוֹרֵעַ</p>

<p>הָרוֹעֶה תּוֹהֶה וּמַחֲרִישׁ – – –</p>

<br />
</blockquote>

<blockquote>
<p>אַגָּדַת רַעְיָה וָרֵעַ,</p>

<p>אַגָּדַת אִשָּׁה וָאִישׁ.</p>

<br />
</blockquote>

<h2 id="אָחוֹתקְטַנָּה38">אָחוֹת קְטַנָּה<a href="#fn:21" id="fnref:21" title="see footnote" class="footnote"><sup>21</sup></a></h2>

<blockquote>
<br />
</blockquote>

<h3 id="א">א</h3>

<blockquote>
<p>מִי יִתְּנֵנִי חֶרֶב</p>

<p>בְּיָדְךָ קוֹטֶלֶת,</p>

<p>מִי תְּרוּעָה יִתְּנֵנִי</p>

<p>עַל שְׂפָתְךָ צוֹהֶלֶת,</p>

<p>מִי דִּמְעָה יִתְלֵנִי</p>

<p>בְּעֵינֶיךָ תְּכֵלֶת.</p>

<br />
</blockquote>

<h3 id="ב">ב</h3>

<blockquote>
<p>לֹא חִפַּשְׂתַּנִי –</p>

<p>וַתִּמְצָאֵנִי.</p>

<p>לֹא קְרָאתַנִי –</p>

<p>וְהנֵּנִי.</p>

<p>מִי יִתְּנֵנִי, דּוֹדִי,</p>

<p>מִי יִתְּנֵנִי!..</p>

<br />
</blockquote>

<h3 id="ג">ג</h3>

<blockquote>
<p>בּוּזוּ, בּוּזוּ לִי,</p>

<p>כִּי אֵין דּוֹד לִי.</p>

<p>אַל תָּבוּזוּ לִי –</p>

<p>סוֹד לִי.</p>

<br />
</blockquote>

<blockquote>
<p>לֹא אֲגַל לָכֶן,</p>

<p>צָרוֹתַי.</p>

<p>לִי סוֹדִי,</p>

<p>צְפוּנוֹתַי.</p>

<br />
</blockquote>

<blockquote>
<p>כִּי לָכֶן הַדּוֹד</p>

<p>בַּדּוֹדִים –</p>

<p>אַל תָּבוּזוּ בּוּז.</p>

<p>סוֹד לִי, סוֹד כָּמוּס,</p>

<p>מַחְמַדִּים.</p>

<br />
</blockquote>

<h3 id="ד">ד</h3>

<blockquote>
<p>שִׁכּוֹרָה אֲנִי לֹא מִיַּיִן.</p>

<p>לֹא.</p>

<p>אוֹי לִי, כִּי אֵין דּוֹד לִי, אָיִן.</p>

<p>אוֹי לִי,</p>

<p>וְאוֹי לוֹ.</p>

<br />
</blockquote>

<blockquote>
<p>שִׁכּוֹרָה אֲנִי</p>

<p>וְחוֹלָה.</p>

<p>וְלֹא אַהֲבָה</p>

<p>נִשְׁמָתִי תִּכְלָא,</p>

<p>כִּי שִׂנְאָה תַּבְעִיר</p>

<p>עַצְמוֹתַי;</p>

<p>כִּי רִנָּה וָשִׁיר –</p>

<p>עַפְעַפַּי.</p>

<p>כִּי יֵינִי שָׁתוּ</p>

<p>אֲחֵרִים,</p>

<p>וִיקָר חִנִּי מִעֲטוּ</p>

<p>בַּחוּרִים.</p>

<br />
</blockquote>

<h3 id="ה">ה</h3>

<blockquote>
<p>בִּי אַחַי בַּבַּיִת</p>

<p>נִחֲרוּ.</p>

<p>צְעָדַי כְּצַיִד</p>

<p>שִׁחֲרוּ.</p>

<br />
</blockquote>

<blockquote>
<p>לִי אַחִים, עֲטֶרֶת</p>

<p>בֵּית אִמִּי,</p>

<p>לִי אַחִים, תִּפְאֶרֶת</p>

<p>לוֹחֲמִים.</p>

<br />
</blockquote>

<blockquote>
<p>לִי אַחִים בְּנֵי־חַיִל</p>

<p>גִּבּוֹרִים.</p>

<p>לִי אַחַי עִם לַיִל</p>

<p>שִׁיר שָׁרִים.</p>

<br />
</blockquote>

<h3 id="ו">ו</h3>

<blockquote>
<p>שִׁיר עַרְבִּית נָשִׁירָה</p>

<p>לְאָחוֹת קְטַנָּה,</p>

<p>צַמָּתָהּ הִסְעִירָה</p>

<p>רוּחַ בַּגִנָּה.</p>

<br />
</blockquote>

<blockquote>
<p>מַצָּעָהּ נַצִּיעַ,</p>

<p>מַצָּעָהּ הָרַךְ:</p>

<p>נוּמִי וְהַרְגִּיעִי,</p>

<p>לֹא דֻּבַּר עוֹד בָּךְ.</p>

<br />
</blockquote>

<blockquote>
<p>לֹא דֻּבַּר עוֹד,</p>

<p>לֹא דֻּבַּר עוֹד</p>

<p>בְּאָחוֹת קְטַנָּה,</p>

<p>הִנָּפְשִׁי, אָחוֹת, הַרְגִּיעִי</p>

<p>כַּשֵּׁנָה.</p>

<br />
</blockquote>

<h3 id="ז">ז</h3>

<blockquote>
<p>רָחֲקָה שְׁנָתִי</p>

<p>אֶל אַפְסֵי אוֹרָה.</p>

<p>נָדְדָה שְׁנָתִי</p>

<p>וַאֲנִי עֵרָה.</p>

<br />
</blockquote>

<blockquote>
<p>כֹּה עֵרָה אֲנִי,</p>

<p>וְלִבִּי חוֹלֵם,</p>

<p>לֹא יָשֵׁן גַּנִּי,</p>

<p>רַק צִלּוֹ רוֹדֵם.</p>

<br />
</blockquote>

<blockquote>
<p>הַעִירוּהוּ נָא,</p>

<p>הוֹי, אַחִים,</p>

<p>הַעִירוּהוּ נָא,</p>

<p>בְּהָנֵץ פְּרָחִים.</p>

<br />
</blockquote>

<blockquote>
<p>הַעִירוּהוּ נָא</p>

<p>עִם הַמְבַשֵּׂר.</p>

<p>לְבָבִי הָעִירוּ,</p>

<p>שִׁיר אַחֵר לִי שִׁירוּ</p>

<p>וְקִלְעוּ לִי זֵר.</p>

<br />
</blockquote>

<h3 id="ח">ח</h3>

<blockquote>
<p>נוּחִי, נוּחִי, אֲחוֹתֵנוּ,</p>

<p>כִּי עָיַפְתְּ.</p>

<p>כִּי רָדִית בַּעֲבוּרֵנוּ</p>

<p>אֶת הַפַּת.</p>

<p>כִּי טָוִית אֶת כָּל צַמְרֵנוּ</p>

<p>מִשַּׁבָּת וְעַד שַׁבָּת,</p>

<p>וְיָפוּ כָּתְנוֹת פַּסֵּינוּ</p>

<p>בְּעֵינֵי כָּל בַּת.</p>

<p>נוּמִי, נוּחִי, אֲחוֹתֵנוּ,</p>

<p>מֵעֲמַל הַיּוֹם,</p>

<p>נִשְׁמְרֵךְ, בָּבַת עֵינֵנוּ,</p>

<p>בַּחֲלוֹם.</p>

<br />
</blockquote>

<h3 id="ט">ט</h3>

<blockquote>
<p>צֵל חָלַף־עָבַר</p>

<p>עַל פִּתְחֵי הַגָּן.</p>

<p>אַל תִּקְרַב, הַזָּר,</p>

<p>לַמִּפְתָּן.</p>

<br />
</blockquote>

<blockquote>
<p>אֲחוֹתֵנוּ עוֹד</p>

<p>עֲנֻגָּה כָּל כָּךְ,</p>

<p>עוֹד גִּזְעָהּ הַדַּק</p>

<p>לֹא פָּרַח.</p>

<p>עוֹד יָשֵׁן לִבָּהּ</p>

<p>הַצָּעִיר.</p>

<p>דֹּם וְהַס, הַבָּא.</p>

<p>אַל תְּדַבֵּר, הוֹי, בָּהּ.</p>

<p>אַל תְּעוֹרֵר לִבָּהּ</p>

<p>וְאַל תָּעִיר.</p>

<br />
</blockquote>

<blockquote>
<p>לֹא הֵנֵצּוּ עוֹד</p>

<p>הַפְּרָחִים.</p>

<p>וּבְכָל הַמְּבוֹאוֹת</p>

<p>הָאַחִים.</p>

<br />
</blockquote>

<h3 id="י">י</h3>

<blockquote>
<p>חֲרָבוֹת שְׁלוּפוֹת</p>

<p>לָאַחִים.</p>

<p>וּלְחָיֵי אָחוֹת –</p>

<p>תַּפּוּחִים.</p>

<br />
</blockquote>

<blockquote>
<p>בַּמְּבוֹאוֹת שׁוֹמְרִים</p>

<p>נִצָּבִים.</p>

<p>וּבְסִתְרֵי־סְתָרִים</p>

<p>אַיֶּלֶת אֲהָבִים.</p>

<br />
</blockquote>

<blockquote>
<p>בִּנְקִיקֵי סְלָעִים</p>

<p>אֶחֱמֹק</p>

<p>זְמִירוֹתַי אַנְעִים</p>

<p>מֵרָחוֹק</p>

<br />
</blockquote>

<blockquote>
<p>לֹא יִלְאֶה קוֹלִי,</p>

<p>רַעְיָתִי.</p>

<p>אֶל הָרַי עֲלִי,</p>

<p>לִקְרָאתִי.</p>

<br />
</blockquote>

<h3 id="יא">יא</h3>

<blockquote>
<p>קוֹל קָרָא אֵלַי</p>

<p>בֶּהָרִים.</p>

<p>נַעַר בָּא, אַחַי,</p>

<p>בַּנְּעָרִים.</p>

<p>וְעֵרָה אֲנִי</p>

<p>בָּעֵרִים.</p>

<p>וּבְצֵל־גַּנִּי</p>

<p>הַזֵּרִים</p>

<p>אֲדֻמִּים זַכִּים.</p>

<p>וְדָמִים מַכִּים</p>

<p>בְּלִבִּי:</p>

<p>כִּי דֻּבַּר, דֻּבַּר,</p>

<p>שָׁם מֵרֹאשׁ הָהָר,</p>

<p>כִּי דֻּבַּר בִּי!</p>

<br />
</blockquote>

<h3 id="יב">יב</h3>

<blockquote>
<p>נוּמִי, נוּחִי, אֲחוֹתֵנוּ,</p>

<p>לֹא דֻּבַּר עוֹד בָּךְ.</p>

<p>הַיּוֹנִים כָּנָף הֵנִיעוּ</p>

<p>בַּשּׁוֹבָךְ.</p>

<br />
</blockquote>

<blockquote>
<p>רוּחַ עֶרֶב טַל הִשִּׁירָה</p>

<p>מֵעֲלֵי הַסְּבַךְ.</p>

<p>נוּמִי, נוּחִי, אֲחוֹתֵנוּ,</p>

<p>לֹא דֻּבַּר עוֹד בָּךְ.</p>

<br />
</blockquote>

<h3 id="יג">יג</h3>

<blockquote>
<p>בֹּקֶר. שַׁחַר בַּשָּׁמַיִם.</p>

<p>שֶׁלֶג בֶּהָרִים.</p>

<p>וְקָפְאוּ נַחֲלֵי הַמַּיִם</p>

<p>בְּהִירִים.</p>

<p>וְנָשְׂאָה צִפּוֹר־כְּנָפַיִם</p>

<p>שִׁיר הַנְּעָרִים,</p>

<p>רַק הֵדוֹ הוֹמֶה עֲדַיִן</p>

<p>בֶּהָרִים.</p>

<br />
</blockquote>

<blockquote>
<p>וַאֲנִי עֵרָה עִם שַׁחַר</p>

<p>וְאַחַי אֵינָם.</p>

<p>הֵם צָדִים צֵידָם בַּצַּחַר</p>

<p>וּבַשֶּׁלֶג דָּם.</p>

<p>וּבְצַמַּת רֹאשִׁי הֵנֵצּוּ</p>

<p>נִצָּנֵי הַכְּפוֹר.</p>

<p>וּבַעֲרוּגוֹת הַבֹּשֶׂם</p>

<p>שֶׁלֶג צְחוֹר.</p>

<br />
</blockquote>

<h3 id="יד">יד</h3>

<blockquote>
<p>הָאַחִים חוֹזְרִים עִם נֶשֶׁף</p>

<p>וְצֵידָם כָּבֵד.</p>

<p>צַעֲדָם נוֹשֵׂא רֹב־שֶׁפַע</p>

<p>וְשׁוֹעֵט.</p>

<p>זוֹעֲפִים עֵינָם יִכְבֹּשׁוּ</p>

<p>אָח מֵאָח</p>

<p>וְיַפְטִירוּ דֹם, כְּמוֹ בּוֹשׁוּ:</p>

<p>קַר. הָאוּר דָּעַךְ.</p>

<br />
</blockquote>

<blockquote>
<p>וְאַשְׁפִּיל עֵינַיִם חֶרֶשׁ</p>

<p>וְרֹאשִׁי יִשַּׁח:</p>

<p>הַפְּגַשְׁתֶּם בַּדֶּרֶךְ, הֶרָה,</p>

<p>נַעַר רַךְ?</p>

<br />
</blockquote>

<blockquote>
<p>זְעוּפוֹת גַּבּוֹת הִפְגִּישׁוּ</p>

<p>וְקוֹלָם נָשַׁךְ:</p>

<p>רְאִינוּהוּ, כְּבָר יָשִׁישׁ הוּא.</p>

<p>אַתְּ! הַלֶּחֶם חִישׁ הַגִּישִׁי.</p>

<p>לֹא יְדֻבַּר עוֹד בָּךְ!</p>

<br />
</blockquote>

<h3 id="טו">טו</h3>

<blockquote>
<p>בֶּהָרִים שְׁלָגִים יַפְשִׁירוּ</p>

<p>שָׁב אָבִיב.</p>

<p>צִפֳּרַי שִׁירִים יָשִׁירוּ</p>

<p>וְהַהֵד יָשִׁיב.</p>

<p>וּבַגָּן צִיצִים יָנֵצּוּ</p>

<p>הֲדוּרִים.</p>

<p>שִׁיר אֵין קֵץ הוּא</p>

<p>בַּשִּׁירִים.</p>

<br />
</blockquote>

<p>* *</p>

<blockquote>
<br />
</blockquote>

<h1 id="ד">ד</h1>

<blockquote>
<br />
</blockquote>

<h2 id="אַלְפֵיפְּרָחִים"></h2>

<blockquote>
<br />
</blockquote>

<blockquote>
<p>אַלְפֵי פְּרָחִים<a href="#fn:22" id="fnref:22" title="see footnote" class="footnote"><sup>22</sup></a> יָשֹוּבוּ יִפְרְחוּ</p>
</blockquote>

<blockquote>
<p>עִם אָבִיב בְּזֹהַר נְהָרָה.</p>

<p>לַפֶּרַח הָאֶחָד אֲשֶׁר נִקְטַף −</p>

<p>לוֹ אֵין תְּמוּרָה.</p>

<p>לוֹ אֵין תְּמוּרָה בְּזֶמֶר נְעָרוֹת</p>

<p>וּבְזֵרֵי חֶמְדָה וְתִפְאָרָה.</p>

<p>לַצִיץ הַקָּט, הָרַךְ, אֲשֶׂר נִרְמַס −</p>

<p>לוֹ אֵין תְּמוּרָה.</p>
</blockquote>

<p>* *</p>

<h2 id="הַכֹּלמַזְכִּיר"></h2>

<blockquote>
<p>הַכֹּל מַזְכִּיר<a href="#fn:23" id="fnref:23" title="see footnote" class="footnote"><sup>23</sup></a>, הַכֹּל פּוֹצֵעַ, הַכֹּל חוֹזֵר וּמְעוֹרֵר:</p>
</blockquote>

<blockquote>
<p>לִטּוּף רַחוּם, חִיוּךְ דּוֹמֵעַ,</p>

<p>מֶבָּט נָבוֹךְ וּמִסְתַּתֵּר.</p>

<br />
</blockquote>

<blockquote>
<p>שְׁחָקִים מֵעָל, עָפָר מִתַּחַת,</p>

<p>צִיּוּץ צִפּוֹר מִתְרוֹנְנָה,</p>

<p>הַכֹּל בַּנֶּפֶשׁ הַשׁוֹכַחַת</p>

<p>מֵפִיחַ לַהַב יְגוֹנָה.</p>

<br />
</blockquote>

<blockquote>
<p>הַרְפּוּ מִלֵב! יִבְעַר עַד אֵפֶר,</p>

<p>בַּמַּחְשַׁכִּים יָגוֹן יִדְעַךְ,</p>

<p>וִיהֵא כְּדַף חָתוּם בְּסֵפֶר</p>

<p>שֶׁלְּעוֹלָם לֹא יִפָּתַח.</p>

<br />
</blockquote>

<blockquote>
<br />

<br />
</blockquote>

<h2 id="עַלמוֹתהַתִּינוֹק41">עַל מוֹת הַתִּינוֹק <a href="#fn:24" id="fnref:24" title="see footnote" class="footnote"><sup>24</sup></a></h2>

<blockquote>
<p>לנשמת יעל בת שולמית</p>
</blockquote>

<h3 id="א">א</h3>

<blockquote>
<p>מֵעֻמְקֵי תְהוֹמוֹת הַבְּרִיאָה,</p>

<p>מִגִּנְזֵי­­־מִסְתּוֹרִין עֲמֻקִּים</p>

<p>קְרָאתִיךָ לָבוֹא, תִּינוֹקִי.</p>

<br />
</blockquote>

<blockquote>
<p>בִּלְעָדֶיךָ אוֹר־יוֹם לֹא הָיָה,</p>

<p>הַחַמָּה לֹא הִצְהִילָה שְׁחָקִים,</p>

<p>וּפְרָחִים לֹא הִרְנִינוּ הָעַיִן,</p>

<p>עַד קְרָאתִיךָ לָבוֹא, תִּנוֹקִי,</p>

<p>מִתְּהוֹם הָאַפְסָיִם.</p>

<br />
</blockquote>

<blockquote>
<p>כִּי יֶעֳמַק בְּעֵינֶיךָ רָקִיעַ,</p>

<p>כִּי תַזְהִיר עַל רִיסֵיךָ חַמָּה,</p>

<p>וּבֵין דִּמְעָתְךָ הַתַּה</p>

<p>כִּי יִשַׁפֵּל וְיֵרֹם פְּתִיל־חַיֵּי −</p>

<p>בּוֹאָה אֵלַי!</p>

<br />
</blockquote>

<h3 id="ב">ב</h3>

<blockquote>
<p>יְלַדְתִּיךָ, יַלְדִּי,</p>

<p>וָאֶקְרָא לְךָ שֵׁם,</p>

<p>שֵׁם קָצָר וְחָבִיב,</p>

<p>אֶת לִבִּי בּוֹ אָחֵם.</p>

<br />
</blockquote>

<blockquote>
<p>הוּא קָצָר וּפָשׁוּט</p>

<p>כְּכָל הַשֵּׁמוֹת,</p>

<p>אַךְ סוֹד בּוֹ טָמוּן</p>

<p>שֶׁל אַלְפֵי נְעִימוֹת.</p>

<br />
</blockquote>

<blockquote>
<p>בּו רִשׁרוּשׁ הָאִילָן</p>

<p>וְרִינַּת יוּבָלִים,</p>

<p>בּוֹ שִׁירַת הַצִּפּוֹר</p>

<p>וְהֶמְיַת חֲלִילִים.</p>

<p>בּוֹ דוֹרוֹת עַתִּיקִים</p>

<p>דּוֹבְבִים זִכְרוֹנָם,</p>

<p>בּוֹ מֶרְחַב הֶעָתִיד</p>

<p>מְקֻפָּל עוֹד וְנָם.</p>

<br />
</blockquote>

<h3 id="ג">ג</h3>

<blockquote>
<p>תִּינוֹקִי נָם שְׁנָתוֹ הַקַּלָּה,</p>

<p>וּבַת־צְחוֹק עַל שׂפָתָיו מְרַפְרֶפֵת.</p>

<p>כְּנַף שָׁלוֹם וְאוֹרָה לֹא־נִרְאֵית</p>

<p>מֵעַל לְעַרְשׂוֹ מִתְנַפְנֶפֶת.</p>

<br />
</blockquote>

<blockquote>
<p>בְּנוֹת־צְחוֹק כָּל יָמַי שֶׁעָבְרוּ,</p>

<p>וְכָל הַשְׂמָחוֹת עוֹד תָּבֹאנָה,</p>

<p>בְּרֶטֶט שְׁפָתָיו צְרוּרוֹת,</p>

<p>מִגּוּמַת סַנְטֵרוֹ לִי תָּרֹנָּה.</p>

<br />
</blockquote>

<blockquote>
<p>רִטְטוּ עַפְעַפֵּי תִינוֹקִי,</p>

<p>שׁוּב חָלְפָה קֶרֶן־צְחוֹק מִתְנַמְנֶמֶת,</p>

<p>וְשִׂמְחַת־עוֹלָמִים חֲרִישִׁית</p>

<p>אֵלַי מֵעַרְשׂוֹ מִתְנַשֶמֶת.</p>

<br />
</blockquote>

<h3 id="ד">ד</h3>

<blockquote>
<p>עַרְשְׂךָ הַצַּחָה הִיא כַּדוּר־הָעוֹלָם, הִיא צָפוֹן וְדָרוֹם, הִיא לִי קֶדֶם וָיָם.</p>

<p>בַּת־צְחוֹקְךָ הַזַּכָּה − כְּחַמָּה בַּמְּרוֹמִים,</p>

<p>דִּמְעָתְךָ לִי − לִקּוּי־מְאוֹרוֹת,</p>

<p>וְקוֹל מִלְמוּלְךָ כִּבְשׂוֹרַת־רְנָנִים,</p>

<p>נִשֵּׂאת בִּתְרוּעַת שׁוֹפָרוֹת.</p>

<br />
</blockquote>

<blockquote>
<p>סוֹד כָּל הַבְּרִיאָה בְּמַבַּט שְׁתֵּי עֵינֶיךָ</p>

<p>בּמְלוֹא תֵבֵל לֹא אֵדַע.</p>

<br />
</blockquote>

<h3 id="ה">ה</h3>

<blockquote>
<p>תִּינוֹקִי הַקָּטָן, יוֹנָתִי הַנִּפְעֶמֶת, מָה הַצֵל</p>
</blockquote>

<blockquote>
<p>עַל סְבִיבְךָ אֶחֳזֶה? הוּא גוֹהֵר עַל לִבְנַת עַרְשְׂךָ הָרוֹדֶמֶת</p>
</blockquote>

<blockquote>
<p>וּפוֹשֵׁט עַל צַוָּאר וְחָזֶה&#8230;</p>

<p>הוּא פּוֹשֵׁט וְעוֹלֶה עַל פֶּה וְעַל עַיִן,</p>

<p>עַל מֵצַח טָהוֹר וּבָהִיר&#8230;</p>

<p>הַעֲלוּ אֶת הָאוֹר! הַגְבִּירוּהוּ בַּבַּיִת,</p>

<p>הַבְרִיחוּ הַצֵל הַמַּשְׁחִיר!</p>

<br />
</blockquote>

<h3 id="ו">ו</h3>

<blockquote>
<p>בָּא הַצֵּל וַיִפְרֹשׂ אֶת כְּנָפוֹ</p>

<p>עַל שַׁלְהֶבֶת אוֹרְךָ −</p>

<p>וְהִנֵּה דָעֲכָה.</p>

<br />
</blockquote>

<blockquote>
<p>בָּא הַצֵּל וְהוֹשִׁיט לְךָ יָד</p>

<p>אֲפֵלָה, שְׂעִירָה −</p>

<p>וַתֵּלֶךְ אַחֲרָיו לִבְלִי שׁוּב,</p>

<p>אִלֵּם, חֲרִישִׁי,</p>

<p>עֲטֶרֶת רֹאשִׁי.</p>

<br />
</blockquote>

<h3 id="ז">ז</h3>

<blockquote>
<p>תִּינוֹקי הַקָּטָן,</p>

<p>וְאַתָּה הֵן עוֹד טֶרֶם יָדַעְתָּ</p>

<p>לֵילֵךְ&#8230;</p>

<p>אֵיכָה עִם צֵל־מָוֶת יָצָאתָ,</p>

<p>שַׁלֶּמָה וְאֵיךְ?</p>

<br />
</blockquote>

<blockquote>
<p>וְרַגְלֶיךָ לִדְרֹךְ לֹא יָדְעוּ עוֹד,</p>

<p>וְרַגְלֶיךָ קְטַנּוֹת לֹא נָגְעוּ עוֹד</p>

<p>בִּפְנֵי אֲדָמָה,</p>

<p>בִּשְׁבִיל בַּקָמָה.</p>

<br />
</blockquote>

<blockquote>
<p>אֶל פֶּרַח בָּשׂוּם וּוָרֹד</p>

<p>יָדְךָ לֹא הוֹשַׁטְתָּ עוֹד,</p>

<p>וְעוֹד לֹא רָדַפְתָּ פַּרְפַּר,</p>

<p>וְצִפּוֹר לְךָ שִׁיר טֶרֶם שָׁר&#8230;</p>

<br />
</blockquote>

<blockquote>
<p>טֶרֶם יָדַעְתָּ דָּבָר, אֶפְרֹחִי, וְיָדַעְתָּ אֶת כָּל הַדְּרָכִים:</p>

<p>הַדֶּרֶךְ מִתְּהוֹם־הָאַפְסָיִם</p>

<p>אֶל זְבוּל הַחַיִים וְהָאוֹר,</p>

<p>וְהַדֶרֶךְ לָ&#8220;אַיִן&#8221;,</p>

<p>הַדֶּרֶךְ לַחֲזוֹר.</p>

<br />
</blockquote>

<h3 id="ח">ח</h3>

<blockquote>
<p>כָּל הַשְׁבִילִִים לֹ א עָבַרְתָּ</p>

<p>זוֹעֲקִים בְּרַגְלַי,</p>

<p>כָּל הַשִׁירִים לֹא שׁוֹרַרְתָּ</p>

<p>חוֹנְקִים אֶת גְּרוֹנִי,</p>

<p>יַלְדִּי, בֶּן־אוֹנִי.</p>

<br />
</blockquote>

<blockquote>
<p>כָּל הַפְּרָחִים לֹא קָטַפְתָּ,</p>

<p>כָּל הַזֵרִים לֹא אָסַפְתָּ,</p>

<p>צוֹרְבִים אֶת עֵינַי</p>

<p>בְּזֵרִים אַבֵלִים וּגְדוֹלִים</p>

<p>עַל תֵּל קִבְרְךָ הַקָּטָן,</p>

<p>עוֹלָלִי.</p>

<br />
</blockquote>

<h3 id="ט">ט</h3>

<blockquote>
<p>רֵיקָה עַרְשְׂךָ הַלְּבָנָה,</p>

<p>רֵיקָה וְנִכְלֶמֶת.</p>

<p>שְׁחוֹרָה אַדְמַת־הָרְגָבִים,</p>

<p>וְקָשָׁה וְדוֹמֶמֶת.</p>

<br />
</blockquote>

<blockquote>
<p>מִטָּתְךָ גְּבוֹהָה וּלְבָנָה</p>

<p>הֲמִירוֹתָ בְּקֶבֶר עָמֹק,</p>

<p>יַלְדִּי הַתִּינוֹק.</p>

<br />
</blockquote>

<blockquote>
<p>בִּמְקוֹם כְּתָלִים בְּהִירִים −</p>

<p>שִׂיחִים וְאִילָן.</p>

<p>נוּמָה, יַלְדִּי, וְישַׁן.</p>

<br />
</blockquote>

<blockquote>
<p>אֲנִי עִם הָעֵץ פֹּה נִצֶבֶת</p>

<p>עָלֶיךָ מַצֶבֶת.</p>

<p>אֲנִי בַּעֲלֵי הַצַּמֶּרֶת</p>

<p>לְךָ שִׁיר מְזַמֶּרֶת.</p>

<br />
</blockquote>

<blockquote>
<p>עִם אֹרֶן, עִם בְּרוֹשׁ וְעִם אֶרֶז אָשִׁירָה שִׁיר־עֶרֶשׂ:</p>

<p>נוּם, תִּינוֹקִי הַקָּטָן,</p>

<p>נוּמָה יְשַׁן.</p>
</blockquote>

<blockquote>
<br />
</blockquote>

<h2 id="בְּבֵית־הַטֶּבַע">בְּבֵית־הַטֶּבַע</h2>

<h3 id="א">א</h3>

<blockquote>
<p>לֹא קֶבֶר דּוֹמֵם,</p>

<p>לֹא צִיוּן וְלֹא שֵׁם,</p>

<p>לֹא שׁוּרַת מַצֵּבוֹת</p>

<p>וְלֹא צֵל עֵץ עָבות.</p>

<p>אֲרוֹנוֹת־זְכוּכִית שְׁקוּפִים,</p>

<p>מַדָּפִים, מַדָּפִים, מַדָּפִים,</p>

<p>וּבִסְגוֹר שֶׁל צִנְצֶנְת</p>

<p>שְׁקוּפָה וְצוֹנֶנֶת</p>

<p>סָגוּר וּמְסֻגָר</p>

<p>הָעֻבָּר.</p>

<br />
</blockquote>

<blockquote>
<p>מְקֻפַּל רַגְלַיִם,</p>

<p>שְׁלוּב יָדַיִם,</p>

<p>עֵינָיו עֲצוּמוֹת</p>

<p>וְנָמוֹת,</p>

<p>פִּיו הַקָפוּץ</p>

<p>כּוֹלֵא זְעָָקָה</p>

<p>לְעוֹלָם לֹא תִּבְקַע</p>

<p>וְרֹאשוֹ הַמֻּטֶה אֶל כָּתֵף,</p>

<p>וְרֹאשוֹ הַשָׁמוּט וְעָיֵף,</p>

<p>יַאֲזִין עוֹד דּומָם</p>

<p>לִצְלִיל לֹא יָבוֹא,</p>

<p>לֹא יָבוֹא לְעוֹלָם.</p>

<br />
</blockquote>

<h3 id="ב">ב</h3>

<blockquote>
<p>מֵאֲפֵלַת מִקְלָטָהּ שֶׁל הָאֵם −</p>

<p>אֶל הָרִיק הַשׁוֹמֵם.</p>

<p>לֹא אֶל מְקוֹר־הֶחָלָב</p>

<p>חֲמִימוּת מְעֻלָּף.</p>

<p>לֹא אֶל שְׂחוֹק־נְהָרָה</p>

<p>בַּמַּכְאוֹב הַנּוֹרָא.</p>

<br />
</blockquote>

<blockquote>
<p>מִמַּבָּט כָּבֶה וְרֵיקָן,</p>

<p>מִזְרוֹעוֹת שֶׁשָּׁכְלוּ חִבּוּקָן,</p>

<p>הַמֵּת טֶרֶם חַי − וְנֶחְטַף.</p>

<p>הַמֵּת אֶל קִבְרוֹ נֶאֱסַף</p>

<p>בְּמַצֶבֶת קָרָה, אַכְזָרִית</p>

<p>שֶׁל צִנְצֶנֶת זְכוּכִית.</p>

<br />
</blockquote>

<h3 id="ג">ג</h3>

<blockquote>
<p>הַבַּיִת מָלֵא כָּל פִּלְאֵי הַבְּרִיאָה:</p>

<p>רֶמֶשׂ וְעוֹף וְחָיָּה.</p>

<p>לְטָאוֹת וּנְחָשִׁים</p>

<p>עַל־גַּבֵּי מַדָּפִים,</p>

<p>אֲבָנִים וּצְדָפִים.</p>

<p>אַף אֵחַד הָאָדָם</p>

<p>בֵּינֵיהֶם כָּאן יָנוּחַ −</p>

<p>חֹמֶר אֵין־רוּחַ.</p>

<br />
</blockquote>

<blockquote>
<p>בַּלַיְלָה הָרוּחַ תָּבוֹא</p>

<p>וְתָפוּחַ עָלָיו −</p>

<p>וְהֵקִיץ וְקָם עַל רַגְלָיו.</p>

<br />
</blockquote>

<blockquote>
<p>וְנִפֵּץ אֶת כִּלְאוֹ</p>

<p>סְגוֹר־שִׁבְיוֹ הַשָּׁקוּף,</p>

<p>וְיָצָא רָם־קוֹמָה וְזָקוּף.</p>

<br />
</blockquote>

<blockquote>
<p>וְְשָׂגֵב, וְגָּבֵר.</p>

<p>לְנָגִיד וּלְמֶלֶךְ הָיָה</p>

<p>עַל כָּל הַבְּרִיאָה.</p>

<p>וְעוֹשִׂים אֶת דְבָרוֹ</p>

<p>בְּיִרְאָה וְרָצִים</p>

<p>חֲרָקִים וּשְׁרָצִים.</p>

<br />
</blockquote>

<blockquote>
<p>אֲדָרוֹת יְבֵשׁוֹת</p>

<p>אֵין סְנַפִּיר וְקַשְׂקַשׂ</p>

<p>לוֹ תִּהְיֶינָה לְמַס.</p>

<p>גֻלְגָלוֹת חֲלוּלוֹת,</p>

<p>עֲצָמוֹת וּשְׁלָדִים</p>

<p>לוֹ בְּרֶטֶט קָדִים.</p>

<br />
</blockquote>

<blockquote>
<p>וְגוּפוֹת צִיפֳּרִים</p>

<p>בְּעֵינַיִם קָמוֹת</p>

<p>מְזַמְּרוֹת לוֹ אִלְּמוֹת.</p>

<p>עַד הַשַּחַר עָלָה,</p>

<p>וְשׁוּב מַחֲרִישִׁים</p>

<p>לְטָאוֹת וּנְחָשִׁים.</p>

<br />
</blockquote>

<blockquote>
<p>וּבְכִלְאוֹ הַשָּׁקוּף</p>

<p>לְלֹא רוּחַ נִרְדָּם</p>

<p>הָאָדָם.</p>

<br />
</blockquote>

<h3 id="ד">ד</h3>

<blockquote>
<p>אֵי־שָׁם, מִחוּץ לַבַּיִת,</p>

<p>פֹּוֹרֵחַ הָאִילָן,</p>

<p>וְצִפֳּרִים בּשִׁיר</p>

<p>נוֹתְנוֹת קוֹלָן.</p>

<br />
</blockquote>

<blockquote>
<p>אֲבִיבִים, סְתָוִים,</p>

<p>וְעֵץ פִּרְיוֹ מַשִׁיר.</p>

<p>תִּינוֹק הָיָה לְסָב</p>

<p>וְשָׁר לַנֶּכֶד שִׁיר.</p>

<br />
</blockquote>

<blockquote>
<p>בִּפְנִים סוֹבֵב שׁוֹמֵר,</p>

<p>עוֹבֵר עִם הַמַּטְלִית,</p>

<p>קֵנֵּחַ הָאָבָק</p>

<p>מֵאֲרוֹנוֹת־זְכוּכִית.</p>

<p>וּשְׂעָרוֹ מַלְבִּין,</p>

<p>וּצְעָדָיו רָפִים,</p>

<p>וּבְנוֹ בָּא בִּמְקוֹמוֹ</p>

<p>לִשְׁמֹר הַמַּדָּפִים.</p>

<br />
</blockquote>

<blockquote>
<p>מֵעַל לְגִיל וּזְמַן,</p>

<p>וְדוֹר הוֹלֵךְ, דּוֹר בָּא −</p>

<p>מִמְּרוֹם הָאִצְטַבָּה.</p>

<br />
</blockquote>

<h3 id="ה">ה</h3>

<blockquote>
<p>אֲלָפִים רַבִּים</p>

<p>עוֹבְרִים בְּבֵית־הַטֶּבַע,</p>

<p>פֹֹּוֹקְדִים אֶת קִבְרְךָ,</p>

<p>נְטוּל מַצֶבֶת.</p>

<br />
</blockquote>

<blockquote>
<p>לוּ הָיִיתָ, מַתָּ,</p>

<p>בָּאֲדָמָה נִטְמָן −</p>

<p>וְכִי נוֹדַע קִבְרֶךָ</p>

<p>בִּתְמוּרוֹת הַזְּמַן?</p>

<br />
</blockquote>

<blockquote>
<p>רְאֵה הָאֲלָפִים כָּאן,</p>

<p>רְאֵה הָרְבָבוֹת,</p>

<p>עַל יָדְךָ עוֹבְרִים הֵם</p>

<p>כְּמִשְׁמַר כָּבוֹד.</p>

<br />
</blockquote>

<blockquote>
<p>כְּבוֹד מַלְכוּת זָכִיתָ,</p>

<p>לּגוּפְךָ נִתַּן&#8230;</p>

<p>לוּ הָיֹה הָיִיתָ,</p>

<p>צִיץ־אֱנוֹשׁ קָטָן?</p>

<br />
</blockquote>

<h3 id="ו">ו</h3>

<blockquote>
<p>כָּפוּף רֹאשׁוֹ, כְּמַאֲזִין,</p>

<p>כִּמְנַסֶּה לִזְכֹּר,</p>

<p>הַהִבְחִין בְּצַעֲדֵי אִמּוֹ</p>

<p>שָׁםֹ, בַַּפְּרוֹזְדוֹר?</p>

<br />
</blockquote>

<blockquote>
<p>הִיא קְרֵבָה, הוֹלֶכֶת,</p>

<p>הִיא כְּבָר כָּאן.</p>

<p>בָּעֻבָּר מַבֶּטֶת</p>

<p>בְּמַבָּט רֵיקָן.</p>

<br />
</blockquote>

<blockquote>
<p>זָעָה הַצִּנְצֶנֶת,</p>

<p>נָעָה מִמְּקוֹמָהּ.</p>

<p>הֶהָיָה כָּאן רֶגַע</p>

<p>רַעַד־אֲדָמָה?</p>

<br />
</blockquote>

<blockquote>
<p>אוֹ יָקוּם כָּאן פֶּלֶא,</p>

<p>נֵס בַּנִּפְלָאוֹת,</p>

<p>וְיוֹשִׁיט הַיֶלֶד</p>

<p>אֶל אִמּוֹ זְרוֹעוֹת?</p>

<br />
</blockquote>

<blockquote>
<p>יַד שׁוֹמֵר אוֹחֶזֶת</p>

<p>בְּמַדַף־אָרוֹן.</p>

<p>אֵם שָׁם מִתְנוֹדֶדֶת</p>

<p>כְּמוֹ בְּשִׁכָּרוֹן.</p>

<br />
</blockquote>

<blockquote>
<p>רֹאשׁ־עֻבָּר צוֹנֵחַ,</p>

<p>אָזְנוֹ עוֹד קַשּׁוּבָה,</p>

<p>עַל שְׂפָתוֹ אחלֶמֶת</p>

<p>קֶמֶט אַכְזָבָה.</p>

<br />
</blockquote>

<h3 id="ז">ז</h3>

<blockquote>
<p>לֹא תְּפִילָה, לֹא דִמְעָה,</p>

<p>וְלֹא תֵּל־אֲדָמָה.</p>

<p>לֹא כְּסוּת־תַּכְרִיכִים,</p>

<p>וְלֹא זֵר שֶׁל פּרָחִים.</p>

<br />
</blockquote>

<blockquote>
<p>בְּקִבְרוֹ הַשָּׁקוּף וְהַקַּר</p>

<p>נָם שְׁנָתוֹ רִאשׁוֹנָה,</p>

<p>נָם שְׁנָתוֹ אַחֲרוֹנָה −</p>

<p>הָעֻבָּר.</p>
</blockquote>

<blockquote>
<br />
</blockquote>

<h1 id="ה">ה</h1>

<h2 id="שִׁמְרִינִי">שִׁמְרִינִי</h2>

<blockquote>
<p>אַךְ הָרֶגַע הַזֶּה בִּלְבַד</p>

<p>שִׁמְרִינִי, רַגְלִי, בַּל אֶמְעַד.</p>

<p>אַךְ הָרֶגַע אֶחֱזַק מְאֹד</p>

<p>בַּל אֶמֹּט.</p>

<br />
</blockquote>

<blockquote>
<p>אַךְ עוֹד רֶגַע אֶשָּׂא הַמַּשָּׂא,</p>

<p>אַךְ הַצַּעַד הַזֶּה עוֹד אֶפְסַע.</p>

<p>אַךְ הַצַּעַד הַזֶּה הָאֶחָד</p>

<p>שִׁמְרִינִי, רַגְלִי, בַּל אֶמְעַד.</p>

<br />
</blockquote>

<blockquote>
<br />
</blockquote>

<h2 id="הַשְׁבִיל">הַשְׁבִיל</h2>

<blockquote>
<br />
</blockquote>

<blockquote>
<p>הַשְׁבִיל כֻּסָּה יָרֹק,</p>

<p>הַשְׁבִיל חוֹלֵם קַשּׁוּב.</p>

<p>הַצַּעַד הָרָחוֹק −</p>

<p>הַעוֹד יָשׁוּב?</p>

<br />
</blockquote>

<blockquote>
<p>הַצַּעַד הַמְגַשֵּׁשׁ,</p>

<p>עַל תְּהוֹמוֹת יוֹבִיל,</p>

<p>הַצַּעַד הַבּוֹשֵׁשׁ −</p>

<p>הַעוֹד יִמְצָא הַשְּׁבִיל?</p>

<br />
</blockquote>

<blockquote>
<br />
</blockquote>

<h2 id="מִפְלָט">מִפְלָט</h2>

<blockquote>
<br />
</blockquote>

<blockquote>
<p>הִבְהוּב פִּתְאֹמִי שֶׁל מַבָּט</p>

<p>הָיָה לִי מָגֵן וּמִפְלָט,</p>

<p>וְנִיב שֶׁל פָּסוּק עַנְוְתָן −</p>

<p>לְסֶלַע אֵיתָן.</p>

<br />
</blockquote>

<blockquote>
<p>עוֹד אֶשָּׂא בְּאוּרֵי הַמָּחֳרָת</p>

<p>מִזִיווֹ שֶׁל אוֹתוֹ הַמּבָּט,</p>

<p>וּבִזְכוּת הַפָּסוּק הַקָּטָן</p>

<p>עוֹד הַשִּׁיר יְרֻנָּן.</p>

<br />
</blockquote>

<h2 id="אֲחוֹתִי42">אֲחוֹתִי<a href="#fn:25" id="fnref:25" title="see footnote" class="footnote"><sup>25</sup></a></h2>

<h3 id="א">א</h3>

<blockquote>
<p>אֲחוֹתִי הַטּוֹבָה, אַתְּ פּוֹסַעַת לָאוֹר,</p>

<p>אֲחוֹתִי אֲהוּבָה, צְעָדַיִךְ מִזְמוֹר.</p>

<p>אַתְּ חוֹצֶבֶת זִיקִים מִן הַשְּׁחוֹר הָאָבֵל,</p>

<p>נְשׁוּלַת אֲזִיקִים מוּל הַיּוֹם הַגָּמֵל.</p>

<p>אֲחוֹתִי הָאַחַת, כָּמָּה טוֹב לְהַלֵּךְ</p>

<p>אִתָּךְ בַּמִּצְעָד וְלַחֲסוֹת בְּצִילֵּךְ.</p>

<br />
</blockquote>

<h3 id="ב">ב</h3>

<blockquote>
<p>שָׁלוֹם, אָחוֹת! אֲנִי קוֹלֵךְ שׁוֹמַעַת,</p>

<p>דִּבַּרְתְּ, וּבְשׂוֹרָתֵךְ אֵלַי מַגַּעַת.</p>

<p>וְלֹא אֶשְׁאֲלָה כְּלָל, הַאִם תֵּדְעִי</p>

<p>כִּי לְקוֹלֵךְ יַקְשִׁיב כָּל מְאֹדִי.</p>

<br />
</blockquote>

<blockquote>
<p>כִּי בְּכָל אוֹת וָנִיב אֲשֶׁר הָגִיתָ,</p>

<p>מִבְּלִי לִשְׁאוֹל תְּשׁוּבָה עָנִית.</p>

<br />
</blockquote>

<blockquote>
<p>זֶה סוֹד, אָחוֹת, בֵּין שְׁתֵּינוּ,</p>

<p>זֶה סוֹד עָלוּם מְאֹד בֵּינֵינוּ.</p>

<br />
</blockquote>

<blockquote>
<p>וְאִם גַם אֵין מְנַחֲשָה אַתְּ,</p>

<p>דַי לִִי אִם אֲנִי יוֹדַעֲת.</p>

<br />
</blockquote>

<p>* *</p>

<blockquote>
<br />
</blockquote>

<h2 id="אֶתהָאוֹרהַבּוֹדֵד"></h2>

<blockquote>
<br />

<p>אֶת הָאוֹר הַבּוֹדֵד<a href="#fn:26" id="fnref:26" title="see footnote" class="footnote"><sup>26</sup></a> שֶׁנִּצְנֵץ וְדָעַךְ</p>
</blockquote>

<blockquote>
<p>וְאָבַד בַּמַּחְשָׁךְ −</p>

<p>הַלֵּב לֹא יִשְׁכַּח.</p>

<br />
</blockquote>

<blockquote>
<p>אֶת הַגֶּשֶׁם הֶחָם שֶׁהִפְתִּיעַ בַּקֹּר</p>

<p>וְהֵמִיס אֶת הַכְּפוֹר −</p>

<p>עוֹד אֶזְכֹּר וֶאֶזְכֹּר.</p>

<br />
</blockquote>

<blockquote>
<p>וְלַקּוֹל שֶׁקָּרָא וְחָדַל וְנָדַם</p>

<p>אַאֲזִין עַד עוֹלָם.</p>

<br />
</blockquote>

<blockquote>
<br />
</blockquote>

<h2 id="הַשֵּׁם44">הַשֵּׁם<a href="#fn:27" id="fnref:27" title="see footnote" class="footnote"><sup>27</sup></a></h2>

<blockquote>
<br />
</blockquote>

<blockquote>
<p>הַשֵּׁם צָרוּר בָּאִילָן הַתָּמִיר,</p>

<p>הַשֵּׁם מִתְרַַפֵּק עַל חַלּוֹן וְעַל קִיר,</p>

<p>הוּא רָן וְגוֹאֶה בִּצְחוֹק יֶלֶד קַטַן,</p>

<p>הוּא חָרוּת בֵּשֵּׂיבָה הֶעֱטָה טֶרֶם זְמָן.</p>

<br />
</blockquote>

<blockquote>
<p>הַשֵּׁם מִתְלַבֵּט כְּצִפּוֹר אֵין־כָּנָף,</p>

<p>כְּעָלֶה שְׁבָּרוּחַ נִטְרַף מֵעָנָף.</p>

<p>הוּא תוֹעֶה כְּנִיצוֹץ שֶׁנֵּעוֹר וְכָבָה,</p>

<p>כִּצְלִיל שְׁאֵלָה עַל מִפְתַּן הַתְּשׁוּבָה.</p>

<br />
</blockquote>

<blockquote>
<p>הַשֵּם הוּא בַּנֶּטַע הָרַךְ שֶׁנִשְׁתַּל,</p>

<p>בַּפְּרִִי הַמַּזְהִיב שֶׁהִבְשִׁיל וְגָמַל,</p>

<p>בַּלַּחַן הָרַךְ שֶׁל נִבְכֵי אַגָּדָה,</p>

<p>בָּאוֹר הַגָּדוֹל שֶׁל חַמָּה בְּהוֹדָהּ.</p>

<br />
</blockquote>

<h2 id="הָרֶגַעהַזֶּה">הָרֶגַע הַזֶּה</h2>

<blockquote>
<br />
</blockquote>

<blockquote>
<p>הָרֶגַּע הַזֶּה הוּא לַיְלָה שָׁחוֹר,</p>

<p>וְרֶמֶז נוֹגֵהַּ וְחֵיּק שֶׁל הָאוֹר,</p>

<p>וְזֹהַר סְלִיחָה וְחֻמְרַת יוֹם־הַדִּין.</p>

<p>הָרֶגַע הַזֶּה הוּא גְזֵלָה מְשַׁוְּעָה,</p>

<p>וְרֶטֶט טָהוֹר שֶׁל חֶדְוַת אַהֲבָה,</p>

<p>הוּא יְגוֹן הַמִּשְׁעוֹל וּפִכְחוֹן הַמּוֹרָד,</p>

<p>הוּא גְאוֹן הַפִּסְגָּה וְשִׁכְרוֹן הַמַּתָּת.</p>

<br />
</blockquote>

<blockquote>
<br />
</blockquote>

<h2 id="מִשִׁירֵיהָאַסִירהַבּוֹדֵד">מִשִׁירֵי הָאַסִיר הַבּוֹדֵד</h2>

<h3 id="א">א</h3>

<blockquote>
<p>שֵׁנִּי מַהֲלָכֵךְ, הַשֶׁמֶשׁ,</p>

<p>עִקְפִי דַל אֶשְׁנַבִּי,</p>

<p>אוֹר יוֹמֵךְ גּוֹובֵעַ,</p>

<p>חִסְכִי מִמַּר לִבִּי.</p>

<br />
</blockquote>

<blockquote>
<p>הַאִם בִּרְכַּת עַרְבִּית הִיא</p>

<p>טֶרֶם שְׁקִיעָתֵךְ?</p>

<p>הַאִם הִבְהוּב־פְּרִידָה הוּא,</p>

<p><strong>וַאֲנִי</strong> אֵלֵךְ?</p>

<br />
</blockquote>

<blockquote>
<p>כֹּה אָדְמוּ קַרְנַיִךְ</p>

<p>עֲלֵי קִיר הַתָּא,</p>

<p>וּסְרִיגֵי הַצֹּהַר</p>

<p>מַה שְׁחוֹרִים עַתָּה&#8230;</p>

<br />
</blockquote>

<blockquote>
<p>הָלִיטִי אוֹר פָּנַיִךְ</p>

<p>עוֹד אַל לָךְ הִפָּרֵד.</p>

<p>עִקְפִי, עִקְפִי, הַשֶׁמֶשׁ,</p>

<p>אֶשְׁנַבִּי בוֹדֵד.</p>

<br />
</blockquote>

<h3 id="ב">ב</h3>

<blockquote>
<p>עַל תָּאִי הַצַּר</p>

<p>מִתְדַפֵּק מִי.</p>

<p>עַל קִירוֹת מִבְצָר</p>

<p>מְנַקֵּשׁ מִי.</p>

<br />
</blockquote>

<blockquote>
<p>מִי לוֹחֵשׁ בַּלַּאט</p>

<p>וְקָרֵב בִּדְמִי?</p>

<p>מִי מוֹשִיט לִי יָד</p>

<p>וְקוֹרֵא בִּשְׁמִי?</p>

<br />
</blockquote>

<blockquote>
<p>הַס!</p>

<p>אָזְנִי בְקֶשֶׁב</p>

<p>תְּפַרְכֵּס:</p>

<p>הַגֶשֶׁם?</p>

<p>זֶה אַתָּה, הַגֶּשֶׁם?</p>

<p>הִכָּנֵס!</p>

<br />
</blockquote>

<blockquote>
<p>זְרוֹעוֹתַי פָּתַחְתִּי</p>

<p>לִקְרָאתְךָ, מָטָר.</p>

<p>אֶשְׁנַבִּי פְּרוּץ סַעַר</p>

<p>וּנְטוּל מִשְׁמַר.</p>

<br />
</blockquote>

<blockquote>
<p>&#8230; בְּמַחְשַׁךְ הַלַּיִל</p>

<p>רְסִיסִים דַּקִּים,</p>

<p>לְמִצְחִי שָׁלוּחַ</p>

<p>בְּצִנָּה נוֹשְׁקִים.</p>

<br />
</blockquote>

<blockquote>
<p>אַל תְּגַל, הַגֶּשֶׁם</p>

<p>לִילוּד אִשָּה,</p>

<p>כִּי אִתְּךָ נִסְתֶּרֶת</p>

<p>דִּמְעָתִי גָלְשָׁה.</p>

<br />
</blockquote>

<h3 id="ג">ג</h3>

<blockquote>
<p>רוּחַ רוּחַ זוֹעֶפֶת,</p>

<p>צוֹלֶפֶת, הוֹלֶלֶת,</p>

<p>עַל גַּג וְעַל דֶּלֶת.</p>

<br />
</blockquote>

<blockquote>
<p>יָכוֹל אוּכַל בְּאֶגְרוֹפַי</p>

<p>עַל דַּלְתִּי לְהַקִּישׁ −</p>

<p>הַשּׁוֹמֵר לֹא יַרְגִּישׁ.</p>

<br />
</blockquote>

<blockquote>
<p>יָכוֹל אוּכַל בְּאֶגְרוֹפַי</p>

<p>עַל דַּלְתִּי לָהַקִּישׁ −</p>

<p>הַשּׁוֹמֵר לֹא יַרְגִּישׁ.</p>

<br />
</blockquote>

<blockquote>
<p>יָכוֹל אוּכַל לִצְווֹחַ</p>

<p>עִם רַעַם מַחֲרִישׁ −</p>

<p>לֹא יִשְׁמָעֵנִי אִישׁ.</p>

<br />
</blockquote>

<blockquote>
<p>נַהֲמִי, הָרוּחַ,</p>

<p>בְּפִתְחֵי כִּלְאִי,</p>

<p>שַׁוְעָתִי בִּלְעִי.</p>

<br />

<p>רְחָבוֹת כְּנָפַיִךְ,</p>

<p>גַּם אוֹתָהּ עִמְסִי</p>

<p>וְעִמָּךְ שְׂאִי.</p>

<p>מָחָר יַבְהִיר הָאֹפֶק,</p>

<p>מָחָר אָשׁוּב לִשְׁתֹּק</p>

<p>כַּדִּין כַּחֹק.</p>

<br />
</blockquote>

<h3 id="ו">ו</h3>

<blockquote>
<p>הֵד צְעָדִים,</p>

<p>צְלִיל בָּרִיחַ.</p>

<p>פְּסַק־דִּין?</p>

<p>שִׁחְרוּר?</p>

<p>הָאַסִּיר, הִכּוֹן: בִּקּוּר?</p>

<br />
</blockquote>

<blockquote>
<p>עֵינַיִם אֲשֵׁמוֹת.</p>

<p>צְרוֹר פְּרָחִים וָסֵפֵר.</p>

<p>מִלֶהָבוֹת קוֹדְמוֹת</p>

<p>נִיצוֹץ נָבוֹךְ וָאֵפֶר.</p>

<br />
</blockquote>

<blockquote>
<p>לָפוּחַ בַּנִיצוֹץ,</p>

<p>שַׁלְהַבְתוֹ הַגְבַּר?</p>

<p>עֵינַיִם לְהַפְנוֹת</p>

<p>וּבַפִּנָּה לְהִסָּתֵר?</p>

<br />
</blockquote>

<blockquote>
<p>כֵּן? לֹא?</p>

<p>קָרוֹב? זָר?</p>

<p>הָאַסִּיר הִכּוֹן:</p>

<p>הַבִּקוּר נִגְמַר!</p>

<br />
</blockquote>

<h3 id="ח">ח</h3>

<blockquote>
<p>רַעַשׁ,</p>

<p>רַעַם.</p>

<p>יְלַל אֵימָה.</p>

<p>לֹא סוּפָה. לֹא סַעַר.</p>

<p><strong>רְעִידַת אֲדָמָה.</strong></p>

<br />
</blockquote>

<blockquote>
<p>הַכֹּל מָט.</p>

<p>הַכֹּל מִתְפּוֹרֵר.</p>

<p>אֵין אֲסִּיר.</p>

<p>אֵין שׁוֹמֵר.</p>

<br />
</blockquote>

<blockquote>
<p>הָאֵשׁ פּוֹרֶצֶת.</p>

<p>הֶעָשָׁן עוֹלֶה.</p>

<p>הַדְּלָתוֹת פְּתוּחוֹת.</p>

<p>הַמַּאֲסַר כָּלָה.</p>

<br />
</blockquote>

<blockquote>
<p>לֹא צַהַל דְּרוֹר.</p>

<p>לֹא תְּרוּעָה שֶׁל פְּדוּת.</p>

<p>אֶגְהַר גָּהֹר</p>

<p>עַל גּוּף שָׁדוּד.</p>

<br />
</blockquote>

<blockquote>
<p>אֶשָׂא אָדָם</p>

<p>אֶל נְוֵה־מִבְטַחִים</p>

<p>לֹא שׁוֹמֵר.</p>

<p>לֹא אַסִּיר.</p>

<p>אַחִים.</p>

<br />
</blockquote>

<blockquote>
<br />
</blockquote>

<h2 id="שִׁירהַיָגוֹן">שִׁיר הַיָגוֹן</h2>

<h3 id="א">א</h3>

<blockquote>
<p>אֶת הַיָּגוֹן הַמַּחֲרִישׁ שֶׁאֵינֶנּוּ זוֹעֵק − אִישׁ לֹא בָּא בּרַחֲמֵי־רַחֲמִים לְחַבֵּק:</p>
</blockquote>

<blockquote>
<p>אֶת הַכְּאֵב אֲשֵׁר בּוֹשׁ מִלִבְכּוֹת בִּדְמָעוֹת −</p>

<p>אִישׁ לֹא קָרָא עִמּוֹ לֶחֶם לִסְעֹד,</p>

<p>וְכָל הַבְּרָכוֹת הַתַּמוֹת שֶׁל יוֹם־יוֹם</p>

<p>עָקְפוּ דַּרְכּוֹ שֶׂל יָגוֹן.</p>

<br />
</blockquote>

<blockquote>
<p>וַיַלְבֵּשׁ הַלֵּבַב יְגוֹנוֹ הַקּוֹדֵר</p>

<p>מַחֲלָצוֹת שְׁאוּלוֹת וְאַדֶּרֶת־פּאֵר.</p>

<p>וַיִּשְׁלָחֶנוּ אֶל בֵּין הַבְּרִיוֹת</p>

<p>עוֹטֶה לוֹט.</p>

<br />
</blockquote>

<blockquote>
<p>הָלַךְ הַיָּגוֹן וְחִיֵּךְ וְלֹא הִכִּירוּהוּ,</p>

<p>בַָּא יָגוֹן בַּבָּתִּים וּלְיַד שֻׁלְּחָנוֹת הוֹשִיבוּהוּ</p>

<p>וּמִפַּת בִּרְכָּתָם פָּרְסוּ לוֹ בְּיָד נְדִיבָה.</p>

<p>וַיִּשְׁכַּר הַיָּגוֹן מִן הַיַּיִן הַטּוֹב שֶׁל קִרְבָה</p>

<p>וַיִשְׁכַּח אֶת נִדְרֵי שְׁתִיקָתוֹ שֶׂנָדַר</p>

<p>וַיִּשְׁלַח אֶת יָדוֹ אֶל הַלּוֹט − וַיוּסַר.</p>

<p>וַיִקְפָּא הַחֹם בְּקֶרֶב הַבַּיִת,</p>

<p>וַיִּכְבָּה הַמָאוֹר בְּכָל הָעֵינַיִים,</p>

<p>וְנִנְעֲלוּ שַׁעֲרֵי כָּל קִרְבָה</p>

<p>בִּבְרִיחִים שִׁבְעִים וְשִׁבְעָה.</p>

<br />
</blockquote>

<blockquote>
<p>קָם יָגוֹן וְחָזַר לְשָׂרֵךְ צְעָדָיו</p>

<p>וְהָרוּחַ שָׁרַק אַחֲרָיו וְטָרַף</p>

<p>שׁוּלֵי שׂלְמוֹתָיו שְׁאוּלוֹת</p>

<p>וְקִרְעֵי הַלּוֹט.</p>

<br />
</blockquote>

<h3 id="ב">ב</h3>

<blockquote>
<p>שָׁב יָגוֹן אֶת בֶּגֶד־שַׂקּוֹ לִלְבֹּשׁ,</p>

<p>נָשָׂא הַיָּגוֹן אֶת קוֹלוֹ וּבָכָה וְלֹא בּוֹשׁ.</p>

<p>בָּא הָרוּחַ נַדְנֵד אֶת בִּכְיוֹ</p>

<p>עַל כִּתְפֵי עֲנַנִים חֲשֵׁכִים.</p>

<p>צִוֹּוּ לוֹ אוֹרָם אַחֲרוֹן</p>

<p>כּוֹכָבִים דּוֹעֲכִים.</p>

<p>נָח עָלֶה טְרוּף־שַׁלֶכֶת עַל אֵפֶר־רֹאשוֹ</p>

<p>בְּמַגַּע מְשֻׁחָף,</p>

<p>וְקָרְבוֹ דַרְדָּרִים יְתוֹמִים</p>

<p>אֶל רַגְלָיו.</p>

<br />
</blockquote>

<blockquote>
<p>שַׁח יָגוֹן הִתְפַּלֵּשׁ עַל חֲזֵה־אֲדָמָה,</p>

<p>וְעָנוּ עֲשָׂבִים לוֹ טְלוּלֵי מִדִּמְעָה.</p>

<p>חָרַשׁ הַמַּכְאוֹב נְתִיבוֹ הָאַלְמָן,</p>

<p>וְעָלוּ נִדָּחִים בּוֹ צִיצֵי אַרְגָמָן.</p>

<p>וְכָל הַחוֹגְרִים אֶת שַׂקָּם כְּמוֹתוֹ,</p>

<p>בֵּרְכוּהוּ בַּלָאט בְּלֶכְתּוֹ.</p>

<p>וְהַזֵר הַפּוֹצֵעַ עַד דָּם.</p>

<p>חִבְּקָם וְאִגְּדָם.</p>

<br />
</blockquote>

<blockquote>
<p>וַיִּזְקֹף הַיָּגוֹן אֶת רֹאשׁוֹ</p>

<p>בְּצֵאתוֹ וּבוֹאוֹ</p>

<p>וַיִשַּׂא מַשָּׂאוֹ.</p>

<br />
</blockquote>

<blockquote>
<br />
</blockquote>

<h2 id="הַנֵּטֶףהַקַּט">הַנֵּטֶף הַקַּט</h2>

<blockquote>
<br />
</blockquote>

<blockquote>
<p>לַיָּם הַנִּגְרָשׁ − חֵיק גָּדוֹל וְרָחָב</p>

<p>וּשְׁחָָקִים וְעָנָן, וְחֵמָה וְכוֹכָב,</p>

<p>וְחִנְגָּה שֶׁל סוּפוֹת וּמִפְרָשׂ קַל־כָּנָף.</p>

<br />
</blockquote>

<blockquote>
<p>לַנַּחַל הַצַּר − שְׁתֵּי גָדוֹת מוֹרִיקוֹת,</p>

<p>בָּבוּאוֹת נְהָרָה וְרַצִּים קַלֵּי־נֶד,</p>

<p>וְאֹפֶָק קוֹרֵא וּדְרָכִים רְחוֹקוֹת.</p>

<br />
</blockquote>

<blockquote>
<p>וְיֵשׁ שִׁיר מְפַכֶּה, עַד עוֹלָם לֹא יָסוּף,</p>

<p>לְמֵי קְטֹן־מַעְיָן בְּלֵב סֶלַע חָצוּב,</p>

<p>לוֹ בִּרְכַּת נֶהֱנִין וַחֲלוֹם שֶׁיָּנוּב.</p>

<br />
</blockquote>

<blockquote>
<p>רַק הָרְסִיס הָאֱחָד,</p>

<p>רַק הֶַּטֶף הַקָּט,</p>

<p>סָגוּר וּמְסֻגָּר בְּקִרְבּוֹ לְְבָדָד.</p>

<br />
</blockquote>

<blockquote>
<p>אַךְ יֶשׁ כִּי יִזְרַח עָלָיו אוֹר</p>

<p>וְזִיו קֶשֶׁת נוֹגַהַת יַחֲגֹר</p>

<p>וְעוֹלָם זְעַרְעַר בּוֹ יֻצַּת.</p>

<br />
</blockquote>

<blockquote>
<p>אַל תִּטְּלוּ, אַל תִּטְּלוּ אֶת הָאוֹר</p>

<p>מִן הָנֶּטֶף הַקָּט.</p>
</blockquote>

<blockquote>
<br />
</blockquote>

<h2 id="זֶמֶר">זֶמֶר</h2>

<blockquote>
<br />
</blockquote>

<blockquote>
<p>פֵּרַקְתִּי אֲזֵנִי</p>

<p>וְאֵת נִשְׁקִי הִנַּחְתִּי,</p>

<p>בְּאֶבֶן בּוֹדֵדָה</p>

<p>רֹאשִׁי עָיֵף תָּמַכְתִּי,</p>

<p>וְצִקְלוֹנִי צָנַח אַלְמַן:</p>

<p>עַד כָּאן.</p>

<p>עַד כָּאן דַרְכִּי,</p>

<p>וְלֹא אוֹסִיף עוֹד לֶכֶת,</p>

<p>וְתַם חֶלְקִי</p>

<p>בַּמַּיִם וּבַלֶּחֶם,</p>

<p>רֵיקוֹת צָנְחוּ יָדַי.</p>

<p>דַּי.</p>

<p>אָז הִתְעַרְבֵּל הַסַּעַר</p>

<p>עַל סְבִיבִי בִמְחִי.</p>

<p>אָז הִתְרָעֵם הָרַעַם:</p>

<p>קוּמִי וּלְכִי!</p>

<p>וְשׁוּב מַטֶּה בַּיָד,</p>

<p>שׁוּב רַגְלִי צוֹעֶדֶת</p>

<p>וּמַיְשִׁיר מַבָּט.</p>

<p>וְדוֹמֶמֶת אֶבֶן,</p>

<p>לֹא תְגַל סוֹדִי,</p>

<p>חֶרְפָּתִי נָשְׂאָה לִי,</p>

<p>סוֹכְכָה בַּעֲדִי.</p>

<p>שַׁלְוָתָהּ אָצְלָה לִי,</p>

<p>קַשְׁיוּתָהּ צִֹוְתָה לִי:</p>

<p>לֹא תִמְעֲדִי!</p>

<p>בְּבִטְחָה אֵלֵכָה,</p>

<p>צִקְלוֹנִי אֶשָּׂאָה,</p>

<p>מִשְׁעוֹלִי אַשִּׂיגָה</p>

<p>וְדַרְכִּי אֶַפְסָאָה.</p>

<p>וְחֶלְקִי בַּמַּיִם,</p>

<p>וְחֶלְקִי אוּרֵי שָׁמַיִם,</p>

<p>לִי מַשָׂא עַל שֶׁכֶם.</p>

<p>לִי שִׁירַת הַהֵלֶךְ</p>

<p>וּמַעֲלֵה הָהָר,</p>

<p>וּמֶרְחַק הָאֹפֶק</p>

<p>וּזְרִיחַת מָחָר.</p>
</blockquote>

<blockquote>
<br />
</blockquote>

<h2 id="עוֹבֵר־אֹרַח">עוֹבֵר־אֹרַח</h2>

<blockquote>
<br />
</blockquote>

<blockquote>
<p>בֹּקֶר שׁוֹמֵם,</p>

<p>וּדְפִיקָה עַל דַּלְתִּי.</p>

<p>עוֹבֵר־אֹרַח צָמֵא</p>

<p>פָּקַד בִּקְתָּתִי.</p>

<br />
</blockquote>

<blockquote>
<p>צְעָדָיו הַדָּוִים</p>

<p>גִּילוּ הַמִּשְׁעוֹל,</p>

<p>בִּכְסוּת עֲשָׂבִים</p>

<p>שֶׁהִפְרִיאוּ לִגְדֹל.</p>

<br />
</blockquote>

<blockquote>
<p>וְהַיָּד הִסְסָה,</p>

<p>וְשָׁאַל הַמַּבָּט</p>

<p>לֶחֶם פְּרוּסָה,</p>

<p>מַיִם מְעָט.</p>

<br />
</blockquote>

<blockquote>
<p>פִּהֵק מְזָוִי</p>

<p>בְּרֵיקוּת מַדָּפָיו;</p>

<p>פָּנָיו הֶחְבִּיא</p>

<p>כַּדִּי שֶׁחָרָב.</p>

<br />
</blockquote>

<blockquote>
<p>הֵצִיצָה חַמָה</p>

<p>סַקְרָנִית בִּדְמָָמָה</p>

<p>הֵנִיעָה קִילוֹן.</p>

<br />
</blockquote>

<blockquote>
<p>שָׁלּחָה הַחֲמָּה</p>

<p>מַגָּעָהּ מַכֻשָּׁף</p>

<p>וְכִכָּר שׁחַמְחַמָּה</p>

<p>נִתְחָיְּכָה עַל מַדָּף.</p>

<br />
</blockquote>

<blockquote>
<p>וְכוס מְבֻיֶּשֶׁת</p>

<p>מֵי־בְּדֹלַח מְלֵאָה,</p>

<p>הִצְּנִיעָה לֶגֶשֶׁת</p>

<p>לַיָּד הַלֵּאָה.</p>

<br />
</blockquote>

<blockquote>
<p>קָם הֵלֶךְ לָלֶכת</p>

<p>דַרְכּוֹ הַבּדוּדָה,</p>

<p>עַל הַמַּיִם, הַלֶחֶם</p>

<p>בֵּרַךְ וְהוֹדָה.</p>

<br />
</blockquote>

<blockquote>
<p>שָׂרְדָה מִתְנַפְנֶפֶת</p>

<p>הַדֶלֶת פְּתוּחָה</p>

<p>מוּל רוּחַ זוֹקֶפֶת</p>

<p>בִּקְתָּה שְׁחוּחָה.</p>

<br />
</blockquote>

<blockquote>
<p>כְּדֶגֶל זוֹרֵחַ</p>

<p>בְּצַהַל הֶחָג.</p>

<p>מוּל בָּא וְאוֹרֵחַ</p>

<p>מִנֶּכֶר מֶרְחָק.</p>

<br />
</blockquote>

<blockquote>
<p>וְלֶחֶם בְּשֶׁפַע</p>

<p>וּמַיִם − בְּרָכָה,</p>

<p>עַל צִירָה מִתְנַפְנָפֶת</p>

<p>דַלְתִּי הַפְּתוּחָה.</p>
</blockquote>

<blockquote>
<br />
</blockquote>

<h2 id="אֵלֶיךָ">אֵלֶיךָ</h2>

<blockquote>
<br />

<p>אֵלֶיךָ הַיָּמִים יוֹלִיכוּ,</p>

<p>הַמָּחָר.</p>

<p>אֵלֶיךָ הַלֵּילוֹת יִזְרֹמוּ,</p>

<p>בֹּקֶר מְאֻשָּׁר.</p>

<p>כְּנָפֶיךָ הַתִּקְוָה הֵנִיַפָה,</p>

<p>פֶּלֶא לֹא־שֹׁעַר.</p>

<br />
</blockquote>

<blockquote>
<p>וְאָמֵן יַגִּידוּ הַשָּמַיִם,</p>

<p>וְאַשְׁרֵי הָאִישׁ.</p>

<p>וְשָׁלוֹם יִשָׂא לָרֶגֶל</p>

<p>שְׁבִיל וּכְבִישׁ.</p>

<p>וּפָרָג בִּשְׂדוֹת־הַלֶּחֶם</p>

<p>גִּבְעוֹלוֹ יַגִּישׁ.</p>

<p>וְהַיָּד תִּקְטֹף חוֹמֶדֶת</p>

<p>מִן הַכֹּל.</p>

<p>קוֹץ וּפֶרַח וְשִׁבֹּלֶת −</p>

<p>זֵר גָּדוֹל.</p>

<br />
</blockquote>

<h1 id="ו">ו</h1>

<blockquote>
<br />
</blockquote>

<h2 id="עִםפּרְחֵיהַשָּׂדֶה45">עִם פּרְחֵי הַשָּׂדֶה<a href="#fn:28" id="fnref:28" title="see footnote" class="footnote"><sup>28</sup></a></h2>

<blockquote>
<br />
</blockquote>

<blockquote>
<p>פַּרְפַּר הֵעִיר אוֹתִי מִן הָשֵּׁנָה,</p>

<p>פַּרְפַּר הֵבִיא לִי הַזְמָנָה</p>

<p>מִפִּרְחֵי הַשָּׂדֶה הַיָּפִים:</p>

<p>&quot;בּוֹאִי אֵלֵינוּ,</p>

<p>בּוֹאִי לְבַקְּרֵנוּ</p>

<p>בִּפְרוֹחַ נִזְרֵנוּ&quot;.</p>
</blockquote>

<blockquote>
<br />
</blockquote>

<blockquote>
<p>רִחֵף הַפַּרְפַּר סְחוֹר־סְחוֹר,</p>

<p>נִפְנֵף בְּכַנְפֵי הַצְּחוֹר</p>

<p>וּבִקְּשַׁנִי בְּכָל לְבָבוֹ</p>

<p>כִּי אָבוֹא.</p>

<p>אֶל כְּנָפָיו הַזַּכּוֹת חִיַּכְתִּי.</p>

<p>עוֹלָם וּמְלוֹאוֹ שָׁכַחְתִּי</p>

<p>וְלָבוֹא הִבְטַחְתִּי.</p>

<br />

<p>וְלֹא בָּאתִי.</p>

<p>זֶה הָיָה רָחוֹק מִדַּי.</p>

<p>הָלַכְתִּי, הָלַכְתִּי</p>

<p>וְלֹא הִגַּעְתִּי.</p>

<p>כָּשְׁלוּ רַגְלַי.</p>

<p>בְּאֵין־רוֹאֶה מִנִּי דֶרֶךְ חָזַרְתִּי</p>

<p>וּבְחַדְרֵי־חֲדָרִים נִסְתַּגַּרְתִּי.</p>
</blockquote>

<blockquote>
<br />

<p>לְמָחֳרָת הִגִּיעָה דְבוֹרָה,</p>

<p>דְּבוֹרָה עַל כַּנְפֵי נְהָרָה.</p>

<p>הִיא עַל סְגוֹר חַלּוֹנִי זִמְזְמָה,</p>

<p>בִּכְנָפֶיהָ טָפְחָה וְהִשְׁתּוֹמְמָה:</p>

<br />

<p>&quot;אֶתְמוֹל יָפוּ הַַּפְּרָחִים כָּל כָּךְ,</p>

<p>אֶתְמוֹל לִבְלֵב הַכֹּל וּפָרַח,</p>

<p>וְרֵיחַ נִשָּׂא מָתוֹק וְנֶחְמָד,</p>

<p>וְהַכֹּל הִזְהִיר, וְהַכֹּל שָׂמַח,</p>

<p>וְאַתְּ −</p>

<p>מַדוּעַ לֹא בָּאת?&quot;</p>

<br />

<p>בִּקַּשְׁתִּי לוֹמַר: לֹא אָשַׁמְתִּי&#8230;</p>

<p>אַךְ בֹּשְׁתִּי פִּתְאֹם וְנִכְלַמְתִּי</p>

<p>וּמִדְּבוֹרַת הַזָּהָב,</p>

<p>וּמִשְׁקוּפַת הַכָּנָף,</p>

<p>אֶת לֶכְתִּי וְשׁוּבִי הֶעֳלַמְתִּי.</p>

<p>בִּלְבָבִי צַעֲרִי הִסְתַּרְתִּי</p>

<p>וְלַדְּבוֹרָה&#8230; לַדְּבוֹרָה שִׁקַּרְתִּי:</p>

<p>&quot;שִׂמְלָתִי לֹא הָיְתָה מוּכָנָה,</p>

<p>הַשִּׂמְלָה הַיָּפָה, הַרְקוּמָה.</p>

<p>וּסְרָטִים לֹא הָיוּ לִי לִקְשֹׁר הַצַּמָּה</p>

<p>בְּפַעַם אַחֶרֶת</p>

<p>אֶלְבַּשׁ שִׂמְלָה נֶהְדֶּרֶת</p>

<p>וְאָבוֹא&quot;.</p>

<br />
</blockquote>

<blockquote>
<p>זִמְזְמָה הַדְּבוֹרָה, לִדְבָרַי הֶאֱזִינָה</p>

<p>וְהֶאֱמִינָה,</p>

<p>וּמָסְרָה לִי שׁוּב הַזְמָנָה חֲדָשָׁה:</p>

<p>&#8220;תָּבוֹאִי מָחָר, בְּבַקָּשָׁה !&#8221;</p>

<p>וְשׁוּב נֶעֱצַבְתִּי ןְנֶעֱגַמְתִּי,</p>

<p>שׁוּב הִבְטַחְתִּי וְלֹא קִיַּמְתִּי.</p>

<p>בִּקַּשְׁתִּי לָבוֹא וְלֹא בָּאתִי.</p>

<p>זֶה הָיָה רָחוֹק מְאֹד</p>

<p>וְ לֹא הַגַּעְתִּי.</p>

<br />

<p>עִם בֹּקֶר פָּרְצָה אֶשְׁנַבִּי צִפּוֹר,</p>

<p>כְְחֻלַּת־כָּנָף, אֲדֻמַּת־מַקּוֹר.</p>

<p>הִקְרַבְתִּי אֵלֶיהָ פִּתִּי,</p>

<p>הִשְׁקִיתִיהָ מִתּוֹךְ צַלַּחְתִּי,</p>

<p>כִּי הַדֶּרֶךְ הָיְתָה אֲרֻכָּה,</p>

<p>כִּי הַדֶּרֶךְ הָיְתָה רְחוֹקָה,</p>

<p>וְכַנְפֵי הַצִּפּוֹר הַיָּפוֹת</p>

<p>עֲיֵפוֹת, עֲיֵפוֹת.</p>

<br />

<p>נִקְּרָה הַצִּפּוֹר בַַּפַּת,</p>

<p>טָעֲמָה מִן הַמַּיִם מְעַט</p>

<p>וְשָׁאֲלָה:</p>

<p>&quot;הַאֻמְנָם לֹא יָדַעַתְּ?</p>

<p>לָךְ צִפּוּ הֲשָׂדוֹת</p>

<p>וְקָרֳא נַחַל מַיִם,</p>

<p>וּפָרְשׂוּ אִילָנוֹת</p>

<p>לִקְרָאתֵךְ יֶרֶק בַּד;</p>

<p>רִנְנוּ חַרְגֻלִים</p>

<p>וְהֵרִיעוּ שָׁמַיִם,</p>

<p>דוֹבְבוּ שִׁבֳּלִים</p>

<p>אַגָּדָה לָךְ נִפְלָאת −</p>

<p>וְאַתְּ הֵן הִבְטַחַתְּ,</p>

<p>הִבְטַחַתְּ פַּעֲמַיִם,</p>

<p>וּמַדּוּעַ, מַדּוּעַ, מַדּוּעַ לֹא בָּאת?!&quot;</p>

<br />

<p>שָׁתַקְתִּי דָּמַמְתִּי.</p>

<p>שׁוּב בֹּשְׁתִּי מְאֹד וְנִכְלַמְתִּי,</p>

<p>וְגַם לַצִּפּוֹר,</p>

<p>לִכְחֻלַּת־הַכָּנָף, אֲדֻמַּת־הַמַּקּוֹר,</p>

<p>דְּבַר שֶׁקֶר גִּמְגַּמְתִּי:</p>

<p>&quot;נַעֲלַי לֹא הָיוּ מוּכָנוֹת,</p>

<p>נַעֲלַי הַיָּפוֹת.</p>

<p>אֵיךְ יָכֹלְתִּי לָבוֹא וְרַגְלַי יְחֵפוֹת?</p>

<p>עִם שֶׁמֶשׁ הַבֹּקֶר, מָחָר,</p>

<p>יָבוֹא אֵלַי הַסַּנְדְּלָר,</p>

<p>סַנְדְּלַר הַפְּלָאִים,</p>

<p>וְיָבִיא לִי זוּג סַנְדָּלִים.</p>

<p>וְאָז אָבוֹא, אָבוֹא בְּוַדַּאי&#8230;</p>

<p>כָּךְ אֶל צִּפּוֹר הַחֶמֶד טָעַנְתִּי</p>

<p>וּבְעַצְמִי בִּדְבָרַי הֱאֱמַנְתִּי.</p>

<p>וּלְמָחֳרָת&#8230; לְמָחֳרָת&#8230;</p>

<p>שׁוּב נִשְׁאַרְתִּי יוֹשֶׁבֶת בָּדָד,</p>

<p>וְלֹא בָּא פַּרְפַּר לְבַקְּשֵׁנִי,</p>

<p>וְלֹא בָּאָה דְבוֹרָה לְשָׁאֳלֵנִי</p>

<p>וְלֹא בָּאָה צִפּוֹר לְחָקְרֵנִי.</p>
</blockquote>

<blockquote>
<br />

<p>הַפַּעַם בָּאָה הָרוּחַ.</p>

<p>חַלּוֹנִי דָחֲפָה − וּכְבָר הוּא פָּתוּחַ.</p>

<p>דַּלְתִּי הָדְפָה − וַיָּבוֹא הַמֶּרְחָב,</p>

<p>וַתִּלְאַט עַל אָזְנִי עֲנֻגַּת־מַשָּׁב:</p>

<p>&quot;הָרֵײ יֵשׁ לָךְ שִׂמְלָה</p>

<p>וְגַם סַנְדָּלִים.</p>

<p>רְאִי הַשְּׁדֵמָ שֶׁגָּמְלָה,</p>

<p>הַפְּרָחִים בְּצִדֵּי הַשְּׁבִילִים.</p>

<p>הַכֹּל כֹה חִכָּה לְבוֹאֵךְ,</p>

<p>וְאַתְּ, אֵיךְ לֹא בָּאת,</p>

<p>אֵיךְ נַשְׁאַרְתְּ פֹּה יוֹשֶׁבֶת בָּדָד,</p>

<p>אֵיךְ?!&quot;</p>
</blockquote>

<blockquote>
<br />

<p>וַאֲנִי −</p>

<p>בַּפַּעַם הַזֹאת לֹא שִׁיקַּרְתִּי.</p>

<p>אֲנִי −</p>

<p>אֶת הַכֹּל לָרוּחַ סִפַּרְתִּי.</p>
</blockquote>

<blockquote>
<br />

<p>שָׁמְעָה הָרוּחַ, דָּמְמָה, הֶאֱזִינָה.</p>

<p>שָׁמְעָה הָרוּחפ וְהַכֹּל הֵבִינָה.</p>

<p>עַל רֹאשִׁי לִטְּפַתְנִי קַלּוֹת</p>

<p>וְלָחֲשָׁה לִי:</p>

<p>&#8220;מָחָר! לְהִתְרָאוֹת!&#8221;</p>

<p>וּלְמָחֳרָת −</p>

<p>לְפֶתַע וּבְבַת־אַחַת</p>

<p>בָּאוּ כָּל פִּרְחֵי הַשָּׂדֶה</p>

<p>אֵלַי.</p>

<p>לְבָנִים, אֲדֻמִּים, וּכְחֻלִּים.</p>

<p>מִכָּל הַגְּבָעוֹת מִכָּל הַשְּׁבִילִים.</p>

<p>וְאִתָּם הַפַּרְפַּר צַח־כָּנָף,</p>

<p>וְאִתָּם דְּבוֹרַת הַזָּהָב,</p>

<p>וְאִתָּם הַצִּפּוֹר</p>

<p>כְּחֻלַּת־הַכָּנָף, אֲדֻמַּת־הַמַּקּוֹר.</p>

<p>וְכֻלָּם וְכֻלָּם הִקִּפוּנִי</p>

<p>בִּמְחוֹלָם סִבְּבוּנִי</p>

<p>וֶהֱקִימוּנִי.</p>

<br />

<p>וַאֲנִי שׁוֹרַרְתִּי שִׁיר כֹּל־יָכוֹל</p>

<p>וְיָצָאתִי עִמָּם בְּמָחוֹל,</p>

<p>וְהָרוּחַ נִצַּח עַל הַכֹּל.</p>

<br />

<p>וְהָרוּחַ הֵנִיס עֲנַנִים מִשְּׁחָקִים,</p>

<p>וְהַזֹּהַר הֵצִיף רַחֲבֵי עֲמָקִים</p>

<p>וּמְחוֹלֵנוּ הִפְלִיג לִמְחוֹזוֹת רְחוֹקִים.</p>

<br />

<p>אָז שֶׁמֶשׁ זָהָב לִי הִשְׁחִילָה</p>

<p>סְרָטִים בַּצַּמָּה.</p>

<p>וְקָמַת הַחִטָּה שֶׁהִבְשִׁילָה</p>

<p>שׁוּלֵי שַׂלְמָתִי לִי רָקְמָה;</p>

<p>וְאֶבֶן־דְּרָכִים לֹא הִכְשִׁילָה,</p>

<p>וְאֶבֶן־דְּרָכִים</p>

<p>בְּמַעֲלֵה הַגְּבָעוֹת</p>

<p>בְּלֶטֶף רָחִים</p>

<p>סַנְדְּלֵי פְּלָאוֹת</p>

<p>לִי הִנְעִילָה.</p>
</blockquote>

<blockquote>
<br />

<p>וּבְשׁוּבִי לְבֵיתִי −</p>

<p>בָּעֲרוּ חַלּוֹנַי לִקְּרָאתִי</p>

<p>בְּזִיו יְקָרוֹת,</p>

<p>וּטְהוֹרֵי עֵינַיִם</p>

<p>אֶצְלִי עַל הַסָּף</p>

<p>מָחֲאוּ כַּפַּיִם</p>

<p>וְשָׁרוּ הַטָּף.</p>
</blockquote>

<blockquote>
<br />
</blockquote>

<h2 id="מוֹדָהאֲנִי46">מוֹדָה אֲנִי<a href="#fn:29" id="fnref:29" title="see footnote" class="footnote"><sup>29</sup></a></h2>

<blockquote>
<br />
</blockquote>

<h3 id="א">א</h3>

<blockquote>
<p>מוֹדָה אֲנִי לְפָנֶיךָ</p>

<p>עַל רִבּוּעַ הַתְּכוֹל בַּחַלּוֹן,</p>

<p>עַל אָמִיר יְרַקְרַק בּוֹ יָנוּעַ,</p>

<p>עַל קוֹל הַצִּפּוֹר עוֹד יָרֹן.</p>

<br />

<p>מוֹדָה אֲנִי כִּי הִגְדַּלְתָּ</p>

<p>חַסְדְּךָ עִמָּדִי,</p>

<p>וְטִפָּה זְעִירָה עוֹד הוֹתַרְתָּ</p>

<p>אַחַת בְּכַדִּי.</p>

<br />

<p>מוֹדָה אֲנִי לְפָנֶיךָ,</p>

<p>אֲבִי הַבְּרִיאָה,</p>

<p>יוֹם יוֹם בָּרוּךְ תִּהְיֶה לִי</p>

<p>וְשָׁעָה שָׁעָה.</p>

<br />
</blockquote>

<h3 id="ב">ב</h3>

<blockquote>
<p>לֹא אָבוֹא בִּתְלוּנָה עָלֶיךָ</p>

<p>אַף לֹא אֵבְךְ בַּחֲשָׁאי,</p>

<p>כָּל הַבָּא לִי עַתָּה מִיָדֶיךָ</p>

<p>אֶנְצֹר כְּשַׁי.</p>
</blockquote>

<blockquote>
<br />

<p>אֵל זְרִיחָה חֲדָשָׁה תְּקַדְּמֵנִי</p>

<p>כָּל כּוֹכַב מְרוֹמִים שֶׁנִּדְלַק</p>

<p>כָּשְׁחִילָה עַל חוּט הָעַצֶּבֶת</p>

<p>לְתִפְאֶרֶת עֲנַק.</p>
</blockquote>

<blockquote>
<br />

<p>בְּבוֹא שַׁעְתִּי כִּי אַפְלִיגָה</p>

<p>אִתִּי לֹא אֶטֹּלָה דָבָר.</p>

<p>אַחֲרוֹן צְעָדַי לִי יַגִּיהַּ</p>

<p>עֲנָק הַמַּרְאוֹת עַל צַוָּאר.</p>

<br />
</blockquote>

<h3 id="ג">ג</h3>

<blockquote>
<p>בָּרוּךְ מִיָמִים תִּהְיֶה לִי,</p>

<p>יוֹמִי הֱחָדָשׁ,</p>

<p>הֱיֵה לִי בַָּרוּךְ עַל הַשֶּׁמֶשׁ,</p>

<p>בָּרוּךְ וּמְקֻדָּשׁ.</p>

<br />

<p>עוֹד צוֹחֿקִים יַלְדֵי חֶמֶד</p>

<p>עַל פְּנֵי שְׁבִילֶיךָ אוֹרִים,</p>

<p>עוֹד מִתְרוֹנֶנֶת נִפְעֶמֶת</p>

<p>תְפִלַּת צִפֳּרִים.</p>

<br />

<p>עוֹד אֶבְרָתִי מְקֻצֶּצֶת</p>

<p>בַּלָּאט מַרְתִּיעָה,</p>

<p>עוֹד דִּמְעָתִי מִתְנוֹצֶצֶת</p>

<p>בְּזִיו הַשְׁקִיעָה.</p>

<br />
</blockquote>

<h3 id="ד">ד</h3>

<blockquote>
<p>אַךְ לְבֵנָה אַחַת</p>

<p>לוּ עוֹד נִתַּן הַנֵּחַ</p>

<p>עִם רֶדֶת צֵל.</p>

<p>אַךְ רָז אֶחָד</p>

<p>לוּ עוֹד לְפַעֲנֵחַ</p>

<p>בְּטֶרֶם לֵיל.</p>

<br />
</blockquote>

<blockquote>
<p>אַךְ נְשִׁיקָה אַחַת</p>

<p>לוּ עוֹד לְהַעְתִּיר</p>

<p>עַל רֹאשׁ הַבֵּן.</p>

<p>אַךְ צְלִיל אֶחָד</p>

<p>לוּ עוֹד הֵכִיל הַשִּׁיר&#8230;</p>

<p>אָמֵן!</p>

<br />

<p>גבת, תש&quot;ז</p>

<br />
</blockquote>

<h2 id="אותוֹת47">אותוֹת<a href="#fn:30" id="fnref:30" title="see footnote" class="footnote"><sup>30</sup></a></h2>

<blockquote>
<br />

<p>אוֹתוֹת וּסְמָלִים</p>

<p>בַּתְּנוּעוֹת, בַּמִּלִים,</p>

<p>בְּשִׁירִים נִשְׁכָּחִים,</p>

<p>בְּצִבְעֵי הַפְּרָחִים.</p>
</blockquote>

<blockquote>
<br />

<p>רְמָזִים</p>

<p>וְרָזִים</p>

<p>וְכָל צְלִיל −</p>

<p>צִלְצוּל הַשָּׁעָה הַקְּרֵבָה.</p>

<p>הִנֵּה הִיא</p>

<p>עֲרוּמָה מִכָּל אַהֲבָה,</p>

<p>נְשׁוּלַת כָּל תִּקְוָה −</p>

<p>שַׁעְתִּי.</p>

<br />
</blockquote>

<h2 id="בת־האוֹר">בת־האוֹר</h2>

<blockquote>
<br />
</blockquote>

<h2 id="חֲלוֹמִי48">חֲלוֹמִי<a href="#fn:31" id="fnref:31" title="see footnote" class="footnote"><sup>31</sup></a></h2>

<blockquote>
<p>מִלֵּילוֹת־חֹרֶף בְּהִירֵי־לֹבֶן</p>

<p>מִזָּהֳרֵי־שֶׁלֶג, מִתְּכֵלֶת־כְּפוֹר,</p>

<p>מִבְּדָיוֹת־יַלְדוּת שֶל יָמִים עָבְרוּ –</p>

<p>חֲלוֹמִי נוֹלַד, חֲלוֹם הָאוֹר.</p>

<br />
</blockquote>

<blockquote>
<p>מִלֵּילוֹת־קַיִץ, מִנְּגֹהוֹת־סַהַר,</p>

<p>מִלַּחַש עָצוּר שֶל עֵצִים נָמִים</p>

<p>מִשִּׂיחַת־עָלִים, מִלַּחַש־נַחַל –</p>

<p>חֲלוֹמוֹת קַלִּים בְּנַפְשִי קָמִים.</p>

<br />
</blockquote>

<blockquote>
<p>מֵרֵיח־פְּרָחִים, מִסִּתְרִי־יַעַר,</p>

<p>מִקַּרְנֵי־שֶׁמֶש, מִגַּלֵּי־יָם,</p>

<p>מִזְהַב־הַחוֹלוֹת, מִלֹּבֶן מִפְרָש –</p>

<p>חֲלוֹם־תְּכֵלֶת בָּהִיר, חֲלוֹמִי קָם.</p>

<br />

<p>&#8220;היום&#8221; ורשה. ינואר 1926</p>

<br />
</blockquote>

<h2 id="הִכַּרְתִּיךְ49">הִכַּרְתִּיךְ<a href="#fn:32" id="fnref:32" title="see footnote" class="footnote"><sup>32</sup></a></h2>

<blockquote>
<br />
</blockquote>

<blockquote>
<p>וְכִי פְּקָדֵךְ הָאָבִיב</p>

<p>בְּלַהֲטוֹ הַמְּרַנֵּן,</p>

<p>שׁוּנוּ פָּנַיִךְ אַרְצִי –</p>

<p>וָאַכִּירֵם,</p>
</blockquote>

<blockquote>
<br />
</blockquote>

<blockquote>
<p>זוּ אַתּ</p>

<p>לִי נִגְלֵית</p>

<p>בְּשִׁמְשֵׁךְ</p>

<p>עַד בְּלִי שֵׂאת.</p>
</blockquote>

<blockquote>
<br />
</blockquote>

<blockquote>
<p>מַעֲרוּמֵך</p>

<p>סֶלַע הָר</p>

<p>וְיִמֵּךְ</p>

<p>עַל מִשְׁמַר</p>

<p>עִיר פְּלָאִים הַלְבָנָה.</p>

<br />
</blockquote>

<blockquote>
<p>וּבְעִמְקֵךְ</p>

<p>זֶרַע אֵל,</p>

<p>וּגְמַלֵּך</p>

<p>הַמְצַלְצֵל</p>

<p>בְּאוֹרְחוֹת נְדוּדָיו</p>

<p>עַל חוֹלֵך הַלּוֹהֵט</p>

<br />
</blockquote>

<blockquote>
<p>אַתּ הִיא זֹאת</p>

<p>הָאַחַת</p>

<p>לֹא אִכְזַבְתְּ</p>

<p>לֹא בָּגַדְתְּ</p>

<p>וְאִמַצְתְּ אֶל חָזֵךְ</p>

<p>אֶת גֵּוִי הַמְּרוּסָק –</p>

<br />
</blockquote>

<blockquote>
<p>הִכַּרְתִיךְ.</p>

<p>וְדָמַי רָנְנוּ לִקְרָאתֵךְ</p>

<p>לָךְ הָיִיתִי</p>

<p>עוֹד טֶרֶם יָדַעְתִּי</p>

<p>מַה וְאֵיךְ</p>

<p>לְעָבְדֵךְ.</p>

<br />

<p>גבת, ניסן. פניה</p>

<br />
</blockquote>

<blockquote>
<br />
</blockquote>

<h2 id="דֶּקֶל">דֶּקֶל</h2>

<blockquote>
<p>הַגֶּזַע צָעִיר וּמְסֻרְבָּל,</p>

<p>כָּבֵד וְרָחָב וּמְרֻתָּק,</p>

<p>וְכֻלּוֹ כִּפְנֵי אִצְטְרוּבָל</p>

<p>שֶׁצָּנַח מֵאַשּׁוּחַ עֲנָק.</p>

<br />
</blockquote>

<blockquote>
<p>הַצַּמֶּרֶת – מִכְחוֹל־עֲנָקִים</p>

<p>הַטוֹבֵל בְּצִבְעֵי הַמָּרוֹם</p>

<p>וּמוֹשֵחַ כִּפַּת הַשְּׁחָקִים</p>

<p>בִּתְכֵלֶת, אָפוֹר וְאָדֹם.</p>

<br />
</blockquote>

<blockquote>
<p>הֶעָנָף הוּא נוֹצָה אֲבוּדָה</p>

<p>מִכְּנָפוֹ שֶל עוֹף־פֶּלֶא קַדְמוֹן,</p>

<p>וַעֲדַת צִפֳּרִים מְדַדָּה</p>

<p>עָלֶיה בְּשִׁיר וְהִמְנוֹן.</p>
</blockquote>

<blockquote>
<br />

<br />
</blockquote>

<div class="footnotes">
<hr />
<ol>

<li id="fn:1">
<p>עוֹד שָׂדִי פּוֹרֵח: לשיר חוּברה מנגינה ע&quot;י דוד  זהבי. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>רַקָּפוֹת (עמ' 92). לשיר חוּברה מנגינה ע&quot;י יעקב  כנעני. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>כַּרְמִי: לשיר חוברה מנגינה ע&quot;י פרידל  מנור. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>עֲנָבַי: לא כוּנס. נדפס ב&#8220;לאחדות העבודה&#8221; גל' 59,  1946. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>שִׁיר הַפֶּלֶךְ: לשיר חוּברו מנגינות ע&quot;י ד. זהבי,  י. בר־זמרא, ב. שור, צבי טלמון, שלמה יפה. <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>דְּקָלִים: המחרוזת, שנתפרסמה תחילה ב&#8220;גליונות&#8221; כרך
י&#8220;ז חוב&#8216; ז&#8217;, תש&#8221;ה, כללה ד&#8216; שירים. ל&#8220;עבים חולפות&#8221; כינסה המשוררת רק ג&#8217;
שירים. והרי השיר שלא כוּנס: <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>רוּחַ סַעַר: לא כוּנס. נדפס ב&#8220;דבר הפועלת&#8221; מס. 6  יולי 1942. <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>עַל אֶחַד שֶׁשָּׂרָה: לא נדפס. נכתב בשנת 1948. <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p>לְכָל עֲצֵי הַגָּן: לא נדפס. נכתב בשנת 1948. <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p>פִּנָתִי בִּלְבַב חֶלֶד (עמ' 109). המחרוזת ראתה
אוֹר לראשונה ב&#8220;מבפנים&#8221;, כרך ח&#8216;, ינואר 1942, ושם כללה ה&#8217; שירים. עם
הכינוּס ל&#8220;עבים חולפות&#8221; השמיטה המשוררת את השיר ג' והרי השיר שלא כונס:</p>

<p>כִּשְׁבוּיָה הִתְהַלַּכְתִּי לְאֹרֶךְ שְבִילַיִךְ,</p>

<p>אֲרוּגָה בְּקִסְמָם עַד כָּלִיל.</p>

<p>וְיֵשׁ וְלֹא חַשְׁתִּי בִּתְכֵלֶת שָׁמַיִךְ</p>

<p>וּבְנֹגָהּ זִיוָם הַחַכְלִיל.</p>

<p>יֵשׁ הָיִיתִי אַחַת עִם עֲתֶרֶת שְׂדוֹתַיִךְ</p>

<p>בְּלִי לָקֹד לְפָזָם הַבָּשֵׁל,</p>

<p>וְיֵשׁ עִם גְּזָעַיִךְ לַשֶּׁמֵש  נִמְשַׁכְתִּי</p>

<p>בְּלִי בָּרֵך צַמַּרְתָּם עַל הַצֵּל.</p>

<p>עַד בָּאָה שָׁעָה צְלוּלַת־זִיו, תְּמוּהַת  חֶסֶד</p>

<p> וְחָזִיתִי יְקָר גְּאוֹנֵךְ,</p>

<p>רֶגַע קָט כְּמַגָּע שֶׁל כַּף יָד נֶעְלֶמֶת</p>

<p>חָצָה בֵּינִי לְבֵינֵךְ.</p>

<p>וַיְהִי כְּמוֹ לְהֵלֶך נִגְלֵית לִי  בַּדֶּרֶך,</p>

<p>הַבָּא מִמֶּרְחָק אֱלֵי זְבוּל יִקְרָתֵךְ – –  –</p>

<p>רֶגַע קָט נְתִינָה מְאֻשֶרֶת בַּחֶלֶד</p>

<p>גָּחַנְתִּי נוֹשֶׁקֶת שׁוּלֵי שַׂלְמָתֵךְ. <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p>מֻכֵּי הַבָּרָד: לא כוּנס. נדפס ב&#8220;מבפנים&#8221;, כרך  ט־י יוני 1943. <a href="#fnref:11" title="return to body" class="reversefootnote">&#160;&#8617;</a></p>
</li>

<li id="fn:12">
<p>תְּפִילַּת הַדֶּרֶך: לא נדפס. נכתב ב־1945. <a href="#fnref:12" title="return to body" class="reversefootnote">&#160;&#8617;</a></p>
</li>

<li id="fn:13">
<p>לְעוֹלָם&#8230;: לא נדפס. נכתב ב־1946. <a href="#fnref:13" title="return to body" class="reversefootnote">&#160;&#8617;</a></p>
</li>

<li id="fn:14">
<p>עַל קֶבֶר אָבוֹת: לא כוּנס. נדפס ב&#8220;דבר&#8221;, 31 במרץ  1944. <a href="#fnref:14" title="return to body" class="reversefootnote">&#160;&#8617;</a></p>
</li>

<li id="fn:15">
<p>לוּ נִתַּן לִי&#8230;: לא כוּנס. נדפס ב&#8220;דבר הפועלת&#8221;,  יולי 1944. <a href="#fnref:15" title="return to body" class="reversefootnote">&#160;&#8617;</a></p>
</li>

<li id="fn:16">
<p>נִגּוּנִים: לא כוּנס. נדפס ב&#8220;דבר הפועלת&#8221;, יולי  1944. לשיר חוּברוּ מנגינות ע&quot;י דוד זהבי ואברהם מינדלין. <a href="#fnref:16" title="return to body" class="reversefootnote">&#160;&#8617;</a></p>
</li>

<li id="fn:17">
<p>חָלַמְתִּי: שיר זה, בשינוי־נוסח, נתפרסם תחילה
ב&#8220;דבר&#8221; דצמבר 1944, בשם &#8220;חלוֹם בית סבי&#8221;. עם הכינוּס ל&#8220;עבים חולפות&#8221;
שינתה המשוררת את שמו. <a href="#fnref:17" title="return to body" class="reversefootnote">&#160;&#8617;</a></p>
</li>

<li id="fn:18">
<p>הָלַכְתִּי רָחוֹק&#8230;: ראה אוֹר לראשונה ב&#8220;דברי
סופרים&#8221;, מאסף סופרי א&#8220;י, תש&#8221;ד, בשם &#8220;חלמתי&#8221;. עם הכינוס ל&#8220;עבים חולפות&#8221;
שינתה המשוררת את שמו. <a href="#fnref:18" title="return to body" class="reversefootnote">&#160;&#8617;</a></p>
</li>

<li id="fn:19">
<p>אָבִיב: לשיר חוּברה מנגינה ע&quot;י אברהם דאוס. <a href="#fnref:19" title="return to body" class="reversefootnote">&#160;&#8617;</a></p>
</li>

<li id="fn:20">
<p>שִׁיר רוֹעִים: לשיר חוברה מנגינה ע&quot;י י.  סטוצ'בסקי. <a href="#fnref:20" title="return to body" class="reversefootnote">&#160;&#8617;</a></p>
</li>

<li id="fn:21">
<p>אָחוֹת קְטָנָה: לשיר חוברה מנגינה ע&quot;י בנימין  עומר. <a href="#fnref:21" title="return to body" class="reversefootnote">&#160;&#8617;</a></p>
</li>

<li id="fn:22">
<p>אַלְפֵי פְּרָחִים&#8230;: לא כוּנס. נדפס ב&#8220;דבר  הפועלת&#8221;, אוקטובר 1945. <a href="#fnref:22" title="return to body" class="reversefootnote">&#160;&#8617;</a></p>
</li>

<li id="fn:23">
<p>הַכֹּל מַזְכִּיר&#8230; לא כוּנס. נדפס ב&#8220;דבר הפועלת&#8221;,  אוקטובר 1945. <a href="#fnref:23" title="return to body" class="reversefootnote">&#160;&#8617;</a></p>
</li>

<li id="fn:24">
<p>עַל מוֹת הַתִּינוֹק: המחרוזת, שראתה אור לראשונה
ב&#8220;מבפנים&#8221; כרך י&#8220;א, יוני 1945, כללה י' שירים. עם הכינוס ל&#8221;עבים
חולפות&quot; השמיטה המשוררת את השיר ה'. והרי השיר שלא כוּנס:	
בְּיָדֶיךָ פְּרוּשׂוֹת לִקְרָאתִי</p>

<p> תִּשָׂא לִי זֵרֵי תִּפְאָרָה.</p>

<p> אַך נָגַעְתָּ קַלּוֹת בְּרֹאשִי –</p>

<p> וַאֲנִי עֲטוּרָה.</p>

<p> בְּיָדִי תֶאֱחֹז בְּגִילָה,</p>

<p> בִּמְשׁוּבָה לִי תִּנְשֹׁך אֶצְבָּעוֹת,</p>

<p> וּרְאֵה נָא: כֻּלָן נֶעֶנְדוּ</p>

<p> כְּבִיקָר טַבָּעוֹת.</p>

<p> כַּךְ סְגוֹר אוֹצָרוֹת גְּנוּזִים</p>

<p> לִי פָּתַחְתָּ בְּזֶרֶת רַכָּה</p>

<p>וְעַל רַחַב תֵּבֵל וּמְלוֹאָהּ</p>

<p> הִמְלַכְתַּנִי מַלְכָּה.</p>

<p> עַל חֶמְדַת מַלְכוּתִי אֶחֱרַד,</p>

<p> בְּגוּפִי גְּבוּלוֹתֶיהָ אֶגְדֹּר</p>

<p> לִהְיוֹת לָהּ מָגֵן וּמִבְטָח,</p>

<p> וְחוֹמַת אֱמוּנִים וּמִסְתּוֹר. <a href="#fnref:24" title="return to body" class="reversefootnote">&#160;&#8617;</a></p>
</li>

<li id="fn:25">
<p>אֲחוֹתִי: לא כוּנס. נדפס ב&#8220;דבר הפועלת&#8221;, יולי  1948 <a href="#fnref:25" title="return to body" class="reversefootnote">&#160;&#8617;</a></p>
</li>

<li id="fn:26">
<p>אֶת הָאוֹר הַבּוֹדֵד&#8230;: לא כוּנס. נדפס ב&#8220;דבר  הפועלת&#8221;, אוקטובר 1945 <a href="#fnref:26" title="return to body" class="reversefootnote">&#160;&#8617;</a></p>
</li>

<li id="fn:27">
<p>הַשֵׁם: לא כונס. נדפס ב&#8220;מבפנים&#8221; כרך י&quot;ג, אוגוסט  1948. <a href="#fnref:27" title="return to body" class="reversefootnote">&#160;&#8617;</a></p>
</li>

<li id="fn:28">
<p>עִם פִּרְחֵי הַשָׂדֶה: לשיר חוברה סוויטה ע&quot;י  ארתור גלברוּן. <a href="#fnref:28" title="return to body" class="reversefootnote">&#160;&#8617;</a></p>
</li>

<li id="fn:29">
<p>מוֹדָה אֲנִי: נכתב בשלהי 1946. פוּרסם מתוך העזבון  ב&#8220;מבפנים&#8221;, כרך ט&quot;ו, פברואר 1951. <a href="#fnref:29" title="return to body" class="reversefootnote">&#160;&#8617;</a></p>
</li>

<li id="fn:30">
<p>אוֹתוֹת: שירה האחרון של פניה ברגשטיין. נכתב סמוך  לפטירתה. פוּרסם מתוך העזבון ב&#8220;צרור מכתבים&#8221; נובמבר 1950. <a href="#fnref:30" title="return to body" class="reversefootnote">&#160;&#8617;</a></p>
</li>

<li id="fn:31">
<p>חֲלוֹמִי: שירה הראשון של פניה ברגשטיין שהופיע
בדפוס. נתפרסם ב&#8220;היום&#8221;, וארשה, ינואר 1926. החתימה: בת־האור. השיר מובא
כאן במצוּלם מן העתון. הציוּן בשוּלי השיר –  בכתב־ידה של המשוררת. <a href="#fnref:31" title="return to body" class="reversefootnote">&#160;&#8617;</a></p>
</li>

<li id="fn:32">
<p>הִכַּרְתִּיךְ: שירה הראשון שנכתב בארץ. נדפס
ב&#8220;החלוץ הצעיר&#8221;, ואַרשה, מאַי 1931. החתימה: פניה. מוּבא כאן במצוּלם
מן העתון. הציוּן בשולי השיר – בכתב ידה של המשוררת. בבית האחרון,
בשורה הרביעית, תיקנה המשוררת, לגבי הנדפס, ורשמה במקום תיבת &#8220;ידעתי&#8221; –
&#8220;אֵדע&#8221;. בנוסח זה אף נודע השיר בארץ. לשיר חוברה מנגינה בידי ש.
פוסטולסקי. <a href="#fnref:32" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/24409">https://benyehuda.org/read/24409</a></div></body></html>