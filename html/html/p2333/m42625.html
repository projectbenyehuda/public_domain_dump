<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲהָהּ מָוֶת</title>
	<meta name="author" content="אברהם ברוך מני"/>
</head>
<body>

<p>על מות שמואל</p>

<blockquote>
<br />
</blockquote>

<blockquote>
<p>אֲהָהּ מָוֶת אַכְזָרִי מַה לֹא חָמַלְתָּ</p>

<p>וּפֶרַח נָעִים כִּשְׁמוּאֵל קָטַפְתָּ</p>

<p>מַה מְּאֹד עַז לִבְּךָ מַה יִּקְשֶׁה מִסֶּלַע</p>

<p>כִּי אֶל מְעוֹנוֹ שָׁלַחְתָּ גְדוּדֵי בֶלַע</p>

<p>וַיָּבֹאוּ פִתְאֹם אָסוֹן וָפֶגַע</p>

<p>כְּסוּפָה וּסְעָרָה אֶל חַדְרוֹ כְרֶגַע.</p>

<br />
</blockquote>

<blockquote>
<p>הִכּוּ הַכַּפְתּוֹר וְהַסִּפִּים רָעָשׁוּ</p>

<p>גַּם אַבְנֵי קִיר מִמְּקוֹמָם הִתְגָּעָשׁוּ</p>

<p>הוֹ הוֹ יִקְרְאוּ יִשְׂאוּ קוֹל בְּכִי וּנְהִי</p>

<p>כִּי מְקוֹם שֶׁמֶשׁ עֲלָטַת אֹפֶל יְהִי</p>

<p>גָּרֵשׁ יְגֹרַשׁ גִּיל, תַּחְתָּיו יִשְׁלֹט אֵבֶל</p>

<p>קִבְּצוּ פָארוּר פְּנֵי כָל כִּנּוֹר וָנֵבֶל.</p>

<br />
</blockquote>

<blockquote>
<p>אֵיךְ מָוֶת לֹא חַסְתָּ לְהָבִיא אֶל קֶבֶר</p>

<p>הוֹגֶה בִיפִי תוֹרָה שְׁמוּאֵל הַגֶּבֶר</p>

<p>אֶל גַּן חָכְמָה שָׁקַד יוֹמָם וָלַיִל</p>

<p>גַּם לֹא שָׁקַט עֲדֵי הִגְבִּיר בָּהּ חַיִל</p>

<p>לָהּ קָרָא בְחִירָתִי חֶמְדָּה וַעֵזֶר</p>

<p>אַיֶּלֶת אֲהָבִים גַּם אֶל רֹאשׁ נֵזֶר.</p>

<br />
</blockquote>

<blockquote>
<p>אֵיךְ אֶל אֲבִיב נְעוּרָיו הִקְשִׁיתָ מֵצַח</p>

<p>וּבְשַׁחַר יוֹמוֹ לוֹ הֵבֵאתָ רֶצַח</p>

<p>בְּמִבְחַר שְׁנוֹתָיו, הֵן עוּל יָמִים עוֹדֶנּוּ</p>

<p>מִכָּל עֵבֶר נִשְׁמַע – שְׁמוּאֵל אֵינֶנּוּ</p>

<p>שְׁמוּאֵל אֵינֶנּוּ, הָהּ, חָשְׁכוּ עֵינַיִם</p>

<p>וְזֶרֶם דִּמְעָה שָׁטַף עַל כָּל לְחָיַיִם.</p>

<br />
</blockquote>

<blockquote>
<p>הַבְּעֵרָה שִׁלַּחְתָּ קָדְחָה קָדוֹחַ</p>

<p>וַתִּגְדַּל הַמְּבוּכָה עַד אִי מָנוֹחַ</p>

<p>וַיַּעַל הַלַּהַב וַיְלַהֵט בְּזַעַם</p>

<p>וּמֵאֵם רַחֲמָנִיָּה סָר טוּב טַעַם</p>

<p>כִּי אֶל לְבָבָהּ עָמֹק הַיְּקוֹד יֵגִּיעַ</p>

<p>וְכָל שְׂכִיּוֹת חֶמְדָּתָהּ מָוֶת הִכְרִיעַ.</p>

<br />
</blockquote>

<blockquote>
<p>עָמֹק עָמֹק אֵשׁ הַחַמָּה נָגְעָה</p>

<p>לְלִבָּהּ עָמֹק, עַל כֵּן אוֹתוֹ קָרָעָה</p>

<p>וַתְּיַלֵּל אֵם וְדִמְעוֹתֶיהָ פָּרָצוּ</p>

<p>וּלְקוֹלָהּ גַּם הַרֲרֵי עַד הִתְפּוֹצָצוּ</p>

<p>אֲהָהּ בְּנִי, בְּנִי, תִּקְרָא בְמַר וְתִתְיַפֵּחַ</p>

<p>הָהּ בְּכוֹרִי וּמְאוֹרִי, אֲהָהּ יָרֵחַ.</p>

<br />
</blockquote>

<blockquote>
<p>אוֹיָה מַחְמַל נַפְשִׁי, הוֹי מַחְמַד עָיִן</p>

<p>אֵיךְ שֻׁדָּד רִבְצְךָ וְזִיו יִפְעָתְךָ אָיִן</p>

<p>הַאִם אֶל שַׁחַת בְּלִי אוֹתְךָ טִפַּחְתִּי</p>

<p>וְשָׁנִים עֶשְׂרִים וּשְׁתַּיִם בְּךָ יָגַעְתִּי</p>

<p>לִמְקוֹר נֶחָמָה לִי, אָמַרְתִּי תְהִי</p>

<p>וְאֵיךְ הָיוּ אֲפִיקֶיךָ לְדֶמַע נְהִי.</p>

<br />
</blockquote>

<blockquote>
<p>הוֹי בְנִי, בְּנִיב תִּקְרָא וְתִתְפַּלֵּשׁ בָּאֵפֶר</p>

<p>וְנַפְשָׁהּ כִּי מָרָה לֹא יָכִיל כָּל סֵפֶר</p>

<p>לוּ מְגִלּוֹת יְהוּ מֶרְחַב יְרִיעוֹת שָׁמַיִם</p>

<p>אִם אֶל דְּיוֹ יֵהָפְכוּ כָל נַחְלֵי מַיִם</p>

<p>אֶל עֵט חֶרֶט עֲצֵי יַעַר יוֹעִילוּ</p>

<p>גַּם הֵמָּה אֶנְקַת שִׁבְרָהּ לֹא יָכִילוּ.</p>

<br />
</blockquote>

<blockquote>
<p>הָהּ לְמִגְדַּל עֹפֶל כִּי יְסוֹדָיו נֻתָּצוּ</p>

<p>וְחֹשֶׁךְ וְאֹפֶל שְׁעָרָיו פָּרָצוּ</p>

<p>וְתַחַת אַלְמְנוֹתָיו אַלְמְנוֹתָיו תִּבְכֶּינָה</p>

<p>וּבִמְרוֹמֵי קֶרֶת קוֹל קִינִים תִּשֶּׂאנָה</p>

<p>עֲדֵי אֵשֶׁת נְעוּרִים בִּבְכִי הִגְדִּילָה</p>

<p>וַתַּחַל וַתִּזְעַק וְשֶׁבֶת הִשְׁפִּילָה.</p>

<br />
</blockquote>

<blockquote>
<p>שִׁבְרָה גָּדַל כִּי נִשְׁבַּר מָעֻזְנֶיהָ,</p>

<p>וְדוֹדָהּ נָדַד וַיִּסַּע מִפָּנֶיהָ</p>

<p>וַתִּקְרָא אֲהָהּ דּוֹדִי אֵיךְ נְטַשְׁתַּנִי</p>

<p>לִמְאֹד אֲהַבְתַּנִי וְאֵיךְ עֲזַבְתַּנִי</p>

<p>עָוֶל מַה מָּצָאתָ כִי הִתְחַמַּקְתָּ</p>

<p>פִּי פַחַת בָּאתָ וְלִבְרֹחַ מִהַרְתָּ.</p>

<br />
</blockquote>

<blockquote>
<p>בֵּין נוּגִים אֵלֶּה בִיגוֹנָם נִזְעָכוּ</p>

<p>אַנְחוֹת הָאָח כֶּעָשָׁן הִתְאַבָּכוּ</p>

<p>וַיַּעַן אַלְלַי לִי וְאֵיד מַה יַעַל</p>

<p>שָׁתִיתִי מָצִיתִי תַמְרוּרִים וָרַעַל</p>

<p>חַיַּי נִגְזַר, מָוֶת הֲמָמַנִי</p>

<p>וּבְאִבְחַת חַרְבּוֹ מָוֶת הִרְגִּיזַנִי.</p>

<br />
</blockquote>

<blockquote>
<p>גַּם כָּל בְּנֵי צִיּוֹן חֲרָדָה לָבָשׁוּ</p>

<p>וְאֶל מִסְפֵּד מַר יַחַד כֻּלָּם נִגָּשׁוּ</p>

<p>בְּצוֹם בְּכִי בָּעֲשִׂירִי בְּעֶשֶׂר לַחֹדֶשׁ</p>

<p>יוֹם שָׁאוֹן קָרְאוּ אֲהָהּ סָחוּף כָּל קֹדֶשׁ</p>

<p>יוֹם חָנָה צֶפַע סְבִיב מִקְדָּשֵׁנוּ</p>

<p>אֵיךְ מָוֶת לָקַח מִבְחַר בָּחוּרֵינוּ.</p>

<br />
</blockquote>

<blockquote>
<p>גַּם אָנֹכִי מִפֹּה עֵינַי נִגָּרוּ</p>

<p>מֵעַי רֻתְּחוּ, גַּם שַׂעֲרוֹתַי סָמָרוּ</p>

<p>יְצוּרַי נָמְסוּ, עֲצָמַי נָפֹצוּ</p>

<p>דָּמַי יִדְלְחוּ, וִיגוֹנַי חֻצָּצוּ</p>

<p>עוֹרְקַי לֹא שָׁכְכוּ, שְׂעִפַּי נָשַׁמּוּ</p>

<p>רַעְיוֹנַי נִבְהֲלוּ, שְׂפָתַי נֶאֱלָמוּ.</p>

<br />
</blockquote>

<blockquote>
<p>הָהּ מָוֶת אַכְזָר עַד מָתַי תָּרַע</p>

<p>תְּשַׁכֵּל אֵם מִבֵּן, וְאוֹהֵב – מֵרֵעַ</p>

<p>עַד מָתַי תָּשִׂים שְׁמָמָה אֶרֶץ עֵדֶן</p>

<p>קוֹל שַׁדַּי שְׁמַע וְהָשֵׁב חַרְבְּךָ אֶל נָדָן</p>

<p>וְלִשְׁמֹעַ זִכְרְךָ אַל עוֹד נִבָּהֲלָה</p>

<p>נִקְרָא – הֶאָח, בֻּלַּע הַמָּוֶת סֶלָה.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/42625">https://benyehuda.org/read/42625</a></div></body></html>