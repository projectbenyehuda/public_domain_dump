<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>השיר השנים עשר [רָם יְיָ, וּכְרוּמוֹ מִי רוֹמְמֵהוּ]</title>
	<meta name="author" content="נפתלי הרץ וייזל"/>
</head>
<body>

<blockquote>
<br />
</blockquote>

<blockquote>
<p>רָם יְיָ, וּכְרוּמוֹ מִי רוֹמְמֵהוּ,</p>

<p>בִּשְׂרָפִים וּבְנֵי אֵלִים מִי יִדְמֵהוּ,</p>

<p>גַּם בָּם נַעֲרָץ אֵל, נוֹרָא גַּם עָלֵימוֹ,</p>

<p>אִם מַלְאֲכֵי עֶלְיוֹן מֶנּוּ נִפְלָאוּ,</p>

<p>נוֹרָאִים הֵם וּלְהַקְדִישׁ יָהּ נִבְרָאוּ,</p>

<p>גַּם הֵם מֵרוֹמְמוֹת אֵל לָטִים פָּנֵימוֹ,</p>

<p>נוֹרָא אֱלֹהִים, נוֹרָא הוֹד אֱלוֹהַּ,</p>

<p>וּשְׁמוֹ נִשְׂגָּב מִסּוֹד שׁוֹכְנֵי גָבוֹהַּ,</p>

<p>כַּאֲשֶׁר נִשְׂגָּב מִשּׁוֹכְנֵי בָתֵּי חֹמֶר,</p>

<p>כָּל מַחְנוֹת הָאֱלֹהִים כָּל חֵיל שָׁמָיִם,</p>

<p>לִשְׁמוֹעַ קוֹל עֶלְיוֹן יַטּוּ אָזְנָיִם,</p>

<p>וּבְרִבְבוֹתָם אֲדֹנָי יִתֵּן אֹמֶר.</p>

<p>הַגֶּבֶר הֻקַם עָל הוּא הִשְׂכִּיל לָמוֹ,</p>

<p>הִשְׂכִּיל אַלְפֵי שִׁנְאָן אֲדֹנָי בָּמוֹ,</p>

<p>הוּא שָׁר: רֶכֶב אֱלֹהִים רִבּוֹתַיִם.</p>

<p>אַף מֵרִבְבוֹת קֹדֶשׁ בָּא אֵל הָהָרָה,</p>

<p>יוֹם לָנוּ מִימִינוֹ אֵשׁ דָת זָהָרָה,</p>

<p>וּבְרִבְבוֹתָם יָשׁוּב לִירוּשָׁלָיִם.</p>

<p>גַּם כָּל מַשְׂכִּיל יֹאמַר הַאִם יוֹצְרֵנוּ,</p>

<p>רַק עַל תֵּבֵל יוֹדְעָיו! רַק אֶת מַחֲנֵנוּ</p>

<p>הָאָדָם וּבְעִירוֹ, יָדָיו יָצָרוּ?</p>

<p>וּלְמִי כָּל הַמַּחֲנוֹת רוֹאוֹת עֵינֵינוּ,</p>

<p>כּוֹכָבִים אֵין מִסְפָּר עַל חוּג שָׁמֵינוּ,</p>

<p>הַלְּשָׁרֵת תֵּבֵל זֹאת יַחְדָּו יִנְהָרוּ?</p>

<p>אַךְ עֵין בָּשָׂר מַה תִּרְאֶה? מַרְאֶה עֵינָיִם,</p>

<p>אִם תַּבִּיט עַד מַעְלָה אֶל הַשָּמָיִם,</p>

<p>מַה תֶּחֱזֶה? כּוֹכְבֵי אוֹר שֶׁמֶשׁ יָרֵחַ,</p>

<p>אַךְ לִמְקוֹם מוֹשַׁב אֵלִים בַּל עוֹבֶרֶת,</p>

<p>רוּחַ הֵם לֹא בָשָׂר, רַבֵּי תִפְאָרֶת,</p>

<p>לִרְאוֹתָם, אֶל עִוֵּר יִדְמֶה פִקֵּחַ.</p>

<p>אֶל מִי יֵרָאוּ, אֶל מִי יִתְוַדָּעוּ,</p>

<p>אֶל חַכְמֵי לֵב קֶרֶן יִצְרָם גָּדָעוּ,</p>

<p>בֵּין קֹדֶשׁ וּבֵין חוֹל נַפְשָׁם מַבְדֶּלֶת,</p>

<p>הָאֹמְרִים מַה נַּחְנוּ עָפָר וָאֵפֶר,</p>

<p>וּמְבַקְשִׁים עֹז מֵאֵל, חָכְמָה מִסֵּפֶר,</p>

<p>הַשְּׂמֵחִים לַעֲשׂוֹת טוֹב, בּוֹזִים אִוֶּלֶת.</p>

<p>הֵם יַעֲלוּ שָׁמַיִם עַל כַּנְפֵי רוּחַ,</p>

<p>עֲלֵיהֶם רוּחַ אֶרְאֵלִים תָּנוּחַ,</p>

<p>מֶרְחַקִּים רַבִּים לֹא בֵינָם יַבְדִּילוּ,</p>

<p>כִּי לֹא מָקוֹם לֹא גֵו כַּאֲשֶׁר יֶּשׁ לָנוּ,</p>

<p>יֶשׁ לָהֶם, אַף לֹא מוֹטָה כַּאֲשֶׁר בָּנוּ,</p>

<p>עַל כֵּן פִּתְאֹם לַטּוֹב רַב טוּב יוֹבִילוּ.</p>

<p>מָה רַב יִתְרוֹן אוֹרָם עַל אוֹר זוֹרֵחַ,</p>

<p>גַּם לֵב יוֹשֵׁב בַּחֹשֶׁךְ בּוֹ שָׂמֵחַ,</p>

<p>כִּי מַה טּוֹב הוּא יַרְהִיב עֹז יוֹסִיף דָּעַת,</p>

<p>יִתֵּן חֵן יַנְחִיל כָּבוֹד גַּם יַנְחֵהוּ,</p>

<p>מִקְדְּשֵׁי אֵל מַרְאוֹת אֱלֹהִים יַרְאֵהוּ,</p>

<p>עֲדֵי קוֹל אֱלֹהִים אָזְנוֹ שֹׁמַעַת.</p>

<p>עַל קִרְבַת אֵלִים לָנוּ אַל תִּתְמָהוּ,</p>

<p>לֵאמֹר: הֲגַם שָׂרִים עַל כֹּל גָּבָהוּ,</p>

<p>עַד חֲלוֹם עַד יוֹשְׁבֵי אֶרֶץ יַעֲבֹרוּ,</p>

<p>כִּי יוֹצֵר הַמְּרוֹמִים עַל כֹּל נִשָּׂאוּ,</p>

<p>בִּדְבַר פִּיו אֶרֶץ וּמְלוֹאָה נִבְרָאוּ,</p>

<p>וּלְכֻלָּם חֹק אֶחָד אוֹתוֹ יִשְׁמֹרוּ.</p>

<p>אֲשֶׁר כֹּחַ רָם עַל שָׁפָל יָנוּחַ,</p>

<p>מֵעָבִים גֶּשֶׁם, מֵאוֹצָרוֹת רוּחַ,</p>

<p>מֵי יַמִּים יַרְבֶּה גַּם יַמְעִיט יָרֵחַ,</p>

<p>דֶּרֶךְ רִבְבוֹת שָׁנָה מִפֹּה עַד שֶׁמֶשׁ,</p>

<p>וּבְכֹחוֹ יַעֲמִיד מֵאָדָם עַד רֶמֶשׂ,</p>

<p>מֵאֶרֶז עַד אֵזוֹב מֶנּוּ צוֹמֵחַ.</p>

<p>כֵּן נֹגַהּ אֵל בִּבְנֵי אֵלִים צֹלַחַת,</p>

<p>רוּחַ הַחַיָּה בָּאוֹפַן נֹצַחַת,</p>

<p>וּכְרוּב קוֹרֵא לִכְרוּב אֹמֶר יַבִּיעַ,</p>

<p>אַף רוּחַ הָאָדָם סָבִיב לוֹ לָיִל,</p>

<p>אִם עַל יֵצֶר לִבּוֹ הוּא יִגְבַּר חָיִל,</p>

<p>נֵר תָּמִיד מִמְּרוֹמִים עָלָיו יוֹפִיעַ.</p>

<p>מַה יָּקָר הָאָדָם שׁוֹפֵט בַּשָּׁעַר,</p>

<p>מַחְכִּים פֶּתִי, נוֹתֵן דַּעַת לַנָּעַר,</p>

<p>פּוֹעַל כַּפָּיו מֵאוֹר שִׂכְלוֹ זָרוּחַ,</p>

<p>הֲלֹא אוֹת הוּא כִּי רוּחוֹ בּוֹ גוֹבֶרֶת,</p>

<p>עַל הַבָּשָׂר הַחַי הִיא מִשְׂתָּרֶרֶת,</p>

<p>אִם רַב מִן הַבָּשָׂר כֹּחַ הָרוּחַ.</p>

<p>הֲלֹא הָיְתָה טֶרֶם רֻקַּם לַגֶּבֶר,</p>

<p>תִּהְיֶה עוֹד אַחֲרֵי כִּי יוּבַל לַקֶּבֶר,</p>

<p>וּבְשָׂרוֹ עַד עֵת חַי, חַי הוּא מִמֶּנָּה,</p>

<p>אִם חַיָּה מֵאֵין גֵּו עוֹד תַּשִּיג יֶשַׁע,</p>

<p>אַף כִּי שָׁם יֵשׁ חַיּוֹת לֹא יָדְעוּ פֶשַׁע,</p>

<p>וּקְדוֹשִׁים בִּזְבוּל בּוֹ רָעָה אֵינֶנָּה.</p>

<p>אָכֵן אֱוִילִים דַּעַּת לֹא יָבִינוּ,</p>

<p>כִּי יֶשׁ צָבָא בַמְּרוֹמִים לֹא יַאֲמִינוּ,</p>

<p>עַל חַיִּים מֵאֵין גֵּו יֹאמְרוּ מָה אֵלֶּה,</p>

<p>כִּי לֹא יָבִין לֵב רָשָׁע גּוֹרֵשׁ רֶפֶשׁ,</p>

<p>כִּי לֹא נוֹצַר גֵו זֶה הַחְיוֹת בּוֹ נֶפֶשׁ,</p>

<p>אַךְ בַּעֲבוּר תַּעֲמֹד פֹּה גֵּוָהּ לָהּ כֶּלֶא.</p>

<p>הַגֵּד לָאֲנָשִׁים חֶשְׁבּוֹן לֹא לָמָדוּ,</p>

<p>מִגְדָּל בָּעִיר מִחוּצָה לָהּ מָדָדוּ,</p>

<p>סָכָל יִקְרָאוּךָ נִבְעַר מִדָּעַת,</p>

<p>כֵּן מַגִּיד אֶל נַעֲוֵה לֵב דִּבְרֵי קֹדֶשׁ,</p>

<p>אִם יַגִּיהוּ כַנֹּגַהּ בַּחֲצִי הַחֹדֶשׁ,</p>

<p>תַּחַת הוֹסֵף בּוֹ אוֹר יִתְּנוּ מִגְרָעַת.</p>

<p>אֵיךְ יַאֲמִינוּ פשְׁעִים יָקָר הָרוּחַ,</p>

<p>לִהְיוֹת רַב פָּעֳלִים בָּאָרֶץ שָׁלוּחַ,</p>

<p>הֲלֹא מִיָּקָר זֶה זוֹלֵל הוֹצִיאוּ,</p>

<p>בּוֹ לַעֲשׂוֹת רַק רַע כָּל הַיּוֹם חָשָׁבוּ,</p>

<p>בּוֹ עַל דַּם, עַל פֶּתַח רֵעַ אָרָבוּ,</p>

<p>עֶבֶד אֶל גֵּוֹו אֵיךְ פָּעֳלוֹ יַשְׂגִּיאוּ.</p>

<p>אַף זֹאת חַטַּאת צֹעַן עֲוֹן מִצְרָיִם,</p>

<p>עַרְלֵי לֵבָב הָיוּ עַרְלֵי אָזְנָיִם,</p>

<p>הֶדֶר רוּחַ הָאָדָם לֹא הִכִּירוֹ,</p>

<p>עַל כֵּן אֶל דִּבְרֵי משֶׁה לֹא שָׁעוּ,</p>

<p>כִּי אֵיךְ דִּבְרֵי עֶלְיוֹן מִפִּיו יִשְׁמָעוּ,</p>

<p>אִם לָעֶבֶד אֶל גֵּו רוּחָם הִסְגִּירוּ.</p>

<p>כִּי יַעֲקֹב בָּחַר יָהּ. לִסְגֻלָּה שָׂמוֹ,</p>

<p>תּוֹרוֹתָיו יוֹדִיעֵם, עֹז יִתֵּן לָמוֹ,</p>

<p>דִּבְרֵי שֶׁקֶר וּמַהֲתַלּוֹת חָשָׁבוּ,</p>

<p>אֵל מֵאָז אֶל גַּנִּים שָׂם חָרְבוֹת תֹּהוּ,</p>

<p>הוֹרָם כָּל זֹאת כִּי מִי מוֹרֶה כָמוֹהוּ,</p>

<p>אָז תּוֹעִים בַּתֹּהוּ מִפִּשְׁעָם שָׁבוּ.</p>

<p>חַטַּאת אֲבִימֶלֶךְ בַּחֲלוֹם הוֹכִיחַ,</p>

<p>גַּלֵּי חֲמַת לָבָן בַּחֲלוֹם הִשְׁבִּיחַ,</p>

<p>מִי אֵל וּמִי חֲסִידָיו אָז יָדָעוּ,</p>

<p>גַּם זֶרַע חָם יוֹם קִוּוּ אוֹר וָאַיִן,</p>

<p>הֶרְאָם כִּי יֶשׁ חַיִּים לֹא תִרְאֵם עַיִן,</p>

<p>מִפַּחַד צָבָא זֶה כִּמְעַט גָּוָעוּ.</p>

<p>גַּם מַרְאוֹת אֵימָה מֵאָז לֹא הֶאֱמִינוּ,</p>

<p>הֶרְאָם בַּחֲצוֹת לַיְלָה בַּעֲבוּר יָבִינוּ,</p>

<p>מִי הָעָם עָבְדוּ בוֹ וּבְמִי פָּשָׁעוּ,</p>

<p>מִפִּי יוֹרְדֵי דוּמָה מוּסָר קִבֵּלוּ,</p>

<p>מִיּוֹצְאֵי מֵעֵיהֶם אֲשֶׁר חִבֵּלוּ,</p>

<p>זֹאת נַחֲלַת לֵצִים בִּנְבִיאִים תִּעְתָּעוּ.</p>

<p>צוּרִי! מִתּוֹרָתְךָ כָּל זֹאת לָמַדְתִּי,</p>

<p>וּבְצֵל חָכְמָתָהּ לָשֶׁבֶת חִמַּדְתִּי,</p>

<p>כִּי אֶת שֶׁאָהֲבָה נַפְשִׁי בָּהּ מָצָאתִי,</p>

<p>אָנָּא! לָשִׁיר בִּקְהַל עַם הַצְלִיחֵנִי,</p>

<p>הַגֵּד חַסְדְּךָ וַאֲמִתְּךָ הַשְׂכִּילֵנִי,</p>

<p>אֵלֶיךָ אֵלִי עֵינַי נָשָׂאתִי.</p>

<p>אִם הַמַּחְלְקוֹת<sup>[</sup><a href="#fn:1" id="fnref:1" title="see footnote" class="footnote"><sup>1</sup></a><sup>]</sup> הַשְׁלשָׁה פַּחַד מָלֵאוּ,</p>

<p>הָרְבִיעִית הַזֹּאת הַפֵּל אֵימָתָה יָסָפָה,</p>

<p>אֶת מַטֵּה אַף אֱלֹהִים עַל צָרִים הֵנִיפָה,</p>

<p>כִּי מַטֵּה אַפּוֹ צָרַת קָמָיו בּוֹ פּוֹרֵחַ,</p>

<p>הֶעֱלָה נִצּוֹ, פּאֹרוֹתָיו עִנְּבֵי רוֹשׁ הִבְשִׁילוּ,</p>

<p>וַיְמַלְאוּ כּוֹס הַחֵמָה יַיִן מָלֵא מֶסֶךְ,</p>

<p>יֵינוֹ וּשְׁמָרָיו שָתוּ מָצוּ רִשְׁעֵי אָרֶץ,</p>

<p>וּבְמִשְׁתֶּה כּוֹס הַחֵמָה עֵינֵיהֶם נִפְקָחוּ,</p>

<p>לִרְאוֹת מִי הֵם הָעֲבָדִים עַד כֹּה בָם הֶחֱזִיקוּ,</p>

<p>כִּי נַחֲלַת יְיָ הֵם, עַם בָּחַר מִקֶּדֶם,</p>

<p>אָז נָפַל פַּחְדָם עֲלֵיהֶם, מִגָּדְלָם חַתּוּ,</p>

<p>שָׂרִים הִשְׁתַּחֲווּ לָהֶם, רוֹזְנִים הִתְחַנֵּנוּ,</p>

<p>נָאם שָׂרֵי קֹדֶשׁ קוּמוּ, מֵאַרְצֵנוּ צֵאוּ,</p>

<p>כִּי עַבְדֵי אֱלֹהִים אַתֶּם, עַתָּה יָדַעְנוּ.</p>

<p>כִּי עֹז לֵאלֹהִים מִקַּדְמוֹנִיּוֹת הֵבִינוּ,</p>

<p>אִם אֶל תַּנִּין נֶהְפַּךְ מַטֵּה וּלְדַם הַמָּיִם,</p>

<p>יָדְעוּ כִּי לַהְפּוֹךְ הַחֻקִּים יֵשׁ בָּאֵל כֹּחַ,</p>

<p>צֵאת כִּנִּים מֵעָפָר, אָבָק רַב מִמְּעַט פִּיחַ,</p>

<p>הֶרְאָם כִּי אֵל בּוֹרֵא חֲדָשׁוֹת, יֵשׁ מֵאַיִן,</p>

<p>אִם בִּדְבַר פִּיו מֵתָה דָגָה, בָּא הַצְפַרְדֵּעַ,</p>

<p>בָּא הֶעָרוֹב, בָּא אַרְבֶּה בַּעַל הַכְּנָפַיִם,</p>

<p>יָדְעוּ כִּי מֵרֶמֶשׂ עַד חַיָּה לוֹ יִשְׁמָעוּ,</p>

<p>מִמִּטְרַת גֶּשֶׁם וּבָרָד, מֵאֵשׁ מִסָּעַר,</p>

<p>מֵרוּחַ יָם חָזָק וּמֵרוּחַ קָדִימָה,</p>

<p>רָאוּ כִּי תַחַת רַגְלָיו כָּל אוֹצְרוֹת רָקִיעַ,</p>

<p>אִם עַל פִּיו בָּא כָל נֶגַע, עַל פִּיו סָר כָּל נֶגַע,</p>

<p>יָדְעוּ כִּי עֶלְיוֹן שַׁלִּיט עַל חַיִּים וָמָוֶת,</p>

<p>וַעֲדֶן לֹא יָדְעוּ כִּי הוּא אֵל נֶאְדָּר בַּקֹּדֶשׁ,</p>

<p>עִמּוֹ עֹז גַּם חֶדְוָה וּבְמִקְדָּשׁוֹ תִּפְאָרֶת,</p>

<p>רַב טוּב בַּל יַשְׂכִּילוּ, שַׁעֲשׁוּעִים לֹא יָדָעוּ,</p>

<p>נַעֲלָה לִמְאֹד מִכָּל טוֹבָה נַפְשָׁם יוֹדַעַת,</p>

<p>מִכָּל חֲמֻדוֹת אֶרֶץ מִמִּגְדֵי שָׁמָיִם.</p>

<p>כִּי מִנְּפָשׁוֹת לֹא יָדְעוּ אֵל אֵלֶּה נֶעְלָמוּ,</p>

<p>עִם עֲנָוִים סוֹדוֹ, בּוֹ יִשְׁרֵי לֵב יִשְׂמָחוּ,</p>

<p>וּמַלְאָכָיו סָבִיב לָהֶם רַגְלָם יִשְׁמֹרוּ,</p>

<p>כִּי מַחֲנוֹת אֵין מִסְפָּר וּגְדוּדִים לֹא יִמָּנוּ,</p>

<p>לִפְנֵי כִסֵּא אֵל מִשְׁתַּחֲוִים גִּבּוֹרֵי כֹחַ,</p>

<p>הֵם מַלְאָכָיו, יִקְרָא לָהֶם יאֹמְרוּ הִנֵּנוּ,</p>

<p>יֵרָאוּ לִטְהָר לֵב יִתְוַדְּעוּ לִיקָר רוּחַ,</p>

<p>יִרְאֶה צַדִּיק מַרְאוֹת אוֹר לֹא תִרְאֵם עֵין רֹאִי,</p>

<p>יִשְׁמַע קוֹלוֹת לֹא תִשְׁמָעֵם אֹזֶן שֹׁמָעַת,</p>

<p>כִּי יִגְּשׁוּ אֶל סֻלַּם הַחָכְמָה מֻצָּב אַרְצָה,</p>

<p>יַעֲלוּ בוֹ עַד רֹאשׁוֹ הַמַּגִּיעַ שָׁמָיְמָה,</p>

<p>בֵּין מַלְאֲכֵי אֱלֹהִים יִשְׁרֵי לֵב יִתְהַלָּכוּ.</p>

<p>כִּי אֵל אֹהֵב צַדִּיקִים אֹהֵב עַנְוֵי אָרֶץ,</p>

<p>יִתֵּן רוּחוֹ עֲלֵיהֶם דָּבָר יַשְׁמִיעֵמוֹ,</p>

<p>אַךְ עוֹזְבֵי יְיָ מָה הֵם, הֲיִתְקוֹמֵמוּ?</p>

<p>יוֹם יִשְׁפְּטֵם אֱלֹהִים הַאֶל אֵל יִתְגַּבָּרוּ,</p>

<p>לוֹ עֹז וּגְבוּרָה, עִמּוֹ הַמְּשֵׁל וָפַחַד,</p>

<p>תַּחְתָּיו מַכְנִיעַ זֵדִים בִּזְרוֹעָם בָּטָחוּ,</p>

<p>הַמַּחְרִידִים נֶפֶשׁ חוֹטֵאת וּמְבַעֲתִים רוּחַ,</p>

<p>אֶל מוֹרְדֵי אוֹר יִלָּווּ, לִמְנַאֲצֵי אֱלוֹהַּ,</p>

<p>לָכֵן מִי זֶה יָרֵא אֶת יְיָ אַשְּרֵהוּ,</p>

<p>אִם חוֹבֵק אַשְׁפַּתּוֹת מֵעוֹנִי יִשְׁאַל לָחֶם,</p>

<p>יוֹחִיל לַכָּבוֹד וִיקַו לַעֲטֶרֶת תִּפְאֶרֶת,</p>

<p>וּרְשָׁעִים אִם בֵּין כּוֹכָבִים קִנָּם יָשִׂימוּ,</p>

<p>מִשָּׁם יוֹרִידֵם אֶל תַּחְתִּית אֶרֶץ יִשְׁפָּלוּ,</p>

<p>עַל כֵּן גִּבּוֹרִים מֵעוֹלָם וּמַלְכֵי קֶדֶם,</p>

<p>לֹא הִקְרִיב אֱלֹהִים אֵלָיו לֹא זָרַח לָמוֹ,</p>

<p>אֶחָד הָיָה אַבְרָהָם אִישׁ דַּךְ וּשְׁפַל רוּחַ,</p>

<p>וּבֹו בָחַר אֵל לִהְיוֹת נַחֲלָתוֹ בָּאָרֶץ,</p>

<p>רָאָה כִּי זֶרַע אֱמֶת יוֹצִיא מִתְּלָמֶיהָ,</p>

<p>עִמּוֹ כָּרַת אֵל אֶת הַבְּרִית. לֹא תָפֵר נֶצַּח,</p>

<p>לִהְיוֹת לוֹ וּלְזַרְעוֹ אַחֲרָיו לֵאלֹהִים סֶלָה.</p>

<p>אֶת לֹא עָשָׂה אֶל כָּל גּוֹי אֶל צֶאֱצָאָיו יַעַשׂ,</p>

<p>מִבְּנֵיהֶם יָקִים לִנְבִיאִים וּלְשָׂרֵי קֹדֶשׁ,</p>

<p>תּוֹרוֹתָיו יוֹדִיעֵם וִילַמְּדֵם חֻקֵּי צֶדֶק,</p>

<p>אוֹר גּוֹיִם יִהְיוּ עַד קַצְוֵי אֶרֶץ יָהֵלּוּ,</p>

<p>עֵינוֹ עֲלֵיהֶם וּמִהְיוֹת גּוֹי לֹא יִשְׁבֹּתוּ,</p>

<p>וּכְזָהָב יִצָּרֵף בַּכּוּר עַל אֵשׁ לֹהֶטֶת,</p>

<p>טֶרֶם יַעֲשֶׂה הַצּוֹרֵף מִמֶּנּוּ כָּל כֶּלִי,</p>

<p>כֵּן בַּעֲבוּר צָרֵף עַמּוֹ בַּכּוּר הֵבִיאֵהוּ,</p>

<p>וּכְתֹם חֶלְאָתוֹ מִכּוּר בַּרְזֶל יוֹצִיאֵהוּ,</p>

<p>אָז עַל כָּל גּוֹיֵי הָאָרֶץ עֶלְיוֹן יִתְּנֵהוּ.</p>

<p>הֵן רַבּוֹת כָּאֵלֶּה שִׂפְתֵי משֶׁה תַּבַּעְנָה,</p>

<p>יוֹם עָמְדוֹ לִפְנֵי פַרְעֹה וּבְשֵׁם אֵל צִוָּהוּ,</p>

<p>&quot;כֹּה אָמַר אֱלֹהֵי יִשְׂרָאֵל הוּא יוֹצְרֵנוּ,</p>

<p>&quot;הוּא מֶלֶךְ כָּל הַגּוֹיִם מֶלֶךְ כָּל הָאָרֶץ,</p>

<p>&#8220;שַׁלַּח עַם כָּבַשְׁתָּ לַעֲבָדִים כִּי לִי הֵמָּה&#8221;.</p>

<p>אַךְ אֶל עִקֵּשׁ לֵב אִמְרֵי משֶׁה מַה פָּעָלוּ,</p>

<p>נַחֲלֵי חֶמְאָה וּדְבַשׁ מִפִּיו יוֹם יוֹם שָׁטָפוּ,</p>

<p>וּבְלֵב נָבוֹן נֶגֶד פָּנָיו אֶל רוֹשׁ נֶהְפָּכוּ,</p>

<p>אִישׁ כִּחֵשׁ לָאֵל מִמַּעַל אֵיךְ יָבִין אֵלֶּה,</p>

<p>כִּמְצַחֵק נִדְמָה לוֹ וּכְבוֹדֵא דִבְרֵי שָׁקֶר.</p>

<p>לוּ יִדְרוֹשׁ אִישׁ חָכָם רַק עַל מַרְאֶה עֵינָיִם,</p>

<p>כִּי אֱמֶת דּוֹבֵר פִּיו יוֹדְעִים כֻּלָּם יוֹדוּהוּ,</p>

<p>וֶאֱוִילִים לֹא לָמְדוּ חָכְמָה עָלָיו יִשְׂחָקוּ,</p>

<p>עַל לַהֲקַת חֲכָמִים מַהְבִּילִים הֵם יִתְאַמֵּרוּ,</p>

<p>אַף כִּי הַגֵּד אֶל עֶרֶל לֵב תַּעֲלֻמוֹת קֹדֶשׁ,</p>

<p>&#8220;מָה אֵלֶּה&#8221;? יֹאמַר, רוֹמְמוֹת אֵל לִבּוֹ יַחֲשִׁיכוּ,</p>

<p>אוֹ מָה אוֹתוֹת לַמֵּאָה וּמוֹפְתִים לֶאָלֶף,</p>

<p>אִם יַחְרִידוּ רֹאֵיהֶם, יַבְהִילוּ פּוֹשֵׁעַ,</p>

<p>נֹגַהּ אֱלֹהִים אֶל לֵב אָפֵל לֹא יָבִיאוּ,</p>

<p>רַק עֹשֶׂה כֹּל יַעֲשֶׂה זֹאת בָּאֹפֶל יַגִּיהַּ.</p>

<p>כָּל אֲשֶׁר חָפֵץ עַל לִבּוֹת בּוֹזָיו יַתְוֶנּוּ,</p>

<p>בִּתְנוּמוֹת עַל מִשְׁכָּבָם בַּחֲלוֹמוֹת יַחֲלֹמוּ,</p>

<p>אֵין מִלְּבַדוֹ עֹשֵׂה נִפְלָאוֹת עַד אֵין חֵקֶר,</p>

<p>וּלְכַבֵּד לִמְכַבְּדָיו אֶת בּוֹזָיו יַרְאֶה אֵלֶּה.</p>

<p>בַּעֲבוּר אַבְרָהָם אוֹהֲבוֹ בָּא אֶל אֲבִימֶלֶךְ,</p>

<p>בַּעֲבוּר יַעֲקֹב בָּא אֶל לָבָן בַּחֲלוֹמוֹת לָיְלָה.</p>

<p>חָזוּ וַיִּירָאוּ, שָׁמְעוּ וַיִּכָּנֵעוּ,</p>

<p>מַרְאוֹת נֶפֶשׁ יַעֲשׂוּ זֹאת, לֹא מַרְאֶה עֵינָיִם,</p>

<p>וּבַעֲבוּר יִשְׂרָאֵל הִפְלִיא כֵן עִם מִצְרָיִם,</p>

<p>מֵחֶזְיוֹנוֹת חַתּוּ וּבַחֲלוֹמוֹת דֻּכָּאוּ.</p>

<p>מַחְלֹקֶת הָרְבִיעִית הַזּאֹת מִכֹּל קָשָׁתָה,</p>

<p>פָּעֲלָה בָּהֶם זֹאת, כִּי נוֹרָאִים אוֹתוֹתֶיהָ,</p>

<p>עַל כֵּן נוֹרָא גַּם הַמּוֹפֵת בָּא לִפְנֵי זָעַם,</p>

<p>כִּי אָמַר יְיָ אֶל משֶׁה וַיְצַוֵּהוּ:</p>

<p>&quot;הַפַּעַם תַּטֶּה אֶת יָדְךָ עַל הַשָּׁמָיִם,</p>

<p>&quot;וִיהִי חשֶׁך אָיוֹם עַל כָּל אֶרֶץ מִצְרָיִם,</p>

<p>&#8220;יָמִישׁ אֶת צָרַי, קוּם מִתַּחְתָּם בַּל יוּכָלוּ&#8221;.</p>

<p>מַה נּוֹרָא הַמּוֹפֵת הַזֶּה! רַבּוֹת יוֹרֵנוּ,</p>

<p>כִּרְאִי הוּא, צִדְקַת מִשְׁפְּטֵי אֵל בּוֹ תֵרָאֶינָה,</p>

<p>לָאֱוִילִים יַגִּיד קָשׁוֹת, לָרְשָׁעִים יוֹכִיחַ,</p>

<p>לֵאמֹר: &quot;שֹׁכְחֵי אֱלוֹהַּ עַד מָתַי תֶּהְבָּלו</p>

<p>&quot;לַעֲשׂוֹת תּוֹעֵבוֹת, וּמִפָּנַי לֹא תִירָאוּ,</p>

<p>&quot;בַּמַּחְשָׁךְ עֲשִׂיתֶם, אֲמַרְתֶּם מִי רוֹאֵנוּ,</p>

<p>&quot;הוֹי זֵדִים! הֱיוֹת אֶהְיֶה כָמוֹכֶם תַּאֲמִינוּ.</p>

<p>&quot;וּבְמִסְתָּרִים גַּם מִפָּנַי יִסָּתֵר גָּבֶר,</p>

<p>&quot;הִנֵּה אֶשְׁלַח חשֶׁךְ מֵאָז לֹא יָרַד אָרְצָה,</p>

<p>&quot;בּוֹ אַחְשִׁיךְ עֵינֵיכֶם עֵת בַּמְּרוֹמִים הַשֶּׁמֶשׁ,</p>

<p>&quot;לֹא תִרְאוּ צָהֳרָיִם, לֹא תִרְאוּ אִישׁ אָחִיהוּ,</p>

<p>&quot;אַךְ תִּרְאוּ כִּי גַּם בָּאֹפֶל אֶת כֹּל אַשְקִיפָה,</p>

<p>&quot;כִּי מִשְׁלַחַת מַלְאֲכֵי רָעִים בּוֹ אֶשְׁלָחָה.</p>

<p>&quot;בַּאֲפֵלָה זֹאת נָתִיב אֶל אַפִּי אֲפַלֵּסָה,</p>

<p>&quot;רַק אֲלֵיכֶם יֵרָאוּ, רַק אֶתְכֶם יָצִיקוּ,</p>

<p>&quot;לֹא אֶת עַמִּי הַיּוֹשְׁבִים עִמָּכֶם בֶּחָדֶר,</p>

<p>&quot;אָז תֵּבוֹשׁוּ, עִם מִי הֲרֵעוֹתֶם תָּבִינוּ,</p>

<p>&quot;כִּי בָנִים, אוֹר עוֹלָם תּוֹרַת חַיִּים יִנְחָלוּ,</p>

<p>&quot;כַּמָּאוֹר יִהְיוּ, אֶל אוֹרָם גּוֹיִם יֵלֵכוּ,</p>

<p>&quot;כִּבַּשְׁתֶּם לַעֲבָדִים תַּחַת יֶדְכֶם נִכְלָאוּ,</p>

<p>&quot;מֵרֹב עֲבוֹדָתָם אֱכוֹל לַחְמָם שָׁכָחוּ,</p>

<p>&quot;וּמִפַּחַד נוֹגְשֵׂיהֶם אוֹר בֹּקֶר תִּעֵבוּ,</p>

<p>&quot;עַתָּה יָמֵשׁ אֶתְכֶם חשֶׁךְ יֶאֱסָרְכֶם אֹפֶל,</p>

<p>&quot;וִישִׂימְכֶם כַּאֲסִירֵי בַרֶזל וּכְיוֹשְׁבֵי כֶלֶא,</p>

<p>&quot;מִפַּחַד מַרְאוֹת אֵימָה, מֵחֵיל גֵּיא צַלְמָוֶת,</p>

<p>&quot;אַף כִּי אֵין בַּרְזֶל, מִתַּחְתֵּיכֶם לֹא תָקוּמוּ.</p>

<p>&quot;אַנְשֵׁי שֶׁקֶר וּמְתֵי שָׁוְא אֶת רֹאשָׁם הֵנִיעוּ,</p>

<p>&quot;עַל דִּבְרֵי אֵל אֱמֶת מִפִּי אִישׁ נֶאֱמָן רוּחַ,</p>

<p>&quot;וַתֹּאמְרוּ מָה אֵלֶּה, אַךְ מַחֲזוֹת כָּזָב הֵנָּה,</p>

<p>&quot;וּלְתַעֲלוּלֵי מוֹשֵׁל זָדוֹן הִטִּיתֶם אֹזֶן,</p>

<p>&quot;אֶל זַעֲקַת הַכְּסִיל: אַל יִשְׁעוּ אֶל דִּבְרֵי שָׁקֶר,</p>

<p>&quot;עַתָּה מִמַּחֲזוֹת אֵימָה, מִמַּבְהִילֵי נָפֶשׁ,</p>

<p>&quot;גַּם הַשְׂכֵּל גַּם תִּקְוָה לֹא עוֹד בָּכֶם תִּמְצָאוּ,</p>

<p>&quot;כִּי מַחְשְׁבוֹת שָׁוְא וּרְעוּת רוּחַ אֶתְכֶם יָצִירוּ,</p>

<p>&quot;וּלְאַנְשֵׁי אֱמֶת אוֹר צַלְמָוֶת לָהֶם בֹּקֶר,</p>

<p>&quot;אֵין לָהֶם מַחְשָׁךְ מַרְאוֹת יָגוֹן לֹא יַבִּיטוּ,</p>

<p>&quot;מַרְאוֹת כָּאֵלֶּה אֶל לֵב טָהוֹר לֹא יָבוֹאוּ,</p>

<p>&quot;וִידַעְתֶּם אָז כִּי יֵשׁ גַּם עֹנֶג, יֵשׁ גַּם נָגַע,</p>

<p>&quot;אֹזֶן לֹא תִשְׁמָעֶנּוּ, עַיִן לֹא תִרְאֶנּוּ,</p>

<p>&quot;כִּי תִרְאוּ בָאֹפֶל זֶה אֶת לֹא רָאֲתָה עָיִן,</p>

<p>&quot;מִמּוֹפֵת הָאָיוֹם הַזֶּה פּוֹשְׁעִים יָבִינוּ,</p>

<p>&quot;מָה אֲיוּמוֹת תִּהְיֶינָה הָאוֹתוֹת תָּבֹאנָה,</p>

<p>&quot;כִּי גַּם רֵאשִׁית אוֹנָם בִּמְצוּקַת רוּחַ מֵתוּ,</p>

<p>&#8220;גַּם חֵיל הַבָּאִים בַּיָּם בִּמְהוּמוֹת נִצְמָתוּ&#8221;.</p>

<p>חָכְמַת אֵל מָה רַבָּה לִתְבוּנָתוֹ אֵין חֵקֶר,</p>

<p>מִשְׁפָּטָיו יַיְשִׁירוּ לֶכֶת זֶה דַּרְכָּם לָמוֹ,</p>

<p>מִקַּל אֶל כָּבֵד מִכָּבֵד אֶל כָּבֵד מֶנּוּ.</p>

<p>צָרַת הַמּוֹפֵת הָרִאשׁוֹן רַק מַרְאֶה עָיִן,</p>

<p>תַּנִּין מַחְרִיד רָאוּ שִׁנָּיו לֹא בָּם שֻׁלָּחוּ.</p>

<p>צָרַת הַמּוֹפֵת הַשֵּׁנִי עַד עוֹר הִגִּיעָה,</p>

<p>כִּנִּים רָמְשׂוּ עֲלֵיהֶם אֶת עוֹרָם יִגְרֹדוּ.</p>

<p>צָרַת הַמּוֹפֵת הַשְּׁלִישִׁי גַּם גֵּו הִכְאִיבָה,</p>

<p>כִּי הַשְּׁחִין בִּבְשָׂרָם אֲבַעְבֻּעוֹת פּוֹרֵחַ.</p>

<p>צָרַת הַמּוֹפֵת הָרְבִיעִי נֶפֶשׁ הֵצִירָה,</p>

<p>כִּי מִמִּשְׁלַחַת מַלְאֲכֵי רָעִים נִבְהָלוּ.</p>

<p>עַל הַדֶּרֶךְ הַזֶּה גַּם הָאוֹתוֹת הָלָכוּ,</p>

<p>אוֹת דָּם קַל, לֹא רַבִּים מֵתוּ מֵחֹסֶר מַיִם,</p>

<p>כִּי יָכְלוּ הוֹצִיאֵם מֵאֶרֶץ אִם חָפָרוּ.</p>

<p>אוֹת הֶעָרוֹב הִכְבִּיד עוֹד, כִּי אֵין מַלֵּט מֶנּוּ,</p>

<p>לוּלֵי כִּי לֹא עַל כֻּלָּם אֲרָיוֹת הִשְׁלִיחַ.</p>

<p>אוֹת בָּרָד הִכְבִּיד יוֹתֵר, כִּי לֹא הֶחֱיָה נֶפֶשׁ,</p>

<p>לוּלֵי כִּי בַּעֲצַת עֶלְיוֹן בַּבָּתִּים נִמְלָטוּ,.</p>

<p>כָּבֵד מִכָּל אוֹת, הַבְּכוֹרִים כִּי יַחְדָּו מֵתוּ,</p>

<p>גַּם הַבָּאִים אַחֲרֵיהֶם בַּיָּם בּוֹ הָטְבָּעוּ,</p>

<p>וּבְכָל מַחְלֹקֶת צִוָּה אֵל גַּם מִשְׁלַחַת.</p>

<p>בָּאוֹתוֹת רִאשׁוֹנוֹת, מִשְׁלַחַת הַצְּפַרְדֵּעַ,</p>

<p>מִתַּחַת לָאָרֶץ מִמֵּי הַיְאוֹר עָלָתָה.</p>

<p>בָּאוֹתוֹת הַשְּׁנִיּוֹת, מִשְלַחַת חַיְתוֹ אָרֶץ,</p>

<p>מִן הָאָרֶץ מִשָּׂדֶה מִמִדְבַּר מִיָּעַר.</p>

<p>בָּאוֹתוֹת שְׁלִישִׁיּוֹת, מִשְׁלַחַת עוֹף שָׁמַיִם</p>

<p>הַמְּעוֹפֵף בִּפְנֵי רָקִיעַ עַל כַּנְפֵי רוּחַ.</p>

<p>בָּאוֹתוֹת רְבִיעִיּוֹת, מִשְׁלַחַת מַרְאוֹת פַּחַד,</p>

<p>מֵעַל לָרָקִיעַ, כִּי לֹא בָאָרֶץ נִבְרָאוּ.</p>

<p>הִתְבּוֹנֵן נִפְלָאוֹת אֵל, הָבֵן כָּל מַעְגַּל ישֶׁר,</p>

<p>כִּי גַּם קִנְיָנֵיהֶם עַל דֶּרֶךְ זֶה אָבָדוּ.</p>

<p>הָרִאשׁוֹנִים אָבְּדוּ טוֹב, כִּי מֵתָה הַדָּגָה,</p>

<p>הַשְּׁנִיִּים הִכְבִּידוּ, כִּי מֵת מִקְנֶה מִצְרַיִם,</p>

<p>הַשְּׁלִישִׁים הִקְשׁוּ עוֹד שִׁבְּרוּ מַטֵּה לָחֶם,</p>

<p>עַל כָּל הָרְבִיעִים, כִּי נַפְשׁוֹת אָדָם שִׁחֵתוּ.</p>

<p>כִּשְׁמוֹעַ אִישׁ הָאֱלֹהִים אֹפֶל וּמִשְלַחַת,</p>

<p>אֲשֶׁר צִוָּה אֵל עַל עֲדַת לֵצִים אֹהֲבֵי רֶשַׁע,</p>

<p>חָגַר בְּעוֹז מָתְנָיו לַעֲשׂוֹת כַּאֲשֶׁר צִוָּהוּ,</p>

<p>אִם יָדַע כִּי גַאֲוַת לֵץ הִתְחַדְּשָׁה כַּנֶּשֶׁר,</p>

<p>רַע לִבּוֹ מִלְּפָנִים תַּעֲלוּלִים בּוֹ יִמְשֹׁלוּ,</p>

<p>כִּי אִם אֵל דִּבֵּר אֶת לִבּוֹ הִכְבַּדְתִּי אָנִי,</p>

<p>מִי יֵקַל אַחֲרֵי הִכְבִּיד, אוֹ מִי יִרְפָּאֶנּוּ,</p>

<p>לֹא נִמְנַע מֵהֲלוֹךְ אֶל פַּרְעֹה כַּכְּפִיר בּוֹטֵחַ,</p>

<p>בַּעֲבוּר הַגֵּד לוֹ חָזוּת קָשָׁה מוֹפֵת פֶּלֶא,</p>

<p>אֲשֶׁר בּוֹא יָבוֹא אִם יֵט יָדוֹ עַל שָׁמָיִם,</p>

<p>כַּאֲשֶׁר בָּא אֶל פַּרְעֹה דִּבֶּר פִיו דִּבְרֵי ישֶׁר</p>

<p>&quot;אֵיךְ שִׁקַּרְתֶּם בֶּאֱמוּנַתְכֶם, שָׂרִים וָמֶלֶךְ,</p>

<p>&quot;אֵיךְ סָר פַּחְדְּכֶם רֶגַע סָר בַּעַל הַכְּנָפַיִם,</p>

<p>&quot;הַאֵינְכֶם מַאֲמִינִים כִּי עוֹד קָשׁוֹת מֵאֵלֶּה</p>

<p>&quot;אֲשֶׁר יִסֵּר אֶתְכֶם בָּם יִפְקוֹד הָאֵל עַתָּה,</p>

<p>&quot;נִפְלָאוֹת הֵנָּה מֵאָז לָכֶם לֹא נוֹדָעוּ,</p>

<p>&quot;אִם אוֹתוֹתָיו שָׂם בָּכֶם בִּבְשַׂרְכֶם נָגָעוּ,</p>

<p>&quot;אֲשֶׁר יָשִׂים עוֹד גַּם נַפְשׁוֹתֵיכֶם יָצִיקוּ,</p>

<p>&quot;תֵּחַתּוּ מִצָּבָא רַב בָּאֹפֶל יַהֲלֹכוּ,</p>

<p>&quot;וּכְבוֹא פַּחְדְּכֶם אֶת לֹא הֶאֱמַנְתֶּם תֵּדָעוּ,</p>

<p>&quot;כִּי מִמַּרְאוֹת תִּרְאוּ עֵת לֹא תִרְאוּ שֶׁמֶשׁ,</p>

<p>&quot;כִּי יַעֲקֹב בָּחַר לוֹ יָהּ מִדּוֹר דּוֹר תָּבִינוּ,</p>

<p>&quot;גַּם יַעַן מַה בָּחַר בָּם מִכָּל עַם תַּשְׂכִּילוּ,</p>

<p>&quot;הִנֵּה דִּבַּרְתִּי, אֶת רוּחִי לָכֶם הִבַּעְתִּי.</p>

<p>&quot;אִם ישֶׁר אֲמָרַי אָזְנֵיכֶם לֹא פִתֵּחוּ,</p>

<p>&quot;גַּם לָתֵת מוֹפֵת לֹא אַתֶּם מֶנִּי תִשְׁאָלוּ,</p>

<p>&quot;אֶעֱשֶׂנּוּ אֶל לֹא בִקְּשׁוּהוּ, כִּי כֵן צֻוֵּיתִי,</p>

<p>&quot;כִּי אֱמֶת דִּבַּרְתִּי תִרְאוּ מֵאֵין עֵינַיִם,</p>

<p>&#8220;אֶת לֹא הִכַּרְתֶּם בָּאוֹר תַּכִּירוּ בַּחשֶׁךְ&#8221;.</p>

<p>כִּרְאוֹת דּוֹבֵר צֶדֶק כִּי שָׁמְעוּ וַיַּחְרִישׁוּ,</p>

<p>גַּם אִם יַרְבֶּה דַבֵּר, לִדְבָרָיו לֹא יַקְשִׁיבוּ,</p>

<p>וַיְמַהֵר<sup>[</sup><a href="#fn:2" id="fnref:2" title="see footnote" class="footnote"><sup>2</sup></a><sup>]</sup> וַיֵּט אֶת יָדוֹ עַל הַשָּׁמַיִם,</p>

<p>וַיְהִי פִתְאֹם חשֶׁך אֲפֵלָה עַל מִצְרַיִם,</p>

<p>לֹא רָאוּ אִישׁ אֶת אָחִיו הַיּוֹשְׁבִים גַּם יַחַד,</p>

<p>אִישׁ יַכִּיר בַּנֶשֶף לֹא הִכִּיר בַּצָּהֳרָיִם,</p>

<p>לֹא יַעַן אָמַר אֵל לַשֶּׁמֶשׁ לֹא תָהֵלִּי,</p>

<p>יָרֵחַ לֹא תִגַּה כּוֹכָבִים לֹא תַזְהִירוּ,</p>

<p>הַשֶּׁמֶשׁ זָרְחָה כִּתְמוֹל שִׁלְשׁוֹם עַל הָאָרֶץ</p>

<p>כּוֹכָבִים הִזְהִירוּ, אוֹר נָגַּה יָרֵחַ,</p>

<p>אַף לֹא יַעַן עָנָן וַעֲרָפֶל כִּסּוּ אֶרֶץ,</p>

<p>כַּמַּרְאֶה סַפִּיר הָיָה מַרְאֶה הָרָקִיעַ,</p>

<p>רַק מֵרְשָׁעִים מָנַע אוֹר וַיְצַו לָהֶם אֹפֶל,</p>

<p>כִּי עֹשֶׂה פֶלֶא שָׁלַח מֵאוֹצָרוֹ חשֶׁךְ,</p>

<p>וַיַּחְשִׁיךְ מִסָּבִיב עֵינֵי כָל פּוֹעֲלֵי אָוֶן,</p>

<p>כַּתַּבְלוּל הַמְכַסֶה עֵין אָדָם וִיעַוְּרֶנָּה,</p>

<p>כֵּן עִוֵּר חשֶׁךְ זֶה עֵינֵי יוֹשְׁבֵי מִצְרַיִם,</p>

<p>שֶׁמֶשׁ זָרְחָה עֲלֵיהֶם אַךְ הֵם לֹא רָאוּהָ,</p>

<p>כָּעִוֵּר הַמְמַשֵּׁשׁ בָּאֲפֵלָה כֵּן מִשֵּׁשׁוּ,</p>

<p>עוֹד רָעִים מֵעִוְרִים אֲלֵיהֶם הִתְמַשָּׁלוּ,</p>

<p>עִוֵּר הוֹלֵךְ דֶּרֶךְ אִם נִשְׁעַן עַל פִּקֵּחַ,</p>

<p>לַחְמוֹ יֹאכַל שָׁקֵט יֵינוֹ יִשְתֶּה בּוֹטֵחַ,</p>

<p>לֹא כֵן אֵלֶּה הָמֵשׁ מִמְּקוֹמָם לֹא יָכֹלוּ,</p>

<p>לַחְמָם לֹא שָׁאָלוּ, יֵינָם מֵי רוֹשׁ חָשָׁבוּ,</p>

<p>כִּי בִטְחָה לֹא יָדָעוּ, שֶׁקֶט לֹא מָצָאוּ,</p>

<p>אִם עֵת הָחֵל הַחשֶׁךְ עִוְרִים הִתְאַמֵּרוּ,</p>

<p>לֵאמֹר: &quot;תַּחַת מִכְסֶה הָאֲפֵלָה נִסְתַּתֵּרָה,</p>

<p>&quot;עִם כָּל חַטּאֹתֵינוּ נֵשֵׁב בֶּטַח תַּחְתֶּיהָ,</p>

<p>&#8220;עַד יַעֲבוֹר זַעַם כִּי בַּמַּחְשָׁךּ מִי רוֹאֵנוּ&#8221;.</p>

<p>מִפַּחַד פִּתְאֹם אֲחָזָתָם נוֹדַע לָמוֹ,</p>

<p>כִּי גַּם בַּחשֶׁךְ לֹא יִסָּתְרוּ פּוֹעֵלי אָוֶן,</p>

<p>מִפְּנֵי יְיָ יוֹצֵר אוֹר וּבוֹרֵא חשֶךְ,</p>

<p>לוֹ לַיְלָה כַּיּוֹם יָאִיר כַּחֲשֵׁכָה כָּאוֹרָה,</p>

<p>כִּי גַּם בָּאֲפֵלָה חִצֵּי חֲמָתוֹ הָלָכוּ,</p>

<p>כִּי אִם הָיוּ עֵינֵיהֶם כָּאֲטוּמוֹת בָּאֹפֶל,</p>

<p>מֵרְאוֹת אִישׁ אֶת אָחִיו מֵרְאוֹת אוֹר יוֹם זוֹרֵחַ,</p>

<p>הָיוּ כִּשְׁקוּפוֹת לִרְאוֹת אֶת לֹא תִרְאֶה עַיִן,</p>

<p>מַלְאָכִים רָעִים רָאוּ מַרְאֵיהֶם אֵימָתָה,</p>

<p>מַרְאוֹת זָרוֹת, בַּלְּהוֹת צַלְמָוֶת, לַהֲבֵי פַחַד,</p>

<p>מֵחֶרְדַת הַמַּרְאֶה כִּמְעַט נַפְשָׁם יָצָאָה,</p>

<p>נִרְפּוּ מֵעֲמוֹד עַל רַגְלָם, מִתַּחְתָּם לֹא קָמוּ,</p>

<p>כַּגִּבּוֹר יָמִישׁ אִישׁ מִלֶּכֶת יִמְנָעֶנּוּ,</p>

<p>כֵּן הֵמִישׁ הָאֹפֶל הַזֶּה שֹׁכְחֵי אֱלוֹהַּ,</p>

<p>מֵאֵין בַּרְזֶל וַאֲסוּרִים כֻּלָּם בּוֹ נֶאֱסָרוּ,</p>

<p>כָּל הַנּוֹפֵל בּוֹ נִדְמָה אֶל אַסִּיר בַּכֶּלֶא,</p>

<p>אִישׁ עוֹבֵר אֹרַח אוֹ אִישׁ הָעוֹבֵד שָׂדֵהוּ,</p>

<p>וַיְמִישֵׁהוּ הַחשֶׁךְ רַגְלָיו שָׁם תַּעֲמוֹדְנָה,</p>

<p>לֹא יָמִישׁ מִמְּקוֹמוֹ עַד מוֹעֵד כָּלָה זָעַם,</p>

<p>וַתְּהִי הָאֲפֵלָה אֲיוּמָה מִנְּשׂוֹא כָּבֵדָה,</p>

<p>אֲשֶׁר יָצְאָה מִשְּׁאוֹל תַּחְתִּית מִגֵּיא צַלְמָוֶת,</p>

<p>יָמִים שָׁלשׁ לֹא מָשָׁה מֵעֶרֶב עַד עָרֶב,</p>

<p>אִם מַרְאוֹת פַּחַד רָאוּ מִתּוֹךְ הָאֹפֶל,</p>

<p>עֵת הַמְּאוֹרוֹת אֲשֶׁר לֹא יִשְׁבֹּתוּ לֹא רָאוּ,</p>

<p>יָדְעוּ כִּי לֹא עֵינֵי בָשָׂר תִּרְאֶינָה אֵלֶּה,</p>

<p>אַךְ רַב מִמַּרְאֵה עַיִן תִּרְאֶה הָרוּחַ.</p>

<p>וּמַה נִפְלָא זֹאת כַּאֲשֶׁר מִפַּחַד נִרְדָּמוּ,</p>

<p>הִשְׂכִּילוּ כִּי בֵית יַעֲקֹב אַךְ שָׂשׂוֹן יַשִּׂיגוּ</p>

<p>כִּי יִשְׂרְאֵלִי הַיּוֹשֵׁב עִם מִצְרִי בֶּחָדֶר,</p>

<p>פַּחַד לֹא יָדַע וּכְיוֹם אֶתְמוֹל רֹאֶה שֶׁמֶשׁ,</p>

<p>פַּעֲמֵי רַגְלָיו וַאֲמָרָיו הַמִּצְרִי שׁוֹמֵעַ,</p>

<p>אֲמָרָיו כִּי נָעֵמוּ וּפְעָמָיו נָכוֹנוּ,</p>

<p>יָרֹן יֵצֵא אֶל פָּעֳלוֹ גַּם יָשׁוּב שָׂמֵחַ,</p>

<p>הַמִּצְרִי בִּמְצוּקַת נַפְשׁוֹ נֹהֵם מִפָּחַד,</p>

<p>הַיִּשְׂרְאֵלִי דּוֹבֵר עַל לִבּוֹ וִינַחְמֶנּוּ,</p>

<p>עַיִן הָיָה לָעִוֵּר, רֶגֶל לַפִּסֵחַ,</p>

<p>אִם רָעֵב הֶאֱכִילָהוּ, אִם צָמֵא הִשְׁקָהוּ,</p>

<p>לָכֵן כַּיָעֶה הַמְבַעֵר גָּלָל מִבַּיִת,</p>

<p>בִּעֲרוּ מַעֲשֵׂיהֶם מִלֵּב צַר שִׂנְאָה נוֹשֶׁנֶת,</p>

<p>אִם חַסְדֵי עָשׁוּק אֶת עוֹשְקוֹ מֵרָע יַצִּילוּ,</p>

<p>גַּחֲלֵי אֵשׁ הֵם מַעֲלִים לֶהָבָה בּוֹעָרֶת,</p>

<p>תֹּאכַל שִׂנְאַת עוֹשְׁקוֹ וּבְאַהֲבָה תַּחֲלִיפֶנָּה,</p>

<p>אַף כֵּן שׂוֹנְאֵי בֵית יַעֲקֹב אַחֲרֵי עֲבוֹר זָעַם,</p>

<p>בֵּרְכוּ לִשְׂנוּאֵיהֶם אֶת יִשְׂרָאֵל אָהָבוּ,</p>

<p>כִּי אָמְרוּ: &quot;אַשְרֵי הָעָם הַזֶּה שֶׁלּוֹ כָּכָה,</p>

<p>&quot;מִי בָנוּ כָהֶם אַנְשֵׁי דַּעַת אֹהֲבֵי רֵעַ,</p>

<p>&quot;מִי הַמְּשַׁלֵּם טוֹב תַּחַת רַע מֵאַהֲבַת חֶסֶד,</p>

<p>&quot;אַךְ עַם יְיָ הוּא, אֱלֹהָיו יֶאֱהָבֶנּוּ,</p>

<p>&quot;כַּאֲשֶׁר יוֹם יוֹם דּוֹבֵר משֶׁה, דּוֹבֵר אִישׁ צֶדֶק,</p>

<p>&quot;יַעַן זֹאת אֶל אָהָלֵיהֶם לֹא קָרַב כָּל נֶגַע,</p>

<p>&quot;גַּם כִּי יֵשְׁבוּ בַּחשֶׁךְ יְיָ אוֹר לָמוֹ,</p>

<p>&quot;אֵיךְ עַם נִכְבַּד בָּזִינוּ בִּבְרִיתוֹ שִׁקַּרְנוּ?</p>

<p>&quot;בּוֹשְׁנוּ כִּי כָשַׁל אֱמֶת בִּרְחוֹבוֹת מִצְרַיִם,</p>

<p>&quot;כָּשַׁל בַּצָּהֳרָיִם אוֹר יוֹם לֹא הִכַּרְנוּהוּ,</p>

<p>&#8220;רַק בַּחשֶׁךְ צִדְקַת עַם זֶה רָאֹה רָאִינוּ&#8221;.</p>

<p>כִּי אִם יְיָ חִזֵּק לֵב מֶלֶךְ פּוֹשֵעַ,</p>

<p>חִזֵּק לֵב נֶאֱמָנֵי בֵיתוֹ הַיּוֹעֲצִים אָוֶן,</p>

<p>בַּעֲבוּר הָמֵד אֶל חֵיקָם כָּל עַוְלָה פָעָלוּ,</p>

<p>לֹא חִזְּקוּ יוֹשְׁבֵי אַרְצוֹ עוֹד לִבָּם כָּמוֹהוּ,</p>

<p>אַחֲרֵי סָר הָאֹפֶל אַחֲרֵי סָרָה הַמִּשְׁלַחַת,</p>

<p>כִּי הָאִישׁ משֶׁה נֶאֱמָן לֵאלֹהָיו הֶאֱמִינוּ,</p>

<p>רָאוּ כִּי כָל מַעֲשָׂיו מַעֲשֵׂה אֱלֹהִים הֵמָּה,</p>

<p>כִּי יַעֲקֹב בָּחַר לוֹ יָהּ, כִּי רָצוֹן יַעְטְרֶנּוּ,</p>

<p>מֵעֲלִילוֹת אֵל הִשְׂכִּילוּ, מֵאֲשֶׁר הִפְלִיא לָמוֹ,</p>

<p>כִּשְׁמוֹר אִישׁוֹן בָּת עָיִן מִכָּל רַע נִשְׁמָרוּ,</p>

<p>עַל מֶה חָמַד אֱלֹהִים בָּם בָּאֹפֶל רָאוּ,</p>

<p>יַעַן כִּי אַנְשֵׁי חֶסֶד הֵם וּתְמִימֵי דָרֶךְ,</p>

<p>אָמְרוּ: &quot;מִי הֶאֱמִין כִּי כָזֹאת יַעֲשׂוּ עִמָּנוּ,</p>

<p>&quot;מַה כָּבְדָה הָאֲפֵלָה בִּמְצוּקַת לֵב יָשַׁבְנוּ,</p>

<p>&quot;כֹּחַ אֲנָשִׁים סָר מֶנּוּ, קוּם בַּל יָכֹלְנוּ,</p>

<p>&quot;וַעֲלֵיהֶם זָרַח אוֹר וּבְשִׂמְחָה קוֹל נָשָׂאוּ,</p>

<p>&quot;לוּלֵי כִּי יִשְׁרֵי לֵב הֵם לוּ הָיוּ כָמוֹנוּ,</p>

<p>&quot;הַשְּׂמֵחִים אֶל אֵיד וּלְיוֹם שִׁלּוּם רַע יוֹחִילוּ,</p>

<p>&quot;מַדּוּעַ לֹא הִנָּקֵמוּ מִנְּכוֹנִים לָטֶבַח,</p>

<p>&quot;כִּי כַצֹּאן טִבְחָה הָיִינוּ אֵין אֳיָל לָנוּ,</p>

<p>&quot;וּבַחֲרוֹת אַפָּם בָּנוּ שָׂרִיד לֹא הִשְאִירוּ,</p>

<p>&quot;אַךְ תַּחַת לִנְקוֹם נָקָם עָלֵינוּ חָמָלוּ,</p>

<p>&quot;וּבְנוֹעַם פֶּה אֶת מֶרֶר רוּחֵנוּ הִמְתִּיקוּ,</p>

<p>&quot;גַּם לֹא שָׂמוּ בִּכְלֵיהֶם מִכָּל אֲשֶׁר לָנוּ,</p>

<p>&quot;כִּי מֶה עָצַר בַּעֲדָם אֵין רוֹאֶה אֵין יוֹדֵעַ,</p>

<p>&quot;רַק צִדְקָתָם עָשְׂתָה זֹאת שׂנְאֵי עָוֶל הֵמָּה,</p>

<p>&quot;חָטְאוּ מַלְכֵי אַרְצֵנוּ, יֵין חֲמָסִים שָׁתוּ,</p>

<p>&quot;כִּי הֵרֵעוּ עִם עַם זֶה, בִּתְמִימִים הֶעֱבִידוּ,</p>

<p>&quot;עַל טוֹבִים חָרְשׁוּ רַע, אֶת אֹהֲבֵיהֶם שָׂנֵאוּ,</p>

<p>&quot;לוּ בוֹגְדִים הֵם כָּרָעוֹת עֲלֵיהֶם חָרָשׁוּ,</p>

<p>&quot;כִּי עַתָּה חַרְבוֹתֵיהֶם מִתַּעַר הֵרִיקוּ,</p>

<p>&quot;כִּי לֹא קָם בָּנוּ רוּחַ לַמֵּתִים דָּמִינוּ,</p>

<p>&quot;אֵיךְ פַּרְעֹה אֵיךְ יוֹעֲצָיו עוֹדָם מַקְשִׁים רוּחַ,</p>

<p>&quot;אֵיךְ מֵאֵין מִשְׁפָּט חָפְשִׁים לַעֲבָדִים יַכְבִּישׁוּ,</p>

<p>&quot;אַךְ לֹא אֲנַחְנוּ אֲשֵׁמִים, לֹא זֹאת חֶפְצֵנוּ,</p>

<p>&quot;חֵפֶץ מַלְכֵּנוּ הוּא, וּמִי שַׁלִּיט בַּמֶּלֶךְ,</p>

<p>&quot;צָרוֹת רַבּוֹת תָּבֹאנָה עוֹד מִיָּדוֹ לָנוּ,</p>

<p>&quot;כִּי עַל חַטּאֹתָיו חָטָא יוֹם יוֹם יַרְבֶּה פֶּשַׁע,</p>

<p>&quot;עַד תֹּאבַד מִצְרַיִם קָהָל וּמֶלֶךְ יָחַד.</p>

<p>גַּם עַבְדֵי הַמֶּלֶךְ הָבֵן ישֶׁר הֵחֵלוּ,</p>

<p>זָכְרוּ נִפְלְאוֹת אֵל וּגְדֻלַּת משֶׁה סִפֵּרוּ:</p>

<p>&quot;גָּדוֹל הָאִישׁ הַזֶּה בָּאָדָם אֵין כָּמוֹהוּ,</p>

<p>&quot;נוֹרָאוֹת אֲשֶׁר עָשָׂה מֵאָז לֹא נִשְׁמָעוּ,</p>

<p>&quot;יֵט יָדוֹ עַל שָׁמַיִם וִיצַוֶּה עַל אָרֶץ,</p>

<p>&quot;יַחְמוֹל יֶעְתַּר אֶל אֵל וּכְאָב אֶת בֵּן יִרְצֶנּוּ,</p>

<p>&quot;לוּלֵי כִּי חָמַל עָלֵינוּ אֵיפֹה הָיִינוּ,</p>

<p>&quot;כִּי לִבּוֹ טָהוֹר, לֹא יֶהֱמוּ בוֹ גַלֵּי זָעַף,</p>

<p>&quot;הֵתַלְנוּ בּוֹ וּבְפָנָיו לֹא הִכַּרְנוּ קָצֶף,</p>

<p>&quot;מִיּוֹם בּוֹאוֹ אֵלֵינוּ רַע לֹא בוֹ מָצָאנוּ,</p>

<p>&quot;מִדְבָּרָיו מַה נָּאווּ מִכָּל צוּפִים מָתָקוּ,</p>

<p>&quot;מַה נִּשְׂגָב הוֹדוֹ? מָה הוּא לֹא נוּכַל סַפֵּרָה,</p>

<p>&quot;מַתַּת אֱלֹהִים הוּא, מַתַּת אֵל לֹא יָדָעְנוּ,</p>

<p>&quot;עַל כֵּן רַק טוֹב הוּא, כִּי גַּם יוֹעֵץ טוֹב הוּא לָנוּ,</p>

<p>&quot;גַּם אֲמָרָיו עַל בֵּית יַעֲקֹב יַחְדָּו צָּדָקוּ,</p>

<p>&quot;כִּי עַם זוּ גַּם עִם עֹשְׁקֵיהֶם חַסְדָּם הִגְדִּילוּ,</p>

<p>&quot;גָּדוֹל הָעָם הַזֶּה, בַּלְאוּמִים מִי יִדְמֵהוּ,</p>

<p>&quot;לָמָּה פַּרְעֹה מַקְשֶׁה לִבּוֹ, יוֹעֲצָיו יֶהְבָּלוּ,</p>

<p>&quot;עוֹד חוֹרְשִׁים רַע עַל טוֹבִים, יִשְׂנְאוּ אַנְשֵׁי חָסֶד?</p>

<p>&quot;עַל זֹאת הִשְׂכַּלְנוּ, אַךְ טוּב טַעַם לֹא מָצָאנוּ,</p>

<p>&quot;לֹא כֵן אֲנַחְנוּ רוּחַ אַחֶרֶת עִמָּנוּ,</p>

<p>&quot;נַפְשֵׁנוּ אֶל הָעָם הַזֶּה, טוּבוֹ רָאִינוּ,</p>

<p>&quot;מִי יִתֵּן נוּכַל לָתֵת לָעָם הַזֶּה כֹּפֶר,</p>

<p>&quot;וּנְשַׁלֵּם טוֹב תַּחַת רָעוֹת לָהֶם פָּעַלְנוּ,</p>

<p>&quot;אַךְ מַה נַּעֲשֶׂה, עַז לֵב מַלְכֵּנוּ מִי יַטֶּנּוּ,</p>

<p>&quot;לֹא נִשְׁאַר לָנוּ כִּי אִם שַׁלֵּם טוֹב בִּשְׂפָתֵינוּ,</p>

<p>&quot;וּבִשְׂפַת רָצוֹן נַרְנִין אֶת לֵב דַּכְּאֵי רוּחַ,</p>

<p>&quot;וּנְחַלֶּה אוֹתָם אוּלַי יִשְׂאוּ אֶת פָּנֵינוּ,</p>

<p>&#8220;עַל פִּשְׁעֵנוּ יַעֲבֹרוּ חֶטְאֵינוּ יִשָּׂאוּ&#8221;.</p>

<p>עָמְקוּ<sup>[</sup><a href="#fn:3" id="fnref:3" title="see footnote" class="footnote"><sup>3</sup></a><sup>]</sup> מַחְשְׁבוֹת אֱלֹהִים וּלְמַעֲשָׂיו אֵין חֵקֶר,</p>

<p>כִּי עֹשֶׂה תוּשִׁיּוֹת וּבְכָל אַחַת כִּפְלָיִם,</p>

<p>חשֶׁךְ זֶה כִּכָּר וּמַקֵּל בַּאֲגֻדָּה אַחַת,</p>

<p>מַקֵּל לִרְדוֹת אֶת מִצְרַיִם פַּחַד וָפַחַת,</p>

<p>וּלְיִשְׂרָאֵל הוֹסִיף כִּכְּרֵי זָהָב וָכֶסֶף,</p>

<p>אֶת כָּל מַחְמַד עֵינֵי צָרֵיהֶם הִמְצִיא לָמוֹ,</p>

<p>גַּם כֶּסֶף גַּם זָהָב וּשְׂמָלוֹת וּכְלֵי חֵפֶץ,</p>

<p>כַּאֲשֶׁר דִּבֵּר אֶל אֹהֲבוֹ אַבְרָהָם מִקֶּדֶם,</p>

<p>&quot;כִּי עֶבֶד יִהְיֶה זַרְעֲךָ בָּאָרֶץ לֹא לָמוֹ,</p>

<p>&quot;עַד כִּי אָדוֹן גַּם אֶת הַגּוֹי אֲשֶׁר יַעֲבֹדוּ,</p>

<p>&#8220;אַחֲרֵי כֵן בִּרְכוּשׁ גָּדוֹל מֵאַרְצוֹ יֵצֵאוּ&#8221;.</p>

<p>הַשְׁלֵם עֵצָה הָקֵם אִמְרֵי פִיו מִי כָמוֹהוּ,</p>

<p>כִּי הִפְרָה אֵל נֵצֶר אַהֲבָה מִשֹּׁרֶשׁ אֹפֶל,</p>

<p>וּבְעֵת רוּחַ רָעָה בִּעֲתַתָּם לִמְּדָם דָּעַת,</p>

<p>עַד כִּי עַם בָּזוּי, עַתָּה בִּשְׂפָתָם כִּבֵּדוּ,</p>

<p>שִׂנְאָתָם הָלְכָה לָהּ, אַהֲבָה שָׁבָה תַּחְתֶּיהָ.</p>

<p>עַל כֵּן אַחֲרֵי צָרַת הַחשֶׁךְ עָבָרָה,</p>

<p>דִּבֵּר צוּר יִשְׂרָאֵל אֱלֵי משֶׁה, וַיֹּאמֶר:</p>

<p>&quot;הֵן מֵרֵאשִׁית חֹדֶשׁ זֶה אֶת אָזְנְךָ גִּלִּיתִי,</p>

<p>&quot;כִּי רַק נֶגַע אֶחָד אָבִיא עוֹד עַל מִצְרָיִם,</p>

<p>&quot;עַל מַלְכָּהּ הַמּוֹשֵׁל בָּהּ גַּם עַל כָּל יוֹשְׁבֶיהָ,</p>

<p>&quot;וִישַׁלַּח אֶתְכֶם מִזֶּה לָלֶכֶת מִדְבָּרָה,</p>

<p>&quot;וּכְשַׁלְּחוֹ כָלָה יִהְיֶה, לַעֲמוֹד לֹא תוֹסִיפוּ,</p>

<p>&quot;וּבְיוֹם אֶחָד הָעָם כֻּלּוֹ הָלוֹךְ יֵלֵכוּ,</p>

<p>&quot;גַּם אֶחָד לֹא יִשָּׁאֵר עַל אַדְמַת מִצְרָיִם,</p>

<p>&quot;הָכֵן אֶל מַסְעֵיכֶם אֶתְכֶם לֹא יָנִיחַ,</p>

<p>&quot;גָּרֵשׁ אֶתְכֶם יִבְחַר, מַר יִצְעַק חוּשׁוּ צֵאוּ!</p>

<p>&quot;אִם עַד יַעֲבוֹר הַנֶּגַע הָרְכוּשׁ לֹא תֶאֱסֹפוּ,</p>

<p>&quot;מָתַי תַּאַסְפוּהוּ, הַאִם רֶגַע תֵּלֵכוּ?</p>

<p>&quot;עֵת הֶאָסִיף הָלַךְ לוֹ, לֹא עוֹד תִּמְצָאוּהוּ,</p>

<p>&quot;וַאֲנִי אֵל אֱמוּנָה כַּאֲשֶׁר דִּבַּרְתִּי אַעַשׂ,</p>

<p>&quot;עַל כֵּן עַתָה דַּבֶּר נָא אֶל אָזְנֵי עַמֶּךָ,</p>

<p>&quot;כִּי בָא מוֹעֵד הָקֵם בּוֹ אֶת אֲשֶׁר דִּבַּרְתִּי,</p>

<p>&quot;וּבְעֵינֵי צָרִים עַל כֵּן אֶת חִנָּם נָתַתִּי,</p>

<p>&quot;בַּעֲבוּר אֶת מִשְׁאֲלוֹתָם מֵהֶם לֹא יִמְנָעוּ,</p>

<p>&quot;כַּאֲשֶׁר תִּתְאָו נַפְשָׁם כָּל אִישׁ מֵאֵת רֵעֵהוּ,</p>

<p>&quot;כָּל אִשָּׁה מִרְעוּתָה וּמִשְׁכֶנְתָּהּ בַּבָּיִת,</p>

<p>&quot;זָהָב כֶּסֶף גַּם כֵּלִים וּשְׂמָלוֹת יִשְאָלוּ,</p>

<p>&quot;אַל יַךְ לִבָּם אוֹתָם, אַל יִירְאוּ אַל יַחְמוֹלוּ,</p>

<p>&quot;כִּי לִי הָאָרֶץ לִי הַזָּהָב לִי הַכֶּסֶף,</p>

<p>&quot;עֵת לָתֵת גַּם עֵת לָקַחַת אֲנִי יוֹדֵעַ,</p>

<p>&quot;אִם בִּצְדָקָה אֶתֵּן בַּמִּשְׁפָּט אֶקָּחֶנּוּ,</p>

<p>&quot;עַתָּה אֶת טוּב מִצְרַיִם אֶל עַמִּי אֶתֵּנָה,</p>

<p>&#8220;חֵלֶף כִּי עָבְדוּ בָם וַאֲשֶׁר אוֹתָם הֵרֵעוּ&#8221;.</p>

<p>נֶגַעּ הָאֶחָד<sup>[</sup><a href="#fn:4" id="fnref:4" title="see footnote" class="footnote"><sup>4</sup></a><sup>]</sup> יִתְחוֹלֵל עוֹד עַל מִצְרָיִם,</p>

<p>בַּחֹדֶשׁ הָאָבִיב בַּחֲמֵשׁ עֶשְׂרֵה לַחֹדֶשׁ,</p>

<p>הוֹדִיעַ אֶל משֶׁה עֵת יָרֵחַ בַּכֶּסֶּה,</p>

<p>בַּעֲבוּר בַּשֵּׂר לַעֲנִיָּיו יוֹם בּוֹ יִגָּאֵלוּ,</p>

<p>מַה יַּעֲשׂוּ בַּעֲבוּר מַלֵּט נַפְשָׁם מִנָּגֶף,</p>

<p>[עַמִּים כֻּלָּם חֹדֶשׁ הַשְּׁבִיעִי יִקְרָאוּהוּ,</p>

<p>וּגְאוּלֵי יְיָ רֹאשׁ חֳדָשִׁים יַחְשְׁבוּהוּ],</p>

<p>יוֹם זֶה חֹק וּמִשְׁפָּט אֶל בֵּית יַעֲקֹב צִוָּהוּ,</p>

<p>&quot;בֶּעָשׂוֹר לַחֹדֶשׁ זֶה הָעָם יִתְקַדָּשׁוּ,</p>

<p>&quot;לָקַחַת בּוֹ שֶׂה אֶל בֵּית אָבוֹת שֶׂה לַבָּיִת,</p>

<p>&quot;לִהְיוֹת עַד יוֹם אַרְבָּעָה עָשָׂר בּוֹ מִשְׁמָרֶת,</p>

<p>&quot;לִזְבּוֹחַ אוֹתוֹ לַיְיָ בֵּין הָעַרְבָּיִם,</p>

<p>&quot;וּמִדַּם הַזֶּבַח בָּאַגָּנוֹת יָשִׂימּוּ,</p>

<p>&quot;כִּי כָּל הַבָּתִּים בָּם אֶת הַבָּשָׂר יֹאכֵלוּ,</p>

<p>&quot;דָּם עַל הַמַּשְׁקוֹף וּשְׁתֵּי הַמְּזוּזוֹת יִתֵּנוּ,</p>

<p>וּבְשָׂרוֹ יֹאכְלוּ בַּלַּיְלָה הַזֶּה עַד בֹּקֶר,</p>

<p>&quot;זֹאת מִשְׁפָּטוֹ: עַל מַצּוֹת וּמְרוֹרִים יֹאכְלוּהוּ,</p>

<p>&quot;לֹא כַּאֲשֶׁר יוֹשְׁבִים עַל שֻׁלְּחָנָם לֶאֱכֹל לָחֶם,</p>

<p>&quot;אֵזוֹר מָתְנֵיכֶם פָּתוּחַ וַחֲלוּצֵי נָעַל,</p>

<p>&quot;כִּי אִם רַגְלָם בַּנְּעָלִים וַאֲזוּרֵי מָתְנַיִם,</p>

<p>&quot;וּבְיַד אִישׁ אִישׁ מַקְלוֹ, בַּחִפָּזוֹן יֹאכְלוּהוּ,</p>

<p>&quot;כַּנֶּחְפָּזִים לָצֵאת, כַּנּוֹעָדִים לָלֶכֶת,</p>

<p>&quot;כִּי בַלַּיְלָה הַזֶּה אֶעֱבוֹר בְּאֶרֶץ מִצְרָיִם,</p>

<p>&quot;עַל מִצְחַת רֵאשִׁית אוֹנֵי חָם אַתְוֶה תָו מָוֶת,</p>

<p>&quot;אֲשֶׁר עָלָיו הַתָּו הַזֶּה לֹא יִרְאֶה בֹקֶר,</p>

<p>&quot;אוֹת הוּא לַקֶּטֶב יָשׁוּד כִּי תַחְתָּיו יִכְרָעוּ,</p>

<p>&quot;תָּו פֶּחָדִים הוּא, כִּי בַמַּחֲזוֹת אֲחִתֵּמוֹ,</p>

<p>&quot;וּבְכוֹרֵי הַבְּהֵמָה כֻּלָּם גַּם הֵם יָמוּתוּ,</p>

<p>&quot;וּשְׁפָטִים אֶעֱשֶׂה בֵּאלֹהֵי מִצְרַיִם יָחַד,</p>

<p>&quot;אֲפַלֵּס נָתִיב אֶל אַפִּי לֹא יֵט מִמֶּנּוּ,</p>

<p>&quot;כִּי רַק בִּבְכוֹרֵי מִצְרַיִם יִהְיֶה אוֹת נֶגֶף,</p>

<p>&quot;אַךְ בִּבְכוֹרֵי יִשְׂרָאֵל תָּו זֶה לֹא אָשִׂימָה,</p>

<p>&quot;כִּי הַדָּם עַל הַמַּשְׁקוֹף וּמְזוּזוֹת הַבָּיִת,</p>

<p>&quot;אוֹת חַיִּים הוּא לָהֶם, אוֹת כִּי יִמָּלֵטוּ,</p>

<p>&quot;אֶרְאֶנּוּ וּפָסַחְתִּי עֲלֵיהֶם וַאֲמַלְּטֵמוֹ,</p>

<p>וּלְמַשְׁחִית בָּאָרֶץ לֹא יִהְיֶה בָהֶם נֶגֶף&quot;.</p>

<p>עֵת רָצוֹן<sup>[</sup><a href="#fn:5" id="fnref:5" title="see footnote" class="footnote"><sup>5</sup></a><sup>]</sup> לַיְיָ יוֹם נָקָם לֵאלֹהֵינוּ,</p>

<p>שָׁמַע משֶׁה וַיִּשְׂמַח וּלְאַהֲרֹן גִּיל נֶפֶשׁ,</p>

<p>אָז מִהַר משֶׁה בַּשֵּׂר טוֹב לִמְחַכֵּי יֶשַׁע,</p>

<p>וַיִּקְרָא כָּל זִקְנֵי יִשְׂרָאֵל וַיָּבוֹאוּ,</p>

<p>וַיְצַוֵּם מִצְוַת הָאֱלֹהִים לַעֲשׂוֹת הַפֶּסַח,</p>

<p>כָּל חֻקּוֹתָיו כָּל מִשְׁפָּטָיו כַּאֲשֶׁר יַעֲשׂוּהוּ,</p>

<p>יוֹם מִקְחוֹ, יוֹם זִבְחוֹ, גַּם הַלַּיְלָה יֹאכְלוּהוּ,</p>

<p>וּפְדוּתָם הוֹדִיעָם כִּי יִהְיֶה זֶה הַלַּיְלָה,</p>

<p>אֶת לִבָּם הִרְנִין וּבְאַהֲבָה דִּבֶּר אֵלֵימוֹ:</p>

<p>־ &quot;תַּחַת הֱיִיתֶם גּוֹי נִתְעָב וּבְזוּיֵי נָפֶשׁ,</p>

<p>&quot;יָבוֹאוּ שָׂרֵי מִצְרַיִם לָכֶם יִכְרָעוּ,</p>

<p>&quot;נָא עַם אֱלֹהִים צֵאוּ, לָכֶם יִתְחַנָּנוּ,</p>

<p>&quot;וּמִמָּחֳרָת הַפֶּסַח מֵאַרְצָם תֵּצֵאוּ,</p>

<p>&quot;כִּי לֹא תֵצְאוּ אִישׁ מִפֶּתַח בֵּיתוֹ עַד בֹּקֶר,</p>

<p>&quot;הַבְּשׂוֹרָה הַזֹּאת אֶל הָעָם כֻּלּוֹ בַּשֵּׂרוּ,</p>

<p>&quot;חַזְּקוּ יָדַיִם רָפוֹת, לֵב כּוֹשְׁלִים אַמֵּצוּ,</p>

<p>&quot;צַוּוּ אֶת הָעָם אֶל מַסָּעֵיכֶם הָכִינוּ,</p>

<p>&quot;הַפְּזוּרִים בָּאָרֶץ בֶּעָרִים יִקָּבֵצוּ,</p>

<p>&quot;לִהְיוֹת עֲתִידִים לַלַּיְלָה הַהוּא גַּם יַחַד,</p>

<p>&quot;לִנְסוֹעַ עַל צִבְאוֹתָם עֵת יַעֲלֶה הַשָּׁחַר,</p>

<p>&quot;אַתֶּם זִקְנֵי הָעָם לִשְׁבָטָיו חַלֵּקוּ,</p>

<p>&quot;וּלְמִשְׁפְּחוֹתֵיהֶם,וַעֲלֵיהֶם שָׂרִים יָשִׂימוּ,</p>

<p>&quot;וּנְשִׂיאֵיהֶם עַל פִּי יְיָ יִקָּרֵאוּ,</p>

<p>&quot;זִכְרוּ חַסְדֵי אֵל כִּי בָאנוּ פֹּה שִׁבְעִים נָפֶשׁ,</p>

<p>&quot;וּבְצֵאתֵנוּ מִפֹּה קָהָל גָדוֹל יָשׁוּבוּ,</p>

<p>&quot;בָּם עִוֵר וּפִסֵּחַ הָרָה גַּם יוֹלֶדֶת,</p>

<p>&quot;אַל יֵרַךְ לִבָּם, אַל יִרְהוּ אַל יִפְחָדוּ,</p>

<p>&quot;כִּי יְיָ הוֹלֵךְ לִפְנֵיהֶם הוּא עֻזָּמוֹ,</p>

<p>&quot;כַּנֶּשֶׁר יָעִיר קִנּוֹ טֶרֶם יִקָּחֶנּוּ,</p>

<p>&quot;וִירַחֵף עַל גּוֹזָלָיו עַל קַו קַו יֵעוֹרוּ,</p>

<p>&quot;כַּאֲשֶׁר יֵעוֹרוּ, בִּכְנָפָיו יִקַּח אוֹתָמוֹ,</p>

<p>&quot;יִשָּׂאֵם עַל אֶבְרָתוֹ יַעֲלֵם עַל שֵׁן סֶלַע,</p>

<p>&quot;כֵּן עֵת בִּמְהוּמוֹת רַבּוֹת צָרֵיהֶם יִפֹּלוּ,</p>

<p>&quot;יָעִיר אוֹתָם לֹא פִּתְאֹם אַךְ שׁוּבָה וָנַחַת,</p>

<p>&quot;כִּי תוֹפַע בָּם רוּחוֹ הַטּוֹבָה כִּמְרַחֶפֶת,</p>

<p>&quot;בִּכְנָפֶיהָ יֶחֱסוּ מִבּוֹר שִׁבְיָם תַּעֲלֵמוֹ,</p>

<p>&quot;תִּשָּׂאֵם עַל אֶבְרָתָהּ לַנְּחוֹתָם הַדָּרֶךְ,</p>

<p>&quot;בָּעֲרָבָה וּבַמִּדְבָּר בָּהָר וּבַשָּׁפֶל,</p>

<p>&quot;בִּישִׁימוֹן וִילֵיל תֹּהוּ וּבְחֹרֶב אֵין מָיִם,</p>

<p>&quot;וַאֲנִי בָרֹאשׁ, כִּי אֶל אֶרֶץ רַעְמְסֵס אָבוֹאָה,</p>

<p>&quot;כִּי שָׁם שִׁבְטֵי יִשְׂרָאֵל יַחְדָּו יִתְאַסָּפוּ.</p>

<p>&quot;אָן אוֹלִיךְ עֵדֶר יְיָ אֵל יוֹדִיעֵנִי,</p>

<p>&quot;גַּם צֵידָה לַדָּרֶךְ הַקָּהָל לֹא יָכִינוּ,</p>

<p>&quot;כִּי אֵל יַשְׂבִּיעֵם, לֹא יִרְעָבוּ לֹא יִצְמָאוּ,</p>

<p>&quot;אַךְ זֹאת יַעֲשׂוּ, יִקְחוּ אִתָּם מִטּוּב מִצְרַיִם,</p>

<p>&quot;זָהָב וָכֶסֶף וַחֲמוּדוֹת יוֹשְׁבֵי הָאָרֶץ,</p>

<p>&quot;אִישׁ מֵרֵעֵהוּ אִשָּׁה מֵרְעוּתָה יִשְׁאָלוּ,</p>

<p>&quot;לַעֲדוֹת בָּם יוֹם הַחַג עֵת לַיָי יָחֹגּוּ,</p>

<p>&quot;יַשְׁאִילוּם כֹּל וּפְנֵיהֶם רֵיקָם לֹא יָשִׁיבוּ,</p>

<p>&quot;כִּי אֵל נָתַן חֵן הָעָם תּוֹךְ עֵינֵי צָרֵימוֹ,</p>

<p>&quot;לָהֶם יִהְיֶה, דָּבָר לִבְעָלָיו לֹא יָשִׁיבוּ,</p>

<p>&quot;גַּם יִלָּווּ אִתָּם רַבִּים מֵעַם הָאָרֶץ,</p>

<p>&quot;לִהְיוֹת לָהֶם לַעֲבָדִים, אַחֲרֵיהֶם יֵלֵכוּ,</p>

<p>&quot;אֶת טַפָּם יִשְׂאוּ אֶת מִקְנֵיהֶם יִנְהָגוּ,</p>

<p>&quot;הַחֲמוֹרִים יַחְבּשׁוּ עַל הַגְּמַלִּים יַעֲמֹסוּ,</p>

<p>&quot;צַוּוּם כִּי אֶל יוֹם צֵאתְכֶם אֶת הַכֹּל יָכִינוּ,</p>

<p>&quot;כִּי כַּאֲשֶׁר פִּתְאֹם עַד יָם יֵלְכוּ כַּנְפֵי שָׁחַר,</p>

<p>&quot;כֵּן יֵצֵא כָל הָעָם רֶגַע מוֹעֵד הַבֹּקֶר,</p>

<p>&#8220;אִישׁ לֹא יִשָּׁאֵר בִּמְקוֹמוֹ יוֹם תִּגָּאֵלוּ&#8221;.</p>

<p>כַּחֲבַצֶּלֶת תִּפְתַּח עָלֶיהָ מֵאוֹר שָׁמֶשׁ,</p>

<p>כֵּן לִבּוֹת זִקְנֵי עָם מַן הַמֵּצַר נִפְתָּחוּ,</p>

<p>מִדִּבְרֵי משֶׁה אִישׁ הָאֱלֹהִים כִּי נָעֵמוּ,</p>

<p>מִבְּשׂוֹרַת יוֹם רָצוֹן יוֹם נָקָם לֵאלֹהֵינוּ,</p>

<p>גַּם מִצְוַת הָאֱלֹהִים גִּיל לֵב לָהֶם הָיָתָה,</p>

<p>אֶל אֲחֵיהֶם כָּל עֲדַת יִשְׂרָאֵל הָלָכוּ,</p>

<p>וַיְצַוּוּ אוֹתָם מִצְוַת אֵל לַעֲשׂוֹת הַפֶּסַח,</p>

<p>כַּתּוֹרָה וּכְמִשְׁפָּט מִפִּי משֶׁה שָׁמָעוּ,</p>

<p>גַּם הַבְּשׂוֹרָה הִגִּיד לָהֶם לָעָם בִּשֵּׂרוּ:</p>

<p>&quot;אַחֵינוּ שִׁמְעוּ אִמְרֵי אֵל, שִׁמְעוּ וּשְׂמָחוּ,</p>

<p>&quot;הַשָּׁנִים הָרַבּוֹת רַק רָעָה בָּם רָאִינוּ,</p>

<p>&quot;בַּחֲמִשָׁה עָשָׂר לַחֹדֶשׁ הַזֶּה יִתַּמּוּ,</p>

<p>&quot;בּוֹ שָׂרִים כַּעֲבָדִים עַל הָאָרֶץ יֵלֵכוּ,</p>

<p>&quot;לִפְנֵי עַבְדֵיהֶם יִכְרָעוּ, לָהֶם יִתְחַנֵּנוּ,</p>

<p>&quot;לֵאמֹר: מַהֲרוּ קוּמוּ מִיַּד שׁוֹבֵיכֶם צֵאוּ,</p>

<p>&quot;כִּי אַנְשֵׁי קֹדֶשׁ אַתֶּם לֵאלֹהִים תַּעֲבֹדוּ.</p>

<p>&quot;עַתָּה אַחֵינוּ בָּא הַיּוֹם אֲשֶׁר קִוִּינוּ,</p>

<p>&quot;עֲשׂוּ אֶת מִצְוַת הָאֱלֹהִים כַּאֲשֶׁר צִוָּנוּ,</p>

<p>&quot;מִשְׁכוּ וּקְחוּ לָכֶם צֹאן שַׁחֲטוּ אֶת הַפָּסַח,</p>

<p>&quot;יוֹם אַרְבָּעָה עָשָׂר לַחֹדֶשׁ זֶה בָּעָרֶב,</p>

<p>&quot;צָלִי עַל מַצּוֹת וּמְרוֹרִים תֹּאכְלוּהוּ לָיְלָה,</p>

<p>&quot;וּתְנוּ דָמוֹ עַל מַשְׁקוֹף וּמְזוּזוֹת הַבָּיִת,</p>

<p>&quot;כִּי בַלַּיְלָה הַזֶּה פּוֹדְכֶם נוֹרָאוֹת יַעַשׂ,</p>

<p>&quot;יַעֲבוֹר בָּאָרֶץ הַזֹּאת לִנְגּוֹף אֶת מִצְרָיִם,</p>

<p>&quot;אָיוֹם הַלַּיְלָה הַהוּא לֹא יִהְיֶה כָּמוֹהוּ,</p>

<p>&quot;בָּכֶם לֹא יִגַּע רָע, בָּתֵּיכֶם יִנָּצֵלוּ,</p>

<p>&quot;אִם מִדַּם פֶּסַח עַל מַשְׁקוֹף וּמְזוּזוֹת יֶהִי,</p>

<p>&quot;לֹא יִתֵּן אֶת הַמַּשְׁחִית לָבוֹא אֶל הַבָּיִת.</p>

<p>&quot;אִישׁ אַל יֵצֵא מִפֶּתַח בֵּיתוֹ עַד הַבֹּקֶר,</p>

<p>&quot;וּכְאוֹר בֹּקֶר מֵאֶרֶץ אוֹיְבֵיכֶם תֵּצֵאוּ,</p>

<p>&quot;בָּרֹאשׁ הָאֱלֹהִים, כִּי לִפְנֵיכֶם הוּא נוֹסֵעַ,</p>

<p>&quot;וּנְבִיאוֹ משֶׁה יַגִּיד לָכֶם אָן תֵּלֵכוּ,</p>

<p>&quot;כִּי עַל פִּי יְיָ תַּחֲנוּ, עַל פִּיו תִּסָּעוּ.</p>

<p>&quot;עַתָּה אַחֵינוּ לָצֵאת מִבּוֹר זֶה הִכּוֹנוּ,</p>

<p>&quot;אִישׁ אֶת אָחִיו אִישׁ אֶת רֵעֵהוּ נָא עֲזוֹרוּ,</p>

<p>&quot;וּכְאִישׁ אֶחָד כָּל בֵּית יִשְׂרָאֵל יִקָּהֵלוּ,</p>

<p>&quot;לָצֵאת יוֹם חֲמִשָּׁה עָשָׂר כַּעֲלוֹת הַשָּׁחַר,</p>

<p>&quot;עוֹד זֹאת אַחֵינּוּ יִשְׁאַל אִישׁ מֵאֵת רֵעֵהוּ,</p>

<p>&quot;וּמֵרְעוּתָהּ תִּשְׁאַל הָאִשָּׁה דִּבְרֵי חֵפֶץ,</p>

<p>&quot;זָהָב וָכֶסֶף אֶת כָּל חֲמוּדוֹת מִצְרָיִם,</p>

<p>&quot;לָכֶם יִהְיֶה וּמִשְּׁלַל אוֹיְבֵיכֶם תַּעֲשִׁירוּ,</p>

<p>&quot;כִּי יְיָ דִּבֵּר בִּרְכוּשׁ גָּדוֹל תֵּצֵאוּ,</p>

<p>&quot;אִם הוּא נוֹתֵן לָכֶם, מִקַּחַת אַל תִּמְנָעוּ.</p>

<p>&quot;נַחְנוּ נַעֲבוֹר בָּאָרֶץ לִבְחוֹר אַנְשֵׁי חָיִל,</p>

<p>&quot;וּלְחַלֵּק הָעָם מִשְׁפְּחוֹת כָּל שֵׁבֶט וָשֵׁבֶט,</p>

<p>&quot;נָכִין הַכֹּל כַּאֲשֶׁר מִפִּי משֶׁה שָׁמַעְנוּ,</p>

<p>&quot;חִזְקוּ אַחֵינוּ, אַחֲרֵי אֱלֹהֵיכֶם לֵכוּ,</p>

<p>&quot;מַה יֹאכַל עַם רַב וּמַה יִשְׁתּוּ אַל תֹּאמֵרוּ,</p>

<p>&#8220;אִם יְיָ עִמָּכֶם דָּבָר לֹא תֶחְסָרוּ&#8221;.</p>

<p>כַּנַּחַל שׁוֹטֵף פִּתְאֹם יַרְווּ מֵימָיו אָרֶץ</p>

<p>כֵּן דִּבְרֵי הַזְּקֵנִים הִרְווּ כָּל נֶפֶשׁ דָּשֶׁן,</p>

<p>פִּתְאֹם רִנְנוּ הָעָם וַיִּקְדּוּ וֶיִּשְתַּחֲווּ,</p>

<p>וַיּוֹדוּ לַיָי חַסְדּוֹ גָּמַל עָלֵימוֹ,</p>

<p>דִּבְרֵי חֵן עָנוּ אֶת הַזְּקֵנִים וַיֹּאמֵרוּ:</p>

<p>&quot;יוֹם יַעֲשֶׂה יְיָ אֶת כָּל זֹאת בּוֹ נָגִילָה,</p>

<p>&quot;מַה נִּירָא אִם אֵל מוֹצִיאֵנוּ מִמִּצְרָיִם,</p>

<p>&quot;אַחֲרָיו גַּם לִישִׁימוֹן נֵלֵךְ לִמְקוֹם אֵין זָרַע,</p>

<p>&quot;הִנֵּה בּוֹ בָטַחְנוּ, אֶת שֵׁם קָדְשׁוֹ אָהַבְנוּ,</p>

<p>&quot;אֶת אוֹתוֹתָיו רָאִינוּ, אֶת מוֹפְתָיו הִשְׂכַּלְנוּ,</p>

<p>&quot;כַּשֶּׁמֶשׁ יָאִיר יוֹמָם מַעֲשָׂיו לֵב הֵאִירוּ,</p>

<p>&quot;גַּם צָרִים רָאוּ אוֹר גָּדוֹל עֵת שָׁלַח חשֶׁךְ,</p>

<p>&quot;הָעָם הַיּשְׁבִים בָּאֹפֶל, בּוֹ אוֹר הִכִּירוּ,</p>

<p>&quot;כִּי עַל משֶׁה דּוֹבְרִים טוֹב, בֵּית יַעֲקֹב יֶאֱהָבוּ,</p>

<p>&quot;וַאֲשֶׁר יַפְלִיא אֵל לַעֲשׂוֹת עֹוד בַּחֲצוֹת הַלָּיְלָה,</p>

<p>&quot;מִכָּל אוֹרִים רָאִינוּ יָאִיר שִׁבְעָתָיִם,</p>

<p>&quot;אִם בָּעֵת הַהִיא יִשְׁתַּחֲווּ אוֹיְבֵינוּ לָנוּ,</p>

<p>&quot;לֵאמֹר: עַם יְיָ אַתֶּם לַחָפְשִׁי צֵאוּ!</p>

<p>&quot;וּבְשִׂמְחַת לֵב נַעֲשֶׂה אֶת כָּל חֻקַּת הַפָּסַח,</p>

<p>&quot;לָמָּה נִירָא לִזְבּוֹחַ אֶת תּוֹעֲבַת מִצְרָיִם,</p>

<p>&quot;שׁוֹמְרֵי מִצְוַת יְיָ לַפַּחַד יִשְׂחָקוּ,</p>

<p>&quot;גַּם הוֹן בֵּיתָם נִשְׁאַל מֵהֶם זָהָב וָכֶסֶף,</p>

<p>&quot;לַעֲדוֹת בַּעֲדִי צָרִים בָּנֵינוּ וּבְנוֹתֵינוּ,</p>

<p>&quot;כִּי חִנָּם נִמְכַּרְנוּ וּבְמִרְמָה עָבְדוּ בָנוּ,</p>

<p>&quot;וּכְהוֹלֵךְ בֶּחָלִיל מֵאֶרֶץ זֹאת נֵלֵכָה,</p>

<p>&quot;אֶל מִדְבָּר וַעֲרָבָה בִּישִׁימוֹן וִילֵיל תֹּהוּ,</p>

<p>&quot;עַל פִּי יְיָ דַּרְכֵּנוּ מַה נִּדְאַג לָנוּ,</p>

<p>&quot;אִם יוֹם מִשְׁלַחַת חַיּוֹת רַגְלָם לֹא רָאִינוּ,</p>

<p>&quot;יוֹם דֶּבֶר כָּבֵד לֹא מֵת אֶחָד מִמִּקְנֵנוּ,</p>

<p>&quot;וּבְיוֹם הִמָּטֵר בָּרָד רַב חֹרֶב הָיָה לָנוּ,</p>

<p>&quot;וּכְשֶׁבֶת צַר בַּאֲפֵלָה לָנוּ עֵת צָהֳרָיִם,</p>

<p>&quot;כֵּן בִּמְקוֹם אֵין זֶרַע יִתֵּן לֶחֶם לָשׂוֹבַע,</p>

<p>&quot;וּבְצִמָּאוֹן אֵין מַיִם יַרְוֶה כוֹסֵנוּ.</p>

<p>&quot;כִּי מַה זֶּה יִפָּלֵא מֵאֵל עָשָׂה שָּׁמַיִם,</p>

<p>&quot;מֵעוֹשֵׂה נִפְלָאוֹת לִגְדֻלָּתוֹ אֵין חֵקֶר,</p>

<p>&quot;עוֹד נָשִׁיר לִכְבוֹדוֹ וּגְבוּרוֹתָיו נוֹדִיעַ,</p>

<p>&quot;עַתָּה עֵת לַעֲשׂוֹת, הָכֵן שֶׂה עַל חַג הַפָּסַח,</p>

<p>&quot;הָכֵן הַנָּשִׁים עִם הַטַּף אֶל מַסָּעֵנוּ,</p>

<p>&quot;לֶאֱסוֹף בִּרְכַּת יְיָ אֲשֶׁר נָתַן לָנוּ,</p>

<p>&quot;מִבָּתֵּי אוֹיְבֵינוּ, מִשְּׁלַל הָעוֹבְדִים בָּנוּ.</p>

<p>&quot;גַּם אַתֶּם זִקְנֵי עָם עֲשׂוּ עִם יַעֲקֹב חֶסֶד,</p>

<p>&quot;הָכִינוּ אֶת הָעָם אֶת צִבְאוֹתָם חַמֵּשׁוּ,</p>

<p>&quot;פִּקְדוּ עֲלֵיהֶם שָׂרֵי מֵאָה שָׂרֵי אֶלֶף,</p>

<p>&quot;וּלְכָל שֵׁבֶט נָשִׂיא עַל פִּי יְיָ תֵּנוּ,</p>

<p>&quot;כַּכּוֹכָבִים בִּמְסִלּוֹתָם נִסְעָה נֵלֵכָה,</p>

<p>&quot;צִבְאוֹת יְיָ אֱלֹהֵי יִשְׂרָאֵל נָחְנוּ,</p>

<p>&#8220;מַסָּעֵנוּ כֻּלּוֹ כָבוֹד, כֻּלּוֹ תִפְאֶרֶת&#8221;.</p>

<p>כָּל זֹאת<sup>[</sup><a href="#fn:6" id="fnref:6" title="see footnote" class="footnote"><sup>6</sup></a><sup>]</sup> פָּעַל אֵל, הֵעִיר קִנּוֹ כַּנָּשֶׁר,</p>

<p>וּבְעוֹדָם עַל אַדְמַת צַר אִמֵּץ דַּכְּאֵי רוּחַ,</p>

<p>רָאוּ כִּי לִבּוֹת צָרֵיהֶם פִּתְאֹם נֶהְפָּכוּ,</p>

<p>שִׂפְתוֹתָם נָטְפוּ רוֹשּׁ עַתָּה נֹפֶת תִּטֹּפְנָה,</p>

<p>וּתְהִלַּת יַעֲקֹב מִפִּי בוֹזֵיהֶם שָׁמָעוּ.</p>

<p>זוּלָתִי פַרְעֹה לִבּוֹ לֹא הָפַךְ מַרְאֵהוּ,</p>

<p>עוֹדוֹ מַחֲזִיק בָּם עוֹד אוֹטֵם אָזְנוֹ מִשְּׁמוֹעַ,</p>

<p>לֹא יַעַן צָרַת הָאֲפֵלָה לֹא בוֹ נָגָעָה,</p>

<p>חִצֵּי הָאֹפֶל גַּם כִּלְיוֹת פַּרְעֹה פִּלֵּחוּ,</p>

<p>גַּם אַחֲרֵי סָר וַיְהִי אוֹר עוֹד נַפְשׁוֹ נִבְהָלָה,</p>

<p>אַךְ יַד יְיָ עָשְׂתָה זֹאת לִבּוֹ הִקְשֵׁיתָה,</p>

<p>סָגַר אֱלֹהִים מַשְׂכִּיוֹתָיו בִּדְלָתָיִם,</p>

<p>בַּעֲבוּר כָּל חֲמָסָיו עַל קָדְקָדוֹ יֵרֵדוּ,</p>

<p>רַבִּים מֵעֲבָדָיו אֲשֶׁר בָּם רוּחַ אַחֶרֶת,</p>

<p>חָרָה לָהֶם לִרְאוֹת מַלְכָּם מַרְבֶּה אִוֶּלֶת,</p>

<p>מֵעֵז פָּנִים נֶגֶד פַּטִּישׁ הַמְּפוֹצֵץ סָלַע,</p>

<p>כִּי לֹא יָדְעוּ כִּי חֲמַת אֵל זֹאת פּוֹעֶלֶת,</p>

<p>דִּבְּרוּ אֵלָיו יוֹם יוֹם: &quot;עַל מָה אַתָּה בּוֹטֵחַ,</p>

<p>&#8220;הֲתַחְפּוֹץ עוֹד רָעוֹת קָשׁוֹת מֵאֲשֶׁר קָרוּנוּ&#8221;?</p>

<p>עַל יִשְׂרָאֵל וּמַעֲשֵׂיהֶם רַב טוּב דִּבֵּרוּ,</p>

<p>וּגְדֻלַּת משֶׁה וֶאֱמוּנַת לִבּוֹ הִלֵּלוּ,</p>

<p>וַיְהִי כַמַּחֲרִישׁ, וַיְהִי כָאִישׁ לֹא שֹׁמֵעַ,</p>

<p>לֹא עָנָם עַד יוֹם אַרְבָּעָה עָשָׂר לַחֹדֶשׁ,</p>

<p>אָז הֵחֵל דַּבֵּר, מִפִּיו שָׁטְפוּ דִּבְרֵי אָוֶּן,</p>

<p>לֵאמֹר: &quot;רַכֵּי לֵבָב לָמָה אֵלַי תָּרִיבוּ,</p>

<p>&quot;לָמָּה דִבְרֵי מִרְמָה דּוֹבֵר משֶׁה תַּצְדִּיקוּ,</p>

<p>&quot;תַּחְבּוּלוֹתָיו יָדַעְתִּי, סוֹד לִבּוֹ חָקַרְתִּי,</p>

<p>&quot;לֹא יוֹלִיךְ הָעָם לִזְבּוֹחַ כִּי אִם לִבְרוֹחַ,</p>

<p>&quot;אַחֲרֵי כִּי יֵלֵכוּ לֹא עוֹד הֵנָּה יָשׁוּבוּ.</p>

<p>&quot;מַדּוּעַ שָׂרָי אֶת לֵב מִצְרַיִם תָּמִיסוּ?</p>

<p>&quot;אֵיךְ עַל רֹאשׁ מַלְכְּכֶם חֶרְפַּת עוֹלָם תָּבִיאוּ,</p>

<p>&quot;כִּי כָל מַלְכֵי אָרֶץ עָלַי פִּיהֶם יִפְעָרוּ,</p>

<p>&quot;אוֹי לָךְ מִצְרַיִם יֹאמֵרוּ, שֶׁמַּלְכֵּךְ נָעַר,</p>

<p>&quot;יֵחַת מִגְּעָרָה, לַעֲצַת אִוֶּלֶת שֹׁמֵעַ.</p>

<p>&quot;וּפֶן תֹּאמְרוּ לֵב משֶׁה בַּר לֹא יַעֲשֶׂה עָוֶל</p>

<p>&quot;זֹאת אֶבְחָנָה, נֶגֶד עֵינֵיכֶם אֲנַסֶּנּוּ,</p>

<p>&#8220;אִם פִּי מִרְמָה פִּיהוּ, חָכְמָתִי תַּכְרִיעֵהוּ&#8221;.</p>

<p>שָׁלַח לִקְרוֹא אֶת משֶׁה עִם אַהֲרֹן אָחִיהוּ,</p>

<p>וַיֹאמֶר פַּרְעֹה אֶל משֶׁה: &quot;הִנְךָ יוֹדֵעַ,</p>

<p>&quot;כִּי לִשְׁלשֶׁת הַמּוֹפְתִים לַעֲשׂוֹתָם הִפְלֵאתָ,</p>

<p>&quot;לֹא שַׂמְתִּי אֶת לִבִּי, בִּי מֹרֶךְ לֹא הֵבִיאוּ,</p>

<p>&quot;אִם יַד אֱלֹהֵיכֶם חֲזָקָה וַתַּלְאֵנִי,</p>

<p>&quot;וּמֵאוֹתוֹתֶיהָ הַקָּשׁוֹת לָךְ נִכְנָעְתִּי,</p>

<p>&quot;בַּעֲבוּר תַּצִּילֵנִי מֵהֶם בִּתְפִלָּתֶךָ,</p>

<p>&quot;אַחֲרֵי הֶעְתַּרְתָּ וָאֵרָפֵא בָּךְ הֵתַלְתִּי,</p>

<p>&quot;לֹא כֵן עַתָּה מִצָּרַת הָאֹפֶל נִצַּלְתִּי,</p>

<p>&quot;וּלְצַוּוֹת עֲלֵיכֶם טוֹבוֹת נַפְשִׁי חָפֵצָה,</p>

<p>&quot;אֶת כָּל מִשְׁאֲלוֹת לִבְּכֶם הַיּוֹם אֲמַלֵּאָה,</p>

<p>&quot;לַעֲבוֹד אֶת יְיָ אֱלֹהֵיכֶם תֵּלֵכוּ,</p>

<p>&quot;גַּם טַפְּכֶם יֵלֵךְ עִמָּכֶם כַּאֲשֶׁר שָׁאַלְתָּ,</p>

<p>&quot;עֵד הוּא כִּי בֶאֱמוּנָה אֲנִי דוֹבֵר אֵלֶיךָ,</p>

<p>&#8220;רַק צֹאנְכֶם וּבְקַרְכֶם יֻצָּג עַד כִּי תָשׁוּבוּ&#8221;.</p>

<p>אִמְרֵי אֱוִיל<sup>[</sup><a href="#fn:7" id="fnref:7" title="see footnote" class="footnote"><sup>7</sup></a><sup>]</sup> מִכֹּבֶד אֲבָנִים כָּבֵדוּ,</p>

<p>עוֹד לֹא נִכְלַם לֵאמֹר בֵּית יַעֲקֹב יַעַבְדוּנִי,</p>

<p>וּמְבַקֵּשׁ עֵרָבוֹן מִיָּדָם עַד יָשׁוּבוּ,</p>

<p>אִם צָרוֹת רַבּוֹת גַּם רָעוֹת טוֹב לֹא לִמְּדוּהוּ,</p>

<p>אֵיךְ מִמִּשְׁלַחַת הָאֲיוּמָה לֹא לָמַד בַּעַר,</p>

<p>כִּי מַחֲזִיק בָּעָם אָמַר אֱלֹהִים לִי הֵמָּה,</p>

<p>עָם אֲשֶׁר רִנְנוּ יוֹם רוּחַ רָעָה בִעֲתַתּוֹ,</p>

<p>רָאוּ אוֹר גָּדוֹל יוֹם הֱצִיקָהוּ הָאֹפֶל,</p>

<p>הֲלֹא מִנִּשְׂגָּבוֹת כָּאֵלֶּה יָבִין דָּעַת,</p>

<p>כִּי כַבְּהֵמָה נֶחְשָׁב לַאֲשֶׁר דַּרְכּוֹ בַקֹּדֶשׁ,</p>

<p>אַךְ זֶה דֶרֶךְ פּוֹעֲלֵי אָוֶן שִׂים אוֹר לַחשֶׁךְ,</p>

<p>דַּרְכָּם כָּאֲפֵלָה בַּצָהֳרָיִם יִכָּשֵׁלוּ,</p>

<p>בִּשְׁאוֹל וַאֲבַדּוֹן עוֹד עֲקַלְקַלוֹת יַחְשֹׁבוּ,</p>

<p>צָרָתָם נֶגְדָּם לָשׁוּב עַד אֵל לֹא יַחְפֹּצוּ,</p>

<p>אַף מִשְׁאָל אִישׁ רָשָׁע נִאֵץ אֵל זֹאת מַלְפֵנוּ<sup>[</sup><a href="#fn:8" id="fnref:8" title="see footnote" class="footnote"><sup>8</sup></a><sup>]</sup>,</p>

<p>הַמִּקְנֶה יֻצָּג לָעֵרָבוֹן כִּי יָשׁוּבוּ,</p>

<p>הָעֵרָבוֹן הַזֶּה מִיַּד מִי יִשְׁאָלֶנּוּ?</p>

<p>מִיַּד עוֹשֵׂה נִפְלָאוֹת, מִיַּד יוֹצֵר אָרֶץ,</p>

<p>כִּי מַה יַּעֲשֶׂה יִשְׂרָאֵל אֱלֹהָיו יוֹרֶנּוּ,</p>

<p>וּמִשְׁפָּטָיו יַגִּיד אִם יָשׁוּבוּ אִם אָיִן,</p>

<p>אִם לֹא יָשׁוּבוּ אֶת פִּי יְיָ שָׁמָרוּ.</p>

<p>גַּם משֶׁה שָׁמַע וַיִּחַר לוֹ וַיַּעֲנֵהוּ,</p>

<p>&quot;יָדַעְתִּי כִּי עֲקַלְקַלוֹת מָלֵא לִבֶּךָ,</p>

<p>&quot;לוּ חַטֹּאתֶיךָ וַחֲטָאֵי אֲבוֹתֶיךָ,</p>

<p>&quot;וּגְדֻלַּת אֵל אֲשֶׁר נִאַצְתֶּם הִתְבּוֹנַנְתָּ,</p>

<p>&quot;חֲרָדוֹת תִּלְבַּשׁ וּמִמִּבְחַר עֲדָרֶיךָ,</p>

<p>&quot;עוֹלוֹת וּזְבָחִים תִּתֵּן גַּם אַתָּה בְּיָדֵינוּ,</p>

<p>&quot;בַּעֲבוּר הַעֲלוֹתָם בַּעֲדֶךָ לֵאלֹהֵינוּ,</p>

<p>&quot;אוּלַי יִתְעַשֵּׁת לָךְ אוּלַי יִשָּׂא פָנֶיךָ.</p>

<p>&quot;אַךְ רַבָּה רָעָתְךָ עַד שָׁמַיִם הִגִּיעָה,</p>

<p>&quot;כָּל חַיְתוֹ יָעַר אֵין דֵּי עוֹלָה עַל פִּשְׁעֶךָ.</p>

<p>&quot;אֵיךְ תָּעֵז פָּנִים וּתְמַלֵּא פִיךָ אִוֶּלֶת,</p>

<p>&quot;לֵאמֹר אֵלַי: מִקְנֵיכֶם בָּאָרֶץ הַשְׁאִירוּ.</p>

<p>&quot;אֵיךְ נֵלֵךְ אִם מִקְנֵנוּ לֹא יֵלֵךְ עִמָּנוּ,</p>

<p>&quot;הֲלֹא בּוֹ נַעֲבוֹד אֶת יְיָ אֱלֹהֵינוּ.</p>

<p>&quot;גַּם פַּרְסָה אַחַת לֹא נַעֲזוֹב פֹּה מִמִּקְנֵנוּ,</p>

<p>&quot;כִּי מַה נַּעֲשֶׂה אוֹ מַה נַּעֲבוֹד לֹא נֵדַע נָחְנוּ,</p>

<p>&#8220;עַד בּוֹאֵנוּ שָׁמָּה וִיצַוֶּה אֵל עָלֵינוּ&#8221;.</p>

<p>אִם עוֹד<sup>[</sup><a href="#fn:9" id="fnref:9" title="see footnote" class="footnote"><sup>9</sup></a><sup>]</sup> נָמוֹג לֵב פַּרְעֹה מִבִּעוּתֵי חשֶׁךְ,</p>

<p>לִשְׁמוֹעַ אֶל דִּבְרֵי משֶׁה אָזְנוֹ כָבֵדָה,</p>

<p>לֹא מֵאֵין אֵמוּן נַפְשׁוֹ עֲשׂוֹת טוֹב מֵאֵנָה,</p>

<p>כַּאֲשֶׁר מֵאֵן עַד כֹּה מֵרִבְבוֹת מַחְשְׁבוֹת הָבֶל,</p>

<p>הִנֵּה מַחְזוֹת הָאֲפֵלה לֵב עָרֵל הִכְנִיעוּ,</p>

<p>יָדַע כִּי רָם יְיָ אֵימָתוֹ נִשְׂגָּבָה,</p>

<p>אַךְ תַּעֵב עֲשׂוֹת טוֹב נֶפֶש רָשָׁע אִוֵּתָה,</p>

<p>לֹא אָבָה שַׁלְּחָם, יַעַן מָה? הוּא בַּל יוֹדֵעַ,</p>

<p>בִּצְפוּנָיו וּבְתוֹךְ מֵעָיו חֲמַת אֵל מָשָׁלָה,</p>

<p>כַּאֲשֶׁר לֹא יֹאבֶה אִישׁ לֶאֱכוֹל מָאוֹס וָסֶחִי</p>

<p>כֵּן שַׁלֵּחַ אֶת יִשְׂרָאֵל נַפְשׁוֹ שִׁקֵּצָה,</p>

<p>מַעֲשֵׂה רַב כֹּחַ זֹאת וּלְאִישׁ מַשְׁחִית כֵּן יַעַשׂ,</p>

<p>אוֹי לָרָשָׁע רָע אִם עֲוֹנוֹתָיו יִלְכְּדוּנוּ,</p>

<p>מָלֵא שִׁמָּמוֹן זֶה, מָלֵא רָע, מָלֵא קֶצֶף,</p>

<p>קָצַף עַל שָׂרָיו הַיּוֹעֲצִים אוֹתוֹ לִשְׁמוֹעַ,</p>

<p>עַל משֶׁה דִּבֵּר קָשׁוֹת, שָׁמַיִם שָׁת פִּיהוּ,</p>

<p>עוֹד שִׂפְתֵי נָבָל נָעוֹת אִוֶּלֶת תַּבַּעְנָה,</p>

<p>רוּחַ אֱלֹהִים אֶת נֶפֶשׁ משֶׁה לָבֵשָׁה,</p>

<p>וַיֹּאמֶר אֵלָיו<sup>[</sup><a href="#fn:10" id="fnref:10" title="see footnote" class="footnote"><sup>10</sup></a><sup>]</sup>: &quot;קוּם הַחֲרֵד כָּל דּוֹבְרֵי אָוֶן,</p>

<p>&quot;גַּלֵּה אָזְנָם כִּי עַל פִּתְחָם רוֹבֵץ הַמָּוֶת,</p>

<p>&quot;נֶגַע הָאַחֲרוֹן הוֹדַעְתִּיךָ יוֹם הַחֹדֶשׁ,</p>

<p>&quot;אֲנִי מֵבִיא עַל פַּרְעֹה, מֵבִיא עַל מִצְרָיִם,</p>

<p>&#8220;לֹא עֵת מָחָר אַךְ לַיְלָה זֶה אֲבִיאֶנּוּ&#8221;.</p>

<p>רֶגַע צִוָּהוּ אֵל זֹאת פָּתַּח משֶה פִּיהוּ,</p>

<p>וַיֹּאמֶר אֶל הַמֶּלֶךְ וּלְכָל יוֹעֲצֵי רֶשַׁע:</p>

<p>&quot;אֶל דִּבְרֵי בֶלַע דִּבַּרְתֶּם הַיּוֹם הֶחֱרַשְׁתִּי,</p>

<p>&quot;אֱלֹהִים יַעֲנֶה אֶתְכֶם דָּבָר טֶרֶם בֹּקֶר,</p>

<p>&quot;אֶל תַּכְלִית רָעָה בָּאתֶם, שִׁחַתְכֶם אֵין קֵצֶה,</p>

<p>&quot;בָּא הַקֵּץ, הַרְבּוֹת עַל רָעַתְכֶם לֹא תוֹסִיפוּ,</p>

<p>&quot;כִּי כֹה אָמַר יְיָ, עַתָּה אַפְלִיא פֶלֶא,</p>

<p>&quot;כַּחֲצוֹת הַלַּיְלָה אֲנִי יוֹצֵא בְּתוֹךְ מִצְרָיִם,</p>

<p>&quot;בִּבְכוֹרֵיהֶם אֶעֱשֶׂה כָלָה, יַחְדָּו יָמוּתוּ,</p>

<p>&quot;מִבְּכוֹר הַיּוֹשֵׁב עַל כֵּס פַּרְעֹה יוֹרֵשׁ עֶצֶר,</p>

<p>&quot;עַד הַבְּכוֹר בֶּן הַשִּׁפְחָה אַחַר הָרֵחָיִם,</p>

<p>&quot;וּבְכוֹרֵי הַבְּהֵמוֹת גַּם הֵם יַחְדָּו יֹאבֵדוּ,</p>

<p>&quot;הַמְּהוּמָה תִּגְדַּל בָּאָרֶץ, הַצְּעָקָה תֵּרֶב,</p>

<p>&quot;אָבוֹת אֶל בָּנִים לֹא יִפְנוּ מִיִּלְלַת שָׁבֶר,</p>

<p>&quot;צַעֲקַת שֶׁבֶר כָּמוֹהָ מֵאָז לֹא נִהְיָתָה,</p>

<p>&quot;צַעֲקַת שֶׁבֶר כָּמוֹהָ לֹא תוֹסִיף אַחֲרֶיהָ,</p>

<p>&quot;וּבְעֵת הַהִיא עַם קָדְשִׁי מִטּוּב לֵב יָרֹנוּ,</p>

<p>&quot;וּבְכוֹרֵיהֶם אֱלֹהִים עָז לָנוּ יָשִׁירוּ,</p>

<p>&quot;קוֹל כֶּלֶב נוֹבֵחַ אָזְנֵיהֶם בַּל תִּשְׁמַעְנָה,</p>

<p>&quot;אָז תֵּדְעוּן כִּי יַפְלֶה יְיָ בֵּין מִצְרָיִם</p>

<p>&quot;וּבֵין יִשְׂרָאֵל בֶּן יַקִּיר לִי יִקְרָאֵהוּ,</p>

<p>&quot;לִסְגֻלָּתוֹ הִבְדִּילָהוּ, לִבְכוֹרוֹ שָׂמָהוּ,</p>

<p>&quot;כַּאֲשֶׁר הִגַּדְתִּי לָךְ רֵאשִׁית בּוֹאִי אֵלֶיךָ,</p>

<p>&quot;וַאֲצַו אוֹתְךָ שַׁלַּח עַמּוֹ כִּי יַעַבְדֶנּוּ,</p>

<p>&quot;כִּי אִם מָאֵן אַתָּה שַׁלְּחוֹ, תֹּאמַר לִי הֵמָּה,</p>

<p>&quot;יַהֲרוֹג מַחְמַד עֵינֶיךָ בִּנְךָ בְּכוֹרֶךָ,</p>

<p>&quot;אֶת לֹא הֶאֱמַנְתָּ תִּרְאֶינָה לַיְלָה עֵינֶיךָ.</p>

<p>&quot;מֵאַנְתָּ קַחַת תּוֹרָה מִפִּי דוֹבֵר צֶדֶק,</p>

<p>&quot;הַלַּיְלָה הַזֶּה מִפִּי בִנְךָ תִּקָּחֶנָּה,</p>

<p>&quot;וּמִפִּי בָנִים רַבִּים, מִבְּכוֹרֵיהֶם יַחַד,</p>

<p>&quot;אִמְרֵי אֱמֶת אָבוֹת לִבְנֵיהֶם לֹא לִמֵּדוּ,</p>

<p>&quot;מִבְּנֵיהֶם יִשְׁמָעוּ כִּי לַיָי חָטָאוּ,</p>

<p>&quot;זֹאת תִּשְׁמַע אַתָּה, זֹאת יִשְׁמְעוּ יוֹשְׁבֵי אַרְצָךְ,</p>

<p>&quot;אָז מִפַּחַד פִּתְאֹם גַּם עֲבָדֶיךָ אֵלֶּה,</p>

<p>&quot;הַיּוֹעֲצִים לָךְ רָעוֹת, הַמַּקְשִׁים אֶת לִבֶּךָ,</p>

<p>&quot;פָּלָּצוּת תֹּאחֲזֵמוֹ, מִמִּטּוֹת שֵׁן יָקוּמוּ,</p>

<p>&quot;וּבִרְחוֹבוֹת עִיר יָרוּצוּ, אֵלַי יֵרֵדוּ,</p>

<p>&quot;אֵלַי יִשְׁתַּחֲווּ וּבִדְמָעוֹת יִתְחַנָּנוּ,</p>

<p>&quot;לֵאמֹר: צֵא עֶבֶד יְיָ, נָגִיד עַם קֹדֶשׁ,</p>

<p>&quot;אַתָּה עִם כָּל עַם יְיָ הוֹלְכֵי רַגְלֶךָ.</p>

<p>&#8220;כָּל זֹאת יִקְרֶה הַלַּיְלָה, אַחֲרֵי כֵן אֵצֵאָה&#8221;.</p>

<p>תַּחַת<sup>[</sup><a href="#fn:11" id="fnref:11" title="see footnote" class="footnote"><sup>11</sup></a><sup>]</sup> כִּי יִמַּס לֵב פַּרְעֹה יִגַּר כַּמָּיִם,</p>

<p>מִבְּשׂוֹרַת שֶׁבֶר אָיוֹם מִפֶּה מַגִּיד יוֹשֶׁר,</p>

<p>נֶהְפַּךְ הוּא אֶל עֶשֶׁת בַּרְזֶל, נֶהְפַּךְ אֶל סָלַע,</p>

<p>גָּאוֹן תַּחַת הִכָּנֵעַ, אַף תַּחַת פַּחַד,</p>

<p>וּבְגֹבַהּ אַפּוֹ עָנָה: &quot;כָּל זֹאת לִי פָעַלְתִּי,</p>

<p>&quot;הִרְבֵּיתִי הֵטֵיב לָךְ עַל כֵּן גָּבַהּ לִבֶּךָ,</p>

<p>&quot;וַתָּרֶם יַד בַּמֶּלֶךְ, תָּקֵל שָׂרֵי אָרֶץ,</p>

<p>&quot;וּמִי הֱבִיאֲךָ הֲלוֹם, מִי יוֹעֵץ שָׂמֶךָ,</p>

<p>&quot;עַל טוּבִי נִשְׁעַנְתָּ, עַל רוֹב חַסְדִּי בָּטַחְתָּ.</p>

<p>&quot;הֲשׁוֹכֵחַ אַתָּה כִּי אֲנִי אֲדוֹנֶךָ,</p>

<p>&quot;הַעִמָּדִי תָּרִיב, לִי תֹאמַר מַה יָעַצְתָּ,</p>

<p>&quot;וּכְאָדוֹן לִי שַׁלַּח עַם זוּ חָפְשִׁי צִוִּיתָ?</p>

<p>&quot;אַחַת דִּבַּרְתִּי אֶת הָעָם לֹא אֲשַׁלֵּחַ,</p>

<p>&quot;וּבְהֵיכָלִי בַּל עוֹד אֲמָרֶיךָ תַּשְׁמִיעַ,</p>

<p>&quot;חֲדַל מֵרְמוֹס חֲצֵרָי, לִרְאוֹתְךָ שָׂבָעְתִּי,</p>

<p>&quot;לֵךְ מֵעָלָי, לִרְאוֹת אֶת פָּנַי לֹא תוֹסִיפָה.</p>

<p>&#8220;יוֹם תָּבוֹא לִרְאוֹת אֶת פָּנַי הוּא יוֹם מוֹתֶךָ&#8221;.</p>

<p>שָׁמַע משֶׁה וַיִּדֹּם אַךְ רוּחוֹ סוֹעֵרָה,</p>

<p>לֹא יַעַן מֵחֶרֶב פַּרְעֹה נַפְשׁוֹ יָרֵאָה,</p>

<p>כַּכֶּלֶב מֵת נֶחְשָׁב לוֹ וּכְעָשׁ חֲדַל כֹּחַ,</p>

<p>לֵאלֹהָיו קִנֵּא, אֵשׁ קִנְאָתוֹ בּוֹ לִהֵטָה</p>

<p>לֶאֱכוֹל נִתְעָב זֶה דּוֹבֵר נֶאָצוֹת כָּאֵלֶּה,</p>

<p>דּוֹבֵר חֶרְפָּה וָבוּז עַל תַּם וּנְקִי כַפַּיִם,</p>

<p>נָשָׂא כַפָּיו בַּעֲדוֹ בַּעֲבוּר מַלְּטוֹ מִמָּוֶת.</p>

<p>אֲבָל מֵרוֹב חָכְמָתוֹ קָשׁוֹת לֹא עָנָהוּ,</p>

<p>יָדַע משֶׁה כִּי עֲרֵלָה אָזְנוֹ מִשְּׁמוֹעַ,</p>

<p>יָדַע כִּי קָרוֹב יוֹם אֵידוֹ יֹאבַד בִּן לָיְלָה,</p>

<p>אַךְ בָּז לוֹ לָעַג לוֹ, וַיֹּאמֶר: &quot;כֵּן דִּבַּרְתָּ,</p>

<p>&#8220;לֹא אוֹסִיף בּוֹא עוֹד, לֹא אוֹסִיף לִרְאוֹת פָּנֶיךָ&#8221;.</p>

<p>וַיֵצֵּא בָּחֲרִי אַף מֵעִם אִישׁ הַבְּלִיָעַל.</p>

<p>יוֹם זֶה<sup>[</sup><a href="#fn:12" id="fnref:12" title="see footnote" class="footnote"><sup>12</sup></a><sup>]</sup> זָבְחוּ שָׁם בֵּית יִשְׂרָאֵל זִבְחֵי צֶדֶק,</p>

<p>כִּי תוֹעֲבַת מִצְרַיִם הָיְתָה זֶבַח הַפָּסַח,</p>

<p>וּלְהִתְחַזֵּק לִשְׁמוֹר מִצְוָה לֵב הָעָם יָחַד,</p>

<p>וּלְהִנָּצֵל מִכַּף צַר בָּאֱלֹהִים בָּטָחוּ,</p>

<p>וַיְיָ גָּנַן עָלֵימוֹ, רַע לֹא יָדָעוּ,</p>

<p>מִדַּם זִבְחֵיהֶם עַל פֶּתַח בֵּיתָם נָתָנוּ,</p>

<p>עַל הַמַּשְׁקוֹף וּשְׁתֵּי הַמְּזוּזוֹת אוֹת שָׂמוּהוּ,</p>

<p>וּבְשָׂרוֹ הֵכִינוּ לֶאֱכוֹל עַל אֵשׁ צָלוּהוּ,</p>

<p>עַל רֹאשׁוֹ עַל קִרְבּוֹ וּכְרָעָיו, לֹא נִתְּחוּהוּ,</p>

<p>וּכְמִשְׁפָּטוֹ עַל מַצּוֹת וּמְרוֹרִים אֲכָלוּהוּ,</p>

<p>עֵת צֵאת כּוֹכְבֵי נֶשֶׁף עֵת נָגַהּ הַיָּרֵחַ,</p>

<p>מָתְנֵיהֶם חֲגוּרִים, עַל רַגְלֵיהֶם נַעֲלָיִם,</p>

<p>אִישׁ אִישׁ אֶת מַקְלוֹ הוֹלֵךְ בּוֹ יָדוֹ אוֹחֶזֶת,</p>

<p>כַּנּוֹעָדִים לִנְסוֹעַ וּנְכוֹנִים לָלֶכֶת,</p>

<p>בַּחִפָּזוֹן אֲכָלוּהוּ כִּמְמַהֲרִים לַדָּרֶךְ,</p>

<p>בָּאֵל בָּטַח לִבָּם וּבֵאלֹהִים הֶאֱמִינוּ,</p>

<p>אֲשֶׁר לֹא יֹאכְלוּ עוֹד שָׁם כַּאֲסִירֵי בּוֹר לָחֶם,</p>

<p>כִּי מִבֵּית עֲבָדִים יִגְאָלֵם אֶל הַלָּיְלָה,</p>

<p>הֵם כִּלּוּ לֶאֱכוֹל, פִּתְאֹם מִגִּיל לֵב רִנֵּנוּ,</p>

<p>כִּי שִׂמְּחָם הָאֱלֹהִים, נֶפֶשׁ נַעְנִים הִשְׂבִּיעַ,</p>

<p>וּבְרוּחוֹ הַטּוֹבָה עַל חֲסִידָיו הוֹפִיעַ,</p>

<p>אָז שִׁירֵי כָבוֹד שִׁירֵי קֹדֶשׁ לָאֵל שָׁרוּ,</p>

<p>זִקְנֵיהֶם אֲבוֹת הָעֵדָה לָשִׁיר הֵחֵלּוּ,</p>

<p>אַחֲרֵיהֶם כָּל הָעֵדָה קוֹל שִׂמְחָה נָשָׂאוּ,</p>

<p>בָּעֵת הַהִיא קוֹל צַעֲקַת צָרֵיהֶם שָׁמָעוּ,</p>

<p>הַמְבַכִּים אֶת הַבָּנִים הַקְּרוּאִים לַמָּוֶת,</p>

<p>עַל יוֹשֵׁב הָאָרֶץ כֻּלּוֹ פַּחַד וָפַחַת,</p>

<p>מִבֵּיתָם נָסוּ בִּרְחוֹבוֹת עִיר הִשְׁתּוֹלָלוּ,</p>

<p>כֻּלָּם קוֹל מַר, הויֹ אָב, הוֹי בֵּן, הוֹי אָח, זָעָקוּ,</p>

<p>כִּי הָעֶבֶד נִשְׁפָּט כַּאֲדוֹנָיו עַם וָמֶלֶךְ,</p>

<p>וַיְהִי אֶל כֻּלָּמוֹ וּבְמַכַּת מָוֶת אַחַת,</p>

<p>מֵתִים אֵין מִסְפָּר כֻּלָּם בַּחוּרֵי מִצְרָיִם,</p>

<p>עַל עַם הָאָרֶץ כֻּלּוֹ מַה נָּפְלָה אֵימָתָה,</p>

<p>גַּם יוֹעֲצֵי פַרְעֹה גַּם חַרְטוּמָיו לֹא הֶאֱמִינוּ</p>

<p>כִּי אֱמֶת דִּבֶּר אִישׁ הָאֱלֹהִים, מַה נִּבְהָלוּ</p>

<p>כַּאֲשֶׁר אֶת דִּבְרֵי הַכּוֹרְעִים לָמוּת שָׁמָעוּ,</p>

<p>כָּרֵחַיִם טוֹחֲנִים כָּל לֵב מִקְשָׁה טָחָנוּ,</p>

<p>אָז הוֹדוּ כִּי עַם זוּ בָּנִים לַיְיָ הֵמָּה.</p>

<p>כִּי עֵת<sup>[</sup><a href="#fn:13" id="fnref:13" title="see footnote" class="footnote"><sup>13</sup></a><sup>]</sup> יוֹשְׁבֵי הָאָרֶץ עַל עַרְשָם שָׁכָבוּ,</p>

<p>יָשְׁנוּ מֵאֵין מַחֲרִיד, וַיְהִי בַּחֲצִי הַלָּיְלָה</p>

<p>יָרַד דָּבָר מֵיְיָ, מֵאֵל יוֹעֵץ פֶּלֶא,</p>

<p>יָרַד מִכֵּס מַלְכוּתוֹ מִכִּסֵּא הַצֶּדֶק,</p>

<p>בַּעֲבוּר הָרֵם קֶרֶן עַמּוֹ וּלְהַשְׁפִּיל רֶשַׁע,</p>

<p>כָּאִישׁ מִלְחָמוֹת הִתְיַצֵּב עַל טַבּוּר אָרֶץ,</p>

<p>בִּימִינוֹ דָת אֲיוּמָה וּשְׁנוּנָה כַּחֶרֶב,</p>

<p>וַיַּךְ רֵאשִׁית אוֹנֵי חָם וּבְכוֹרֵי מִצְרַיִם,</p>

<p>מִבְּכוֹר פַּרְעֹה אֲשֶׁר יִמְלוֹךְ אַחֲרָיו בָּאָרֶץ,</p>

<p>עַד בֶּן הַשִּׁפְחָה וּבְכוֹר הַשְּׁבִי יוֹשֵׁב כֶּלֶא,</p>

<p>וּבְכוֹרֵי הַבְּהֵמָה כֻּלָּם כֶּל פֶּטֶר רָחֶם,</p>

<p>מַה נּוֹרָא אֵל אִם דּוֹרֵךְ עַל בָּמֳתֵי אָרֶץ,</p>

<p>כִּי דָבָר יָרַד אָרְצָה רֹאשׁוֹ עַל שָׁמַיִם,</p>

<p>יְיָ נִצָּב עָלָיו אֶת עֻזּוֹ הוֹדִיעַ,</p>

<p>כִּי בִּבְכוֹרֵיהֶם אֱלֹהִים דָּבָר הוֹפִיעַ,</p>

<p>וַיּוֹדִיעֵם מִי הָעָם אֲשֶׁר בּוֹ עָבָדוּ,</p>

<p>כִּי חֶבֶל נַחְלָתוֹ הוּא, זֶרַע אַנְשֵׁי קֹדֶשׁ,</p>

<p>וּמִצְרַיִם עַם נָבָל הואּ שׁוֹכְחֵי אֱלוֹהַּ,</p>

<p>וּבִבְכוֹרֵיהֶם לַיְלָה זֶה יָצָא הַקָּצֶף,</p>

<p>יַעַן בִּבְכוֹרוֹ יִשְׂרָאֵל חִנָּם הֵרֵעוּ.</p>

<p>זֶה דֶרֶךְ אֱלֹהִים, כֵּן יוֹרֶה חִזְקֵי מֶצַח,</p>

<p>בִּתְנוּמוֹת עַל מִשְׁכָּבָם, בַּחֲלוֹמוֹת יַחֲלֹמוּ.</p>

<p>בַּעֲבוּר אַבְרָהָם בָּא בַּחֲלוֹם אֶל אֲבִימֶלֶךְ,</p>

<p>וּמִפַּחַד הַחִזָיוֹן חָדַל הָרֵעַ.</p>

<p>בַּעֲבוּר יִשְׂרָאֵל בָּא אֶל לָבָן בַּחֲלוֹם לָיְלָה,</p>

<p>וּמֵחֶרְדַּת הַמַּרְאָה עָזַב הַמְזִימָּתָה.</p>

<p>בַּעֲבוּר יוֹסֵף אֲסִירֵי בוֹר חֲלוֹם חָלָמוּ,</p>

<p>אֲזַי שֵׁמַע הַפּוֹתֵר עֶרֶל לֵב הוֹדִיעַ.</p>

<p>אַף כֵּן פָּעַל אֵל, אֶת רֵאשִׁית אוֹנֵי מִצְרַיִם</p>

<p>הֱחִתָּם בַּחֶזְיוֹנוֹת, בַּחֲלוֹמוֹת חָלָמוּ,</p>

<p>כִּי לֹא פִתְאֹם מֵתוּ, לֹא רֶגַע חֲצִי לָיְלָה,</p>

<p>כַּאֲשֶׁר תָּמִית רוּחַ זִלְעָפוֹת יָשׁוּד קֶטֶב,</p>

<p>אַךְ חָזוּת קָשָׁה הֶרְאָם לִהְיוֹת בָּם תָּו מָוֶת,</p>

<p>כָּל אִישׁ רָאָה חָזוֹן זֶה לֹא רָאָה אוֹר בֹּקֶר.</p>

<p>וַתִּפָּעֶם רוּחָם נַפְשׁוֹתֵיהֶם דֻּכָּאוּ,</p>

<p>בֵּין חַיִּים לַמָּוֶת עַד לֹא נַפְשָׁם יָצָאָה,</p>

<p>בִּבְכִי בִּילָלָה בַּאֲנָחָה וּבְשֶׁבֶר רוּחַ,</p>

<p>מֶה חָזוּ סִפֵּרוּ, יַעַן מֶה מֵתִים הִגִּידוּ,</p>

<p>אֶל קוֹל הַשְּמוּעָה חַלְחָלָה אָחֲזָה מָתְנָיִם,</p>

<p>כָּל לֵב רָעַד כָּל בִּרְכַּיִם מַיִם הָלָכוּ,</p>

<p>חָזוֹן אֶחָד מִפִּי בָנִים רַבִּים שָׁמָעוּ,</p>

<p>יָרַד עִמְקֵי לֵב מַעֲקַשָּׁיו וּגְאוֹנוֹ נָסוּ,</p>

<p>גַּם חַרְטוּמֵי מִצְרַיִם גַּם יוֹעֲצֵי הַמֶּלֶךְ,</p>

<p>עַד כֹּה הִקְשׁוּ עֹרֶף בִּנְבִיאֵי אֵל תִּעְתָּעוּ,</p>

<p>כִּי אֱמֶת דִּבֶּר פִּיהֶם מִבְּנֵיהֶם לָמָדוּ.</p>

<p>חֶרְפָּה<sup>[</sup><a href="#fn:14" id="fnref:14" title="see footnote" class="footnote"><sup>14</sup></a><sup>]</sup> שָׁבְרָה לֵב פַּרְעֹה, חֶמְלָה הֱצִיקַתְהוּ,</p>

<p>כִּי חָמַל עַל בֵּן הַמְפַרְפֵּר בֵּין מִשְׁבְּרֵי מָוֶת,</p>

<p>וַאֲשֶׁר הִגִּיד לוֹ עַל פָּנָיו נִכְלָם לִשְמוֹעַ,</p>

<p>כִּי בַּאֲנָחָה וּבְקוֹל מַר שִׂפְתוֹתָיו תַּבַּעְנָה:</p>

<p>&quot;אוֹי לָךְ מִצְרַיִם בָּנַיִךְ לִשְׁאוֹל יֵרֵדוּ,</p>

<p>&quot;יַעַן עִם עַם בָּחַר לוֹ יָהּ רָעוֹת עָשִׂינוּ,</p>

<p>&quot;אָבִי אָבִי! אֵיךְ לַעֲשׂוֹת כָּאֵלֶּה צִוִּיתָ,</p>

<p>&quot;עַל חַטֹּאת אֲבוֹתֶיךָ יָסַפְתָּ הָרֵעַ,</p>

<p>&quot;עַל כֵּן חַיָּתִי אֶל בַּלְהוֹת צַלְמָוֶת בָּאָה,</p>

<p>&quot;חָזוּת קָשָׁה אֲנִי רוֹאֶה הַטֵּה אָזְנֶךָ,</p>

<p>&quot;וַאֲסַפְּרָה לָךְ מָה רָאִיתִי טֶרֶם אָמוּתָה,</p>

<p>&quot;בַּעֲבוּר תֵּדַע כִּי אִם עוֹד תַּקְשֶׁה אָת לִבֶּךָ,</p>

<p>&#8220;מִשְּׁמוֹעַ דַּת אֵל כָּמוֹנִי תִּכְרַע לַמָּוֶת&#8221;.</p>

<p>אֶת שָׁמַע הַמֶּלֶךְ מִפִּי בֵן יוֹרֵשׁ עֶצֶר,</p>

<p>שָׁמַע אִישׁ אִישׁ מִפִּי הַמֵּת אֶצְלוֹ בֶחָדֶר,</p>

<p>כִּי אֵין שָׁם בַּיִת אֲשֶָׁר לֹא בוֹ תָּמוּת נָפֶשׁ,</p>

<p>כִּי מֵת פֶּטֶר רֶחֶם אוֹ הַגָּדוֹל בַּבָּיִת,</p>

<p>וַתִּגְדַּל הַצְּעָקָה אָבוֹת וּבָנִים יָחַד,</p>

<p>אֶל אַרְמוֹן מֶלֶךְ הָעָם לָלֶכֶת נֶחְפָּזוּ,</p>

<p>אֶל הֶחָצֵר בָּאוּ, עַל הַדֶּלֶת דָּפָקוּ,</p>

<p>אֶל הַמֶּלֶךְ צָעֲקוּ הוֹי! &quot;הַעֵת לַקְשׁוֹת עֹרֶף?</p>

<p>&quot;עַתָּה עֵינֶיךָ רוֹאוֹת כִּי אָבְדָה מִצְרָיִם,</p>

<p>&quot;אִם תִּתְמַהְמַהּ אָבַדְנוּ כֻּלָּנוּ אָבָדְנוּ,</p>

<p>&quot;קוּם וּקְרָא אֶת משֶׁה גַּם אַהֲרֹן כִּי יָבוֹאוּ</p>

<p>&#8220;וּכְבוֹאָם חוּשָׁה וַעֲשֵׂה כֹּל מִמְּךָ יִשְׁאָלוּ&#8221;.</p>

<p>לַעֲשׂוֹת אֶת מִשְׁאֲלוֹת עַמּוֹ חָפֵץ הַמֶּלֶךְ,</p>

<p>לוּלֵי כִּי עֲבָדָיו עַל פָּנָיו הוֹכִיחוּהוּ,</p>

<p>&quot;אֵיך תַּסְכִּיל עֲשׂה, תִּשְׁמַע אֶל עֲצַת אִוֶּלֶת,</p>

<p>&quot;אֵיךְ תַּאֲמִין כִּי הַנְּבִיאִים אֵלֶיךָ יָבוֹאוּ,</p>

<p>&quot;הֲשָׁכַחְתָּ מַה דִּבַּרְתָּ אֶל משֶׁה אֶמֶשׁ,</p>

<p>&quot;אִם תָּבוֹא עוֹד לִרְאוֹת אֶת פָּנַי אֲמִיתֶךָ,</p>

<p>&quot;גַּם אִישׁ הָאֱלֹהִים הֵשִׁיב לֵאמֹר: &quot;כֵּן דִּבַּרְתָּ,</p>

<p>&quot;לֹא אוֹסִיף עוֹד בּוֹא אֵלֶיךָ לִרְאוֹת פָּנֶיךָ.</p>

<p>&quot;לָכֵן מֶלֶךְ נֵרְדָה יַחְדָו אֶל נָגִיד קֹדֶשׁ,</p>

<p>&quot;הִשְׁתַּחֲוֶה אֵלָיו תַּחֲנוּנִים אֵלָיו דַּבֵּרָה,</p>

<p>&quot;כִּי גָּדוֹל הוּא וּדְבַר אֱלֹהִים דּוֹבֵר פִּיהוּ,</p>

<p>&quot;אֱמוֹר אֵלָיו צַו! וּמִצְוַת פִּיךָ אֶשְׁמוֹרָה,</p>

<p>&quot;עַל כָּל תֹּאמַר זֶה נוֹלִיךְ עִמָּנוּ תּוֹלִיכוּ,</p>

<p>&#8220;רַק נִחְיֶה, אֶת רוּחַ אַפֵּינוּ הַשְׁאֵר לָנוּ&#8221;.</p>

<p>מֵרֹךְ לֵב וּמִתַּרְדֵּמָה עָלָיו נָפָלָה,</p>

<p>שָׁמַע חֶרְפָּתוֹ וַיִּדֹּם, הִתְכָּס בַּבּשֶׁת,</p>

<p>לֹא כִּי בַעֲבוּר הִכִּיר אֵל נִחַת מִשְּׁמוֹ עָתָּה,</p>

<p>לוּלֵי כַעַס צָרוֹתָיו עוֹד חָפֵץ הַרְשִׁיעַ,</p>

<p>גַּם לוּ חָפֵץ אֵל הִכְבִּיד לִבּוֹ גַּם הַפַּעַם,</p>

<p>כִּי לֹא יִפָּלֵא דָּבָר מֵעוֹשֵׂה שָׁמָיִם,</p>

<p>אַךְ לֹא חָפֵץ אֵל הַכְבֵּד עוֹד אֶת לֵב פּוֹשֵׁעַ,</p>

<p>כִּי לֵיל שִׁמּוּרִים הוּא לַיָי זֶה הַלָּיְלָה,</p>

<p>הוֹצֵא בּוֹ אֶת עַמּוֹ יִשְׂרָאֵל מִמִּצְרָיִם,</p>

<p>וּמֵעֵת אָזְלַת יַד עֶלְיוֹן עָלָיו הִקְשָׁתָה,</p>

<p>מַה נִּשְׁאַר בּוֹ? לֵב אֱנוֹשׁ עָקוֹב וּקְצַר רוּחַ,</p>

<p>וּמֵהָכִיל צָרוֹתָיו רַךְ הוּא וַחֲדַל כֹּחַ.</p>

<p>מָלֵא<sup>[</sup><a href="#fn:15" id="fnref:15" title="see footnote" class="footnote"><sup>15</sup></a><sup>]</sup> שׁוֹאַת לַיְלָה זֶה, מָלֵא אֵימַת מָוֶת,</p>

<p>הָלַךְ עִם עֲבָדָיו אֶל צִירֵי אֵל הַבָּיְתָה,</p>

<p>וַיִּקְרָא אֲלֵיהֶם: &quot;אַנְשֵׁי אֱמֶת חָנּוּנִי,</p>

<p>&quot;מֶלֶךְ אֵין אֱיָל שָׂרִים לֹא קָם בָּהֶם רוּחַ,</p>

<p>&quot;הַשְּׁכוּלִים מִבְּכוֹרֵיהֶם תִּקְוָתָם אָבָדָה,</p>

<p>&quot;מִשְׁתַּחֲוִים לָכֶם וּבְלֵב נִשְׁבָּר יִתְחַנֵּנוּ,</p>

<p>&quot;גַּם בֵּן יוֹרֵשׁ כִּסְאִי קָרוֹב לִשְׁאוֹל הִנֵּהוּ,</p>

<p>&quot;לֹא הֶאֱמַנְתִּי כִּי פַחַד כָּזֶה יֶאֱתָיֵנִי,</p>

<p>&quot;אָנָּא הַחְיוּ לָנוּ הַשְּׁאֵרִית הַנִּשְׁאָרָה.</p>

<p>&quot;קוּמוּ אַנְשֵׁי אֱלֹהִים חִישׁ מֵאַרְצִי צֵאוּ,</p>

<p>&quot;גַּם אַתֶּם גַּם הָעָם כֻּלּוֹ נַחֲלַת אֱלֹוהַּ,</p>

<p>&quot;וּלְכוּ עִבְדוּ אֶת יְיָ כַּאֲשֶׁר תַּחְפֹּצוּ,</p>

<p>&quot;גַּם הַצֹּאן גַּם אֶת הַבָּקָר עִמָּכֶם קָחוּ,</p>

<p>&quot;רַק אַל תִּתְמַהְמָהוּ וּלְכוּ בַּאֲשֶׁר תֵּלֵכוּ,</p>

<p>&quot;חָלִילָה לִי הָתֵל בָּךְ עוֹד, בִּמְאֹד נִכְנָעְתִּי,</p>

<p>&quot;כִּי יִשְׂרָאֵל בָּחַר לוֹ יָהּ עַתָּה יָדַעְתִּי,</p>

<p>&quot;משֶׁה כִּי נָבִיא אַתָּה שָׁמַעְתִּי הַלָּיְלָה,</p>

<p>&quot;כִּי מַחְמַד לִבִּי הַנָּגוּף כָּל זֹאת הוֹרַנִי,</p>

<p>&quot;גַּם שָׂרַי מִמּוֹרִים כָּאֵלֶּה כֵּן שָׁמָעוּ,</p>

<p>&quot;אָיוֹם אֱלֹהֵיכֶם וּלְנוֹרָאוֹתָיו אֵין חֵקֶר,</p>

<p>&quot;יָרִים קֶרֶן דַּלִּים וּגְאוֹן זֵדִים יַכְנִיעַ,</p>

<p>&quot;וּבְרוּכֵי יְיָ אַתֶּם, חֶפְצֵיכֶם יַעַשׂ,</p>

<p>&quot;אִם אֶת בִּרְכַתְכֶם עַל אַחַד הָעָם תִּתֵּנוּ,</p>

<p>&quot;יָקֵם אֱלֹהִים אִמְרֵי פִיכֶם וִיְבָרְכֶנְהוּ,</p>

<p>&quot;עַתָּה עַל צָרוֹת לִבִּי כִּי רַבּוּ חֲמוֹלוּ,</p>

<p>&quot;וּבֵרַכְתֶּם גַּם אוֹתִי מִמָּוֶת מַלְּטוּנִי,</p>

<p>&#8220;יָחֹן אֵל,יֹאמַר לַמַּשְׁחִית הֶרֶף יָדֶךָ&#8221;.</p>

<p>גַּם מִצְרַיִם כֻּלּוֹ אֶל יִשְׂרָאֵל זָעָקוּ,</p>

<p>&#8220;מַהֲרוּ וּלְכוּ מִן הָאָרֶץ אַל תִּתְמַהְמָהוּ&#8221;</p>

<p>כִּי אָמְרוּ כֻּלָּנוּ מֵתִים נֹאבַד בִּן לָיְלָה.</p>

<p>לִדְמָמָה הֵקִים משֶׁה סַעֲרַת עַם וָמֶלֶךְ,</p>

<p>לֵאמֹר: &quot;עַל קוֹרוֹת לַיְלָה זֶה אַל תִּתְהֹלָלוּ,</p>

<p>&quot;כִּי מֵרֹאשׁ הִגַּדְתִּי לָכֶם כִּי כֵן תִּקְרֶאנָה,</p>

<p>&quot;כִּי רַק מִפְּנֵי יְיָ אֱלֹהִים תִּירָאוּ,</p>

<p>&quot;כִּי יָדוֹן אֶתְכֶם לַהֲרוֹג בַּחוּרֵי מִצְרָיִם,</p>

<p>&quot;בֵּין הַקְּרוּאִים לִשְׁאוֹל בֵּין הַמֵּתִים תַּעֲמֹדוּ,</p>

<p>&quot;טֶרֶם תִּשְׁמָעוּ וּבְטֶרֶם תֹּאמְרוּ צֵאוּ,</p>

<p>&quot;אַחֲרִית הֶחָזוֹן הַזֶּה הִנְכֶם רוֹאִים עַתָּה,</p>

<p>&quot;מִיֶּדְכֶם זֹאת לָכֶם מֵאַנְתֶּם שָׁמוֹעַ,</p>

<p>&quot;הָתֵל בָּנוּ עוֹד יָדַעְתִּי כִּי לֹא תוֹסִיפוּ,</p>

<p>&quot;כִּי אֵל שָׂם הַלַּיְלָה הַזֶּה קֵץ אֶל עָנְיֵנוּ,</p>

<p>&quot;עַל כֵּן מִקֶּטֶב יָשׁוּד כֻּלְּכֶם אַל תָּגוּרוּ,</p>

<p>&quot;כִּי אוֹהֵב מִשְׁפָּט יְיָ לֹא עַנּוֹת גָּבֶר,</p>

<p>&quot;הוּא שׁוֹקֵל טוֹב גַּם שׁוֹקֵל רָע עַל מֹאזְנֵי צָדֶק,</p>

<p>&quot;מִסְפָּר אוֹתוֹתָיו וּמוֹפְתָיו עַד קִצָּם בָּאוּ,</p>

<p>&quot;הִשָּׁקֵטוּ, שַׁלְּחֵנוּ עַתָה אַל תָּאִיצוּ,</p>

<p>&quot;טֶרֶם יַעֲלֶה הַשַּׁחַר מִזֶּה לֹא נֵצֵאָה,</p>

<p>&quot;כִּי לֹא נוּכַל צֵאת מִפֶּתַח בָּתֵּינוּ לָיְלָה,</p>

<p>&quot;מִפִּי עֶלְיוֹן מִפִּי גוֹאֲלֵנוּ כֵּן צֻוֵּיתִי.</p>

<p>&quot;עִזְבוּ חִתַּתְכֶם וּלְחַסְדֵי אֵל הִתְבּוֹנָנוּ,</p>

<p>&quot;לוּ חָפֵץ אֱלֹהִים הָמֵת אֶתְכֶם גַּם יָחַד,</p>

<p>&quot;תַּחַת כִּי צִוָּנוּ מִבֵּיתְכֶם אַל תֵּצֵאוּ,</p>

<p>&quot;יִתֵּן דָּת: טֶרֶם צֵאתְכֶם מִפֹה הִנָּקֵמוּ,</p>

<p>&quot;כָּל אִישׁ חַיִל כָּל מַר נֶפֶשׁ חֶרֶב חֲגוֹרוּ,</p>

<p>&quot;כִּי הַלַּיְלָה הַזֶּה לֵיל נָקָם לָכֶם יֶהִי,</p>

<p>&quot;בּוֹאוּ אֶל מִשְׁכְּנוֹתָם הִרְגוּ כֹּל בָּם תִּמְצָאוּ,</p>

<p>&quot;כָּל הַנָּסִים מִבֵּיתָם בָּרְחוֹבוֹת תִּדְקוֹרוּ,</p>

<p>&quot;כִּי אִישׁ לֹא יַעֲמוֹד בִּפְנֵיכֶם לֹא קָם בָּם רוּחַ.</p>

<p>&quot;אַךְ חָלִילָה לָאֵל מֵעֲשׂוֹת זֹאת, אֵל רַב חָסֶד,</p>

<p>&quot;גַּם חָלִילָה לָנוּ מִבַּקֵשׁ שׁוֹד וָהֶרֶג,</p>

<p>&quot;מִיּוֹם בּוֹאֵנוּ אֲלֵיכֶם מֵרַע נִשְמָרְנוּ,</p>

<p>&quot;גַּם אַתֶּם הַנִּיחוּנוּ עַד יָאִיר אוֹר בֹּקֶר,</p>

<p>&quot;חוֹתְרֵי בָתִּים הָאוֹרְבִים עַל דָּם שׁוֹמְרִים נֶשֶׁף,</p>

<p>&quot;לֹא כֵן עַם יְיָ אַנְשֵׁי אֱמוּנָה נָחְנוּ,</p>

<p>&quot;אֵיךְ כַּגַּנָּבִים נֵצֵא וּכְשׁוֹדְדִים בַּלָּיְלָה?</p>

<p>&#8220;מָחָר נֵלֵכָה וּלְכָבוֹד יִהְיֶה צֵאתֵנוּ&#8221;.</p>

<p>הַבֹּקֶר אוֹר<sup>[]</sup><a href="#fn:16" id="fnref:16" title="see footnote" class="footnote"><sup>16</sup></a><sup>]</sup> הָעָם לִשְׁבָטָיו הִתְאַסָּפוּ,</p>

<p>הָמוֹן רַב אִישׁ רַגְלִי מִסְפָּר שֵׁש מֵאוֹת אָלֶף,</p>

<p>מִלְבַד הַנָּשִׁים עִם הַטַּף הַגְּבָרִים אֵלֶּה,</p>

<p>גַּם עֵרֶב רַב עָלָה אִתָּם מִן הָאָרֶץ,</p>

<p>לַעֲבָדִים לִשְׁפָחוֹת עַל בֵּית יַעֲקֹב נִסְפָּחוּ,</p>

<p>וּלְמַסַּע אֲדוֹנֵיהֶם אֶת הַכֹּל הֵכִינוּ,</p>

<p>גַּם מִקְנֶה רַב צֹאן וּבָקָר עִמָּם נָהָגוּ.</p>

<p>וַיִּסְעוּ מֵרַעְמְסֵס מִמָּחֳרָת הַפָּסַח,</p>

<p>עַד הַמָּקוֹם רָאוּ שָם עָנָן, כִּי שָׁם חָנוּ,</p>

<p>הַנּוֹסְעִים מִזֶּה וּמִזֶּה שָׁמָּה נִקְבָּצוּ.</p>

<p>כִּי אֵל שָלַח עָנָן זֶה לִהְיוֹת מַחְסֶה לָמוֹ,</p>

<p>כַּסֻּכָּה לַצֵּל וּכְמָגֵן מֵחוֹם, מִקֶּרַח.</p>

<p>בַּעֲבוּר כֵּן לַמָּקוֹם הַהוּא סֻכּוֹת קָרָאוּ,</p>

<p>וּבְשִׂמְלוֹתָם מִשְׁאֲרוֹתֶם אִישׁ אִישׁ צָרָרוּ,</p>

<p>וּבְצֵקָם טֶרֶם יֶחְמָץ עַל שִׁכְמָם נָשָׂאוּ,</p>

<p>כִּי חַג הַפֶּסַח הָיָה, עֻגּוֹת מַצּוֹת אָפוּהוּ,</p>

<p>וּמִצְרַיִם לֹא הֵנִיחוּם עוֹד הִתְמַהְמֵהַּ,</p>

<p>עַד אַחַר הַחַג עַד יָכְלוּ לֶאֱכוֹל מַחְמֶצֶת,</p>

<p>כִּי גּוֹרְשׁוּ מִשָּׁם, גַּם צֵדָה לֹא עָשׂוּ לָמוֹ,</p>

<p>בַּיָי בָּטָחוּ, בָּאֵל יַנְחֵם בַּדָּרֶךְ,</p>

<p>רַק זָהָב וָכֶסֶף וּשְׂמָלוֹת וּכְלֵי חֵפֶץ,</p>

<p>עַל פִּי מִצְוַת משֶׁה מִמִּצְרַיִם שָׁאָלוּ,</p>

<p>וַיְצַו אֵל וּבְעֵינֵי צָרֵיהֶם חֵן מָצָאוּ.</p>

<p>כִּי חֵן גַּם כָּבוֹד אַךְ מַתַּת אֱלֹהִים הֵמָּה,</p>

<p>כָּל טוּבָם הִשְׁאִילוּם וַיְנַצְּלוּ אֶת מִצְרָיִם.</p>

<p>וַחֲכַם לֵב יִקַּח מִצְוָה, מֵהוֹן לוֹ נִבְחָרָה,</p>

<p>כִּי משֶׁה אִישׁ הָאֱלֹהִים זָכַר עֲשׂוֹת חָסֶד,</p>

<p>הָקֵם אֶת הַשְּבוּעָה אֲשֶׁר מֵאָז הִשְׁבִּיעַ</p>

<p>בֵּן פֹּרָת יוֹסֵף, כִּי אָמַר אֶל בֵּית אָבִיהוּ:</p>

<p>&quot;כַּאֲשֶׁר יִפְקוֹד אֵל הַעֲלוֹת אֶתְכֶם מִכּוּר עוֹנִי,</p>

<p>&#8220;תַּעֲלוּ גַּם עַצְמוֹתַי מִזֶּה אִתְּכֶם לִכְנָעַן&#8221;.</p>

<p>אִם חִנָּם נִמְכַּר מֵאֶחָיו מִמְכָּרֶת עָבֶד,</p>

<p>וּבְמַר נֶפֶשׁ הוּרַד מִבֵּית אָבִיו מִצְרָיְמָה,</p>

<p>תַּחַת אֲבוֹתָם עַתָּה הַבָּנִים יָקוּמוּ,</p>

<p>כֹּפֶר חֶטְאָם יִתְּנוּ אִם הַשְּׁבוּעָה יָקִימוּ,</p>

<p>הַעֲלוֹת עַצְמוֹתָיו אִתָּם אֶל אֶרֶץ יִנְחָלוּ.</p>

<p>עַל כֵּן לָקַח אוֹתָם משֶׁה עִמּוֹ לַדָּרֶךְ,</p>

<p>וּלְעֵת אַרְבַּע מֵאוֹת וּשְׁלשִׁים שָׁנָה תַּמּוּ,</p>

<p>מִיּוֹם הוֹצִיא אֵל מֵאוּר כַּשְׂדִים אֶת בֵּית תָּרַח,</p>

<p>בַּעֲבוּר הָבִיא אֶת עַבְדּוֹ אַבְרָהָם לִכְנָעַן,</p>

<p>בַּיּוֹם הַזֶּה מֵאֶרֶץ מִצְרַיִם יָצָאוּ.</p>

<br />
</blockquote>

<div class="footnotes">
<hr />
<ol>

<li id="fn:1">
<p>) <strong>אם המחלקות</strong> וכו&#8216;. השיר הזה מתחיל מן ויאמר ה&#8217;
אל משה נטה ידך על השמים ויהי חשך וגו&#8216; (שמות י' כ&quot;א) עד ויה&#8217; בשלח
פרעה את העם וגו' (שם י&#8220;ג י&#8221;ז): <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>) <strong>וימהר</strong> וכו' (שמות י' כ&#8220;ב כ&#8221;ג): <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>) <strong>עמקו</strong> וכו' (שמות א&#8216; ב&#8217; וג'): <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>) <strong>נגע האחד</strong> וכו' עד סופו (שמות י&#8220;ב מן א' עד  י&#8221;ח): <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>) <strong>עת רצון</strong> וכו' עד <strong>כלו תפארת</strong> (שם מן פסוק  כ&#8220;א עד כ&#8221;ט): <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>) <strong>כל זאת</strong> וכו' עד סופו (שמות י', כ&quot;ה): <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>) <strong>אמרי אויל</strong> וכו' עד סופו (שמות י'. כ&#8220;ה  וכ&#8221;ז): <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>) &#8216;מלפנו&#8217; במקור המדפס, אולי צ&quot;ל &#8216;מַלְכֵּנוּ&#8217;?  הערת פ.ב.י. <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p>) <strong>אם עוד</strong> וכו' (שמות י' כ&quot;ז): <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p>) <strong>ויאמר אליו</strong> וכו'. עד <strong>אצאה</strong> (שמות י&quot;א מן  פסוק א&#8216; עד ט&#8217;): <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p>) <strong>תחת</strong> וכו' עד <strong>הבליעל</strong> (שמות י' כ&#8220;ח  ומ&#8221;ט): <a href="#fnref:11" title="return to body" class="reversefootnote">&#160;&#8617;</a></p>
</li>

<li id="fn:12">
<p>) <strong>יום זה</strong> כו' עד <strong>נאבד בין לילה</strong> (שמות י&#8220;ב  מן פסוק כ&#8221;א עד ל&quot;ד): <a href="#fnref:12" title="return to body" class="reversefootnote">&#160;&#8617;</a></p>
</li>

<li id="fn:13">
<p>) <strong>כי עת</strong> וכו' (שמות י&#8220;ב  מ&#8221;ט ול'): <a href="#fnref:13" title="return to body" class="reversefootnote">&#160;&#8617;</a></p>
</li>

<li id="fn:14">
<p>) <strong>חרפה</strong> וכו' (שם שם ל&quot;א): <a href="#fnref:14" title="return to body" class="reversefootnote">&#160;&#8617;</a></p>
</li>

<li id="fn:15">
<p>) <strong>מלא</strong> וכו' (שם שם ל&#8220;ב ול&#8221;ג): <a href="#fnref:15" title="return to body" class="reversefootnote">&#160;&#8617;</a></p>
</li>

<li id="fn:16">
<p>) <strong>הבקר אור</strong> וכו' עד סוף השיר (שמות י&#8220;ב מן ל&#8221;ד  עד מ&quot;ג): <a href="#fnref:16" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/33337">https://benyehuda.org/read/33337</a></div></body></html>