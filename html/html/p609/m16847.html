<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[הַדְלִיקוּ נִבְרָשׁוֹת הַנֵּרוֹת הַשְּׁחוֹרִים]</title>
	<meta name="author" content="יהודה קרני"/>
</head>
<body>

<blockquote>
<p>הַדְלִיקוּ נִבְרָשׁוֹת הַנֵּרוֹת הַשְּׁחוֹרִים,</p>

<p>וְכֵרוּךְ נְחָשִׁים</p>

<p>יְכֹרְכוּ עַמוּדֵי הַבַּיִת בִּלְשׁוֹנוֹת אֲבֵלוּת,</p>

<p>וְכַרכֻּבֵּי הַזָּהָב בְּקָדְשֵׁי קֳדָשִׁים</p>

<p>יַרְעִיפוּ כְּהַרְעִיף כָּל־עַיִן מַקְדִּירָה,</p>

<p>יְגוֹנָם הַמְסֻתָּר;</p>

<p>וְיַעֲמֹד מְיֻתָּם וָרֵיק הָאַלְמֵימָר,</p>

<p>מִשִּׁיר לֹא־מְיֻחָם, מִנֵּרְדְּ לֹא־מְקֻטָּר,</p>

<p>וּתְלַחֵךְ בַּלְּבָבוֹת כָּל־כְּמִיהָה אִלֶּמֶת,</p>

<p>בַּנִּיב לֹא תִשָּׁבֵץ, בַּבְּכִי לֹא תִגָּאֵל;</p>

<p>וּתְפַלַּח לְפֶתַע אֶת־כֹּבֶד הַדְּמָמָה,</p>

<p>כְּפַלַּח בְּכִי שַׁחַף אֶת לֵילֵי יִשְׂרָאֵל</p>

<p>קוֹל זַעֲקַת בַּת כֹּהֵן, הַמְזַנְּקָה אֹהֱלָה</p>

<p>וּמְשַׁסְּעָה בֶּהָמוֹן,</p>

<p>וְהִיא פְּרוּעַת תַּלְתַּלִּים וַחֲשׂוּפַת־שָׁדַיִם,</p>

<p>הַמְקַטְּרוֹת פִּצְעֵיהֶן וּמַזְרִיקוֹת מִדָּמָן:</p>

<p>הוֹי, אַחַי בְּנֵי עַמִּי, סַנְהֶדְרִין הַקְּדוֹשָׁה,</p>

<p>בַּת כֹּהֵן הַדְּרוּסָה לְנָכְרִי הַטָּמֵא,</p>

<p>הֲמֻתָּר לָהּ לִשְׁזֹר פָּרֹכֶת לְקָדְשֵׁי קֳדָשִׁים</p>

<p>וּלְכַהֵן בִּמְחוֹלוֹת וּבְצִלְצְלֵי־שָׁמַע?</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16847">https://benyehuda.org/read/16847</a></div></body></html>