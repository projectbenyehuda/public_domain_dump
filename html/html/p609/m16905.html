<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>גְּמוּל הַמְּשׁוֹרֵר</title>
	<meta name="author" content="יהודה קרני"/>
</head>
<body>

<blockquote>
<p>אָז בְּשָׁנִים קַדְמוֹנִיּוֹת</p>

<p>בִּכְפָר קָטָן בְּאֶרֶץ פָּרַס</p>

<p>חַי הַמְשׁוֹרֵר, חַי וַיְשׁוֹרֵר</p>

<p>שָׁם שִׁירָתוֹ, שִׁירַת פֶּלֶא.</p>

<p>מִמַּחְשַׁכֵּי אֹהֶל עֹנִי</p>

<p>צְלִילֵי נֹעַם הִתְמַלָּטוּ.</p>

<p>צְלִילֵי נֹעַם שִׁיר הָאוֹרָה.</p>

<p>שִׁיר הוֹרְמִיז אֵל הָאוֹרָה,</p>

<p>שִׁיר הוֹרְמִיז מְקוֹר נְגֹהוֹת</p>

<p>יוֹצֵר אוֹרִים בַּשָּׁמַיִם,</p>

<p>מְקוֹר כָּל נֹעַם, טוֹב וָחֶסֶד,</p>

<p>אֵל הָאַהֲבָה בַּתַּעֲנֻגִּים,</p>

<p>וּבְהַרְעִישׁוֹ הַמֵּיתָרִים</p>

<p>מֵיתְרֵי נִבְלוֹ רַב הַפְּלָאוֹת,</p>

<p>תִּתְעוֹפַפְנָה הַמַּנְגִינוֹת</p>

<p>וּתְמוֹגֵגְנָה לִבּוֹת אָבֶן.</p>

<p>תִּתְעוֹפַפְנָה וּתְמַלֶּאנָה</p>

<p>כָּל הַבְּרִיאָה וּבְרוּאֶיהָ</p>

<p>עֹנֶג פֶּלֶא, נֹעַם נֶצַח</p>

<p>זִיז הַשִּׁירָה וּקְסָמֶיהָ&#8230;</p>

<p>וּבְרָן יַחַד כֹּכְבֵי בֹקֶר</p>

<p>תְּפִלַּת שַׁחַר לִמְקוֹר אוֹרָם –</p>

<p>מֵהֵד צְלִילֵי בַת שִׁירָתוֹ</p>

<p>יִדְּמוּ יַחַד הַכֹּכָבִים.</p>

<p>וּמִסֵּתֶר עָבֵי אֹפֶל</p>

<p>גַּם אַחֲרִימוֹן רַב הַזָּעַם,</p>

<p>אֵל הַחֹשֶׁךְ, מְקוֹר כָּל פֶּגַע,</p>

<p>יַאֲזִין רֶגַע מִנְגֵינוֹתָיו,</p>

<p>וּמִנְּעִימוֹת הַמַּנְגִּינוֹת</p>

<p>יֵרַךְ רֶגַע לֵב אַכְזָרִי</p>

<p>וּמִחֶבְיוֹן הַמַּחְשַׁכִּים</p>

<p>יָפֵץ בָּרָק עֹטֶה נֹגַהּ</p>

<p>וּבָאֹהֶל קֵן הָעֹנִי</p>

<p>כָּכָה יֵשֶׁב לוֹ וִישׁוֹרֵר;</p>

<p>הוּא המְשׁוֹרֵר אַבּוּל קַזֵּם,</p>

<p>הוּא הַמְכֻנֶּה בְּשֵׁם פִרְדּוּזִי.</p>

<br />

<p>וּמַחֲמוּד הַשַּׁח הַמּוֹשֵׁל</p>

<p>בִּגְבוּרָתוֹ בְּאֶרֶץ פָּרַס</p>

<p>שָׁמַע שֵׁמַע שֵׁם הַמְשׁוֹרֵר,</p>

<p>מִפְלָאוֹת קֶסֶם מַנְגִּינוֹתָיו,</p>

<p>וּמִטַּעַם כְּבוֹד הַמּוֹשֵׁל</p>

<p>הֻגֵּד הֻגַּד אָז לַמְּשׁוֹרֵר,</p>

<p>כִּי בַּחֲרוּזֵי בַּת שִׁירָתוֹ</p>

<p>וּכְמִסְפָּרָם לוֹ יִשָּׁקֶל</p>

<p>אַדַּרְכְּמוֹנֵי זָהָב סָגוּר</p>

<p>וּלְבוּשׁ מַלְכוּת רַב תִּפְאֶרֶת</p>

<p>לַאֲבִי כָּל תּוֹפֵשֹ כִּנּוֹר</p>

<p>וְכָל מְשׁוֹרֵר בְּאֶרֶץ פָּרָס,</p>

<p>וַהֲמוֹן חְַרוּזֵי שִׁיר הָאוֹרָה</p>

<p>כָּתוֹב יִכְתּוֹב לוֹ הַמְּשׁוֹרֵר;</p>

<p>וַיְהִי מִסְפַּר חֲרוּזֵי פְּנִינֵי</p>

<p>בַּת שִׁירָתוֹ שִׁשִּׁים אָלֶף.</p>

<p>וּלְמַחֲמוּד הַשַּׁח הַמּוֹשֵׁל</p>

<p>בִּגְבוּרָתוֹ בְּאֶרֶץ פָּרַס</p>

<p>הַגֵּשׁ יַגִּישׁ אָז הַמְשׁוֹרֵר</p>

<p>אוֹצַר נַפְשׁוֹ וַחֲמֻדּוֹתָיו.</p>

<p>אַךְ הַפָּחוֹת הַחֲשֵכִים</p>

<p>שֶנִּשְׁמָתָם נִצוֹץ אֹפֶל</p>

<p>מֵאַחֲרִימוֹן אֵל הַחשֶׁךְ,</p>

<p>אֵל כָּל פֶּגַע וּמַתְלָאָה,</p>

<p>הֻכּוּ רֶגַע בַּסַּנְוֵרִים</p>

<p>מֵאוֹר גַּלֵּי יָם הַנְּגֹהוֹת,</p>

<p>נִגְלָה פֶּתַע לָעֵינָיִם</p>

<p>מִמְּקוֹר נִשְמַת אֵל הָאוֹרָה,</p>

<p>וּבְשִֹנְאָתָם אֶת הָאוֹרָה</p>

<p>וּבְשִֹנְאָתָם אֶת הַמְשׁוֹרֵר</p>

<p>וּבְקִנְאָתָם כִּי קָשָׁתָה</p>

<p>פִּתּוּ מוֹשְׁלָם בְּאִמְרֵי חֹנֶף</p>

<p>וַיְפַתֻּהוּ וַיּוּכָלוּ;</p>

<p>וְתַחַת אַדַּרְכְּמוֹנֵי זָהָב</p>

<p>וּלְבוּשׁ מַלְכוּת רַב תִּפְאֶרֶת,</p>

<p>שָׁלַח לוֹ אֲגוֹרוֹת כֶּסֶף.</p>

<p>אָז יִתְחַמֵּץ לֵב הַמְשׁוֹרֵר</p>

<p>וּבִגְאוֹן רַב הָעֲלִילִיָּה</p>

<p>בֶּצַע כֶּסֶף מֵאֵן קַחַת.</p>

<p>כִּי לַעֲנִיֵּי כְּפַר מְגוּרוֹ</p>

<p>חָלוֹק חָלַק הָאֲגוֹרוֹת,</p>

<p>וּבְתַרְמִילוֹ וּבְכִנּוֹרוֹ</p>

<p>וּבְלֵב נֶעְכָּר וּבְגַעְגֻּעִים</p>

<p>קָם וַיַּעֲזֹב אֶרֶץ פָּרַס. –</p>

<br />

<p>וּבַנֵּכָר שָׁנִים רַבּוֹת</p>

<p>יַעֲבֹר יִדֹּד לוֹ הַמְשׁוֹרֵר,</p>

<p>יֵלֶךְ יִדֹּד בַּמֶּרְחַקִּים,</p>

<p>יִדֹּד יָשִׁיר אַף יִרְעָבָה.</p>

<p>וּבִמְרִירוּת חַיֵּי נְדֻדִים</p>

<p>וּבַתְּלָאוֹת וּבָרָעוֹת</p>

<p>שָֹבְעָה נַפְשוֹ, לוֹ כִּנּוֹרוֹ,</p>

<p>מַנְגִּינוֹתָיו תַּנְחֻמוֹתָיו.</p>

<p>אֶפֶס לֹא לַנֶצַח כָּכָה</p>

<p>תִּשְֹבַּע נֶפֶשׁ בַתַּנְחֻמוֹת.</p>

<p>זוֹ הַנֶּפֶש הָרְעֵבָה</p>

<p>לֹא תִמָּלֵא בַּמַּנְגִּינוֹת.</p>

<p>(גַּם לַמְּשׁוֹרֵר יֵשׁ שִׁנַּיִם,</p>

<p>שֶׁנִּקָּיוֹן לֹא תוּכַלְנָה,</p>

<p>גַּם קֵיבָתוֹ אַכְזָרִיָּה</p>

<p>(כְּ&#8220;רַבָּנִית&#8221; בַּיּוֹם הַחֲמִשִּׁי).</p>

<p>שְֹבַע תַּמְרוּרִים וּמְזֵה רָעָב</p>

<p>חוֹלֶה, עָנִי וְגֹוֵעַ</p>

<p>שָׁב הַמְּשׁוֹרֵר אַרְצָה פָּרַס</p>

<p>אֶל הַכְּפָר הַקָּטָן שָׁמָּה.</p>

<br />

<p>וּמַחֲמוּד הַשַּׁח הַנָּאוֹר</p>

<p>שָׁמַע שֵׁמַע שֵׁם הַמְשׁוֹרֵר</p>

<p>זָכוֹר זָכַר אֲשֶׁר עָשָֹה</p>

<p>וַאֲשֶׁר נַעֲשָֹה אָז לַמְּשׁוֹרֵר&#8230;.</p>

<p>וּמִגִּנְזֵי הַמַּמְלָכָה</p>

<p>צִוָּה לִשְקֹל שִׁשִּׁים אֶלֶף</p>

<p>אַדַּרְכְּמוֹנֵי זָהָב טָהוֹר</p>

<p>וּלְבוּש מַלְכוּת רַב תִּפְאֶרֶת</p>

<p>וּבְיַד שִׁבְעַת שָֹרֵי פָּרַס</p>

<p>הָרִאשׁוֹנִים בַּמַּמְלָכָה</p>

<p>שֻׁלְּחָה רֶגַע כָּל הַכְּבֻדָּה</p>

<p>אֶל הַכְּפָר מִשְׁכַּן פִרְדּוּזִי.</p>

<p>– – – – – – – –</p>

<p>אֶפֶס כִּי לִקְרַאת הַכְּבֻדָּה</p>

<p>הַהֹלֶכֶת בְּהָמוֹן חֹגֵג</p>

<p>יָצוֹא יָצָא מַסַּע אֵבֶל</p>

<p>מִן הַכְּפָר – בַּאֲרוֹן הַמְשׁוֹרֵר&#8230;.</p>

<br />
</blockquote>

<p>הצפירה, 1897</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16905">https://benyehuda.org/read/16905</a></div></body></html>