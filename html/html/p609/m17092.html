<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שְׁקִיעָה</title>
	<meta name="author" content="יהודה קרני"/>
</head>
<body>

<blockquote>
<p>זֹאת לֹא הָיְתָה</p>

<p>הַשֶּׁמֶשׁ, שֶׁמֵּרָמִים</p>

<p>שָׁלְחָה שַׂרְפֵי פְּרִידָה בְּבוֹא שַׁעְתָּהּ</p>

<p>לְהִשָּׁפֵט מִשְׁפַּט דָּמִים;</p>

<p>אַף לֹא נֻסְּכָה עַל הֶהָרִים</p>

<p>עַצֶּבֶת בַּת צִיּוֹן עַל מוֹת דּוֹדָהּ־מַלְכָּהּ</p>

<p>וּבִשְׁבִילֵי כַּרְמָהּ הַנִּסְתָּרִים</p>

<p>בְּאֵבֶל נִסְתַּלְּקָה</p>

<p>לִשְׁפֹּךְ שִׂיחָהּ</p>

<p>אֶל כּוֹס כָּל עֲנָבָה;</p>

<p>זֹאת לֹא הָיְתָה שְׁקִיעָה, כִּי אִם זְרִיחָה פְּרִיחָה</p>

<p>עִם הַמַּרְדוּת וְהַמְּתִיקוּת וְהַעֲנָוָה</p>

<p>וְהַהִשְׁתּוֹמְמוּת, אֲשֶׁר צַיָּר אָמָּן</p>

<p>יִשְׁאַב מִתְּכֵלֶת, וֶרֶד וְחַכְלִיל</p>

<p>וְאַרְגָּמָן</p>

<p>בְּהִתְמַזְּגָם כָּלִיל</p>

<p>בַּנּוֹף וּמִסְגַּרְתּוֹ;</p>

<p>הָיוּ רִנּוּן גְּוָנִים, בֵּרוּץ יֵינוֹת, זִלּוּף בְּשָׂמִים</p>

<p>מֵאֲגַרְטֵל הַמִּתְלַפֵּד וּמִשְׁתַּלְהֵב — וּמְשַׁבַּרְתּוֹ</p>

<p>לְפֶתַע יַד קְסָמִים</p>

<p>וְשׁוֹפַכְתּוֹ. וַתְּהִי שְׂרֵפָה</p>

<p>בְּתוֹךְ חֵיקָהּ</p>

<p>שֶׁל עִיר דָּוִד, הַמְאֻבָּקָה, הָעֲיֵפָה</p>

<p>וְהָרֵיקָה.</p>

<br />

<p>הָיְתָה זֹאת תַּבְעֵרַת</p>

<p>הַזַּעַם וְהַנְּקָמָה</p>

<p>עַל אָב וָאֵם וּבֵן וּבַת,</p>

<p>שֶׁמִּדָּמָם רָוְתָה הָאֲדָמָה;</p>

<p>הָיְתָה זֹאת הַדְלָקַת הָעִנּוּיִים</p>

<p>שֶׁל בֶּן תְּרַדְיוֹן, אֲשֶׁר לִמֵּד קְהִלָּה רַבָּה</p>

<p>וַיִּשְׂרְפוּהוּ בִּגְוִילֵי תּוֹרָה וּבִסְפוֹגִים שְׁרוּיִים</p>

<p>לְעֵינֵי בִּתּוֹ צוֹוַחַת: בְּכָךְ אֶרְאֶךָ, אַבָּא.</p>

<p>הָיְתָה זֹאת הַשְּׂרֵפָה שֶׁל הַשָּׁתוֹת</p>

<p>וְהַשְּׁעָרִים,</p>

<p>אֲשֶׁר טָעָה בָּהּ הַמְקוֹנֵן בַּעֲלוֹתוֹ מֵעֲנָתוֹת</p>

<p>וְאָמַר: וַדַּאי שָׁם יִשְׂרָאֵל מַקְרִיב פָּרִים;</p>

<p>הָיְתָה זֹאת אֲמִירַת שָׁלוֹם אַחְרוֹן,</p>

<p>גְּוִיעַת שִׁיר הַשִּׁירִים שֶׁלִּשְׁלֹמֹה;</p>

<p>הָיְתָה זֹאת נְהִימָה מִצַּעַר וְחָרוֹן</p>

<p>שֶׁלַּשְּׁכִינָה עִם צֵאת מִתּוֹךְ הַבַּיִת עֵת יִפְנֶה יוֹמוֹ;</p>

<p>זֹאת בָּעֲרָה רִנָּה, תְּפִלָּה, שִׁירָה</p>

<p>עַל כָּל תְּרוּמָה וְכָל תְּנוּפָה,</p>

<p>אֲשֶׁר הֵנִיף עַם הַבְּחִירָה</p>

<p>מִדֹּור לְדוֹר עִם הַמְּנוּחָה וְהַסּוּפָה;</p>

<p>זֹאת לֹא הָיְתָה שְׁקִיעָה, יָקְדוּ כְּרָמִים,</p>

<p>פָּרְחוּ מִדְבָּרִיּוֹת</p>

<p>מִלַּהַט הַיָּגוֹן, מֵהִשְׁתַּפְּכוּת לֵב הָאֻמָּה;</p>

<p>הָיָה אֲזַי אֲסִיף כָּל הַזְּרִיחוֹת וְהַשְּׁקִיעוֹת</p>

<p>בַּעֲמֹד רַגְלִי בִּירוּשָׁלַיִם בַּעֲרֹב יוֹמָהּ.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/17092">https://benyehuda.org/read/17092</a></div></body></html>