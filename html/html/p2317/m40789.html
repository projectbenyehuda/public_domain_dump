<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שִׁיר נִשּׂוּאִן: עוֹטֶה כְסוּת קָרָה בְּבֵית הַחֹרֶף</title>
	<meta name="author" content="ישראל בנימין באסאן"/>
</head>
<body>

<blockquote>
<p>Israel Biniamin Bassani</p>
</blockquote>

<p>[נולד ברֶג&#8217;וֹ בשנת 1701 ומת שם בשנת 1790]</p>

<blockquote>
<br />
</blockquote>

<blockquote>
<p>– – ͝ – – – ͝ – – – –</p>
</blockquote>

<blockquote>
<p>– – ͝ – – – –</p>
</blockquote>

<blockquote>
<p>עוֹטֶה כְסוּת קָרָה בְּבֵית הַחֹרֶף</p>

<p>מִסְפַּר יְרָחִים גָּרְתִּי</p>

<p>נִצָּב עֲלֵי הָאָח כְּאִישׁ מִשְׁמֶרֶת</p>

<p>שָׁם מָעֳמָד לַחְמָם, בְּקוֹל מִגְעֶרֶת</p>

<p>זָעֵף וְסַר אָמָרְתִּי</p>

<p>&quot;הוֹי קֹר וּמָתַי תַּהֲפוֹךְ לִי עֹרֶף.</p>

<p>הֶרֶב כְּעוֹף תּוֹךְ הַכְּלוּב הִגְבַּלְתָּ</p>

<p>אוֹתִי, וְהִתְעַלַּלְתָּ</p>

<p>בִּי דָי בְּקִפָּאוֹן וְעַצְלַת שֶׂכֶל</p>

<p>כִּמְעַט וְנִתַּן בַּמְּרוֹמִים סֶכֶל.&quot;</p>

<br />
</blockquote>

<blockquote>
<p>הָיָה לְמַסָּעָיו סְתָיו בִּנְסֹעַ</p>

<p>הוֹלֵךְ וְשָׁב פּוֹסֵחַ</p>

<p>עַל־הַסְּעִפִּים לַהֲלֹךְ אוֹ שֶׁבֶת</p>

<p>בֵּין יוֹֽשְׁבַי תֵבֵל (וְכַשַּׁלְהֶבֶת</p>

<p>לָנוּס לְהִסְתַּפֵּחַ</p>

<p>תָּנוּד בְּנֵר כֵּהָה בְּלִי מַרְגּוֹעַ)</p>

<p>עֵת מַלְאֲכֵי אָבִיב בְּפֶתַע בָּאוּ</p>

<p>בַּשֵּׂר דְּרוֹר, קָרָאוּ</p>

<p>אַחַר סְתָיו מָלֵא &quot;עֲלֵי נַפְשֶׁךָ</p>

<p>מַלֵּט מְהֵרָה חוּשׁ וְשָׂא רַגְלֶיךָ.&quot;</p>

<br />
</blockquote>

<blockquote>
<p>הֵם הַבְּרָקִים מַלְאֲכֵי הָרַעַם</p>

<p>פִּתְאֹם אֲשֶׁר הִגִּיעוּ,</p>

<p>שָׁם בַּמְּרוֹמִים זֶה כְלַהַט חֶרֶב</p>

<p>יָמִין שְׂמֹאל רָצִים שְׁתִי וָעֵרֶב</p>

<p>הַמַּאֲפֵל הִבְקִיעוּ.</p>

<p>הֵן אַחֲרֵיהֶם קוֹל כְּהוֹלֶם פַּעַם</p>

<p>רַעַם נְשִׂיאִים קוֹֽדְרֵי שָׁמָיִם</p>

<p>וַיִּתְּכוּ הַמַּיִם</p>

<p>עַל־הָאֲדָמָה אָז, וְהִנֵּה רֵיחַ</p>

<p>שָׂדֶה, וְהוּא מוֹפֵת סְתָיו בּוֹרֵחַ.</p>

<br />
</blockquote>

<blockquote>
<p>הִרְחִיב לְבָבִי קוֹל הֲמוֹן הַגֶּשֶׁם</p>

<p>וַיַּחֲלִיפוּ כֹחַ</p>

<p>הֶמְיַת סְעִפֵּי שִׁיר, וְלִגְזֹר אֹמֶר</p>

<p>הִתְנוֹסֲסוּ בָרֹאשׁ עֲלֵי הַחֹמֶר,</p>

<p>וַיִּשְׁטְחוּ שָׁטֹחַ</p>

<p>זִמּוֹת יְקָרוֹת כִּֽשְׁבוֹ וָלֶשֶׁם</p>

<p>עָמָל לְגָרֵשׁ הַחֲרוּשׁ עַל־לוּחַ</p>

<p>לִבִּי, וְיִחְיֶה רוּחַ.</p>

<p>כִּי כֵן כְּנַגֵּן הַמְנַגֵּן נָחָה</p>

<p>רוּחַ נְבוּאָה עַל־אֲשֶׁר לֻקָּחָה.</p>

<br />
</blockquote>

<blockquote>
<p>אָבִיב וְתֹר עַלְמוּת שְׂדֵה הָאָרֶץ</p>

<p>מַה־נִּמְלְצוּ דֹדֶיךָ.</p>

<p>הַחַי וְהַדּוֹמֵם וְהַצּוֹמֵחַ</p>

<p>גַּם הֵם כְּאָדָם יַחֲלִיפוּ לֵחַ</p>

<p>אַחַר בְּלוֹת, עָלֶיךָ</p>

<p>יִשְׁתַּעְשְׁעוּ יִתְנוֹדֲדוּ כַשָּׁרֶץ,</p>

<p>יִשְׁכֹּן לְמִינוֹ אֶת־פְּנֵי רֵעֵהוּ</p>

<p>כָּל־מִין וְיִמָּלֵאוּ</p>

<p>מִכָּל־מְגָדִים, יִשְׂבְּעוּ יוֹתִירוּ</p>

<p>יִתְעַלְּסוּ יִתְרוֹעֲעוּ יָשִׁירוּ.</p>

<br />
</blockquote>

<blockquote>
<p>נֵבֶל בְּעֵת צִנָּה אֲשֶׁר זָנָחְתִּי</p>

<p>תּוֹךְ אָהֳלִי, וּכְאֵשֶׁת</p>

<p>מִבַּלְעֲדֵי אִישָׁהּ וּמִתְאַבָּלֶת</p>

<p>תָּלוּי מְעֻלָּף אַחֲרֵי הַדָּלֶת,</p>

<p>אֵלָיו וְאֶל־הַקֶּשֶׁת</p>

<p>יָדִי לְנַגֵּן בּוֹ הֲלֹא שָׁלָחְתִּי.</p>

<p>כֻּלּוֹ כְּסוּי אָבָק מְצָאתִיו, מֶמֶר</p>

<p>גַּם עוֹד לְקוֹלוֹת זֶמֶר.</p>

<p>יָפֶה עֲשִׂיתִיו, גַּם עֱרוּךְ הַחֶבֶל</p>

<p>וּבְכֵן לְזַמֵּר הִנְּנִי בַנֶּבֶל.</p>

<br />
</blockquote>

<blockquote>
<p>שֶׁקֶט וְשִׁיר הִנֵּה לְעוֹלָם סֶלָה</p>

<p>יִתְלַכְּדוּ יֵחָדוּ</p>

<p>מִבֵּין שְׁנֵיהֶם הַנְּעִימוֹת (אֶדֶן</p>

<p>מֵיטַב מְלֶאכֶת שִׁיר וְיִהְיֶה עֵדֶן</p>

<p>אֶל־שׁוֹֽמְעוֹ) נוֹלָדוּ</p>

<p>שָׁאוֹן כְּבֵן הָעִיר אֲבָל גִּדֵּלָה.</p>

<p>לָכֵן לְשָׂדֶה זֶה, כְּמוֹ הַשַּׁחַר</p>

<p>עָלָה וְטֶרֶם יַחַר</p>

<p>שֶׁמֶשׁ כְּנָפָיו לִי, פַּעֲמִי שַׂמְתִּי</p>

<p>בִּנְאוֹת דְּשָׁאִים פֹּה לְגֵו דּוֹמָמְתִּי.</p>

<br />
</blockquote>

<blockquote>
<p>פֹּה כָלְלוּ יָפְיָם עֲדָנֵי־חֵפֶץ,</p>

<p>הִנֵּה כְרִקְמָתָיִם</p>

<p>מִשְׁטַח דְּשָׁאִים זֶה כְּגַן פּוֹרֵחַ</p>

<p>צִצִּים פְּרָחִים כַּלְּבָנוֹן רֵיחַ</p>

<p>לָהֶם, וְנַחַל מַיִם</p>

<p>שׁוֹרֵץ וְצַח, וּבְקוֹל דְּמָמָה נֶפֶץ</p>

<p>רַנֵּן וְגִיל יָפִיץ. כְּשֶׁיָּפוּחַ</p>

<p>בֵּין הָעֳפָאִים רוּחַ</p>

<p>אוֹתָם בְּפֶלֶס נוֹֽגְנִים יָנִיעַ</p>

<p>יַחַד בְּרָן־הַצִּפֳּרִים יָרִיעַ.</p>

<br />
</blockquote>

<blockquote>
<p>רוֹעֶה סְעִפַּי עַל־נְאוֹת הַמֶּגֶד</p>

<p>רוֹבֵץ הֲלֹם הָיִיתִי</p>

<p>בּוֹדֵד וּמִתְלוֹנֵן בְּצֵל הָאֹרֶן</p>

<p>עֵת הֵא לְמֵרָחוֹק בְּנֵס וָתֹרֶן</p>

<p>שִׁפְעַת אֲנִי רָאִיתִי.</p>

<p>וַיְהִי כְרֶגַע אֶחֱזֶה מִנֶּגֶד</p>

<p>רַגְלִים וְסוּס דֹּהֵר וְלַהַב חָרֶב,</p>

<p>הֵם מִזְּאֵבֵי עָרֶב</p>

<p>חַדּוּ, וְכֹה וָכֹה כְּנֶשֶׁר עָפוּ</p>

<p>שָׁם הָֽרְגוּ, פֹּה רָֽמְסוּ חָטָפוּ.</p>

<br />
</blockquote>

<blockquote>
<p>כִּי אָֽסְפוּ נָגְהָם פְּנֵי הָאָרֶץ</p>

<p>גַּן נֶהֱפַךְ מִדְבָּרָה</p>

<p>כֹּל רָאֲתָה עֵינִי כְּטִיט וָרָפֶשׁ.</p>

<p>נִכְזַב בְּתוֹחַלְתִּי בְּמַפַּח־נָפֶשׁ</p>

<p>אִמָּֽלְטָה הָהָרָה.</p>

<p>אָז אָֽמְרָה נַפְשִׁי: פְּנֵי הַפָּרֶץ</p>

<p>לֹא אֶחֱזֶה עוֹד. עַל־שְׁכֶם זָרַקְתִּי</p>

<p>נִבְלִי, וְאָז הֶעְתַּקְתִּי</p>

<p>רַגְלַי לְרֹאשׁ הָהָר, וְכִי עָלִיתִי</p>

<p>שָׁם מִתְּלָאָה נֶעֱזָב חָלִיתִי.</p>

<br />
</blockquote>

<blockquote>
<p>גַּם פֹּה מְנוּחָה אֵין, וְהִדְרִיכוּהָ</p>

<p>קוֹל שׁוֹט וְקוֹל הַטָּרֶף.</p>

<p>לֹא תַאֲמִינוּ כִּי עֲלֵי־שֵׁן־סֶלַע</p>

<p>סוּסִים יְרֻצוּן, לֹא, וְדִבְרֵי־בֶלַע</p>

<p>הֵם תֹּאֽמְרוּ לִי &#8220;<strong>הֶרֶף</strong>&#8221;</p>

<p>אַךְ הָאֱמֶת אִתִּי, וְיִשְׁמָעוּהָ</p>

<p>מִיּוֹם לְיוֹם כָּל־עוֹֽבְרֵי עַל־דֶרֶךְ</p>

<p>הַזֶּה בְּצוֹק וּבְפָרֶךְ.</p>

<p>זֹאת הָיְתָה לִי כִּי פְנֵי תֵימָנָה</p>

<p>שַׂמְתִּי פְעָמַי אֶל־מְחוֹז טוֹסְקַאנָה.</p>

<br />
</blockquote>

<blockquote>
<p>מֵהַר לְהַר, מִצּוּר לְצוּר צוֹלֵעַ</p>

<p>דּוֹלֵג מְקַפֵּץ בָּאתִי</p>

<p>אֶל־הַגְּבָעוֹת אֶל־נְאוֹת הַחֵשֶׁק.</p>

<p>מִשָּׁם לְצוּר צוֹפֶה פְנֵי דַמֶּשֶׂק</p>

<p>הִיא עִיר וְאֵם שָׂרָתִי</p>

<p>עַל־הַמְּדִינוֹת בַּצְּבִי בַדֵּעַ</p>

<p>וּשְׁמָהּ אֱמֶת כֵּן הִיא כְּשֵׁם הַפֶּרַח.</p>

<p>תּוֹכָהּ בְּזִיו הַיָּרֵחַ</p>

<p>בָּאתִי, לְהִסְתּוֹפֵף אֲנִי נִקְרֵאתִי</p>

<p>לָבוֹא בְבֵית רֵעִי וְשָׁם נִרְפֵּאתִי.</p>

<br />
</blockquote>

<blockquote>
<p>עִם־אוֹהֲבִי סוֹדִי הֲכִי הִמְתָּקְתִּי</p>

<p>שִׂיחִי וְכַעְסִי נָחוּ.</p>

<p>&#8220;אָחִי שְׁמַע&#8221; אָמַר &quot;בְּנוֹף הַלֵּזוּ</p>

<p>שָׁלוֹם וְשַׁלְוָה זֶה בְזֶה יֹאחֵזוּ</p>

<p>תָּמִיד וְיִתְלַקָּחוּ.</p>

<p>כִּמְלַאכְתְּךָ בַשִּׁיר אֲנִי חָשָׁקְתִּי.</p>

<p>אִתִּי בְּגוֹרָלִי עֲלֵה מֵעַתָּה</p>

<p>עִמִּי שְׂמַח אַף־אָתָּה</p>

<p>תִּסַּע לְבֹקֶר אוֹר בְּכִנּוֹרֶךָ</p>

<p>עִמִּי לְחוֹף הַיָּם וְשָׂשׂ לִבֶּךָ.</p>

<br />
</blockquote>

<blockquote>
<p>שָׁם בַּאֲשֶׁר מֵימֵי נְהַר טוֹסְקָאנָה,</p>

<p>אַרְנוֹ, בְחֵיק הַיָּמָּה</p>

<p>רָצִים לְהִנָּפֵשׁ כְּאִישׁ עַל־עָרֶשׂ,</p>

<p>הִנֵּה בְחוֹף הַיָּם לְמִזְרַח־חָרֶס</p>

<p>הָעִיר קְטָנָה, רָמָה</p>

<p>עַל־כָּל־מְדִינוֹת. מִתְּמוֹל בֹּאָנָה</p>

<p>רַבּוֹת אֳנִיּוֹת לָהּ, וְהִיא רוֹכֶלֶת</p>

<p>עַמִּים וּמִסְתּוֹלֶלֶת</p>

<p>בָּהֶם. כְּצוֹר אַף הִיא וּבִלְתִּי דֹפִי</p>

<p>תֹּאמַר &#8220;אֲנִי הָעִיר כְּלִילַת יֹפִי&#8221;.</p>

<br />
</blockquote>

<blockquote>
<p>הִפָּֽלְאִי בּוֹאִי בְּאֶחָד רֶגַע</p>

<p>הָיוּ, וְאִם אֵימִינָה</p>

<p>אוֹ אַשְׂמְאִיל אֶתְמַהּ, וּמִכָּל־עֵבֶר</p>

<p>אֶרְאֶה נְאוֹת שָׁלוֹם וְטַף וָגֶבֶר</p>

<p>שָׁקֵט, וְלֹא אָבִינָה</p>

<p>בָּם יוֹדְעֵי כָל־מַחֲלָה כָל־נֶגַע.</p>

<p>וַיְהִי אֲנִי שׂוֹבֵר לְאָן וּלְאָנָה</p>

<p>קוֹל אֶשְׁמְעָה &quot;הוּכָנָה</p>

<p>הַיּוֹם לְאִישׁ כַּלָּה בְקִשּׁוּרֵיהּ.</p>

<p>בֹּאוּ חֲסוּ אֶל־צֵל כְּלוּלוֹתֶיהָ&quot;.</p>

<br />
</blockquote>

<blockquote>
<p>עוֹד זֶה מְדַבֵּר כֵּן וְזֶה הִשְׁמִיעַ</p>

<p>בַּתֹּף וּבִמְצִלְתָּיִם</p>

<p>וַיְהִי כְאֶחָד מַחְצצְרִים מִבָּיִת</p>

<p>יָדוֹ יְנוֹפֵף זֶה בְעַנְפֵי־זָית</p>

<p>אוֹמֵר בְּכָל־אָזְנָיִם</p>

<p>&quot;לַמְשׁוֹרְרִים הָעֵת הֲלֹא הִגִּיעַ</p>

<p>יָדוֹ יְמַלֵּא כָל־אֲשֶׁר בּוֹ רוּחַ</p>

<p>עַל־הֻיְּדוֹת לָשֹוּחַ&quot;.</p>

<p>אָמַר לְבָבִי אָז לְשֵׁמַעַ טַעַם</p>

<p>אֵצֵא וְאִנָּעֵר כְּפַעַם פָּעַם.</p>

<br />
</blockquote>

<blockquote>
<p>אֶל־הַדְּבִיר עִם אוֹהֲבִי קָרָבְתִּי</p>

<p>הַמַּעֲלוֹת עָלִיתִי</p>

<p>מִשָּׁם לְאַפִּרְיוֹן כְּהֵיכָל מֶלֶךְ</p>

<p>בָּאַהֲבָה רָצוּף, בְּנוֹת הַפֶּלֶךְ</p>

<p>הַמְחוֹֽלְלוֹת רָאִיתִי</p>

<p>עִם נוֹֽגְנִים וּמְתוֹפֲפוֹת, יָשַׁבְתִּי</p>

<p>שָׁמָּה, וְהִנֵּה קוֹל וְאָמַר &#8220;הַסּוּ&#8221;</p>

<p>אָז הַצְּלָלִים נָסוּ</p>

<p>כִּי בָא כְשַׁחַר אוֹר וְצַח בָּקוּעַ</p>

<p>עִם־יַעֲלַת הַחֵן וּבִיהוֹשֻׁעַ.</p>

<br />
</blockquote>

<blockquote>
<p>אַנְשֵׁי קְרָב חָלִיל בְּעֵת יָרִיעַ</p>

<p>חוּשִׁים הֲלֹא יָרוּצוּ</p>

<p>הַמַּעֲרָכָה אִישׁ עֲלֵי יָדֵימוֹ</p>

<p>וּבְקוֹל דְּמָמָה שָׁם לְשָׁלִישֵׁמוֹ</p>

<p>קֹוִים, וְלֹא יָפוּצוּ,</p>

<p>אָזְנָם בְּבוֹאוֹ לַאֲשֶׁר יַבִּיעַ</p>

<p>יַטּוּ, לְמִצְוָתוֹ שְׁכֶם יִתֵּנוּ.</p>

<p>כָּכָה שְׁנֵי דוֹדֵינוּ</p>

<p>הַמִּסְדְּרוֹנָה עֵת אֲשֶׁר יָצָאוּ</p>

<p>כָּל־אִישׁ וְאִישׁ תַּחְתָּיו אֲזַי נִמְצָאוּ.</p>

<br />
</blockquote>

<blockquote>
<p>מִזֶּה וּמִזֶּה לַדְּבִיר חֻצָּצוּ</p>

<p>הַצּוֹֽבְאִים, עָבָרוּ</p>

<p>דּוֹדִים, בְּתוֹכָם נוֹצֲצִים תִּפְאָרֶת</p>

<p>עִם־שַׁעֲשׁוּעֵי אַהֲבָה נִסְתָּרֶת.</p>

<p>כִּסְּאוֹת אֲשֶׁר נִבְחָרוּ</p>

<p>לָהֶם בְּהוֹד עָלוּ וְשָׁם נִקְבָּצוּ</p>

<p>שָׂשִׂים שְׂמֵחִים יָד לְיָד יוֹשִׁיטוּ</p>

<p>עַיִן כְּחֵץ יָמִיטוּ</p>

<p>בָּאַהֲבָה וּבְחִין יְקָר רַב־כֹּחַ</p>

<p>יִלָּחֲמוּ מִי זֶה וּמִי מַלְקוֹחַ.</p>

<br />
</blockquote>

<blockquote>
<p>מוֹרֶה בְאֶצְבָּעוֹ אֲנִי חָזִיתִי</p>

<p>חָתָן &#8220;וּמִי יוֹכִיחַ&#8221;</p>

<p>לֵאמֹר, וְרוּחַ נוֹסֲסָה בִי לֶקַח</p>

<p>טוֹב אָז לְהִנָּבֵא בְיֵין הָרֶקַח</p>

<p>הַלּוֹחֲמִים מַשְׁבִּיחַ.</p>

<p>כָּזֹאת וְכָזֹאת אָז אֲנִי פָצִיתִי</p>

<p>&quot;חָתָן כְּשֶׁמֶשׁ הוּא נְוֵה הַזֹּהַר</p>

<p>אַף יַעֲלֶה כַצֹּהַר</p>

<p>טוֹבִים כְּאֶחָד הֵם הֲכִי נִסְפָּחוּ</p>

<p>טוֹב שֵׁם כְּשָׁמֵן טוֹב אֱמֶת יִרְקָחוּ.</p>

<br />
</blockquote>

<blockquote>
<p>יַעְצֹר כְּמוֹ בִן־נוּן עֲלֵי יָרֵחַ</p>

<p>חָתָן בְּאֶסְתֵּר &#8220;דֹּמִי&#8221;</p>

<p>יֹאמַר &quot;כְּמוֹ עַל־הַשְּׁמָרִים יָיִן</p>

<p>תּוֹךְ יַרְכְּתֵי בֵיתִי, כְּאִישׁוֹן עָיִן</p>

<p>תִּנָּֽצְרִי, תֵּרוֹמִי</p>

<p>עִם־מִשְׁבְּצוֹת זָהָב לְבוּשׁ זוֹרֵחַ</p>

<p>עַל־כָּל־בְּנוֹת קִרְיָה. אֲנִי הַגֶּבֶר</p>

<p>עָלַי לְהַשְׁבִּיר שֶׁבֶר.</p>

<p>לָאִישׁ נְטִיל בֵּיתוֹ כְּעִיר לַמֶּלֶךְ</p>

<p>מַשָּׂא לְאִשָּׁה רַק תְּמֹךְ הַפֶּלֶךְ.</p>

<br />
</blockquote>

<blockquote>
<p>אֶסְתֵּר שְׁמָהּ שָׂרָה וּמִשְׂתָּרֶרֶת</p>

<p>אַף־הִיא עֲלֵי הַבַּעַל</p>

<p>לִבּוֹ בְּלִוְיַת־חֵן וְאֵשֶׁת חָיִל</p>

<p>יִבְטַח בְּעֶזְרָתָהּ בְּיוֹם וָלָיִל.</p>

<p>כֻּלָּה אֱמֶת אֵין מַעַל</p>

<p>תִּגְמֹל פְּרִי בִטְנוֹ (וְזֹאת אַחֶרֶת</p>

<p>אֵלַי גְּדוֹלָה הִיא) וּמִן־הַלֶּחֶם</p>

<p>נִכְבַּד פְּרִי הָרֶחֶם.</p>

<p>כִּי בֵן מְנַבֵּל אָב כְּקוֹץ וָשָׁיִת</p>

<p>וּבְבֵן אֱמוּנִים נֶאֱמָן הַבָּיִת.</p>

<br />
</blockquote>

<blockquote>
<p>אִם אַעֲלֶה אֶל־מֹאֽזְנַיִם יַחַד</p>

<p>דּוֹדִי בְּחִין עֶרְכֶּךָ</p>

<p>חִין אִשְׁתְּךָ, הִנֵּה שְׁנֵיכֶם צֶדֶק</p>

<p>בָּאַהֲבָה בִּיקָר אֱמֶת אֵין בֶּדֶק.</p>

<p>כִּי הִיא נְוַת צִדְקֶךָ,</p>

<p>בָּזֶה לְבָבִי שַׁאֲנָן מִפָּחַד.</p>

<p>עִמָּהּ שְׂמַח בָּחוּר. יְפַת הַתֹּאַר</p>

<p>אַף־אַתְּ תְּנִי לוֹ מֹהַר,</p>

<p>אוֹצַר תְּשׁוּקָתֵךְ, וְזֶה חָפַצְתִּי</p>

<p>הַיּוֹם בְּמִשְׁפָּטִי אֲשֶׁר חָרָצְתִּי.</p>

<br />
</blockquote>

<blockquote>
<p>הַנּוֹֽגְנִים אַתֶּם תְּנוּ בַנֶּבֶל</p>

<p>קוֹמְנָה בְפֶלֶס רֶגֶל</p>

<p>אַתֶּן עֲלָמוֹת עִם בְּחוּרֵי חֶמֶד</p>

<p>לָחוּל בְּמָחוֹל, צַהֲלוּ אֶל־צֶמֶד</p>

<p>דּוֹדִים, לְמוּלָם דֶּגֶל</p>

<p>שִׂמְחָה שְׂאוּ. הִנֵּה לְמַלֵּא חֶבֶל</p>

<p>שִׁירִי לְשַׁי יוּבַל וְלֹא אֵחָתָּה</p>

<p>כִּי אֶחֱשֶׁה מֵעָתָּה.</p>

<p>אֵדַע בְּהָקִיץ אִם אֱמֶת נָעַמְתִּי</p>

<p>עִם הַחֲלוֹם הַזֶּה אֲשֶׁר חָלָמְתִּי&quot;.</p>
</blockquote>

<blockquote>
<p>(1746)</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/40789">https://benyehuda.org/read/40789</a></div></body></html>