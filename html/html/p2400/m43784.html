<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תְּנוּ הָעֹז</title>
	<meta name="author" content="יוסף חיים מבגדאד"/>
</head>
<body>

<p>לשמחת תורה. סימן: א״ב.</p>

<blockquote>
<br />
</blockquote>

<blockquote>
<p>תְּנוּ הָעֹז לֵאלֹהִים</p>

<p>וּתְנוּ כָבוֹד לַתּוֹרָה.</p>

<br />
</blockquote>

<blockquote>
<p>אֲמִירָה הַנְּעִימָה</p>

<p>תּוֹרַת אֵל הַתְּמִימָה</p>

<p>לְכוּ לַחְמוּ בְלַחְמָהּ</p>

<p>וְאַל תִּשְׁגּוּ בְזָרָה.</p>

<br />
</blockquote>

<blockquote>
<p>בָּהּ יִמְלְכוּ מְלָכִים</p>

<p>וְיָשׂוֹרוּ נְסִיכִים</p>

<p>אוֹתָהּ חָמְדוּ מַלְאָכִים</p>

<p>בִּקְּשׁוּ הוֹד הֲדָרָהּ.</p>

<br />
</blockquote>

<blockquote>
<p>גְּדוֹלָה הִיא וּרְחָבָה</p>

<p>מֵעֵץ חַיִּים חֲצוּבָה</p>

<p>רָם שְׁבִילָהּ וּנְתִיבָהּ</p>

<p>הִיא נֵזֶר וַעֲטָרָה.</p>

<br />
</blockquote>

<blockquote>
<p>דְּרָכֶיהָ תְמִימִים</p>

<p>דְּבָרֶיהָ נְעִימִים</p>

<p>סְתָרֶיהָ עֲצוּמִים</p>

<p>כְּתִיבָה מְאֻשָּׁרָה.</p>

<br />
</blockquote>

<blockquote>
<p>הִיא אַיֶּלֶת אֲהָבִים</p>

<p>דְּבָרֶיהָ עֲרֵבִים</p>

<p>מְתוּקִים הֵם וְטוֹבִים</p>

<p>לַיְּהוּדִים הִיא אוֹרָה.</p>

<br />
</blockquote>

<blockquote>
<p>וְאֵין לָהּ קֵץ וְתִכְלָה</p>

<p>הִיא נִשְׂגָּבָה וּגְדוֹלָה</p>

<p>וְלָהּ נָאוָה תְהִלָּה</p>

<p>בְּקוֹל שִׁירָה וְזִמְרָה.</p>

<br />
</blockquote>

<blockquote>
<p>זֹאת הַתּוֹרָה שְׁלֵמָה</p>

<p>אֲיֻמָּה וַעֲצוּמָה</p>

<p>הִיא עֶלְיוֹנָה וְרָמָה</p>

<p>קְדֻשָּׁתָהּ אַדִּירָה.</p>

<br />
</blockquote>

<blockquote>
<p>חָצְבָה שִׁבְעָה עַמּוּדִים</p>

<p>יְקָרִים וְנִכְבָּדִים</p>

<p>דְּרָכֶיהָ נֶחְמָדִים</p>

<p>יָפָה זַכָּה וּבְרוּרָה.</p>

<br />
</blockquote>

<blockquote>
<p>טוֹבִים מִכָּל מַמְתַּקִּים</p>

<p>מִשְׁפָּטֶיהָ עֲמֻקִּים</p>

<p>כֻּלָּהּ מִצְווֹת וְחֻקִּים</p>

<p>לֹא יְסֻלֶּה מְחִירָהּ.</p>

<br />
</blockquote>

<blockquote>
<p>יָפָה נָאוָה וּנְעִימָה</p>

<p>הִיא בַת מֶלֶךְ תְּמִימָה</p>

<p>חוֹתַם אֱמֶת חֲתוּמָה</p>

<p>בִּצְרוֹר חַיִּים צְרוּרָה.</p>

<br />
</blockquote>

<blockquote>
<p>כְּבוֹדָה רָם וְנִשָּׂא</p>

<p>הִיא כַלָּה מְאֹרָשָׂה</p>

<p>חַטָּאת וְעָווֹן תִּשָּׂא</p>

<p>וּפֶשַׁע מַעֲבִירָה.</p>

<br />
</blockquote>

<blockquote>
<p>לְכוּ בָנִים שִׁמְעוּ לִי</p>

<p>וְהַקְשִׁיבוּ מִלּוּלִי</p>

<p>זֶה חֶלְקִי וְגוֹרָלִי</p>

<p>נֵר מִצְוָה וְאוֹר תּוֹרָה.</p>

<br />
</blockquote>

<blockquote>
<p>מְקֻדֶּשֶׁת רִאשׁוֹנָה</p>

<p>לְעַם זוּ אֵל נְתָנָהּ</p>

<p>חֲקָרָהּ וֶהֱכִינָהּ</p>

<p>אָז רָאָה וַיְסַפְּרָהּ.</p>

<br />
</blockquote>

<blockquote>
<p>נִדְרֶשֶׁת שִׁבְעִים פָּנִים</p>

<p>יְקָרִים מִפְּנִינִים</p>

<p>כֻּלָּם טוֹבִים וּנְכוֹנִים</p>

<p>מַה טּוֹב וְנָעִים סַחְרָהּ</p>

<br />
</blockquote>

<blockquote>
<p>סְתָרֶיהָ מְאִירִים</p>

<p>אֲמָרֶיהָ טְהוֹרִים</p>

<p>דְּרָכֶיהָ יְשָׁרִים</p>

<p>עַל לוֹמְדֶיהָ יְקָרָה.</p>

<br />
</blockquote>

<blockquote>
<p>עוֹז וְהָדָר לְבוּשָׁהּ</p>

<p>לְיִשְׂרָאֵל מוֹרָשָׁה</p>

<p>וְעַל לִבָּם חֲרוּשָׁה</p>

<p>צִנָּה הִיא וְסוֹחֵרָה.</p>

<br />
</blockquote>

<blockquote>
<p>פּוֹתַחַת הַלְּבָבוֹת</p>

<p>לַאֲלָפִים וּרְבָבוֹת</p>

<p>תִּתֵּן קוֹלָהּ בִּרְחוֹבוֹת</p>

<p>עֵין לוֹמְדֶיהָ מְאִירָה.</p>

<br />
</blockquote>

<blockquote>
<p>צַדִּיקִים אֲמָרֶיהָ</p>

<p>נֶחְמָדִים דְּבָרֶיהָ</p>

<p>יְקָרִים סְתָרֶיהָ</p>

<p>לְלוֹמְדֶיהָ מַכְתִּירָה.</p>

<br />
</blockquote>

<blockquote>
<p>קְנוּ חָכְמָה וּבִינָה</p>

<p>אֹרֶךְ יָמִים בִּימִינָהּ</p>

<p>חָכְמוֹת בַּחוּץ תָּרֹנָּה</p>

<p>בְּרֹאשׁ הוֹמִיּוֹת תִּקְרָא.</p>

<br />
</blockquote>

<blockquote>
<p>רַב חֶסֶד בָּחַר בָּנוּ</p>

<p>אֶת כְּבוֹדוֹ הֶרְאָנוּ</p>

<p>דְּבָרָיו הִשְׁמִיעָנוּ</p>

<p>מִתּוֹךְ הָאֵשׁ בּוֹעֵרָה.</p>

<br />
</blockquote>

<blockquote>
<p>שַׁדַּי הִנְחִיל תּוֹרָתוֹ</p>

<p>לְעַם זוּ נַחֲלָתוֹ</p>

<p>עַל יַד נֶאֱמָן בֵּיתוֹ</p>

<p>מֹשֶׁה הוּא שַׂר הַמִּשְׂרָה.</p>

<br />
</blockquote>

<blockquote>
<p>תּוֹרַת אֱמֶת הִיא לָנוּ</p>

<p>וְלֹא תָמוּשׁ מִפִּינוּ</p>

<p>הַיּוֹם עִם כָּל זַרְעֵנוּ</p>

<p>הִיא לָנֶצַח שְׁמוּרָה.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/43784">https://benyehuda.org/read/43784</a></div></body></html>