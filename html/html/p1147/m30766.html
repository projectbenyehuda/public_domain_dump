<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַצְהָרַת בַּלְפוּר</title>
	<meta name="author" content="יצחק יציב"/>
</head>
<body>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBZ3l0IiwiZXhwIjpudWxsLCJwdXIiOiJibG9iX2lkIn19--6ea5f2b5896d0b61a9ac1aed28b539ffd0f84b61/8.png" alt="8.png" />
<figcaption>8.png</figcaption>
</figure>

<h2 id="א">א</h2>

<blockquote>
<p>הַיָּמִים יְמֵי מִלְחֶמֶת הָעוֹלָם הָרִאשׁוֹנָה.
אֶרֶץ־יִשְׂרָאֵל סְגוּרָה וּמְסֻגֶּרֶת. תֵּל־אָבִיב הַקְּטַנָּה רֵיקָה,
מֵאֵיִן יוֹשֵׁב. מְפַקֵּד צִבְאוֹת תֻּרְכִּיָּה גֶ&#8217;מַל פֶּחָה גָּזַר
גֵּרוּשׁ עַל כָּל יוֹשְׁבֵי תֵּל־אָבִיב שֶׁיִּתְרַחֲקוּ מִשְּׂפַת הַיָּם
לִפְנִים הָאָרֶץ. גַּם יָפוֹ רֵיקָה. פּוֹחֵד הוּא מְפַקֵּד הַצְּבָאוֹת
כִּי יוֹשְׁבֵי אֶרֶץ הַחוֹף יָבוֹאוּ בִּדְבָרִים עִם
אֳנִיּוֹת־הַמִּלְחָמָה, הַשָּׁטוֹת בַּמֵּימֵי הַיָּם. לְתֻרְכִּיָּה אֵין
צִי מִלְחָמָה וְהָאֳנִיּוֹת הַלָּלוּ הֵן שֶׁל אַנְגְּלִיָּה.</p>

<p>הַמִּלְחָמָה הָעוֹלָמִית נִמְשֶׁכֶת זֶה שָׁלֹשׁ שָׁנִים,
וְתֻרְכִּיָּה בֵּין הַלּוֹחֲמִים וְאֶרֶץ־יִשְׂרָאֵל הִיא שְׂדֵה
מַעֲרָכָה. גֵּיסוֹת צְבָא תֻּרְכִּיָּה עוֹבְרִים אוֹתָהּ לְאָרְכָּהּ
מִצָּפוֹן לְדָרוֹם. הָאָרֶץ נִתְרוֹשְׁשָׁה. מַחְסוֹר בַּכֹּל. אֵין
בֶּגֶד, אֵין נַעַל, אֵין סֻכָּר, אֵין נֵפְט, אֵין גַּפְרוּרִים – הֵן אֶת
כָּל אֵלֶּה מְבִיאִים בַּיָּם מִחוּץ־לָאָרֶץ, וְהַיָּם סָגוּר. אֵין
יוֹצֵא וְאֵין בָּא.</p>

<p>וּבִדְרוֹם הָאָרֶץ חוֹנֶה צְבָא אַנְגְּלִיָּה. הוּא
מֵגִיחַ וּבָא מִמִּצְרַיִם דֶּרֶךְ הַמִּדְבָּר. אַךְ צְעָדָיו
אִטִּיִּים, כְּיוֹצְאֵי מִצְרַיִם מֵאָז. וּפֹה מְחַכֶּה הַיִּשּׁוּב
הָעִבְרִי לְהִגָּאֵל מִידֵי מְדַכְּאָיו הַתֻּרְכִּים. וּבַיָּמִים
הָאֵלֶּה הִכְבִּידוּ הַשַּׁלִּיטִים הַתֻּרְכִּים אֶת יָדָם עַל
הַיִּשּׁוּב הָעִבְרִי – וְאַף עַל הָעַרְבִי – הִגְלוּ אֶת רָאשָׁיו
לְדַמֶשֶׂק, רָדְפוּ אֶת הַצִּיּוֹנִים וּגְזֵרָה יָצְאָה מִלִּפְנֵיהֶם:
מִי שֶׁיִּמָּצֵא בְּיָדוֹ בּוּל הַקֶּרֶן הַקַּיֶּמֶת מוּת יוּמַת.
מַאֲסָרִים וְגֵרוּשִׁים אֶל פְּנִים תֻּרְכִּיָּה, לַצָּפוֹן, הֵם
מַעֲשִׂים בְּכָל יוֹם, רְדִיפוֹת וּגְזֵרוֹת רָעוֹת וְרָעָב הֵם מְנַת
חֶלְקוֹ שֶׁל הַיִּשּׁוּב כֻּלּוֹ. בְּנֵי יְרוּשָׁלַיִם שֶׁהָיוּ
מִתְפַּרְנְסִים מִן &#8220;הַחֲלֻקָּה&#8221;, מִכַּסְפֵּי הַנְּדָבוֹת שֶׁהָיוּ
מְקַבְּלִים מֵאֵת אֲחֵיהֶם בַּגּוֹלָה, נִשְׁאֲרוּ לְלֹא תּוֹמֵךְ
וְעוֹזֵר וְרֻבָּם מֵתוּ בָּרָעָב.</p>
</blockquote>

<blockquote>
<p>וְאָרְכוּ הַיָּמִים וְהַלֵּילוֹת וְזָחֲלוּ
בַּעֲצַלְתַּיִם. אָדָם קָם בַּבֹּקֶר, צוֹפֶה לְצַד מַעֲרָב וּלְצַד
דָּרוֹם וְשׁוֹאֵל: &#8220;מַה מִּלֵּיל?&#8221;, מַאֲזִין לָרְעָמִים הַנִּשָּׂאִים
מִשָּׁם וּמְחַכֶּה לִגְאֻלָּה – אַךְ הַגּוֹאֵל מִתְמַהֲמֵהַּ לָבוֹא.
קוֹלוֹת יְרִיָּה וְנֶפֶץ אָמְנָם מִתְקָרְבִים וְהוֹלְכִים, הֵם
מַרְעִישִׁים אֶת הָרֵי יְהוּדָה יוֹמָם וָלַיְלָה וְאַף עַל פִּי כֵן
בּוֹשְׁשׁוּ פַּעֲמֵיהֶם.</p>
</blockquote>

<blockquote>
<p>וְהִנֵּה בֹּקֶר אֶחָד, אַחֲרֵי לֵיל סְעָרָה וִירִיּוֹת
רַבּוֹת, יָצְאוּ אַנְשֵׁי יְרוּשָׁלַיִם בַּדֶּרֶךְ לְמוֹצָא, דֶּגֶל
לָבָן מִתְנוֹסֵס בְּיָדָם וְקִדְּמוּ אֶת פְּנֵי הַכּוֹבְשִׁים
הָאַנְגְּלִים. הַצָּבָא הַתֻּרְכִּי נָס בְּבֶהָלָה, הַמּוֹשְׁלִים
וְהַפְּקִידִים בָּרְחוּ כֻּלָּם, תְּרוּעַת הַמְּנַצְּחִים מִלְאָה אֶת
הָעִיר. חֵלֶק מִן הָאָרֶץ נִכְבַּשׁ. נִכְבְּשׁוּ עָרֵי הַשְּׁפֵלָה
עַזָּה, יָפוֹ, תֵּל־אָבִיב וְרֹב מוֹשְׁבוֹת יְהוּדָה וִירוּשָׁלַיִם
הַבִּירָה. הַיָּמִים יְמֵי חֹרֶף וְהַצָּבָא הַכּוֹבֵשׁ נוֹטֶה אֹהָלָיו
וְקוֹבֵעַ קַו חָדָשׁ לֶחָזִית, לְרֹחַב הַשָּׁרוֹן, לְיַד כְּפָר־סַבָא.
הוּא מַפְסִיק אֶת מַהֲלַךְ נִצְחוֹנוֹ וּמֵכִין עַצְמוֹ לְהַתְקָפָה
חֲדָשָׁה בָּאָבִיב אוֹ בַּקַּיִץ.</p>
</blockquote>

<blockquote>
<p>עוֹד רַעַם הַתּוֹתָחִים נִשָּׂא מֵעַל לְרָאשֵׁינוּ
וְהִנֵּה בְּשׂוֹרָה גְּדוֹלָה הִגִּיעָה אֵלֵינוּ. רַבִּים מֵאַנְשֵׁי
הַצָּבָא הָאַנְגְּלִים מְסַפְּרִים, כִּי מֶמְשֶׁלֶת אַנְגְּלִיָּה
הִבְטִיחָה לִיצֹר מְדִינָה יְהוּדִית לְעַם יִשְׂרָאֵל
בְּאֶרֶץ־יִשְׂרָאֵל. בְּקִטְעֵי עִתּוֹנִים מְעוּכִים שֶׁנִּמְצְאוּ
בְּכִיסֵיהֶם שֶׁל הַלּוֹחֲמִים הָאַנְגְּלִים קוֹרְאִים, הַקּוֹרְאִים
אַנְגְּלִית, עַל אֵיזוֹ הַצְהָרָה שֶׁהִצְהִיר מִינִיסְטֶר אַנְגְּלִי
לַיְּהוּדִים, וְאָנוּ מַרְגִּישִׁים כִּי אָמְנָם, מִתְחוֹלֵל אֵיזֶה
פֶּלֶא וְאֵין אֲנַחְנוּ יוֹדְעִים מַה הוּא. קוֹלוֹת הַתּוֹתָחִים
רוֹעֲמִים, הַמִּלְחָמָה נִמְשֶׁכֶת. הָאֶרֶץ נְתוּנָה בִּידֵי הַצָּבָא –
אֵין זוֹ עֲדַיִן מְדִינָה, אֶלָּא &#8220;חֶבֶל נִכְבָּשׁ&#8221; מֵאֲחוֹרֵי חָזִית
מִלְחָמָה.</p>

<p>כַּעֲבֹר יָמִים מוּעָטִים הֵחֵלּוּ הַשְּׁמוּעוֹת
לְהִתְבַּהֵר וְנוֹדַע לָנוּ כִּי אָמְנָם, נָכוֹן הַדָּבָר – נִתְּנָה
לְעַם יִשְׂרָאֵל הַצְהָרָה עַל־יְדֵי מִינִיסְטֶר־הַחוּץ הָאַנְגְּלִי,
לוֹרְד בַּלְפוּר, שֶׁבָּהּ הֻבְטַח לְעַם יִשְׂרָאֵל לְהָקִים בַּיִת
לְאֻמִּי בְּאֶרֶץ־יִשְׂרָאֵל. וְאָז הִגִּיעַ אֵלֵינוּ גַּם שְׁמוֹ שֶׁל
פְּרוֹפֶסוֹר חַיִּים וַיְצְמַן, שֶׁהָיָה מֵרָאשֵׁי הַצִּיּוֹנִים
הָעוֹשִׂים אֵצֶל מֶמְשֶׁלֶת בְּרִיטַנְיָה לְקַבֵּל מִמֶּנָּה הַבְטָחָה
כָּזֹאת. רַק עַתָּה נוֹדַע לָנוּ מַה מִּתְרַחֵשׁ בָּעוֹלָם בִּכְלָל,
וּבִפְרָט בָּעוֹלָם הַיְּהוּדִי, שֶׁהָיִינוּ מְנֻתָּקִים מִמֶנּוּ
בִּשְׁנוֹת הַמִּלְחָמָה תַּחַת שִׁלְטוֹן תֻּרְכִּיָּה.</p>
</blockquote>

<blockquote>
<p>בִּפְרֹץ הַמִּלְחָמָה בָּעוֹלָם נִפְלְגוּ גַּם יְהוּדֵי
הַגּוֹלָה לְאַרְצוֹתֵיהֶם. בְּכָל הַמַּעַרָכוֹת הִשְׁתַּתְּפוּ
יְהוּדִים, אֵלֶּה לְצַד הַגֶּרְמָנִים, הָאוֹסְטְרִים וְהַתֻּרְכִּים,
וְאֵלֶּה לְצַד רוּסְיָה צָרְפַת וְאַנְגְּלִיָּה, לְפִי מָקוֹם
יְשִׁיבָתָם. כִּי פְּזוּרִים אֲנַחְנוּ בִּמְדִינוֹת שׁוֹנוֹת וַאֲנַחְנוּ
חַיָּבִים לְמַלֵּא אֶת הַחוֹבוֹת שֶׁל הַמְּדִינָה אֲשֶׁר בָּהּ אֲנַחְנוּ
יוֹשְׁבִים. הַוַּעַד הַפּוֹעֵל הַצִּיּוֹנִי יָשַׁב בְּגֶרְמַנְיָה,
וּמִשֶּׁפָּרְצָה הַמִּלְחָמָה נִתַּק גַּם הוּא מֵרֹב הָאֲרָצוֹת
שֶׁבָּהֶן יָשְׁבוּ יְהוּדִים.</p>
</blockquote>

<blockquote>
<p>הַמִּלְחָמָה עָשְׂתָה שַׁמּוֹת בָּעוֹלָם. הָעַמִּים
הַלּוֹחֲמִים עָיְפוּ מְאֹד וְהִתְחִילוּ לַחְשֹׁב עַל שׁוּם מָה הֵם
מוֹצִיאִים אֶת בְּנֵיהֶם לִשְׂדוֹת הַקֶּטֶל וְהֵחֵלּוּ מְהַלְּכוֹת
סִסְמָאוֹת, כִּי הַמִּלְחָמָה הַנּוֹרָאָה הַזֹּאת צְרִיכָה לְהָבִיא
גְּאֻלָּה<br />
לָאֱנוֹשׁוּת, לְשַׁחְרֵר אֶת הָעַמִּים הַמְּדֻכָּאִים,
וְלָתֵת לָהֶם חֹפֶשׁ, שֶׁיָּקִימוּ לָהֶם מְדִינוֹת עוֹמְדוֹת בִּרְשׁוּת
עַצְמָן.</p>

<p>אָז נִכְנְסָה גַּם אֲמֵרִיקָה לַמִּלְחָמָה. נְשִׂיא
אַרְצוֹת הַבְּרִית, ווּדְרוֹ וִילְסוֹן, הִדְגִּישׁ כִּי אַרְצוֹת
הַבְּרִית נִכְנָסוֹת לַמִּלְחָמָה לְצַד אַנְגְּלִיָּה, צָרְפַת
וְרוּסְיָה רַק לְשֵׁם הַשְׁמָדַת הַצְּבָאִיּוּת הַגֶּרְמָנִית,
הַשּׁוֹאֶפֶת לְכִבּוּשִׁים חֲדָשִׁים וּלְדִכּוּי עַמִּים אֲחֵרִים.
וִילְסוֹן הֵטִיל אֶת הָאִמְרָה בָּעוֹלָם – כִּי הַשָּׁלוֹם שֶׁיִּכָּרֵת
אַחֲרֵי הַמִּלְחָמָה יְהֵא שָׁלוֹם לְלֹא כִּבּוּשִׁים וּלְשֵׁם מַתַּן
שִׁחְרוּר לָעַמִּים הַמְּדֻכָּאִים.</p>
</blockquote>

<blockquote>
<p>ד&quot;ר חַיִּים וַיְצְמַן, שֶׁיָּשַׁב אָז בְּאַנְגְּלִיָּה
וְשִׁמֵּשׁ פְּרוֹפֶסוֹר לְחִימִיָּה בְּמַנְצֶ&#8217;סְטֶר, רָאָה כִּי
הַשָּׁעָה הַזֹּאת הִיא הַשָּׁעָה הָרְאוּיָה לְהָבִיא אֶת שְׁאֵלַת
הַיְּהוּדִים לִפְנֵי כָּל הָעוֹלָם. הוּא בָּא בִּדְבָרִים עִם רָאשֵׁי
הַמֶּמְשָׁלָה הָאַנְגְּלִית וּבֵרֵר לִפְנֵיהֶם אֶת מַטְרַת הַצִּיּוֹנוּת
בְּאֶרֶץ־יִשְׂרָאֵל וְאֶת הַצֹּרֶךְ הַגָּדוֹל שֶׁל עַם יִשְׂרָאֵל
לָשׁוּב אֶל אַרְצוֹ. הוּא הֶרְאָה לְרָאשִׁי הַמְּדִינוֹת אֶת מַצָּבָם
הָאָיֹם שֶׁל הַיְּהוּדִים בַּמְּדִינוֹת הַשּׁוֹנוֹת, בְּיִחוּד בִּימֵי
הַמִּלְחָמָה. וְהַיָּמִים הָיוּ יְמֵי זְוָעָה, הֶרֶס וְחֻרְבָּן
לַיְּהוּדִים בַּמְּקוֹמוֹת שֶׁהֵם יָשְׁבוּ בַּהֲמוֹנֵיהֶם. אַחֲרֵי
הַמַּהְפֵּכָה בְּרוּסְיָה פָּרְצָה מִלְחֶמֶת אֶזְרָחִים,
גְּדוּדִים־גְּדוּדִים שֶׁל גֶּנֶרָלִים שׁוֹנִים פָּשְׁטוּ בְּעָרֵי
אוּקְרַיְנָה, וּבְכָל מְקוֹם בּוֹאָם עָשׂוּ הֶרֶג בַּיְּהוּדִים. מֵאוֹת
אֲלָפִים נִשְׁמְדוּ בְּמִיתּוֹת אַכְזָרִיּוֹת וּמְשֻׁנּוֹת, וְאַף
בַּמְּקוֹמוֹת שֶׁלֹּא הִשִּׂיגוּם הַגְּדוּדִים, הָיָה מַצַּב
הַיְּהוּדִים בְּכָל רַע. שְׁאֵלַת הַיְּהוּדִים הִיא, אֵפוֹא, שְׁאֵלָה
שֶׁכָּל הָעוֹלָם חָיַב לִדְאֹג לְפִתְרוֹנָהּ. וְעַתָּה הִגִּיעָה
הַשָּׁעָה שֶׁהַמֶּמְשָׁלוֹת הַמְדַבְּרוֹת עַל שִׁחְרוּר הָעַמִּים
הַמְדֻכָּאִים יַעַזְרוּ סוֹף־סוֹף לְשַׁחְרֵר אֶת הָעָם הַיְּהוּדִי
הַמְדֻכָּא בְּיוֹתֵר בֵּין הָעַמִּים.</p>

<p>לְאַט־לְאַט חָדְרוּ הַדְּבָרִים הַלָּלוּ לְלִבּוֹת
רָאשֵׁי הַמְּדִינוֹת. הֵם גַּם הֵחֵלּוּ לְהָבִין, כִּי יֵשׁ
לְהִסְתַּיֵּעַ בְּכֹחַ הַיְּהוּדִים בָּעוֹלָם וּבְהַשְׁפָּעָתָם, וְעַל
כֵּן יֵשׁ לִרְכּשׁ אֶת לִבּוֹתֵיהֶם. וְאָז נִתְּנָה הַצְהָרַת
בַּלְפוּר.</p>

<br />
</blockquote>

<h2 id="ב">ב</h2>

<blockquote>
<p>יְהוּדֵי כָּל הָעוֹלָם קִבְּלוּ אֶת הַצְהָרַת־בַּלְפוּר
כְּאוֹת שֶׁסּוֹף סוֹף הִתְעוֹרֵר בַּלֵּב הָעַמִּים רֶגֶשׁ הַצֶּדֶק וְהֵם
אוֹמְרִים לְתַקֵּן אֶת הֶעָוֶל הַגָּדוֹל שֶׁנַּעֲשָׂה לָעָם הַיְּהוּדִי
בְּמֶשֶׁךְ אֶלֶף וּשְׁמוֹנֶה מֵאוֹת וַחֲמִשִּׁים שָׁנָה, מֵאָז נֶחֶרְבָה
יְרוּשָׁלַיִם בִּיִדֵי גֵיסוֹתֶיהָ שֶׁל רוֹמִי.</p>

<p>אֻמּוֹת הָעוֹלָם הִפְקִידוּ אֶת הַשִּׁלְטוֹן עַל
אֶרֶץ־יִשְׂרָאֵל בִּיְדֵי מֶמְשֶׁלֶת בְּרִיטַנְיָה תַּחַת פִּקּוּחוֹ
שֶׁל חֶבֶר־הַלְּאֻמִּים, הוּא הַמּוֹסָד שֶׁהֵקִימוּ הָאֻמּוֹת אַחֲרֵי
מִלְחֶמֶת הָעוֹלָם הָרִאשׁוֹנָה לִשְׁמִירַת הַשָּׁלוֹם
בָּעוֹלָם.</p>

<p>לְדַאֲבוֹן לִבֵּנוּ אֲנַחְנוּ מֻכְרָחִים לְהַגִּיד, כִּי
רֶגֶשׁ הַצֶּדֶק שֶׁהִתְעוֹרֵר אֵצֶל טוֹבֵי הָאֲנָשִׁים בִּבְּרִיטַנְיָה
לַמַּתַּן הַצְהָרַת בַּלְפוּר לֹא פָּעַם בְּלִבּוֹת כָּל הַפְּקִידִים
הַבְּרִיטִיִּים שֶׁבְּיָדָם נִמְסַר הַשִּׁלְטוֹן עַל אֶרֶץ־יִשְׂרָאֵל.
בֵּינֵיהֶם הָיוּ פְּקִידִים רַבִּים שֶׁפָּעֲלוּ בְּנִגּוּד לְרוּחַ
הַהַצְהָרָה שֶׁל לוֹרְד בַּלְפוּר, וְתַחַת לְסַיֵּעַ וְלַעֲזֹר לָנוּ
בַּהֲקָמַת בֵּיתֵנוּ הַלְּאֻמִּי שָׂמוּ מִכְשׁוֹלִים בְּדֶרֶךְ
עֲלִיָתֵנוּ לָאָרֶץ וּבִנְיָנָהּ.</p>

<p>בֵּין שְׁכֵנֵינוּ הָעֲרָבִים נִמְצְאוּ כָּאֵלֶּה
שֶׁהִבִּיטוּ בְּעַיִן רָעָה עַל עֲבוֹדָתֵנוּ, וְהֵם – הָעַסְקָנִים
הָעֲרָבִים הַחֲשֻׁכִּים וְהַקַּנָּאִים, הָרוֹדִים בַּהֲמוֹן הָעָם
הַפָּשׁוּט וּמַחֲזִיקִים אוֹתוֹ בְּבַעֲרוּתוֹ, לְמַעַן יוּכְלוּ
לְנַצְּלוֹ וּלְשַׁעְבְּדוֹ לְטוֹבָתָם וּלְהִתְעַשֵּׁר עַל חֶשְׁבּוֹנוֹ.
הֵם שֶׁהֵפִיצוּ בְּקֶרֶב הֶהָמוֹן הָעֲרָבִי אֶת הַשְּׁקָרִים, כִּי
הַיְּהוּדִים בָּאִים לָאָרֶץ לְהִשְׁתַּלֵּט עַל הָעֲרָבִים. לֹא קָשֶׁה
לְלַבּוֹת אֶת אֵשׁ הַשִּׂנְאָה לָעָם הַיְּהוּדִי. וְאוּלָם רַבִּים מִן
הַפְּקִידִים הַבְּרִיטִיִּים בָּאָרֶץ, תַּחַת לַעֲקֹר אֶת רַעַל
הַשְּׁקָרִים הָאֵלֶּה עָזְרוּ לַהֲפִיצוֹ, וַאֲנַחְנוּ הֵן אֵין אֲנַחְנוּ
רוֹצִים לְהִשְׁתַּלֵּט עַל מִי שֶׁהוּא, אֶלָּא לְסַדֵּר אֶת חַיֵּינוּ
בְּרוּחֵנוּ וְלִחְיוֹת בָּאָרֶץ חַיֵּי שָׁלוֹם. לֹא לְגָרֵשׁ אֶת
הָעֲרָבִים בָּאִים אֲנַחְנוּ, אֶלָּא לְהַחֲיוֹת אֶת הַשְּׁמָמָה
וּלְהָפְכָהּ לְאֶרֶץ פּוֹרִיָּה לְטוֹבָתֵנוּ וּלְטוֹבַת כָּל תּוֹשָׁבֵי
הָאָרֶץ. וְזֹאת הֵן הוֹכַחְנוּ. מַצַּב תּוֹשָׁבֵי אֶרֶץ־יִשְׂרָאֵל
הָעֲרָבִים טוֹב יוֹתֵר מִמַּצָּבָם שֶׁל הֲמוֹנֵי הָעֲרָבִים
בְּעֵבֶר־הַיַּרְדֵּן, בְּעִירָק, בְּסוּרְיָה וּבְמִצְרַיִם. הַחַקְלַאי
וְהַפּוֹעֵל הָעֲרָבִי חַיִּים כָּאן בִּרְוָחָה יְתֵרָה מֵאֲשֶׁר
בָּאֲרָצוֹת הַשְּׁכֵנוֹת.</p>

<p>אָנוּ הוֹכַחְנוּ כִּי יֵשׁ בִּיכֹלְתֵּנוּ לְהַחֲיוֹת
אַדְמַת שְׁמָמָה וּלְהָפְכָהּ לְאֶרֶץ בְּרָכָה, אֲשֶׁר בְּחַקְלָאוּתָהּ
אֶפְשָׁר לְהִתְפָּאֵר בְּאַרְצוֹת חַקְלָאוּת מְפֻתַּחַת. וְכָךְ
יָצַרְנוּ חֲרֹשֶׁת וְתַעֲשִׂיָּה הַמְּפַרְנְסוֹת רִבְבוֹת אֲנָשִׁים,
שֶׁבִּלְעָדֵינוּ לֹא הָיוּ קָמוֹת כְּלָל בְּאֶרֶץ זוֹ.</p>

<p>וְכָל שֶׁיָּצַרְנוּ עַד עַתָּה הִיא אַךְ דֻּגְמָה מָה
אֲנַחְנוּ יְכוֹלִים לַעֲשׂוֹת בְּאֶרֶץ זוֹ לְטוֹבָתֵנוּ וּלְטוֹבַת כָּל
תּוֹשָׁבֶיהָ. וּנְכוֹנִים דְּבָרָיו שֶׁל אַחַד הָאַנְגְּלִים הַיְשָׁרִים
וְדוֹרְשֵׁי הַצֶּדֶק, כִּי אֵין לַעֲרָבִים זְכוּת לְהִתְנַגֵּד
לְשׁוּבֵנוּ לָאָרֶץ מֵאַחַר שֶׁבְּמֶשֶׁךְ אֶלֶף וּשְׁלֹשׁ מֵאוֹת שָׁנִים
לְשִׁבְתָּם בְּאֶרֶץ זוֹ יָרַד פִּרְיוֹנָהּ שֶׁל הָאֲדָמָה, עַד שֶׁאֵין
הִיא מְסֻגֶּלֶת לְכַלְכֵּל מִשְׁפָּחָה אַחַת בְּמָּקוֹם שֶׁבּוֹ חָיוּ
לְפָנִים מִשְׁפָּחוֹת אֲחָדוֹת בִּרְוָחָה.</p>

<p>אַךְ מֵאָז יְמֵי הַכְרָזַת בַּלְפוּר וְעַד הַיָּמִים
הָאֵלֶּה לֹא גָּבַר רֶגֶשׁ הַצֶּדֶק בָּעוֹלָם וְהַשִּׁלְטוֹן הַבְּרִיטִי
בָּאָרֶץ רוֹצֶה כַּנִּרְאֶה לַחֲזֹור בּוֹ מֵהַצְהָרָתוֹ, הַצְהָרַת
הַצֶּדֶק – וַיְפַרְסֵם אֶת &#8220;הַסֵּפֶר הַלָּבָן&#8221;. אָנוּ קוֹרְאִים לוֹ
&#8220;סֵפֶר הַמַּעַל&#8221; – כִּי הוּא מוֹעֵל בַּשְּׁלִיחוּת שֶׁהֻטְּלָה עַל
בְּרִיטַנְיָה לַעֲשׂוֹת פֹּה. הוּא מִתְכַּחֵשׁ לְרֶגֶשׁ הַצֶּדֶק,
שֶׁהִתְעוֹרֵר אָז בְּלִבּוֹת הָעַמִּים לְהַחֲזִיר לְעַמֵּנוּ אֶת אַרְצוֹ
שֶׁנִּגְזְלָה מִמֶנּוּ. &#8220;הַסֵּפֶר הַלָּבָן&#8221; רוֹצֶה לְהַגְבִּיל אֶת
עֲלִיַּת הַיְּהוּדִים לָאָרֶץ וְאוֹסֵר עָלֵינוּ לְהִתְיַשֵּׁב
בַּחֲלָקִים שׁוֹנִים מִן הָאָרֶץ.</p>

<p>&#8220;הַסֵּפֶר הַלָּבָן&#8221; נִתְפַּרְסֵם בְּיָמִים שֶׁבָּרֹאשׁ
מֶמְשֶׁלֶת בְּרִיטַנְיָה עָמַד צֶ&#8217;מְבֶּרְלֵין, שֶׁנִּהֵל אֶת
מְדִינִיּוּתָהּ שֶׁל בְּרִיטַנְיָה בְּרוּחַ &#8220;הַפַּיְּסָנוּת&#8221;, הֲלֹא הִיא
הָרוּחַ הָרָפָה לְלֹא אֹמֶץ לְהִתְקוֹמֵם נֶגֶד הָרֶשַׁע שֶׁל הִיטְלֶר
שֶׁהִתְרַחֵב בְּאֵרוֹפָּה וְשֶׁלְּבַסּוֹף הֵבִיא אֶת שׁוֹאַת
הַמִּלְחָמָה הָאַחֲרוֹנָה עַל הָעוֹלָם כֻּלּוֹ.</p>

<p>יְהוּדֵי כָּל הָעוֹלָם וְהַיִּשּׁוּב הָעִבְרִי בָּאָרֶץ
לֹא הוֹדוּ בַּ&#8220;סֵּפֶר הַלָּבָן&#8221; וְהִכְרִיזוּ עָלָיו כְּעַל סֵפֶר לֹא
חֻקִּי. הִתְנַגַּדְנוּ לוֹ בְּכָל כֹּחֵנוּ, אֲבָל בֵּינְתַיִם פָּרְצָה
הַמִּלְחָמָה. אֶת כָּל הַכֹּחוֹת צָרִיךְ הָיָה לִמְסֹר לַמִּלְחָמָה
נֶגֶד הִיטְלֶר. וְהִנֵּה נִגְמְרָה הַמִּלְחָמָה בְּנִצָּחוֹן עַל
הַנַּצִּים. הִגִּיעָה אֵפוֹא הַשָּׁעָה לְבַטֵּל אֶת &#8220;הַסֵּפֶר הַלָּבָן&#8221;,
שֶׁגַּם הוּא אֵינוֹ אֶלָּא תְּעוּדָה שֶׁל הַגְבָּלוֹת נַצִּיּוֹת עַל
הַיְּהוּדִים בְּאֶרֶץ־יִשְׂרָאֵל.</p>

<p>וְאוּלָם נִרְאֶה הַדָּבָר – כִּי גַּם לְאַחַר שֶׁאֻמּוֹת
הַבְּרִית הִתְגַּבְּרוּ עַל צִבְאוֹת הַנַצִּים עֲדַיִן לֹא
הִשְׁתַּחְרְרוּ מִן הָרַעַל הַנַּצִּי שֶׁהוֹתִיר הִיטְלֶר בָּעוֹלָם.
וְאַף מֶמְשֶׁלֶת הַפּוֹעֲלִים בִּבְּרִיטַנְיָה אֵין לָהּ כַּנִּרְאֶה
הָעֹז לְסַלֵּק בְּבַת אַחַת אֶת כָּל הַגְּזֵרוֹת שֶׁנֶּעֶרְמוּ
בְּמֶשֶׁךְ הַזְּמַן בְּרוּחַ הַנַּצִּיוּת.</p>

<p>(<strong>חשון תש&quot;ו</strong>)</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30766">https://benyehuda.org/read/30766</a></div></body></html>