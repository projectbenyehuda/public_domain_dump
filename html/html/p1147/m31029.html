<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בֵּית דֹּב הוֹז</title>
	<meta name="author" content="יצחק יציב"/>
</head>
<body>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBdWZRIiwiZXhwIjpudWxsLCJwdXIiOiJibG9iX2lkIn19--85f84c3a175045816bfcfab9906bdc274eadb2dc/%D7%93%D7%91%20%D7%94%D7%95%D7%96.png" alt="דב הוז.png" />
<figcaption>דב הוז.png</figcaption>
</figure>

<br />

<p>רַבִּים גַּם רַבִּים בָּכוּ עַל אֲסוֹן מִשְׁפָּחָה
אַחַת, שֶׁלְּפֶתַע נֶעֶקְרוּ מִן הַחַיִּים – אָב, אֵם בַּת, בַּת־אָחוֹת
וְגִיסָה וְעוֹד חָבֵר טוֹב – בִּתְאוּנַת דְּרָכִים.</p>

<p>דֹּב הוֹז נָהַג בִּמְכוֹנִית וּלְיָדוֹ רִבְקָה רַעְיָתוֹ
וּבִתָּם תִּרְצָה, בַּת אֲחוֹתוֹ אוֹרָה, וְצִבְיָה, גִּיסָתָהּ שֶׁל
רִבְקָה, וְהֶחָבֵר יִצְחָק בֶּן־יַעֲקֹב, מִדְּגָנִיָה. וְהִנֵּה קָרָה
הָאָסוֹן, הַמְּכוֹנִית יָרְדָה מִן הַכְּבִישׁ, נִתְקְלָה בְּקִיר שֶׁל
גֶּשֶׁר קָטָן וְשֵׁשֶׁת הַנּוֹסְעִים נִסְפּוּ.</p>

<p>וְדֹב הוֹז יָדַע לִנְהֹג. מִשֶּׁגָּמַר אֶת לִמּוּדָיו
בַּגִּמְנַסְיָה &#8220;הֶרְצְלִיָּה&#8221; בְּתֵל־אָבִיב הָלַךְ לַעֲבוֹדָה
בִּדְגָנְיָּה וְאִמֵּן אֶת יָדָיו לִנְהֹג זוּג פְּרָדוֹת בַּתֶּלֶם,
בְּעֵמֶק הַיַּרְדֵּן. מֵאַחַר הַפְּרָדוֹת נִלְקַח לַצָּבָא הַתֻּרְכִּי,
בִּימֵי מִלְחֶמֶת־הָעוֹלָם הָרִאשׁוֹנָה, וְלָמַד בְּבֵית־הַסֵּפֶר
לִקְצִינִים וְשֵׁרַת כְּקָצִין. אַחֲרֵי שֶׁנִּכְבְּשָׁה הָאָרֶץ עַל
יְדֵי צִבְאוֹת בְּרִיטַנְיָה הָיָה מֵרִאשׁוֹנֵי הַמִּתְנַדְּבִים
לַגְּדוּד הָעִבְרִי. כָּאן, בַּגְּדוּד &#8220;הָרִאשׁוֹן לִיהוּדָה&#8221;, הָיָה
רַב־סְגָן. אִישׁ נוֹחַ לַבְּרִיוֹת הָיָה וְהָאֲנָשִׁים סָרִים
לְמִשְׁמַעְתּוֹ בְּחֵשֶׁק. מוּכָן לַעֲזֹר לְכָל דּוֹרֵשׁ עֶזְרָתוֹ.
בְּבַת־צְחוֹק, בַּאֲדִיבוּת, בְּאִמְרָה מְחֻכֶּמֶת, בְּפַשְׁטוּת, הָיָה
שׁוֹבֶה אֶת לִבּוֹת הָאֲנָשִׁים, חֲבֵרָיו הַקְּרוֹבִים וְאַף אֲנָשִׁים
רְחוֹקִים, בְּנֵי עַמִּים אֲחֵרִים וּשְׁכָבוֹת אֲחֵרוֹת. הוּא יָדַע
לָבוֹא בִּדְבָרִים עִם הַשְּׁכֵנִים הָעַרְבִים וְעִם אַנְשֵׁי
הַשִּׁלְטוֹן הַבְּרִיטִיִּים – וְיָדַע לְקָרֵב רְחוֹקִים אֶל הַמִּפְעָל
אֲשֶׁר לְמַעֲנוֹ עָבַד.</p>

<p>כְּחָבֵר נֶאֱמָן לְהִסְתַּדְּרוּת הָעוֹבְדִים אֲשֶׁר עַל
בִּרְכֶּיהָ הִתְחַנֵּךְ, הָיָה לִנְצִיג פּוֹעֲלֵי אֶרֶץ־יִשְׂרָאֵל,
שֶׁבִּשְׁמָם דִּבֵּר וּפָעַל, כִּשְׁלִיחָם בְּקוֹנְגְרֶסִים
בֵּין־לְאֻמִּיִּים שֶׁל פּוֹעֲלִים בַּחוּץ וְכִסְגָן רֹאשׁ עִירִיַּת
תֵּל־אָבִיב בִּפְנִים. בְּכָל שָׁעָה קָשָׁה – וּמָה רַבּוֹת הַשָּׁעוֹת
הַקָּשׁוֹת בַּיִּשּׁוּב – הָיוּ שׁוֹלְחִים אוֹתוֹ בִּשְׁלִיחוּת
מְיֻחֶדֶת – אִם אֶל אַנְשֵׁי הַשִּׁלְטוֹן וְהַמְּדִינָאִים הָאַנְגְּלִים
וְאִם אֶל תְּפוּצוֹת יִשְׂרָאֵל בַּאֲמֵרִיקָה אוֹ בְּאַפְרִיקָה
הַדְּרוֹמִית.</p>

<p>וְגָדוֹל הַצַּעַר – וְהוּא אִישׁ צָעִיר, כְּבֶן אַרְבָּעִים וָשֵׁש, וְהוּא בְּעֶצֶם לִבְלוּבוֹ.
עַל רִבְקָה לְבֵית שֶׁרְתּוֹק, בַּת הַ&#8220;בִּיל&#8221;וּיִי&quot; ר'
יַעֲקֹב שֶׁרְתּוּק, נִבְכֶּה מַר. גַּם הִיא מִן הַמַּחֲזוֹר הָרִאשׁוֹן
שֶׁל בּוֹגְרֵי הַגִּמְנַסְיָה &#8220;הֶרְצְלִיָּה&#8221;. צְלִילֵי נְגִינָתָהּ
לִבְּבוֹ אֶת חֲבֵרֶיהָ וְהֵם נִמְשְׁכוּ אֵלֶיהָ. יָדְעָה לְאַמֵּץ
יְדֵיהֶם בַּפְּעֻלָּה אֲשֶׁר עָשׂוּ לָעָם וְלָאָרֶץ וּבָאָה בְּסוֹד
הַמַּעֲשִׂים וְהָעוֹשִׂים.</p>

<p>וּמְאֹד נִתְאַבֵּל עַל שְׁתֵּי הַנְּעָרוֹת, תִּרְצָה
וְאוֹרָה, שֶׁנִקְטְפוּ בְּשַׁחַר יְמֵיהֶן, שְׁתֵּי נְשָׁמוֹת זַכּוֹת
אֲשֶׁר הֵחֵלּוּ לְהָצִיץ בְּאוֹר עוֹלָם.</p>

<p>וְעוֹד שְׁנַיִם בֵּין הַקָּרְבָּנוֹת, הֲלֹא הֵם יִצְחָק בֶּן־יַעֲקֹב וְצִבְיָה רִיצוֹבְסְקָה־שֶׁרְתּוֹק.</p>

<p>יִצְחָק בֶּן־יַעֲקֹב – אִישׁ צָנוּעַ וְרַב־מְסִירוּת.
שַׁלְשֶׁלֶת מַעֲשָׂיו מַתְחִילָה עִם נִיר רִאשׁוֹן עַל אַדְמַת
דְּגָנִיָּה וְנִמְשֶׁכֶת דֶּרֶךְ תְּלָאוֹת הַמִּלְחָמָה הַקּוֹדֶמֶת
בָּעוֹלָם וְעַד פְּעֻלָּתוֹ הַחֲשׁוּבָה בַּשָּׁנִים הָאַחֲרוֹנוֹת
בִּשְׂדֵה־הַתְּעוּפָה הָעִבְרִי. רַבִּים זוֹכְרִים לוֹ אֶת חַסְדּוֹ
עִמָּם בִּהְיוֹתָם כְּלוּאִים בְּמַאֲסַר דַּמֶּשֶׂק, בִּימֵי
הַשִּׁלְטוֹן הַתֻּרְכִּי בָּאָרֶץ. בִּמְסִירוּת נֶפֶשׁ דָּאַג
לָהֶם.</p>

<p>חַבְרֵי יָגוּר יוֹדְעִים לְסַפֵּר עַל צִבְיָה כְּעַל
עוֹבֶדֶת מְסוּרָה לַמֶּשֶׁק וְלִפְעֻלָּתָהּ הַבְּרוּכָה בֵּין
הַיְלָדִים.</p>

<p>כֻּלָּם בְּיוֹם אֶחָד. אָכֵן, רַבָּה הָאֲבֵדָה – – –</p>

<p>(תש&quot;א)</p>

<br />

<br />


</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31029">https://benyehuda.org/read/31029</a></div></body></html>