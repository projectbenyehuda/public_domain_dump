<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פְּתִיחָה לַמְּשׁוֹרֵר</title>
	<meta name="author" content="נפתלי הרץ אימבר"/>
</head>
<body>

<blockquote>
<p>הַשְׁלֵךְ אַחֲרֵי גֵו</p>

<p>עָמָל, יָגוֹן וּכְאֵב;</p>

<p>כִּנּוֹרְךָ לֹא תְּעוֹרֵרָה;</p>

<p>לְדַבֵּר עַל עֵצִים וַאֲבָנִים,</p>

<p>לָאֲשֵׁרִים וְלַחַמָּנִים,</p>

<p>לִיפַת תֹּאַר הַפָּנִים</p>

<p>בַּל תָּשִׁיר, תְּזַמֵּרָה.</p>

<br />
</blockquote>

<blockquote>
<p>קַח כִּנּוֹר, סֹב בָּעִיר,</p>

<p>וְאַחֲרֵי הַדֶּלֶת וְהַקִּיר</p>

<p>לִבְנֵי עַמְּךָ שִׁירָה,</p>

<p>סַפֵּר הַקּוֹרוֹת קָרוּ</p>

<p>לַאֲבוֹתָם בָּאֲרָצוֹת גָרוּ,</p>

<p>אֵיכָה בְּתֵבֵל נִפְזָרוּ</p>

<p>מֵעֵת הָגְלוּ קִירָה.</p>

<br />
</blockquote>

<blockquote>
<p>עוֹרֵר לְבָבוֹת לִתְשׁוּבָה,</p>

<p>לָשׁוּב לְאֶרֶץ אֲהוּבָה</p>

<p>לְצִיּוֹן וְלִירוּשָׁלַיִם,</p>

<p>שִׁירָה מִימֵי עֲלוּמָם,</p>

<p>גּוֹיִם נָפְלוּ בַּעֲצוּמָם,</p>

<p>כִּי ד' הָיָה עִמָּם.</p>

<p>אֵל רוֹכֵב שָׁמַיִם.</p>

<br />
</blockquote>

<blockquote>
<p>שִׁירָה מֵאַבְרָהָם הַיְחִידִי</p>

<p>רִאשׁוֹן אָדָם הַיְּהוּדִי</p>

<p>מִמִּזְרָח אֵל קְרָאוֹ,</p>

<p>בְּשֵׁם אֵל עוֹלָם קָרָא,</p>

<p>שָׁמַיִם וָאָרֶץ בָּרָא,</p>

<p>מֶנּוּ הוֹפִיעָה נְהָרָה</p>

<p>בְּלֶכְתּוֹ אָז לְמַסָּעו.</p>

<br />
</blockquote>

<blockquote>
<p>אֵיךְ בַּחֲצִי הַלַּיִל</p>

<p>זֶה גִּבּוֹר הַחַיִל</p>

<p>חִלֵּק אָז מַחֲנַיִם,</p>

<p>הִכָּה גוֹיִם וּלְאֻמִּים,</p>

<p>חֵיל כְּדָרְלָעֹמֶר הָעֲצוּמִים,</p>

<p>הָרְפָאִים עִם הַזַּמְזֻמִּים,</p>

<p>שָׁם בְּעַשְׁתְּרֹת קַרְנַיִם.</p>

<br />
</blockquote>

<blockquote>
<p>שִׁירָה מִיִצְחָק בְּנוֹ,</p>

<p>פְּלִשְׁתִּים קִנְּאוּ בוֹ,</p>

<p>נַפְשָׁם עָלָיו מָרָה,</p>

<p>יַעַן הָלַךְ בְּתֻמּוֹ,</p>

<p>ד' הָיָה עִמּוֹ,</p>

<p>הָלַךְ אֵלָיו מִגְּרָרָה.</p>

<br />
</blockquote>

<blockquote>
<p>שִׁירָה מִיַּעֲקֹב הַתָּמִים,</p>

<p>וּמֵאֲחִי אִישׁ הַדָּמִים</p>

<p>עֵשָׂו אִישׁ שָׂעִיר,</p>

<p>עֵשָׂו מָכַר בְּכוֹרָתוֹ,</p>

<p>יַעֲקֹב לָקַח בִּרְכָתוֹ,</p>

<p>וַתִּגְדַּל מְאֹד שִׂנְאָתוֹ,</p>

<p>כִּי רַב יַעֲבֹד צָעִיר&#8230;</p>

<br />
</blockquote>

<blockquote>
<p>שִׁירָה מַרְאוֹת רָאָה,</p>

<p>אָז בְּאֶרֶץ נוֹרָאָה,</p>

<p>מֵעַי לוֹ תְהִימֶנָה,</p>

<p>עַל ד' הִשְׁלִיךְ יְהָבוֹ,</p>

<p>אָבַד כַּסְפּוֹ וּזְהָבוֹ,</p>

<p>בָּאָרֶץ רִפֵּד מִשְׁכָּבוֹ,</p>

<p>בְּבָרְחוֹ אָז פַּדֶּנָה.</p>

<br />
</blockquote>

<blockquote>
<p>שִׁירָה מִזֶּה הָאִישׁ מֹשֶׁה</p>

<p>אֲשֶׁר שְׁמוֹ לֹא יִנָּשֶׁה,</p>

<p>בְּבָרְחוֹ אָז מִדְיָנָה,</p>

<p>הוֹכִיחַ בְּאַפּוֹ מְלָכִים,</p>

<p>הִכָּה עָרִים וּפְלָכִים,</p>

<p>בַּיָּם שָׂם דְּרָכִים,</p>

<p>וְשֵׁם עוֹלָם לוֹ בָנָה.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/26003">https://benyehuda.org/read/26003</a></div></body></html>