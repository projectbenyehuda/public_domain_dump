<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲהָהּ עַל מִשְׁפְּטֵי תוֹרָה נְבוּקִים</title>
	<meta name="author" content="זכריה אלצ'אהרי"/>
</head>
<body>

<p>הגנה על הרמב״ם כנגד מבקרו הראב״ד</p>

<blockquote>
<br />
</blockquote>

<blockquote>
<p>אֲהָהּ עַל מִשְׁפְּטֵי תוֹרָה נְבוּקִים / כְּסַפִּירִים רְאִי מוּצָק חֲזָקִים</p>

<p>אֲהָהּ שָׁבוּ כְּלַעְנָה מַמְּרוֹרִים / אֲשֶׁר הָיוּ כְּנֹפֶת צוּף מְתוּקִים</p>

<p>אֲהָהּ לִי עַל שְׂדֵי חֶמֶד גְּאוּלִים / וְהֵן הֵנָּה בְּכָל פֵּיוֹת מְרוּקִים</p>

<p>יְסוּדָתָם בְּהַר קֹדֶשׁ בְּבִנְיַן / גְּאוֹן הַדּוֹר וְגִבּוֹר בָּעֲנָקִים</p>

<p>הֲלֹא הוּא רָם בְּמַזָּלוֹ עֲלֵי כָל / גְּאוֹנִים עָצְרוּ מִלִּים דְּחוּקִים</p>

<p>בְּנוֹ מַיְמוּן מְאֻשָּׁר הוּא לְעֵין כֹּל / וְיִסַּד עֹז בְּפִי עוֹלְלִים וְיוֹנְקִים</p>

<p>וּמִשְׁכָּן בִּין קְרָשָׁיו עִם בְּרִיחָיו / הֲלֹא הִצִּיב יְרִיעוֹתָיו וְהֵקִים</p>

<p>וְהַדִּינִים לְמִינֵיהֶם מְשָׁכָם / בְּמַתְכֻּנְתָּם עֲלֵי סִפְרוֹ חֲקוּקִים</p>

<p>וְנִשְׁמַע מִכְּנַף אֶרֶץ זְמִירוֹת / וְאַפְסֵי יָם קְרוֹבִים עִם רְחוֹקִים</p>

<p>יְשַׁנֵּנוּ תְּהִלּוֹתָיו וְשִׂיחָיו / בְּכָל מָקוֹם רְחוֹבוֹת עִם שְׁוָקִים</p>

<p>וְהִסְכִּימוּ בְּנֵי עֶלְיוֹן לְקוֹלוֹ / בְּחֶזְקַת יָד יְעִידוּן בַּשְּׁחָקִים</p>

<p>אֲבָל אִישׁ קָם בְּעִיּוּנוֹ לְנִכְחוֹ / בְּמִלְחַמְתּוֹ וְסַרְעַפָּיו עֲסוּקִים</p>

<p>וְשָׂם חֶרֶב בְּפִיו לוּטָה וּמְרוּטָה / וְשִׂיחָיו הֵם רְמָחָיו כַּבְּרָקִים</p>
</blockquote>

<blockquote>
<p>שְׁמוֹ רַאבַּ״ד וְכִמְעַט קָט וְאִבַּד / לְעַמּוּדִים בְּמַעְבֵה בִין יְצוּקִים</p>
</blockquote>

<blockquote>
<p>וְלוּלֵי רַחֲמֵי אֵל קִדְּמוּהוּ / בְּמִגְדַּל עֹז לְהַצִּיל הָעֲשׁוּקִים</p>

<p>וְהַמַּגִּיד לְמִשְׁנֵהוּ יְכוֹנֵן / הֲלָכוֹתָיו לְעֻמַּת הַפְּרָקִים</p>

<p>דְּבַר הָאֵל בְּסֵפֶר מִלְחֲמוֹתָיו / בְּאֶת וָהֵב בְּסוּפָה מַחֲזִיקִים</p>

<p>וּבֵית הִלֵּל וּבֵית שַׁמַּאי מְעִידִים / לְבָרֵר הַשְּׁמוּעוֹת מַעֲמִיקִים</p>

<p>וְכָל כָּבוֹד וּמוּסָר וַעֲנָוָה / בְּחַצְרֵיהֶם וְטִירוֹתָם דְּבוּקִים</p>

<p>וְלֹא נִשְׁמַע דְּבַר חֶרְפָּה בְּפִיהֶם / וְלֹא קִנְאָה וְנִקְרְאוּ מְצִיקִים</p>
</blockquote>

<blockquote>
<p>כְּמוֹ רַאבַּ״ד אֲשֶׁר מִלֵּא חֲדָרָיו / לְלַעַג עִם הֲבָלִים נֶחֱלָקִים</p>
</blockquote>

<blockquote>
<p>עֲלֵי גָאוֹן אֲשֶׁר הֵאִיר לְתֵבֵל / בְּפֵרוּשָׁיו לְמִשְׁפָּטָיו וְחֻקִּים</p>

<p>וְהִשְׂבִּיעַ לְנֶפֶשׁ הָרְעֵבָה / וְחָכְמוֹתָיו לְכָל צָמֵא מְנִיקִים</p>

<p>וְתִפְאֶרֶת לְאִישׁ בִּשְׁבָח אֲנָשִׁים / יְרֵאִים הֵם וּמִכָּל חֵטְא מְנֻקִּים</p>

<p>לְזֹאת יִתַּר לְבָבִי מִמְּקוֹמוֹ / וְעַצְמוֹתַי בְּשִׁבְרָם נֶאֱנָקִים</p>

<p>לְמַעְנֵהוּ הֲלֹא יִסְלַח אֱלֹהִים / בְּנֶפֶשׁ קוֹרְאָה מִמַּעֲמַקִּים</p>

<p>וְהִיא תַעְרֹג לְפָנֶיךָ וְתִדְמֶה / כְאַיָּל תַּעֲרֹג עַל הָאֲפִיקִים.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28112">https://benyehuda.org/read/28112</a></div></body></html>