<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חג האסיף – חג הסוכות</title>
	<meta name="author" content="משה ליב לילינבלום"/>
</head>
<body>

<p>בני-ישראל באישיותם העצומה הוקירו את מאורעותיהם ההיסטוריים המיוחדים להם לבדם יותר הרבה מן המאורעות והמחזות הטבעיים, המשותפים לכל העולם כלו.</p>

<p>וגם בעצם או במאורע המשותף בהכרח לכל העולם כלו הוקירו הם ביותר אותו הצביון שבו, הקשור עם המאורע הלאומי.</p>

<p>ואם אברהם, שאלהיו לא היה אלהי אבותיו, הוכרח להשבע בהאל הכללי &#8220;קונה שמים וארץ&#8221; וקרא &#8220;בשם ה' אל עולם&#8221;, נשבע יעקב &#8220;בפחד אביו יצחק&#8221;, הזכיר בשם אלהי אביו &#8220;אלהי אברהם ופחד יצחק&#8221;, ועשה מזבח &#8220;לאל העונה אותו ביום צרתו&#8221;.</p>

<p>ומשה אמר: &#8220;ה' אלהי אבותיכם, אלהי אברהם, אלהי יצחק ואלהי יעקב שלחני אליכם&#8221;.</p>

<p>ואם אברהם טען: &#8220;השופט כל הארץ לא יעשה משפט&#8221;, טען משה: &#8220;זכור לאברהם, ליצחק ולישראל עבדיך&#8221;.</p>

<p>ובהגלות אלהי ישראל על הר סיני לתת לעמו חקים ומשפטים צדיקים – לא נאמר להם: אנכי ה' אלהיך בורא השמים ונוטיהם יוצר הארץ ועושה, אבל: &#8220;אנכי ה' אלהיך אשר הוצאתיך מארץ מצרים מבית עבדים&#8221;.</p>

<p>גם העם אשר נשבע ליהושע לעבוד את ה' אמר: &#8220;חלילה לנו מעזוב את ה&#8216;&#8230; כי ה&#8217; אלהינו הוא המעלה אותנו ואת אבותינו מארץ מצרים&#8230; וישמרנו בכל הדרך&#8230; ויגרש ה' את כל העמים ואת האמורי יושב הארץ מפנינו&#8221;.</p>

<p>המאורעות ההיסטוריים הלאומיים האלה דים היו להעם להוכיח בהם לפני יהושע את דבקותם באלהי אבותיהם, מבלי אשר הוצרכו להראות על בריאת העולם וכיוצא בזה.</p>

<p>על כן גם החגים, שחגגו אחרים בימים ההם בסבת מאורעות טבעיים, היו לבני-ישראל חגי-זכרון למאורעות לאומיים.</p>

<p>כבר נודע, כי שלש הרגלים שאנו חוגגים בשנה קשורות עם מאורעות הטבע וחיי השדה: &#8220;מועד האביב, חג הקציר וחג האסיף&#8221;.</p>

<p>ובשתי הרגלים האחרונות דברה זאת התורה בפירוש: &#8220;וחג הקציר בכורי מעשיך אשר תזרע בשדה וחג האסיף בצאת השנה באספך את מעשיך מן השדה&#8221;.</p>

<p>אבל לא המאורעות הטבעיים משכו את לב בני-ישראל. אישיות העם דרשה, שהחגים הטבעיים האלה יהיו חגים לאומיים, וקבועים לזכרונות היסטוריים.</p>

<p>ירבעם, אשר למד אל דרך הגוים ויסיר את ישראל מעל רוחו הלאומי, עשה חג בחדש השמיני.</p>

<p>הוא רצה לקבוע חג טבעי, חג הזריעה.</p>

<p>אבל חג כזה, שאין לו שום מאורע היסטורי, נשאר &#8220;חג אשר בדה מלבו&#8221;. ולחג לאומי לישראל היה לא רק חג האביב, חג המצות, שיש לו יחס ישר ואמיץ להמאורע ההיסטורי היותר חשוב, יציאת מצרים, אך גם חג הקציר וחג האסיף.</p>

<p>חג הקציר, הוא חג השבועות, שאין לו יחס אל מאורע היסטורי נקבע חמשים יום אחר חג הפסח, וקשור עמו במועד קביעתו.</p>

<p>וגם באין לו יחס ישר ליציאת מצרים נאמר בו: &#8220;ועשית חג שבועות לה' אלהיך&#8230; ושמחת לפני ה' אלהיך&#8230; <strong>וזכרת כי עבד היית במצרים</strong>&#8221;.</p>

<p>עבד היית, מבלי היות לך נחלת שדה, זרעת וקצרת בעד אחרים, ועתה, אחר צאתך ממצרים, הנך בעצמך אדון לקצירך.</p>

<p>וחג האסיף היה לחג הסוכות:</p>

<p>&#8220;למען ידעו דורותיכם כי בסוכות הושבתי את בני-ישראל בהוציאי אותם מארץ מצרים&#8221;.</p>

<p>עוד הפעם מאורע היסטורי.</p>

<hr />

<p>ופה מקום להתבונן – איזו חשיבות היתה להמאורע הזה, שבצאת ישראל ממצרים ישבו בסוכות?</p>

<p>דבר זה יתבאר לנו, אם נזכור, כי יש בעמים נודדים רועי-צאן ומקנה מה שאין בעמים אזרחים, ויש בעמים אזרחים מה שאין בעמים נודדים.</p>

<p>העמים הנודדים, בהיותם קרובים לחיי הטבע, הרי הם בענינים רבים יותר תמימים, יותר צנועים.</p>

<p>האחדות והשלום בינם לבין עצמם אינם פגומים ביותר, רחוקים מהשחתת המדות, המצויה בין עמים אזרחים; ועוד מעלות טובות כאלה.</p>

<p>לעומת זה העמים האזרחים, החיים חיי הקולטורה, יתרים על העמים הנודדים בסדרים פנימיים, במדע, בשעבוד כחות הטבע ובהשלמה כללית.</p>

<p>על כן טוב לעם נודד, שנהפך לעם אזרח, לשמור בטהרתן אותן המדות הטובות, שהן לנחלה לעם נודד.</p>

<p>טוב לו לזכור את ימי-ילדותו, בהיותו קרוב לחיי הטבע, מלא תום, אוהב צניעות ושלום ושאר מדות טובות, ולאַחד אותו עם חיי הקולטורה החדשים שלו.</p>

<p>טוב לו לבחור משתי תקופות חייו אלה את הטוב שבכל אחת מהן.</p>

<p>גם אבותינו הראשונים היו נודדים, גם בצאתנו ממצרים נדדנו במדבר, ובתקופה ידועה נהפכנו לעם אזרח.</p>

<p>באנו לאותו הגבול שבו משתנה מצב העם, ארחות חייו, ומוביל בהכרח לאבדן מדות טובות רבות.</p>

<p>על כן צותה לנו תורתנו: &#8220;בסכות תשבו שבעת ימים, כל האזרח בישראל ישבו בסכות, למען ידעו דורותיכם, כי בסכות הושבתי את בני-ישראל בהוציאי אותם מארץ מצרים&#8221;.</p>

<p>יזכרו את ימי התקופה ראשונה וטהרתה וישמרו את הטוב אשר היה בה.</p>

<p>יזכרו כי בהיותם נודדים וקרובים אל חיי הטבע, היו להם גם מדות נעלות הקשורות בחיים ההם, ועליהם להדבק בהן גם בהיותם לעם אזרח.</p>

<p>וכתולדה מסכה זו הטעימה התורה ואמרה:&#8220;<strong>האזרח</strong> בישראל ישבו בסכות&#8221;.</p>

<p>כל שהוא עתה אזרח, ואיננו עוד נודד ותועה, זקוק לזכרון מיוחד לימי נדודיו הראשונים.</p>

<p>ובחרה התורה לקבוע חג בזמן האסיף, באספנו מגרנינו ויקבינו, ברבות הטובה, למען לא ירום לבנו בעשרנו ולא ישבת מטהרו מרוב טוב.</p>

<p>אבל גם חיי עם אזרח יש לו צד טוב, כאמור למעלה.</p>

<p>על כן ביחד עם הסכות, סימני הנדודים, צותה התורה לקחת פרי עץ הדר, כפות תמרים, ענף עץ עבות וערבי-נחל, סימני החיים האזרחיים.</p>

<p>להגיד, כי ברצותנו לשמור על הטוב שבחיי העמים הנודדים – עלינו עם זה גם לקבל את הטוב שבחיי האזרחים.</p>

<p>ובראות הנביא, כי השחית ישראל דרכו באזרחיותו וילמד על דרך הכנעני, להיות כמוהו: &#8220;בידו מאזני מרמה, לעשוק אהב, ויאמר אך עשרתי מצאתי און לי&#8221;- אמר לעמו:</p>

<p>&#8220;עוד אושיבך באהלים כימי מועד&#8221;.</p>

<p>נתתי לך מרגלית טובה – חיי אזרחים ולא ידעת לשמרה בטהרה, שוב אין אתה ראוי לה.</p>

<p>על כן תשוב לימי נדודיך, תבקש את ארח חייך שהורגלת בו באזרחיותיך – ולא תשיגם!</p>

<p>נודד תהיה כבתחלה ובאהלים תשב.</p>

<hr />

<p>דברי הנביא באו.</p>

<p>הננו עוד הפעם עם נודד, יושב בסכות ובאהלים, היום כאן – מחר שם, וביום השלישי – בקצה ארץ.</p>

<p>בית נאמן אין לנו, והננו יוצאים לא מדירת קבע לדירת ארעי, אלא מדירת ארעי לדירת ארעי, עד אין סוף.</p>

<p>ולא שבעת ימים – אך זה קרוב לשני אלפים שנה! וכל כך הורגלנו לחיי הסכות והאהלים, עד שאין אנו רוצים לזכור, כי היו ימים והיינו עם אזרח&#8230;</p>

<p>ובזכרנו בימי נדודינו היום את ימי נדודינו מלפנים – אין אנו רוצים לזכור, כי היינו גם עם אזרח על ארצו&#8230;</p>

<p>הננו נוטלים את ארבעת המינים, אלה הסימנים של העם האזרח, ואין אנו חושבים מחשבות להשיב לנו את החיים האזרחיים.</p>

<p>הננו מתאוננים: &#8220;ומפני חטאינו גלינו מארצנו&#8221;, ובהולד בנו תנועה קטנה להשיב לנו את ארץ-האבות – רבים בנו המתאמצים בכל כחם להרוס אותה.</p>

<p>הננו קוראים לתנועה זו &#8220;תנועה לאומית&#8221;, והלאום עצמו עומד מרחוק ושותק&#8230;</p>

<p>אבל מקוים אנחנו, כי סוף-סוף יבין העם, כי עם שלם לא יוכל לשבת לנצח בסכות.</p>

<p>כי טוב בית קטן מסוכה רחבה.</p>

<p>ואז יחגור את שארית כחותיו לקומם את הריסות ביתו.</p>

<p>ושב אל ארץ אבותיו, אל שדותיו ואל כרמיו ולחייו האזרחיים.</p>

<p>ובשמחה וברב טוב יזכור את ימי נדודיו מלפנים, ועשה להם מזכרת עולם <strong>בסכות</strong>.</p>

<p>ובצאתו בכל שנה בימי האסיף לשבת בסכות – יזכור את הסכות אשר הושיבו אותו אויביו בהם באלפי שנות גלותו.</p>

<p>וגם אלה אשר מררו את חייו בגלות ישמחו עמו וגם הם ישתתפו בזכרונותיו.</p>

<p>&#8220;והיה כל הנותר מכל הגוים הבאים על ירושלים ועלו מדי שנה בשנה להשתחוות למלך ה' צבאות ולחוג את חג הסכות&#8221;.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6657">https://benyehuda.org/read/6657</a></div></body></html>