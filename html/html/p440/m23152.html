<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶל אַרְמוֹן גָּדוֹל הֲבִיאַנִי שַׂר־הַחֲלוֹם</title>
	<meta name="author" content="היינריך היינה / יצחק קצנלסון"/>
</head>
<body>

<blockquote>
<p>אֶל אַרְמוֹן גָּדוֹל הֲבִיאַנִי שַׂר־הַחֲלוֹם,</p>

<p>מְכֻשָּׁף כֻּלּוֹ, וְאוֹר מִסְתַּנֵּן בְּעַד
עַרְפַּלִּים,</p>

<p>אוֹר רְמִיָה, וְעַם רָב, עַם רָב בְּלִי תֹם</p>

<p>נוֹהֲרִים בַּסָּךְ, בַּסָּךְ וְגַלִּים גַּלִּים;</p>

<p>כָּל אֶחָד תּוֹעֶה, מְבַקֵּשׁ פֶּתַח דֹם</p>

<p>וְנָבוֹךְ בֵּין הֲמוֹן נְבוֹכִים וְנִבְהָלִים.</p>

<p>גְּבָרִים וַעֲלָמוֹת מוֹפִיעִים מֵעֲבָרִים</p>

<p>וְגַם אָנֹכִי נִסְחָף עִם הַזֶּרֶם.</p>

<br />
</blockquote>

<blockquote>
<p>אַךְ פִּתְאֹם אַבִּיט, אֶתְמַהּ בְּחֶרְדַּת לֵב –</p>

<p>אֲנִי לְבַדִּי נִצָּב, הָעֵדָה נֶעֱלָמָה,</p>

<p>לְבַדִּי מֵאוּלָם לְאוּלָם, מִגֵּו לְגֵו</p>

<p>אֵתַע חָרֵד, רוּחַ בִּי לֹא קָמָה.</p>

<p>רַגְלַי בָּצְקוּ, אֶת לִבִּי לַָחַץ כְּאֵב,</p>

<p>נוֹאַשְׁתִּי כְבָר מִמְּצֹא הַפֶּתַח שָֹמָּה.</p>

<p>סוֹף־סוֹף הִגַּעְתִּי לְשַׁעַר אַחֲרוֹן, בּוֹ</p>

<p>חָפַצְתִּי צֵאת – הוֹי אֵלִי, אָת מִי אֶרְאֶה
פֹה?</p>

<br />
</blockquote>

<blockquote>
<p>זֹאת הָיְתָה אֲהוּבָתִי אֲשֶׁר עָמְדָה שָׁם,</p>

<p>עַל פִּיהָ כְּאֵב וְעַל מִצְחָהּ יִשְׁכֹּן עֶצֶב.</p>

<p>&#8220;חֲזֹר!&#8221; הֵרִימָה יָד; הַהֵרִימָה סְתָּם</p>

<p>הַיָד? וּמֶה הָאוֹת? הַתְרָאָה הִיא אוֹ קָצֶף?</p>

<p>וְאוּלָם מֵעֵינֶיהָ פָּרַץ גַּל אוֹר חָם,</p>

<p>וַיִּשְׁטְפֵנִי, הַמּוֹחַ וְהַלֵּב, וַיָּצֶף&#8230;</p>

<p>מַבָּטָהּ פֶּלִאי, עַז וּבוֹחֵן אוֹתִי,</p>

<p>אַךְ מָלֵא אַהֲבָה – וֶהֱקִיצוֹתִי.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23152">https://benyehuda.org/read/23152</a></div></body></html>