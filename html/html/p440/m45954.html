<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נוֹקְטוֹרְנָה</title>
	<meta name="author" content="יצחק קצנלסון"/>
</head>
<body>

<h2 id="i">I</h2>

<blockquote>
<p>הַלַּיְלָה הִתְדַּפֵּק בְּחַלּוֹנִי,</p>

<p>הַלַּיְלָה לִי קָרָא:</p>

<p>צֵא אֵלַי –:</p>

<p>אֵין כּוֹכָב בְּשָׁמַי</p>

<p>אֵין נִיצוֹץ בְּחֵיקִי,</p>

<p>אֵין בָּרָק בְּחָזִי –</p>

<p>צֵא אֵלַי!</p>

<br />
</blockquote>

<h2 id="ii">II</h2>

<blockquote>
<p>אֲנִי כְּבָר יָשַׁנְתִּי – אַךְ דְּפִיקוֹת הַלַּיְלָה –</p>

<p>הַדְּפִיקוֹת הַקַּלּוֹת הַלּוֹחֲשוֹת נָגְעוּ בְאָזְנִי,</p>

<p>נָגְעוּ בְּמֵיתְרֵי לְבָבִי – וָאִיקָץ;</p>

<p>זֶה הָיָה קוֹל לֵילִי הַטָּמִיר,</p>

<p>הַקּוֹל הָיָה בָרוּר וְטָמִיר:</p>

<p>צֵא אֵלַי!</p>

<p>מְאַיֵּם וּמוֹשֵׁךְ:</p>

<p>צֵא אֵלַי, צֵא אֵלַי!</p>

<p>וַיְהִי בַהֲקִיצִי וַיְדַבֵּר הַלַּיְלָה אֶל לִבִּי,</p>

<p>בִּשְׂפָתוֹ הָרַכָּה;</p>

<p>וּלְבָבִי – הוּא עָנָה לוֹ, עָנָה –</p>

<p>בִּשְׂפָתוֹ,</p>

<p>לֹא כָל כַּךְ חֲשָׁאִית אַךְ רַכָּה וּפְלִיאָה</p>

<p>כִּשְׂפָתוֹ שֶׁל לָיְלָה.</p>

<br />
</blockquote>

<h2 id="iii">III</h2>

<blockquote>
<p>וְנוֹלְדָה בִי תַּאֲוָה: לָקוּם וְלָצֵאת,</p>

<p>וְלִנְפֹּל בִּזְרוֹעוֹת הַלַּיְלָה וְלִקְרֹא לוֹ: אָחִי!</p>

<p>לִבְכּוֹת עַל צַוְארֵי הַלַּיְלָה וְלִקְרֹא לוֹ: אָחִי!</p>

<p>וְלוֹמַר לוֹ: לַיְלָה, אֲנִי הוּא אָחִיךָ הַצָּעִיר;</p>

<p>סְקֹר בִּי וְהַכֶּר בְּעֵינַי –</p>

<p>אִם אֵינָן עֲמוּקוֹת כַּלַּיְלָה וְכַלַּיְלָה אֲפֵלוֹת;</p>

<p>סְקֹר בִּי וְהַכֶּר בְּפָנַי – בּוֹלְטִים רִשְׁמֵיהֶם</p>

<p>כַּבְּלִיטוֹת הַשְּׁחוֹרוֹת כִּפְלַיִם בְּחֵיקְךָ הֶאָפֵל;</p>

<p>וּבְחֹן גַּם בְּסוּתִי, בְּקוֹלִי, בִּשְׂפָתִי,</p>

<p>אִם אֵינִי אָחִיךָ, הַלַּיְלָה!</p>

<p>נוֹלְדָה תַאֲוָה בְּלִבִּי – וָאֶקְפֹּץ מִיצועִי,</p>

<p>וָאֶלְבַּשׁ סוּת שְׁחוֹרָה עַל בִּגְדִי הַלָּבָן,</p>

<p>בְּגַחֶלֶת שְׁחַרְחֹרָה מָשַׁחְתִּי אֶת פָּנַי,</p>

<p>כִּבִּיתִי לַהֶבֶת הַנֵּר,</p>

<p>עַל לִבִּי צִוִּיתִי כִּי יִדֹּם –</p>

<p>הִתְקַדַּשְׁתִּי לַלַּיְלָה וָאֵצֵא לִקְרָאתוֹ.</p>

<br />
</blockquote>

<h2 id="iv">IV</h2>

<blockquote>
<p>יָצָאתִי אֶל לֵילִי, וְלֵילִי לֹא הָיָה בַחוּץ.</p>

<p>רַק שׁוּלֵי סוּתִי הַשְּׁחוֹרָה רִשְׁרֵשׁוּ,</p>

<p>רִשְׁרְשׁוּ רֶגַע וְנִדְּמוּ&#8230;</p>

<p>– לַיְלָה, לַיְלָה – אַיֶּכָּה? –</p>

<p>״– הִנֵּנִי!</p>

<p>״בָּרֹם וּבַשָּׁפֶל,</p>

<p>״מִפָּנִים, מֵאָחוֹר,</p>

<p>״מִיָּמִין וּשְׂמֹאל –</p>

<p>״וְאַתָּה – אַיֶּכָּה?!״</p>
</blockquote>

<blockquote>
<p>– אָנֹכִי? <strong>פֹּה</strong> אָחִי, <strong>פֹּה</strong> נִצָּב אָנֹכִי!</p>
</blockquote>

<blockquote>
<p>גַּם <strong>שָׁם</strong>, כִּמְדוּמָנִי, גַּם <strong>שָׁם</strong> אֲנִי נִצָּב, –</p>
</blockquote>

<blockquote>
<p>רְאֵה, אֲנִי פוֹרֵשׂ אֶת כַּפַּי,</p>

<p>נוֹגֵעַ אָנֹכִי בְּאֶצְבַּע – זוּ סוּתִי,</p>

<p>זוּ סוּתִי הַשְּׁחוֹרָה!</p>

<p>מְלֹא כָל הָעוֹלָם שׁוּלֶיהָ –</p>

<p>מְלֹא כָל הָעוֹלָם הִנֵּנִי!</p>

<p>הַאֻמְנָם יָצָאתִי וָאֶכְבֹּשׁ מְקוֹמְךָ הַלַּיְלָה? –</p>

<p>וְאָנֹכִי לְשָׁלוֹם יָצָאתִי –</p>

<p>הַלַּיְלָה!</p>

<p>בֹּא, הַכֶּר אֶת כְּתֹבֶת הַשָּׁלוֹם בְּמִצְחִי –</p>

<p>בִּשְׂפָתֵךְ הִיא כְתוּבָה;</p>

<p>בֹּא, קְרָא אֶת חֲלוֹמְךָ בְּעֵינַי;</p>

<p>אִם לְסוּתִי אֵין רֵיחַ הַלַּיְלָה? –</p>

<p>צָעִיר יָצָאתִי לִקְרָאתְךָ, קְטַן־קוֹמָה וְצָעִיר,</p>

<p>וְאִם עַתָּה גָדַלְתִּי</p>

<p>מִסּוֹף עוֹלָם וְעַד סוֹפוֹ –</p>

<p>אַל תִּרְגַּז&#8230;</p>

<p>אַךְ מַה זֶּה, הוֹי מַה זֶּה?</p>

<p>אֲנִי דוֹבֵר – וּדְבָרַי נִתְקָלִים בְּעַצְמִי!</p>

<p>קוֹרֵא אָנֹכִי – וְכָל קְרִיאָה וּקְרִיאָה</p>

<p>נִתְקֶלֶת בְּעַצְמִי&#8230;</p>

<p>הַאֻמְנָם רַק אֶחָד אָנֹכִי?</p>

<p>וְאֵין עוֹד זוּלָתִי,</p>

<p>וְאֵין עוֹד? –</p>

<p>הִנֵּה אֶשְׁמַע: שׁוּלֵי סוּתִי הַשְּׁחוֹרָה רִשְׁרֵשׁוּ –</p>

<p>רִשְׁרְשׁוּ רֶגַע וְנִדְּמוּ</p>

<p>שׁוּלֵי סוּתִי – וְאָנֹכִי, אֵי אָנִי?</p>

<p>חֵי אֵלִי, לֹא אֶרְאֶה אֶת עַצְמִי!</p>

<p>הַאֻמְנָם, תָּעִיתִי מֵעַצְמִי?</p>

<p>הַבְלָעַנִי הַמֶּרְחָק אִם אָנֹכִי בְּלַעְתִּיו?</p>

<p>אֲנִי נִצָּב בַּכֹּל וּבְכָל מָקוֹם אֵינֶנִּי</p>

<p>הָבָה אֶקְרָא בִשְׁמִי: – – –</p>

<p>הוּ – הוּ – הוּ!</p>

<p>לְאָן יָצָא הַקּוֹל?</p>

<p>אֵיפֹה אָבַד הַקּוֹל,</p>

<p>וְאֵי נִבְלַע?</p>

<p>אֵין זֹאת, כִּי אִם שֵׁד פֹּה, מְנֻוָּל,</p>

<p>מִסְתַּתֵּר אֲחוֹרַי וּמְצַחֵק –</p>

<p>הָבָה אֶפְשֹׁט אֶת סוּתִי הַשְּׁחוֹרָה,</p>

<p>לְלֹבֶן שִׂמְלָתִי אַכִּירוֹ –</p>
</blockquote>

<blockquote>
<p>*</p>
</blockquote>

<blockquote>
<p>עָלַי עָמַד <strong>הַלַּיְלָה</strong> –</p>
</blockquote>

<blockquote>
<p>וְהוּא <strong>גָדוֹל</strong> וְהוּא <strong>עָמֹק</strong> וַאֲנִי בְּתַכְרִיכָי.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/45954">https://benyehuda.org/read/45954</a></div></body></html>