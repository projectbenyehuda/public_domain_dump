<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פַּעַם בַּחֹרֶף</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<h3 id="א.">א.</h3>

<blockquote>
<p>הָיָה אָז חֹרֶף בָּאָרֶץ,</p>

<p>צַח הָיָה הָאֲוִיר וְעָדִין;</p>

<p>הַחוּצוֹת הִלְבִּינוּ מִשֶּׁלֶג,</p>

<p>וּפָרוּש הַשֶּׁלֶג כַּסָדִין.</p>
</blockquote>

<br />

<blockquote>
<p>הָיוּ הַשְּׁחָקִים כֹּה רָמִים,</p>

<p>הָיוּ כֹה כְּחֻלִּים וְזַכִּים;</p>

<p>הִבְהֲבוּ כּוֹכְבֵי הַזָּהָב,</p>

<p>שִׁקְּרוּ מֵאַפְסֵי מֶרְחַקִּים.</p>
</blockquote>

<br />

<blockquote>
<p>הָיוּ הָרְחוֹבוֹת רֵיקָנִים,</p>

<p>מוֹשְׁכִים בְּקָרָם וּמְפַתִּים</p>

<p>לְדִבְרֵי־עֲבֵרָה קַלִילִים</p>

<p>אֶת זוּגוֹת הַמְטַיְּלִים הַמְּעַטִּים.</p>
</blockquote>

<br />

<blockquote>
<p>הִנֵּה זֶה שַׁח אֱלֵי אָזְנָהּ,</p>

<p>וְאָזְנָה לְלֶחְיָהּ כֹּה קְרוֹבָה –</p>

<p>גַּם נָשַׁק לָהּ וַדַּאי <strong>הָרָשָׁע</strong>,</p>

<p>נָשַׁק לָהּ – גַּם זוֹ לְטוֹבָה!</p>
</blockquote>

<br />

<blockquote>
<p>הָיוּ הַדְּרָכִים רְחָבִים,</p>

<p>וְעֶגְלוֹת הַחֹרֶף כֹּה קַלּוֹת!</p>

<p>הָיוּ הַלְּבָבוֹת מוּצָקִים –</p>

<p>וְסוֹדָם לֹא נִתֵּן לְגַלּוֹת.</p>
</blockquote>

<br />

<h3 id="ב.">ב.</h3>

<blockquote>
<p>אֲנֹכִי הָלַכְתִּי לְבֵיתִי</p>

<p>לִגְמֹר וּלְשַׁכְלֵל אֶת שִׁירָי:</p>

<p>צָחַק לְפַעֲמַי הַשֶּׁלֶג,</p>

<p>וְהֶבֶל חַם פָּרַץ מִנְּחִירָי.</p>
</blockquote>

<br />

<blockquote>
<p>הָיָה מְעִילִי פָּתוּחַ,</p>

<p>וְשׁוּלָיו לָרוּחַ נְתוּנִים;</p>

<p>מַהֲלָכִי בָטוּחַ וְנָכוֹן</p>

<p>וְצַעֲדֵי רַגְלַי מְתוּנִים.</p>
</blockquote>

<br />

<blockquote>
<p>שָׁמַט הָרוּחַ כּוֹבָעִי,</p>

<p>וְיט אוֹתוֹ קִמְעָה הַצִּדָּה –</p>

<p>וְדָבַק וְטָס עַל קְוֻצָּתִי,</p>

<p>סִלְסְלָה אַט וְהֶחֱרִידָה.</p>
</blockquote>

<br />

<blockquote>
<p>הִכָּה בִּלְחָיַי הַגְּלוּיוֹת</p>

<p>עַד אֲשֶׁר הֶעֱלָה שָׁם אֹדֶם,</p>

<p>הוֹסִיף מֵאִשּׁוֹ הַלּוֹהֵט</p>

<p>לְמָה שֶׁשָּׁם פָּרַח מִקֹּדֶם.</p>
</blockquote>

<br />

<blockquote>
<p>עֵינַי – הֵן צוֹחֲקוֹת לַשְּׁחָקִים,</p>

<p>כְּאִלּוּ שָׁם אֶרְאֶה אֶת דְּבִירָי –</p>

<p>וַאֲנֹכִי אָז הוֹלֵךְ לְבֵיתִי,</p>

<p>לִגְמֹר וּלְשַׁכְלֵל אֶת שִירָי.</p>
</blockquote>

<br />

<h3 id="ג.">ג.</h3>

<blockquote>
<p>הִיא חִכְּתָה לִי אֵצֶל הַשַּׁעַר</p>

<p>וּבְעָבְרִי עַל יָדָהּ, קָרָאָה –</p>

<p>זֹאת הָיְתָה יַלְדָּתִי אָהַבְתִּי,</p>

<p>צְעִירָה וְקַלָּה וְנָאָה.</p>
</blockquote>

<br />

<blockquote>
<p>קְוֻצָּתָהּ הַשְּׁחֹרָה וְעָבָה</p>

<p>קָפְאָה אַרֻכָּה עַל גַּבָּה;</p>

<p>הֶאְדִימוּ רַק שְׁתֵּי לְחָיֶיהָ,</p>

<p>וּבְכָל עַיִן לָחֲשָׁה לַבָּה.</p>
</blockquote>

<br />

<blockquote>
<p>הָיָה גַּם סַנְטְרָהּ קְצָת מְאָדָּם,</p>

<p>הַסַּנְטֵר עִם אוֹתָהּ הַגּוּמָה,</p>

<p>שֶׁתָּמִיד אֲמַלְּאָהָּ בִּנְּשִׁיקוֹת –</p>

<p>וְאֵין עוֹד לְהַכִּיר מְאוּמָה.</p>
</blockquote>

<br />

<blockquote>
<p>חָטְמָהּ כְּמִבְצָר בְּעֵת־שָׁלוֹם:</p>

<p>בְּאֶמְצַע פָּנֶיּהָ הוּא נוֹסֵס,</p>

<p>פְּרָזִי וְלָבָן בְּשָׁעָה –</p>

<p>שֶׁהַכֹּל מִתְכַּנֵּס וְרוֹתֵת.</p>
</blockquote>

<br />

<blockquote>
<p>הִיא עָמְדָה וְחִכְּתָה בַקָּרָה,</p>

<p>נָקְשָׁה דֹּם נַעַל בַּנָּעַל:</p>

<p>וַיְִתְאַו לְבָבִי לָהּ נַשֵׁק –</p>

<p>וּשְׂפָתַי – הֵן הָיוּ בַמָּעַל.</p>
</blockquote>

<br />

<h3 id="ד.">ד.</h3>

<blockquote>
<p>הָיְתָה אָז שָׁעָה שֶׁל לַיְלָה,</p>

<p>צוֹנֶנֶת וּבְהִירָה וַחֲרִישִׁית –</p>

<p>וְאִישׁ לֹא רָאַנִי בְגָחֳנִי,</p>

<p>וּבְנַשְּׁקִי לָהּ שֵׁנִית וּשְׁלִישִׁית.</p>
</blockquote>

<br />

<blockquote>
<p>וְהִיא בֵּין כָּךְ גִּלְּתָה אֶת אָזְנִי</p>

<p>שֶׁאִמָּה – הִיא נָסְעָה לְיָמִים&#8230;</p>

<p>אַחֶיהָ הַקְּטַנִּים הַשְּׁנַיִם</p>

<p>בַּחֶדֶר הָאַחֲרוֹן הֵם נָמִים.</p>
</blockquote>

<br />

<blockquote>
<p>אָחִיהָ הָאֶחָד הוּא עָרוּם,</p>

<p>וְאוּלָם בַּלַּיְלָה אֵין לִירֹא:</p>

<p>הוּא מְרַגֵּל בַּיוֹם, וּבַלַּיְלָה –</p>

<p>הוּא נִרְדַּם וְאֵין לְהֲעִירוֹ&#8230;</p>
</blockquote>

<br />

<blockquote>
<p>הִיא דִבְּרָה וּפָסְקָה בְּאֶמְצַע –</p>

<p>קָפְצָה וְלָפְתָה צַוָּארַי,</p>

<p>וּצְעִירָה בוֹחֶנֶת אֶת עֵינַי –</p>

<p>מְחַכָּה צוֹהֶלֶת לְדְבַרִי&#8230;</p>
</blockquote>

<br />

<blockquote>
<p>מָה־לוֹמַר לָהּ אוּכַל – רַק נַשֵׁק</p>

<p>אֶת סַנְטְרָהּ הַקַּר וְהַחַכְלִיל:</p>

<p>– אֵיכָכָה זֶה אֵלֵךְ לְבֵיתֵךְ,</p>

<p>וְשִׁירַי מִי יִגְמֹר וִישַׁכְלֵל?</p>
</blockquote>

<br />

<h3 id="ה.">ה.</h3>

<blockquote>
<p>שָׁמְעָה וְלֹא שָׁמְעָה הַיַּלְדָּה,</p>

<p>שָׁמְעָה וּכְלוּם לֹא הֵבִינָה –</p>

<p>כִּי תַּמָּה עוֹד הָיְתָה קְטַנְתִּי,</p>

<p>תַּמָּה וִיחִידָה בְּמִינָהּ.</p>
</blockquote>

<br />

<blockquote>
<p>מַה־לָהּ לַקְּטַנָּה וּלְשִׁירָי?</p>

<p>מָה־לִי וּלְשִׁירַי גַּם אֲנִי?</p>

<p>וְעֵינֵי תַּמָּתִי מָה־יָפוֹת!</p>

<p>גַּם פִּיהָ אֲשֶׁר נְשָׁקָנִי. –</p>
</blockquote>

<br />

<blockquote>
<p>&quot;אֵלְךָ אַחֲרַיִךְ, אֲחוֹתִי,</p>

<p>אֶל־כָּל אֲשֶׁר תֵּלְכִי קָחִינִי;</p>

<p>אֶל־אִיִּים וְיַמִים רְחוֹקִים,</p>

<p>אֶל יַרְכְּתֵי תֵּבֵל מִשְכִנִי&#8230;&quot;</p>
</blockquote>

<br />

<blockquote>
<p>&quot;לֹא אוֹלִיךְ אֶל־אִיִּים וְיַמִּים</p>

<p>וּלְיַרְכְּתֵי תֵבֵל אוֹתָכָה;</p>

<p>בֵּיתִי – הֵן אוֹתוֹ יָדַעְתְּ,</p>

<p>בֵּיתִי לֹא רָחוֹק מֵהָכָא.</p>
</blockquote>

<br />

<blockquote>
<p>הַחֶדֶר הָאַחֲרוֹן לְאַחַי,</p>

<p>הָרִאשׁוֹן הוּא יִהְיֶה לָנוּ –</p>

<p>מֵחַלּוֹנוֹ לֹא יֵשְטְ הַיָּרֵחַ,</p>

<p>וְעֵינוֹ – הִיא תִּהְיֶה אִתָּנוּ.&quot;</p>
</blockquote>

<br />

<h3 id="ו.">ו.</h3>

<blockquote>
<p>שִׁירַי, הוֹי שִׁירַי – הֵם פְּזוּרִים</p>

<p>עַל גַּבֵּי נְיָרוֹת וְעָלִים:</p>

<p>רְצוּצִים עִם יָתֵר וְחָסֵר</p>

<p>לֹא גְּמוּרִים וְלֹא מְשֻׁכְלָלִים&#8230;</p>
</blockquote>

<br />

<blockquote>
<p>אוּלָם עוֹד יֶשְׁנָם <strong>לַמָּקוֹם</strong></p>

<p>לֵילוֹת שֶׁל חֹרֶף עוֹד רַבִּים,</p>

<p><strong>וּמְלִיצוֹת</strong> לְקַשֵּׁט אֶת שִׁירַי</p>

<p>יַמְצִיא לִי עוֹד תִּשְׁעָה קַבִּים.</p>
</blockquote>

<br />

<blockquote>
<p>וְאִם תָּבוֹא הַנַּעֲרָה עוֹד פַּעַם</p>

<p>לִשְׁמֹר אֶת בּוֹאִי וְצֵאתִי –</p>

<p>אֹמַר לָהּ: בּוֹאִי, יַלְדָּתִי,</p>

<p>וְלִינִי הַלַּיְלָה בְּבֵיתִי.</p>
</blockquote>

<br />

<blockquote>
<p>מִי יִתֵּן וְאִמָּהּ תִּתְמַהְמֵהַּ</p>

<p>בְּדַרְכָּהּ, כְּמוֹ בְּלֵיל עָבָר,</p>

<p>וְאַחֶיהָ הַקְּטַנִּים יְשֵׁנִים,</p>

<p>מִבְּלִי אֲשֶׁר יֵדְעוּ כָּל־דָּבָר.</p>
</blockquote>

<br />

<blockquote>
<p>הִיא תֵשֵׁב עִמָּדִי לַשֻּׁלְחָן,</p>

<p>אֲנִי וְהַנַּעֲרָה גַם יָחַד;</p>

<p>וְאֶהְיֶה קוֹשֵׁר לָהּ כְּתָרִים,</p>

<p>וְגוֹמֵר אֶת שִׁירַי כְּאֶחָד.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/46152">https://benyehuda.org/read/46152</a></div></body></html>