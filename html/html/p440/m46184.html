<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הָלַכְתִּי בַדֶּרֶךְ לְבַדִּי</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>הָלַכְתִּי בַדֶּרֶךְ לְבַדִּי,</p>

<p>כֹּה עָזוּב וּמִסְכֵּן;</p>

<p>מִכָּל אֲשֶׁר רֵעוּ לִי לֹא הָיָה</p>

<p>אַף אֶחָד עִמָּדִי.</p>

<p>אֶחָד נִטְבַּע, אֶחָד נִתְלָה בְוָו</p>

<p>אַחֲרֵי תִקְווֹת נִכְזָבוֹת וַחֲלוֹמוֹת לַשָּׁוְא,</p>

<p>אֶחָד הִזְקִין;</p>

<p>הָאֶחָד נִסְתַּתֵּר כְּחֹלֶד</p>

<p>בְּתוֹךְ חוֹרוֹ, שֶׁחָפַר</p>

<p>עָמֹק־עָמֹק בֶּעָפָר,</p>

<p>וְנֶעֱלַם שָׁם,</p>

<p>וְאֶחָד מֵעֵבֶר לַיָּם</p>

<p>נָשָׂא אִשָּׁה וְהוֹלִיד.</p>
</blockquote>

<br />

<blockquote>
<p>הָלַכְתִּי לְבַדִּי.</p>

<p>הַשֶּׁמֶשׁ הִתְחִילָה לִשְׁקֹעַ,</p>

<p>וָאֶהְיֶה נִצָּב בְּלִי־נוֹעַ,</p>

<p>נִשְׁעָן עַל אִילָן עֲרִירִי,</p>

<p>שֶׁעָמַד עַל יָדִי, —</p>

<p>וָאֶזְכֹּר אֲרָצוֹת וְעָרִים</p>

<p>עָבַרְתִּי,</p>

<p>וְעַיְרוֹת־מוֹלֶדֶת וּכְרַכִּים בֶּהָרִים</p>

<p>זָכַרְתִּי.</p>

<p>וָאֶזְכֹּר עֲיָרָה נִדָּחָה בְלִיטָא</p>

<p>בֵּין יְאוֹרוֹת וַאֲגַמִּים,</p>

<p>וְעִיר עַל חוֹף־יַמִּים,</p>

<p>קִרְיָה עַלִיזָה, רַבַּת־אֵשׁ וּפְרִי־הָדָר וַעֲצֵי־שִׁטָּה.</p>

<p>קַיִץ אֶחָד בִּכְפָר —</p>

<p>וְעוֹד קַיִץ,</p>

<p>בֵּין חוֹמָה וָחַיִץ,</p>

<p>בִּכְרַךְ רָחוֹק וָזָר;</p>

<p>שָׁנָה וְחֶצְיָהּ,</p>

<p>בֵּין הַרְרֵי־הָאֶלֶף וְעִמְקֵי־הַתְּהוֹם,</p>

<p>בְּהֶלְוֶצְיָה;</p>

<p>פֹּה שָׁנָה, פֹּה יוֹם,</p>

<p>וְשׁוּב לִיטָא —</p>
</blockquote>

<br />

<blockquote>
<p>הָלַכְתִּי, עָיַפְתִּי</p>

<p>וְעַל אֶבֶן בַּדֶּרֶךְ יָשַׁבְתִּי.</p>

<p>רָחֲשׁוּ פַאֲתֵי הַמַּעֲרָב</p>

<p>מֵעָבִים וּבְנוֹת־עָבִים קְלוּיוֹת,</p>

<p>וְעֵינַי לַמַעֲרָב נְטוּיוֹת,</p>

<p>נִתְלוֹת וְצוֹפוֹת בּוֹ דֹם,</p>

<p>בְּהֵאָסֵף יְצוּרֵי־הָאֹור&#8230;</p>

<p>הֲפָנָה לַעֲרֹב יוֹם?</p>

<p>אִם פָּנוּ שְׁנוֹת דוֹר?</p>
</blockquote>

<br />

<blockquote>
<p>צֵל,</p>

<p>צֵל רָעַד אָרֹךְ</p>

<p>עַל אֶבֶן נִשְׁכָּחָה בַדָּרֶךְ —</p>

<p>זֶה צִלִּי, הוּא נָע.</p>

<p>הַס, הָס —</p>

<p>לִי נִזְכָּר דְּבַר־מָה&#8230;</p>

<p>זֶה הָיָה אַךְ אֶתְמוֹל, כִּמְדוּמֶה,</p>

<p>וְזֶה לִפְנֵי שָׁנָה,</p>

<p>וְזֶה? — לָמָּה לִבִּי בִי יָנַע?</p>

<p>עוֹד דָּבָר</p>
</blockquote>

<br />

<blockquote>
<p>לִי נִזְכָּר מֵאָז —</p>

<p>הָס&#8230;</p>

<p>עִם רוּחַ שֶׁל עֶרֶב עֲגוּמָה</p>

<p>בָּאוּנִי אֵלֶּה צִלְלֵי עָבָר,</p>

<p>עַל אֶבֶן בַּדֶּרֶךְ מְצָאוּנִי,</p>

<p>סְבָבוּנִי&#8230;</p>

<p>נִזְכָּר לִי <strong>מַעֲשֶׂה</strong> שֶׁהָיָה זֶה־כְבָר —</p>

<p>לִי נִזְכְּרָה פְגִישָׁה</p>

<p>בִמְדִינָה רְחוֹקָה וּבְמָקוֹם לִי זָר,</p>

<p>בְּאוּלָם שֶׁל תַּחֲנָה;</p>

<p>פְּנֵי אִשָּׁה</p>

<p>וְעֵינַיִם שֶׁלֹא תִשָּׁכַחְנָה.</p>
</blockquote>

<br />

<blockquote>
<p>הַס, עוֹד דָּבָר אֶחָד לִי נִזְכָּר —</p>

<p>מִלְּפָנִים,</p>

<p>מִלִּפְנֵי הַרְבֵּה שָׁנִים,</p>

<p>וּמֶבָּט מִיָּמִים כְּבָר עָבְרוּ: &#8220;הֲתִזְכֹּר?&#8221;</p>

<p>אָמְנָם, הָיָה הַדָּבָר וָגָז!</p>

<p>הָס&#8230;</p>

<p>כֹּה רַבּוּ הַחֲלִיפוֹת, הָרַבּוֹת וְהַשּׁוֹנוֹת,</p>

<p>שָׁתוּ עָלַי, שָׁתוּ הַצְּלָלִים —</p>

<p>צִלְלֵי זִכְרוֹנוֹת,</p>

<p>עִם מְעַט אַהֲבָה יְשָׁנָה, מְעַט אֵמוּן וּכְאֵב,</p>

<p>וּשְׁאָר הַהֲבָלִים,</p>

<p>גַּם טוֹב בָּהֶם הָיָה, גַּם עִקֵּשׁ וּפְתַלְתֹּל</p>

<p>וּשְׁטוּת, — מִנִּי דְבָרִים בַּלֵּב&#8230;</p>
</blockquote>

<br />

<blockquote>
<p>הַס, רָזִי לִי, רָזִי&#8230;</p>

<p>צָנַח רֹאשִׁי הַכָּבֵד עַל חָזִי,</p>

<p>וְאֶת פָּנַי דֹּם אָלִיט —</p>

<p>נִזְכָּר לִי דָבָר כֹּה רָחוֹק וְלֹא־בָרוּר:</p>

<p>אֲנִי יֶלֶד,</p>

<p>דֶּרֶךְ כְּפָר אֶל עֲיָרָה אֲמַהֵר;</p>

<p>נְבִיחָה שֶׁל כְּלָבִים,</p>

<p>וּנְזִיפָה שֶׁל גוֹי סָבוּא: אָרוּר, הוֹי, אָרוּר!</p>

<p>אֲנִי אָץ וְהַסַּהַר, חִוֵּר הַסָּהַר,</p>

<p>אָץ אַחֲרַי, אָץ אֶל בֵּין עָבִים.</p>
</blockquote>

<br />

<blockquote>
<p>הַס —</p>

<p>זָכַרְתִּי קוֹל&#8230; זָכַרְתִּי בֹקֶר אֶחָד צַח,</p>

<p>וּזְרִיחָה אַחַת, אַחַת וּמְיֻחָדָה —</p>

<p>וּכְמוֹ לֹא הָיְתָה בִלְעָדֶיהָ זְרִיחָה לִי עַד עָתָּה&#8230;</p>

<p>כָּךְ&#8230; זָכַרְתִּי זְרִיחָה</p>

<p>עַל אֵיזוֹ גִבְעָה קְטַנָּה, בְּאֵיזֶה שָׂדֶה.</p>

<p>זָכַרְתִּי גַן&#8230; זָכַרְתִּי לַחַשׁ רַךְ&#8230;</p>

<p>קִטְעֵי שִׂיחָה&#8230;</p>

<p>רִשְׁרוּשׂ שִׂמְלָה קַל&#8230;</p>

<p>לֵיל עַל מַיִם, מַשַּׁק מָשׁוֹט יַךְ</p>

<p>בַּנָּהָר גַּל&#8230;</p>

<p>גַּם טוֹב בָּם הָיָה, גַּם עִקֵּשׁ בָּם וּפְתַלְתֹּל.</p>

<p>זָכַרְתִּי צְחוֹק&#8230; זָכַרְתִּי דִמְעָה בְרִיס־עָיִן,</p>

<p>וְשִׁיר בֵּין הוֹלְלִים בְּבֵית־מִשְׁתֵּה־יָיִן&#8230;</p>

<p>זָכַרְתִּי תַלְתַּל&#8230;</p>
</blockquote>

<br />

<blockquote>
<p>הָלַכְתִּי לְבַדִּי,</p>

<p>וְעַל נַחַל בַּדֶּרֶךְ עָמַדְתִּי,</p>

<p>וְרֹאשִׁי הוֹרַדְתִּי&#8230;</p>

<p>הָעֶרֶב —</p>

<p>הוּא רָחַץ דִּמְדּוּמֵי זָהָב</p>

<p>בַּנָּחַל,</p>

<p>גָּוַע הַשֶּׁמֶשׁ וְהוֹרִישׁ לַנַּחַל אֶת פְּלָאָיו&#8230;</p>

<p>הַנַּחַל! <strong>רְאִי־עוֹבֵר</strong> הַנַּחַל,</p>

<p>פְּתֹר־לִי הַחִידָה,</p>

<p>הַגִּידָה —</p>

<p>צָפוּן בְּךָ אוֹר אֲשֶׁר כָּבָה&#8230;</p>

<p>הִנֵּה הוּעַם הַיָּם —</p>

<p>וּלְשׁוֹנְךָ, זוּ לְשׁוֹנְךָ, — לֶהָבָה,</p>

<p>מֵימֶיךָ כַּדָּם.</p>

<p>תִּבְעַר — וְקֹר בִּי תְנַשֵּׁב&#8230;</p>

<p>הַגִּידָה, מְכַשֵּׁף,</p>

<p>בְּטֶרֶם תְּכַסְּךָ עֲלָטָה:</p>

<p><strong>מַה חַיַי מֵאָז וְעַד עָתָּה?</strong></p>

<p>הַאֻמְנָם כֹּה אָרְכוּ, אָרָכוּ?</p>

<p>&#8220;כַּנֶּצַח נִמְשָׁכוּ —&#8221;</p>

<p>לִי עָנְתָה בָבוּאָה בַמַּעְיָן;</p>

<p>אַךְ גַּל אֲשֶׁר עָבַר לִי הִפְלִיט:</p>

<p>&#8220;רַק הֶרֶף־עַיִן!&#8221;</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/46184">https://benyehuda.org/read/46184</a></div></body></html>