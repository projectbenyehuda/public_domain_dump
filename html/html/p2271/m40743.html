<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שׂוֹנֵא הַנָּשִׁים</title>
	<meta name="author" content="אברהם מסרטיאנו"/>
</head>
<body>

<blockquote>
<p>ֹAbraham da Sarteano</p>
</blockquote>

<blockquote>
<p>[חַי בְּסַרְטֵאָנוֹ בפלך טוֹסְקָנָה בסוף המאה הט&quot;ז]</p>

<br />
</blockquote>

<h2 id="שׂוֹנֵאהַנָּשִׁים">שׂוֹנֵא הַנָּשִׁים</h2>

<blockquote>
<p>אוּלַי יַחְשֹׁב מְעַיֵּן בְּשִׁירִי</p>

<p>לְמַעַן הִנָּקֵם מִן הַנָּשִׁים</p>

<p>בָּעֵט עַל־חֶרְפָּתָן אַרְחִיב נִירִי.</p>

<p>אָשִׁיב כְּמִתְנַצֵּל אֶל־מַאֲשִׁים</p>

<p>כִּי הָאֱמֶת בִּלְבַד אוֹתִי הֵעִיר</p>

<p>זוּלַת שְׂפַת יֶתֶר וְּכְחָשִׁים.</p>

<p>וְאִם בַּעַר אָנֹכִי וְאִישׁ צָעִיר</p>

<p>אֶתְמֹךְ בַּקַּבָּלָה הַפְּלִילִית</p>

<p>לְיָוָן מְצוּיָה וְאִישׁ שָׂעִיר</p>

<p>וּמְחוֹקֲקֵי תוֹרָה יִשְׂרְאֵלִית</p>

<p>אָמְרוּ עַל־הָאִשָּׁה גַם־הֵם שִׂטְנָה</p>

<p>&#8220;אִשָּׁה לֹא תִקָּרֵא אֲבָל לִילִית&#8221;</p>

<p>וּבְרֹאשׁ אֵשׁ־דָּת אֶמְצָא חֵטְא תֹּאֲנָה</p>

<p>וַחֲמַת הַנָּחָש חֲמַת פֶּתֶן</p>

<p>אֲשֶׁר הִטִּיל בְּחַוָּה רִאשׁוֹנָה</p>

<p>וְכִי לְמַעֲנָהּ גֹּרָשׁ מֵעֵדֶן</p>

<p>אָדָם רֹאשׁ יְצוּרִים וּלְסִבָּתָהּ</p>

<p>חֶרֶב הַהֶעְדֵּר הוּצֵאת מִנָּדָן.</p>

<p>בְּנוּיַת צֶלַע הִיא מֵרֵאשִׁיתָהּ</p>

<p>וּבִגְלַל זֶה כָּל־רוֹדְפָהּ צוֹלֵעַ</p>

<p>רַגְלָיו עֲרֵבִים הוֹבִילוֹ לְמִיתָה.</p>

<p>אוֹהֵב תַּשְׁחִית וְשׂוֹנֵא תְבַלַּע</p>

<p>כִּי הִיא בֵּין טוֹב לְרַע לֹא תְבַקֵּר</p>

<p>נְטשׁ רִיבָהּ בְּטֶרֶם תִּתְגַּלָּע.</p>

<p>וּבְעֵת תְּכוּנָתָהּ אֱהִי חוֹקֵר</p>

<p>וָאֵרֶא בְנוֹת לוֹט בַּמְּעָרָה</p>

<p>בְּעֵצָה אַחַת אֲבִיהֶן לְשַׁכֵּר.</p>

<p>אִם הִפְלִיגוּ מְפָרְשֵׁי הַתּוֹרָה</p>

<p>בְּטָהֳרַת חֶלְאַת חֲצִיפוּתָן</p>

<p>צְרוֹר גְּנוּת נִמְצֵאת בַּחֶדְרָה.</p>

<p>אֲבוֹי לָאִישׁ נִכְוֶה בְגַחַלְתָּן</p>

<p>אֲבוֹי וְהוֹי וְאִי וּמַפָּלָה</p>

<p>לְאִישׁ לֹא יִשָּׁמֵר מִמִּרְמָתָן.</p>

<p>כְּבוּדָּה בַת־מֶלֶךְ וְגַם דַּלָּה</p>

<p>כוּשִׁית עִם לְבָנָה מִכָּל־תַּבְנִית</p>

<p>מִכָּל־מִין וְתִפְלוּת עָשׂוּ כָלָה</p>

<p>עַל־הָאִישִׁים תְּעוֹרֵרְנָה חֲנִית</p>

<p>וְחֶרֶב וְכִידוֹן וּכְלִי קְרָב.</p>

<p>הֲלֹא תִזְכֹּר דִּינָה הַיּוֹצְאָנִית</p>

<p>לְמַעְנָהּ מְעוֹן שְׁכֶם נֶחֱרָב</p>

<p>וְעַמָּם מִתְבּוֹסֵס בְּדַם מִילָה</p>

<p>בְּשֶׁלַח עָבְרוּ צָעִיר וָרָב.</p>

<p>רַבָּה חֲצִיפוּתָן לְאֵין תִּכְלָה</p>

<p>בִּצְעִיף מִתְנַכֶּרֶת תָּמִיד תָּמָר</p>

<p>תָּפֵר בְּרִית יָבָם תַּשְׁלֶה שֵׁלָה.</p>

<p>רְאֵה יוֹסֵף מָצָא מִמָּוֶת מָר</p>

<p>לְזַעֲקַת אִשָּׁה לַשָּׁוְא תָּרֵעַ</p>

<p>הוּשַׂם לְלֹא חָמָס בְּמוֹ מִשְׁמָר.</p>

<p>קָצַר מַצַּע עֵטִי מֵהִשְתָּרֵעַ</p>

<p>לִכְתֹּב חֶרְפַּת וְזֻלּוּת הָאִשָּׁה</p>

<p>זְאֵבִית רְעֵבָה אֲהוּבַת רֵעַ.</p>

<p>פְּקַח עַיִן חֲזֵה חָזוּת קָשָׁה</p>

<p>בְּנוֹת מוֹאָב תִּזְנֶינָה בְשִׁטִּים</p>

<p>עִם בּוֹעֲרִים בָּעָם בְּלִי בוּשָׁה</p>

<p>וְזִמְרִי וּבַת־צוּר עוֹשֵׂי שֵׂטִים</p>

<p>פִּנְחָס בְּקִנְאָתוֹ אוֹתָם דָּקָר</p>

<p>וּבְמַגֵּפָה הָעָם בִּשְׁאוֹל חָתִּים.</p>

<p>וְאִם הִפְלִיגוּ חַכְמֵי הַמֶּחְקָר</p>

<p>לִכְתֹּב מִן הַנָּשִׁים שְׁאוֹן מִרְיָם</p>

<p>אֵין רֵיק בְּדִבְרֵיהֶם אֲבָל עִקָּר</p>

<p>מִלַּעֲנָה וָרשׁ יֵמַר פִּרְיָם</p>

<p>גַּם נְבִיאוֹת תְּדַבֵּרְנָה תוֹעָה</p>

<p>כָּתוּב מֵעִיד &#8220;וַתְּדַבֵּר מִרְיָם&#8221;.</p>

<p>גַּם חֶבְרָתָן תְּגַלְגֵּל כָּל־רָעָה</p>

<p>דִּרְשׁוּ אִישִׁים מֵעַל־סֵפֶר הָאֵל</p>

<p>קִרְאוּ חֻרְבַּן פִּלֶּגֶשׁ בְּגִבְעָה</p>

<p>בָּהּ נִשְׁפְּכוּ דָמִים מֵאֵין גּוֹאֵל</p>

<p>וּבְחֶרֶב שְׁבָטִים מִדָּם זָלָה</p>

<p>נִפְקָד שֶׁבֶט אֶחָד מִיִּשְׂרָאֵל.</p>

<p>אֶשָּׂא עֵינַי וָאֵרֶא דְלִילָה</p>

<p>בְּתוֹךְ חָצְנָהּ תְּיַשֵּׁן אֶת־שִׁמְשׁוֹן</p>

<p>וּתְפַתֵּהוּ בְצוּף מֶתֶק מִלָּה</p>

<p>רְאֵה גִבּוֹר לַסְּכָלִים רִאשׁוֹן</p>

<p>נִפְתָּה אַחַר זוֹנָה וּנְצוּרַת לֵב</p>

<p>יְגַשֵּׁשׁ כְּעִוְרִים זוּלַת אִישׁוֹן.</p>

<p>רוֹדֵף אִשָּׁה לֹא יִמְצָא שָׁלֵו</p>

<p>רֵאשִׁיתָהּ צַעַר אַחְרִיתָהּ מָנוֹן</p>

<p>לוּ הָיְתָה בַת־פַּרְעֹה אוֹ בַת־כָּלֵב.</p>

<p>אַבִּיטָה בִמְכוֹנִי הִנֵּה אַמְנוֹן</p>

<p>בְּאַהֲבַת תָּמָר יְפֵה־פִיָּה</p>

<p>בֵּין חַלֲלֵי חֶרֶב שְׁמוֹ יִנּוֹן</p>

<p>וְרוֹחֶצֶת עַל־גָּג וַעֲלִיָּה</p>

<p>גָּרְמָה לְדָוִד לִפְרֹשׂ חֶרְמוֹ</p>

<p>בְּמִרְמַת אִגָּרוֹת עַל־אוּרִיָּה.</p>

<p>אֶשָׂא לָרוֹם עַפְעַף עַל־שְׁלֹמֹה</p>

<p>עִם נָשִׁים נָכְרִיּוֹת וּפִלַּגְשִׁים</p>

<p>בְּסוֹף יָמָיו נִטְרַד מֵעוֹלָמוֹ.</p>

<p>קְחוּ מוּסָר סִכְלֵי הָאִישִׁים</p>

<p>אִם הַנָּשִׁים הִטּוּ לְבַב אִישׁ זֶה</p>

<p>הֲלֹא תִרְפֶּינָה יְדֵי חַלָּשִׁים.</p>

<p>וְאֶלְטשׁ אִישׁוֹנִי עוֹד אֶחֱזֶה</p>

<p>עֲתַלְיָה תְאַבֵּד זֶרַע מַלְכוּת</p>

<p>וְכִסֵּא מְיֻשָּׁב נִשְׁאַר רָזֶה.</p>

<p>אִם לְעַבְדוּת אִשָּׁה אוֹ לִנְסִיכוּת</p>

<p>גְּבִירָה וְאָמָה כֻּלָּן שָׁווֹת</p>

<p>תְּגַלְגֵּלְנָה חוֹבָה וְלֹא זְכוּת.</p>

<p>הַבֵּט לְאַחְרוֹנָה בַכְּתוּבוֹת</p>

<p>יֶתֶר עַל־רִאשׁוֹנוֹת רָעָה תַפְלִיא</p>

<p>אִיזֶבֶל עוֹשְׁקָה אֶת־דַּם נָבוֹת.</p>

<p>בֵּין לַעֲגֵי שָׂפָה אָרִים דִּגְלִי</p>

<p>עַל־נָשִׁים נָכְרִיּוֹת מַשָּׂא אַעְמִיס</p>

<p>אַכֵּם וְאוֹרִישֵׁם בְּמוֹ מַקְלִי.</p>

<p>מוֹצֵא אֲנִי מַלְכָּה סֵמִרָמִיס</p>

<p>תִּתְחַתֵּן עִם בְּנָהּ גַּם תִּנָּשֵׂא</p>

<p>וּצְנִיעוּת דָּת אַוַּת נַפְשָׁה תַּחְמִיס</p>

<p>וַעֲטָרָה וְשֵׁבֶט וְכִסֵּא</p>

<p>לִבְנָהּ תִּתֵּן וְשָׂמַתְהוּ אָדוֹן</p>

<p>וְחֶרְפַּת זְנוּנֶיהָ תְּכַסֶּה.</p>

<p>יָדָהּ מְאָדָּמָה תִּזְעַק דִּידוֹן</p>

<p>קוֹבֶלֶת עַל־הָאִישׁ הַטְּרוֹיָנִי</p>

<p>אֲשֶׁר הָיָה לְטוּרְנוֹ אִישׁ מָדוֹן</p>

<p>אֲשֶׁר בְּצִי אַדִּיר וְעִם אֳנִי</p>

<p>סִיעָתוֹ בְאִיטַאלְיָאה עָבְרָה</p>

<p>מִמֶּנוּ נִשְׁתַּלְשֵׁל כֵּס רוֹמָנִי.</p>

<p>אַחֲרָיו תָּהִים קְלֵיאוֹפַּטְרָה</p>

<p>עִם זוֹחֲלֵי עָפָר הִיא תִסָּפֶה</p>

<p>בֵּין קְבָרִים מִדַּעַת נִבְעָרָה.</p>

<p>תּוֹךְ בְּקַר־עֵץ רָאִיתִי פָּסִיפֵי</p>

<p>לְמַלְּאֹת תַּאְוָתָהּ עִם־פַּר חַטָּאת</p>

<p>בִּקְּשָׁה חָרָשׁ חָכָם לְהִרָפֵא</p>

<p>הֲתִמָּצֵא כָזֹאת אִשָּׁה נָטַת</p>

<p>מִדֶּרֶךְ טֶבַע לְשַׁנּוֹת טַעְמָהּ</p>

<p>נִרְבַּעַת לִבְהֵמָה וְעוֹר עָטַת.</p>

<p>הוֹי סְגֻלַּת נִאוּף מְקוֹר זִמַּה</p>

<p>מִירָה רָעָה אֶת־אָבִיהָ תִשְׁכַּב</p>

<p>תִּזְנֶה בַמִּסְתָּרִים בְּמוֹ עָרְמָה</p>

<p>וְצָדַק מַאֲמָר רוֹצָה בְקַב</p>

<p>אִשָּׁה וְעִם תִּפְלוּת לַחֲבוּרָה</p>

<p>מֵעֲשָׂרָה קַבִּין זוּלַת מִשְׁכָּב</p>

<p>וַתְּמָאֵן כְּסוּתָהּ גַּם שְׁאֵרָהּ</p>

<p>אִם אֶת־עֹנָתָהּ לָהּ לֹא תִגְרָע</p>

<p>לֹא תַחִפֹּץ לְמַלְכוּת אוֹ לִשְׂרָרָה.</p>

<p>הוֹי פִּירָאמוֹ נִכְאֶה נוֹפֵל בָּרַע</p>

<p>בְּאַהֲבַת טִיסְבֵּי חֲשׁוּקָתוֹ</p>

<p>עַל־חֶרֶב שְׁלוּפָה נָפַל כָּרַע</p>

<p>וְאִילַן תּוּת לְרֹעַ מִיתָתוֹ</p>

<p>גַּוָּן שִׁנָּה וּפִרְיוֹ הֶאֱדִים</p>

<p>אִם לֹא שָׁקַר חָכָם בְּגִרְסָתוֹ.</p>

<p>זוֹבֶחֶת וּמְקַטֶּרֶת לְשֵׁדִים</p>

<p>מֵידֵיאָה מִן אָחִיהָ קַטְלָנִית</p>

<p>בָּאָה בֵּית־יַאסוֹן שַׂר הַגְּדוּדִים</p>

<p>וְרָעָה אֶל־רָעָה תּוֹסִיף שֵׁנִית</p>

<p>עָשְׂתָה מַטְעַמִּים בִּבְשַׂר בְּנָהּ</p>

<p>כְּבַשֵּׁל עֲדָשִׁים פּוֹל אוֹ קִטְנִית.</p>

<p>בְּכָל־חוֹרַי לְמָשָׁל לִשְׁנִינָה</p>

<p>אֶרְאֶה וֵירְזִילְיאוֹ תָּלוּי בַּחַלּוֹן</p>

<p>נִמְסַר כְּאִישׁ נִקְלֶה בְּיַד זוֹנָה.</p>

<p>וַתְשׁוֹטֵט מַחְשַׁבְתִּי בְּכָל־מָלוֹן</p>

<p>וְאֶרְאֶה הָאִשָּׁה לָאִישׁ לְפַח</p>

<p>לְקֹץ מַכְאִיב וּלְדַרְדַּר וְסִלוֹן</p>

<p>וּלְמַאֲכֹלֶת אֵשׁ שֶׁלֹּא נֻפַּח.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/40743">https://benyehuda.org/read/40743</a></div></body></html>