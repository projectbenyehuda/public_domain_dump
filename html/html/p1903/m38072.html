<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל יא: שֻׁעָל וְנֶשֶׁר</title>
	<meta name="author" content="ברכיה הנקדן"/>
</head>
<body>

<blockquote>
<p>הַחוֹמֵס לְרֹב גָּדְלוֹ וְעָשְׁרוֹ / סוֹף יְאַבֵּד גַּם אֶת יְקָרוֹ</p>

<br />

<p>שֻׁעָל הָלַךְ לִרְאוֹת בְּאַחַד הַגַּנִּים / וְעִמּוֹ
צֶאֱצָאָיו שֻׁעָלִים קְטַנִּים / וַיָּטָשׂ הַנֶּשֶׁר עַל הָאֶחָד
וַיִּשָּׂאֶנּוּ / וַיַּרְא הַשֻּׁעָל כִּי הָאֶחָד אֵינֶנּוּ / וְלֹא
יָדַע אִם גֻּנַּב אוֹ נֶחְבָּא / אוֹ מֵת אוֹ נִשְׁבַּר אוֹ נִשְׁבָּה /
וַיִּשָּׂא עֵינָיו וַיַּרְא כִּי הַנֶּשֶׁר נוֹשְׂאוֹ בְּאֶבְרָתוֹ /
וַיָּרֶם קוֹלוֹ וַיֵּבְךְּ וַיִּצְעַק לִקְרָאתוֹ / לְאַט לִי לִבְנִי
וַהֲשִׁיבֵהוּ / וְהֶאֱרַכְתָּ יָמִים אִם תְּנַקֵּהוּ / לָמָּה
תַכְרִיתֶנּוּ מִמִּשְׁפַּחְתּוֹ / אֲשֶׁר לֹא עָמַלְתָּ בּוֹ וְלֹא
גִדַּלְתּוֹ / שְׁמַע הַשְׂכֵּל וְדֵעָה / לָמָּה תִתְגָּרֶה בְרָעָה /
וַיַּעַן הַנֶּשֶׁר: מִי אַתָּה אֲשֶׁר אַחֲרַי דָּלַקְתָּ / וּמַה לְךָ
כִּי נִזְעַקְתָּ / וְלא אָבָה שְׁמֹעַ בְּקוֹלוֹ / וְהַשֻּׁעָל הָלַךְ
בַּדֶּרֶךְ לְמוּלוֹ / עַד בָּאוּ אֶל עֵץ יַעַר גְּבַהּ קוֹמָה /
וַיִּמָּלֵא הַשֻּׁעָל חֵמָה / כִּי הַנֶּשֶׁר הִשְׁלִיכוֹ אֶל קִנּוֹ
לְגוֹזָלָיו / וַיַּרְא הַשֻּׁעָל כִּי לֹא יוּכַל לַעֲלוֹת אֵלָיו /
וַיִּקְרָא לוֹ: לַאֲדִיב אֶת נַפְשֶׁךָ / אֶשְׂרֹף קוֹמַת אֲרָזֶיךָ
וּמִבְחַר בְּרוֹשֶׁיךָ / וַיֵּלֶךְ הַשֻּׁעָל וַיָּשֶׂם אֵשׁ בְּכַדָּיו /
צֶמֶר וּפִשְׁתִּים יַחְדָּיו / עֲלֵי אִילָן וְעֵצִים יְבֵשִׁים /
וּנְעֹרֶת וְקוֹצִים קָשִׁים / וְלַמְּדוּרָה עֵצִים הַרְבֵּה / וְהָאֵשׁ
תּוּקַד בּוֹ לֹא תִכְבֶּה / וְשִׁלַּח אֶת בְּעֵרוֹ וּבִיעֵר בַּצֶּמֶר
וּבַפִּשְׁתִּים / וַיֹּאמַר: תָּמוֹת נַפְשִׁי עִם פְּלִשְׁתִּים /
וְיִשָּׂרֵף בְּנִי עִם הַנֶּשֶׁר וּבָנָיו / בְּטֶרֶם יִהְיֶה לְמַאֲכָל
בֵּין שִׁנָּיו / יִהְיֶה עִמָּהֶם כָּלָה / הִנֵּה לָאֵשׁ נִתַּן
לְאָכְלָה / וּבִרְאוֹת הַנֶּשֶׁר הָאֵשׁ הַגְּדוֹלָה / וַיִּזְעַק זְעָקָה
גְדוֹלָה וּמָרָה / וַיִּקְרָא לַשֻּׁעָל: קַח אֶת בִּנְךָ אֲשֶׁר נַפְשׁוֹ
לְךָ יְקָרָה / וְכַבֵּה אֶת הָאֵשׁ אֲשֶׁר הִצַּתָּהּ בַּחֲרוֹנֶךָ /
לָמָּה נָמוּת לְעֵינֶיךָ.</p>

<p>וְהַמָּשָׁל לְמִתְהַלֵּךְ בַּאֲשָׁמָיו / לִשְׁלֹחַ יָד
בִּשְׁלוֹמָיו / חֹמֵד וְחֹמֵס גֹּזֵל וְלֹקֵחַ / יַבְאִישׁ יַבִּיעַ
שֶׁמֶן רוֹקֵחַ / לְבַעֲבוּר כִּי הוּא חָזָק וְעָשִׁיר וְעֶלְיוֹן /
שֹׁלֵל וּבֹזֵז עָנִי וְאֶבְיוֹן / גַּם כִּי תַּחֲנוּנִים יְדַבֵּר לוֹ
רָשׁ בִּלְשׁוֹנוֹ / כְּמוֹ פֶתֶן חֵרֵשׁ יַאְטֵם אָזְנוֹ / לְסוֹף נִבְעוּ
מַצְפֻּנָיו / וַיִּקְטַן גַּם הוּא בְּעֵינָיו.</p>

<p>וָאֶשָּׂא מְשָׁלִי וָאֹמַר:</p>

<br />

<p>גֶּבֶר יְקָרֶה גְבַר / שָׁפָל וְרָשָׁע לְבַר</p>

<p>עֵת יִתְקְפוֹ זֶה וְהוּא / יֵרֵד וְיַחְלִיק דְּבַר</p>

<p>פִּיו: נָא אֲדֹנִי לְחֵטְא / אַל תִּפְקֹד כִּי כְבָר</p>

<p>נִחַמְתִּי, וֶאֱהִי / לָךְ אָב וְאַתְּ לִי לְבָר.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38072">https://benyehuda.org/read/38072</a></div></body></html>