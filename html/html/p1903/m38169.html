<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל סו: פֶּרֶד וְשֻׁעָל</title>
	<meta name="author" content="ברכיה הנקדן"/>
</head>
<body>

<blockquote>
<br />

<p>הַנִּשְׁאָל לִשְׁמוֹ וּמוֹלַדְתּוֹ / לְהַגִּיד אָבִיו וְאִמּוֹ לֹא תְהֵא תָמִיד תִּפְאַרְתּוֹ</p>

<br />

<p>פֶּרֶד עֹבֵר בַּדֶּרֶךְ וַיִּפְגָּעֵהוּ / שֻׁעָל אֲשֶׁר
מֵעוֹלָם לֹא רָאָהוּ / וַיַּבֵּט הַשֻּׁעָל אֶל הַדְרַת פָּנָיו / וְכִי
אוֹרוּ עֵינָיו וְאָרְכוּ אָזְנָיו / וַיֹּאמֶר בְּלִבּוֹ: מִי הוּא אֲשֶׁר
עַתָּה אֶחֱזֶה / מַה טִיבוֹ שֶׁל עֻבָּר זֶה / כִּי לֹא רָאִיתִי כָמֹהוּ
כָּל תְּמוּנָה / וְלֹא רְאִיתִיו עַד הֵנָּה / בְּאָזְנַיִם אֲרֻכּוֹת
נְטוּיוֹת רָמָה / מָלֵא חָכְמָה דַּעַת וּמְזִמָּה / וַיֵּלֶךְ הַשֻּׁעָל
לִשְׁמֹעַ אִמְרוֹתָיו / לְהוֹסִיף עָרְמוֹת עַל עָרְמוֹתָיו / אוּלַי
יַעֲמֹד בְּסוֹדוֹ / וַיִּשְׁאַל לוֹ מִי יְלָדוֹ / וַיַּעַן הַפֶּרֶד:
דּוֹדִי הָיָה בְגַאֲוָה מִתְהַלֵּךְ / סוּס אֲשֶׁר רָכַב עָלָיו הַמֶּלֶךְ
/ מְדַלֵּג וּמְקַפֵּץ בְּיוֹם קְרָב וָקֶרֶץ / בְּרַעַשׁ וְרֹגֶז יְגַמֵּא
אָרֶץ / וְצַוָּארוֹ לָבוּשׁ רַעְמָה / וְהוֹד נַחֲרוֹ אֵימָה /
וּפַרְסוֹתָיו כַּצַּר נֶחְשָׁבוּ / לְהָרֵב קְרָבוֹת צָמְאוּ לְהַוּוֹת
רָעָבוּ / וְאֹרְחוֹתָיו לֹא יְעַבְּטוּ / כִּידוֹדֵי אֵשׁ יִתְמַלְּטוּ /
וְכָל אֶחָד כְּפַטִּישׁ סֶלַע יְפֹצֵץ / וְעֵינָיו כְּלַפִּידִים
וּכְבָזָק יְנֹצֵץ / מִגְדַּל עֹז לְרֹכְבוֹ וְהֹלֵךְ נְטוּי גָּרוֹן /
מֵרָחוֹק יָרִיחַ מִלְחָמָה וְיָרוֹן לְשִׁבָּרוֹן / רֹדֵף וּמַשִּׂיג
אֲשֶׁר בְּרֹכְבוֹ מֹרֵד. / וְאֵלֶּה תּוֹלְדוֹת פֶּרֶד.</p>

<br />

<p>וְהַמָּשָׁל בְּאִישׁ הָדוּר בִּלְבוּשׁוֹ / וּמִכַּף
רַגְלוֹ וְעַד רֹאשׁוֹ / אֵין בּוֹ מוּם וַיִּיף בְּגָדְלוֹ / אַךְ
כַַּאֲשֶׁר יִשְׁאֲלוּ לוֹ / לִשְׁמוֹ וּלְמוֹלַדְתּוֹ / אֶפֶס כִּי לֹא
תִהְיֶה תִפְאַרְתּוֹ / לְהַגִּיד אָבִיו וְאִמּוֹ / אַךְ יַזְכִּיר
קְרוֹבוֹ הַמְרִימוֹ / וַאֲשֶׁר יְלָדוֹ לֹא יַזְכִּירֶנּוּ / אוֹ דוֹדוֹ
אוֹ בֶן־דּוֹדוֹ יִגְאָלֶנּוּ / וּכְבוֹדוֹ וְהוֹדוֹ יַעֲלֶה עַל שְׂפָתוֹ
/ מַעֲשֵׂה תָקְפּוֹ וּגְבוּרָתוֹ / וְאִישׁ בְּכָל אֵלֶּה לֹא יָגַעְתִּי
וּמְצָאתִיו / הָאֹמֵר לְאָבִיו לֹא רְאִיתִיו / וּמִתְיַחֵשׂ לַגָּדוֹל
מִמִּשְׁפַּחְתּוֹ / בַּאֲשֶׁר נָפַל הוֹד הַמִּשְׁפָּחָה מֵאָבִיו
וּמֵאִתּוֹ / וַאֲנִי בֶּרֶכְיָה אָמַרְתִּי בְחָפְזִי / אוֹי לַאֲשֶׁר
יִקָּרֵא אִישׁ מִמִּשְׁפַּחַת בּוּזִי / כָּל אֲשֶׁר מִמַּעֲלַת אֲבוֹתָיו
נֹפֵל / טוֹב מִמֶּנּוּ הַנָּפֶל.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38169">https://benyehuda.org/read/38169</a></div></body></html>