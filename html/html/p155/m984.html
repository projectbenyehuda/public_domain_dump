<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>טוב</title>
	<meta name="author" content="יצחק ליבוש פרץ"/>
</head>
<body>

<p>בזכות מי עמדתי בכל הנסיונות?</p>

<p>לא בזכותי ולא בזכות אבותי.</p>

<p>אני מה? ילד בן שש הייתי אז או בן שבע.</p>

<p>ואבי – אָריס בסביבת וילנה; יהודי פשוט, מה שקורין: בעל-בית&#8230;</p>

<p>ולמי צריך אני להודות?</p>

<p>להזקן משפּוֹלָה.</p>

<p>מה שייכות היתה ביני ובין הזקן משפּוֹלה? – מעשׂה שהיה!&#8230;</p>

<p>הזקן עודנו אז אברך.</p>

<p>עוד לא הגיע התור לגלות תעלומות ולהתגלות; והיה סובל גלות.</p>

<p>עני בתוך עניי עמו. סובב בחבורת קבצנים בתפוצות ישראל. מעיר לעיר, מבית-אורחים אל בית-אורחים. ובגדיו קרועים ובלויים, כבגדי שאר המחזרים על הפתחים&#8230;</p>

<p>מה שהיה בתוכו, דברים שבלב! – מי חכם ויבן?</p>

<p>האדם יראה לעינים!&#8230;</p>

<p>ואחר כך, ככלות זמן הגלות, הופיע לפני הבית-דין-צדק בוילנה וקיבל היתר-שחיטה, והתפרנס מזה.</p>

<p>והתחיל סובב בכפרים, והיה שוחט עופות ודקות&#8230;.</p>

<p>אבל ה&#8220;מתנגדים&#8221; – חוש-הריח יש להם. לא ארכו הימים והרגישו בו, והביאו את דבתו רעה לפני הבית-דין-צדק, לאמור: סרח השוחט, עבר, לכל הפחות, כל העבירות שבתורה&#8230;</p>

<p>אני, כמובן, לא ידעתי מזה כלום. ונפשי קשורה בהאברך השוחט, שהיה בא לפרקים גם בצל קורתנו&#8230;</p>

<p>ואת מי, חוץ מאבי ואמי, יכולתי לאהוב בכפר?</p>

<p>מלמד היה לי – קפדן, מכה וחובל&#8230;</p>

<p>וזה – בעל מזג טוב, לב טוב ועינים טובות; העיקר – העינים, כל מבט ומבט מחיה נפשות ממש.</p>

<p>והמות והחיים ביד הלשון; והבלבולים עשׂו את שלהם, – העבירו את השוחט האברך.</p>

<p>כנראה, גם יד המלמד שלי היתה באמצע! והראיה, כי תיכף-ומיד הודיעו לו את הפסק, ובאותו השבוע, בערב שבת, כשבא אלינו השוחט, אך דרכה רגלו על המפתן, וזה רץ לקראתו בחימה שפוכה:</p>

<p>– עוכר ישׂראל, מומר להכעיס!&#8230; – ותפשׂוֹ בערפו והשליכו לחוץ&#8230;</p>

<p>אבי עדיין לא שב מן השׂדה&#8230; אמי – עסוקה אצל התנור, ואני – לבי אל הנעלב, אבל ירא אנכי מפני המלמד כמפני מלאך-המות – ומחשה&#8230;</p>

<p>ואני מתנחם: ישוב נא אבא מן השׂדה&#8230;</p>

<p>אבל כשראיתי בעד החלון, שהאברך פנה לו ויצא את הכפר, לא התאפקתי עוד. פתחתי בחפזון את החלון, קפצתי בעדו החוצה ורצתי אחריו ליער הסמוך, בדרך העולה לוילנה.</p>

<p>נושׂאת אותי תשוקה, בלתי-ברורה, אבל נמרצה, לחזות עוד פעם בנועם פניו, להסתכל בעיניו הטובות ולהגיד לו&#8230; מה? איני יודע ברור, אבל איזה דבר טוב ומנחם.</p>

<p>ואני רץ, רגלי היחפות (הלא בן-כפר הייתי) נפצעות באבני הדרך, – ולשוא!</p>

<p>אין איש.</p>

<p>חָלף – ואיננו!</p>

<p>ונואשתי. ואֵט בנפש עגומה הצדה אל היער; אמרתי: אנפש קצת ואשוב&#8230;</p>

<p>אך ישבתי, והנה מתוך היער עולה קול באזני, והקול – קולו: חציו דבּוּר וחציו זמר&#8230;</p>

<p>קפצתי ממקומי ורצתי אחר הקול: הנה הוא!</p>

<p>ועומד הוא בצלו של אילן, ומתנועע ואומר &#8220;שיר השירים&#8221;.</p>

<p>איני רוצה להפריעו. התייצבתי במרחק כמה פסיעות והמתנתי עד שיגמור&#8230; ובינתים מתבונן אני אל האילן, שהאברך עומד בצלו.</p>

<p>והנה שונה האילן מכל האילנות שביער&#8230; כולם עדיין אבלים, עוד לא התעוררו משנת החורף, וזה – כולו ירוק, כולו פורח, מבריק ונוצץ, שולח ענפים, פורשׂ אותם ומסוכך לראש האברך&#8230; ובתוך הענפים מקפץ ומדלג קהל צפרים משוררות, ועונות הן ל&#8220;שיר השירים&#8221; של האברך בשׂמחה רבה ובצהלה&#8230;</p>

<p>ועומד אני נפעם ונרגש, בפה פעור ובעינים פקוחות – ומשתומם&#8230;</p>

<p>ואך נגמר &#8220;שיר השירים&#8221; – והצפרים נעלמו, האילן כבה, והוא יוצא אלי ואומר בקול מצווה:</p>

<p>– מה שראית ישאר בסוד.</p>

<p>– כן, כן! – עניתיו בחרדה קלה.</p>

<p>והוא צחק קצת ואמר:</p>

<p>– ועתה יש לי בקשה אליך&#8230;</p>

<p>– כל מה שתאמר אעשׂה! – עניתי בחפזון.</p>

<p>ולבי דופק, דופק משׂמחה. חושב אני שיבקש לאכול, ואנכי ארוץ כחץ מקשת ואגנוב מתחת יד אמי את כל מעדני-השבת שלה ואביא לו&#8230;</p>

<p>– לא זאת!</p>

<p>לדאבוני, איננו רעב&#8230;</p>

<p>והוא אומר:</p>

<p>– אתה הולך, בני, בדרך רחוקה&#8230;</p>

<p>אני מתפלא, והוא חוזר ואומר:</p>

<p>– בדרך רחוקה מאד&#8230; ולימים רבים אתה הולך&#8230; ועתיד אתה לשכוח הרבה, הרבה מאד: את התורה, שקבּלת מרבך.</p>

<p>וברבות הימים והתלאות – תשכח את אביך ואת אמך; אבל, בבקשה ממך, את שמך אל תשכח!&#8230;</p>

<p>– שמך &#8220;יודילי&#8221; וכך תשאר!</p>

<p>ונעלם&#8230;</p>

<p>ובאותו לילה, ליל התקדש השבת, באו עלינו חוטפים ונלכדתי&#8230;</p>

<hr />

<p>וכאשר צפה מראש, כן היה&#8230;</p>

<p>את הכל שכחתי&#8230;</p>

<p>רעבון, פעם בפעם בית-כלא&#8230; והשוטים עשׂו את שלהם, והעקרבים&#8230;</p>

<p>ומלוא עינך – כפור ושלג.</p>

<p>יהודי – &#8220;בל יראה ובל ימצא&#8221;&#8230; ואולי היו שם יהודים נחבאים, ואני לא ידעתי&#8230;</p>

<p>ואין &#8220;חוּמש&#8221;, ואין &#8220;סידוּרים&#8221;.</p>

<p>ואין שבתות, ואין ימים-טובים, ולא תענית וצום&#8230; והכל נשכח&#8230;</p>

<p>אבל את הדינר לא החלפתי!</p>

<p>כשגברו התלאות, כשכשל כוח הסבל, באו מים עד נפש, הרהורים רעים מתרחשים, מחשבות רעות מנקרות: לך, הודה להם והפטר&#8230;</p>

<p>ופתאום והוא נגלה לפני, ועיניו הטובות מתחננות, והשׂפתים לוחשות בקול דממה דקה:</p>

<p>– השאר יהודי, השאר!</p>

<p>וברי לי, שלא זכרונות הנוער עולים לפני ומצחקים בי, ושאין אני רואה מהרהורי הלב&#8230; לפי שבכל פעם ופעם אני רואה אותו יותר זקן, יותר בא בימים&#8230; כבר הלבינו הזקן והפאות, חורו הפנים, וכולו התכווץ קצת&#8230;</p>

<p>אבל עיניו נשארו כמו שהיו, וקולו לא נשתנה.</p>

<p>נבל מנגן&#8230;</p>

<p>וכשמייסרים אותי בשבטים, הוא מתגלה ועומד עלי&#8230; כבר הניח את ידו על ראשי, וגחן ולחש לי:</p>

<p>– סבוֹל, כדאי לסבּול, כדאי!</p>

<p>ואני סובל בדממה&#8230;</p>

<p>השוט שורק, ואני מחשה&#8230;</p>

<p>הדם שותת – ואני כמעט שאינני מרגיש&#8230;</p>

<hr />

<p>וכה עברו שנים, שנים רבות, עד שקרב הקץ&#8230;</p>

<p>ופעם אחת אני יוצא את העיר לשמור על אוצר החיל, העומד בשׂדה.</p>

<p>היום פונה, מתחוללת סערת-שלג&#8230; מפרק הרוח ומנשׂא גבעות-שלג, וטוחן אותן באויר, ומפזר וחובט שלגים, ודוקר כמו במחטים. אי-אפשר לפקוח עין, לנשום&#8230;</p>

<p>לראות איני יכול, אבל קול צעדים בסערה אני שומע – שנים עוברים, והאחד אומר למשנהו:</p>

<p>– והיום היום הראשון לה&#8220;סדר&#8221;&#8230;</p>

<p>נפשי יצאה בדברו:</p>

<p>פסח היום, ה&#8220;סדר&#8221;!</p>

<p>הם נעלמו, ואני הגעתי עד האוצר, וסובב, סובב אני אנה ואנה – יחידי במדבר השלג, יחידי עם תשוקתי הבוערת בקרבי לומר, לכל הפחות, מעט &#8220;הגדה&#8221;, ואיני זוכר כלום&#8230;</p>

<p>לפנים ידעתיה מלה במלה על-פה&#8230; ומרגיש אני, שכל ה&#8220;הגדה&#8221; מונחת בקרבי, כרוכה היא שם בעומק הלב, אבל אין בידי לדלותה מקרבי&#8230;</p>

<p>לוּ נזכרתי אך מלה אחת, כי אז דלה דליתיה כמן הבאר&#8230; כי אז הוצאתיה כולה, כחבל צפרים נרדמות מתחת השלג&#8230;</p>

<p>– מי יתן לי מלה, מלה אחת!</p>

<p>– שמים, רחמו עלי, זרקו לי מלה אחת!</p>

<p>צעקתי מעומק הלב – ונזכרתי:</p>

<p>&#8220;עבדים היינו!&#8221;</p>

<p>ואני מתחיל בהן, והשאר יוצא כסדרו, מלה אחר מלה&#8230;</p>

<p>ואני מתמלא שׂמחה, נפשי בקרבי צוהלת, הנשמה מקרינה, מזהירה, ההגדה הולכת ונמשכת מפי כחוט זהב, כחרוז מרגליות&#8230;</p>

<p>והסערה מסביב קמה לדממה&#8230;</p>

<p>ואני סובב, סובב הולך&#8230;</p>

<p>הרובה על שכמי, ואני סובב, סובב את האוצר ומזמר &#8220;הגדה&#8221;!</p>

<p>ומזמר אני אותה לפני העולם כולו, לפני רבואות כוכבים נוצצים, טובלים בים של תכלת ממעל, והאין-סוף של השלג מתחת&#8230; ופתאום – תמונה&#8230;</p>

<p>הוא הולך&#8230; עטוף הוא קיטל וטלית, וכיפּה של כסף בראשו&#8230;</p>

<p>הולך הוא הלוֹך וטפוֹף על פני השלג&#8230; ובהיר הוא, וזך הוא מן השלג; ועיניו נוצצות ככוכבים באין-סוף של מעלה&#8230;</p>

<p>אני אינני מפסיק ואומר; והוא עובר עלי, וזורק לי בעברו:</p>

<p>– &#8220;טוב!&#8221;</p>

<p>אותן העינים ואותו הקול&#8230;</p>

<p>כשובי, עברתי דרך שפּוֹלָה.</p>

<p>נכנסתי לקבל שלום, והכרתיו; גם הוא הכירני&#8230;</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/984">https://benyehuda.org/read/984</a></div></body></html>