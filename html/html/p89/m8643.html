<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּיוֹם סְתָו</title>
	<meta name="author" content="חיים נחמן ביאליק"/>
</head>
<body>

<blockquote>
<p>בְּיוֹם סְתָו בְּקֶרֶן חֲשֵׁכָה נוּגָה מְצָאתִיהָ,</p>

<p>וּלְבוּשַׁת אַלְמְנוּת אֵלַי בַּמַּרְאָה הִתְוַדָּעָה,</p>

<p>וּבְחֶמְלָה רַבָּה שָׂמָה בִּי עֵינֶיהָ, וּבְדוּמִיָּה</p>

<p>עַל-רֹאשִׁי יָדָהּ הַמִּתְרַפְּקָה חֶרֶשׁ הִזְדַּעְזָעָה –
<br><br />
&#8220;יְתוֹמִי&#8221; – לָחֲשָׁה לִּי – &quot;יְתוֹמִי! נִשְׁכָּח בַּעֲלָטָה,</p>

<p>כְּצֶמַח רַךְ בַּקֹּר, בִּדְמִי יְגוֹנְךָ תִּתְיַגֵּעַ;</p>

<p>אַךְ דַּע-לְךָ, כִּי דִּמְעָה כְלוּאָה תִּיקַד עַד-שְׁאוֹל מָטָּה,</p>

<p>וּבְכִי מִתְאַפֵּק עַד-שָׁמַיִם עוֹלֶה וּבֹקֵעַ.
<br><br />
כִּסְתָו מְעֻנָּן בְּלִי נְגֹהוֹת, דְּלוּחִים וַעֲכוּרִים,</p>

<p>בְּלִי-צְחוֹק, בְּלִי-גִיל, יְמֵי יַלְדוּתְךָ הַשֹּׁמֵמִים תָּמּוּ;</p>

<p>וּכְחֹרֶף מַשְׁכִּים אֶל-אֶשְׁנַבְּךָ נִשְׁקְפוּ הַנְּעוּרִים,</p>

<p>וּפְנֵיהֶם הַנִּזְעָמִים מִן-הָרְחוֹב לְךָ רָעָמוּ.
<br><br />
וּכְיוֹם-חֹל אֶחָד אָרֹךְ חַיֵּי תָפֵל לְךָ נִבָּאוּ,</p>

<p>וַחֲלוֹם רַע אֶחָד אָרַג הָעַכָּבִישׁ בִּלְבָבֶךָ;</p>

<p>דֵּרָאוֹן, דַּלּוּת, רֶפֶשׁ עוֹלָם, צָרוֹת לֹא-נִשְׁמָעוּ,</p>

<p>וַיֶּחֱזוּ לְךָ מַחֲשַׁכֵּי עוֹלָם תְּלוּאִים עַל-שָׁמֶיךָ –
<br><br />
מָה רַחֵם אֲרַחֶמְךָ, יֶלֶד אֻמְלָל!&quot; – וּבִדְמָמָה</p>

<p>שְׁנֵי רְסִיסֵי דִמְעָה רֹתְחִים קֹדְחֵי-אֵשׁ עַל-פִּי נָפָלוּ.</p>

<p>לֹא בָכְתָה, לֹא הֵרִימָה קוֹל – כְּרָחֵל נֶאֱלָמָה</p>

<p>נִצָּבָה, כְּמוֹ עָלַי הֲמוֹן רַחֲמֶיהָ הִתְגַּלְגָּלוּ.
<br><br />
וּמַבָּט קֹדֵר, כֻּלּוֹ אוֹמֵר אַלְמֹן, מְרִירוּת, שְׁכֹל,</p>

<p>וְחַסְדֵי אֵם חֹמֶלֶת שָׁלְחָה, וּבִלְבָבִי נָגַע –</p>

<p>וּלְעוֹלְמֵי-עַד לֹא-אֶשְׁכַּח אֶת-מַבָּטָהּ, וּבַכֹּל</p>

<p>פָּנֶיהָ הָעֲצוּבִים אֶרְאֶה, לֹא יַרְפּוּנִי רָגַע.
<br><br />
בַּעֲרֹב הַיּוֹם – בְּעַד הַחוֹר</p>

<p>אֶל-מַרְתֵּף אֲפֵלָתִי –</p>

<p>עִם-קַו הָאוֹר הָאַחֲרוֹן תֵּט,</p>

<p>תִּתְגַּנֵּב אֶל-פִּנָּתִי.
<br><br />
בַּיַּרְכָתַיִם תֵּשֶׁב אָט,</p>

<p>בִּדְמָמָה תֵּאָנֵחַ</p>

<p>וּלְנֶגְדִּי חֶרֶשׁ חֶרֶשׁ תֵּבְךְּ,</p>

<p>כָּל-קְרָבַי תְּרַתֵּחַ.
<br><br />
וּבְלֵיל יָרֵחַ, עֵת עַל-שְׁחוֹר</p>

<p>קַרְקָעִי אוֹר זָרוּעַ –</p>

<p>אָז בָּאָה הִיא כַּחֲלוֹם, כַּצֵּל,</p>

<p>וּלְנֶגְדִּי אַט תָּנוּעַ.
<br><br />
וְעַל-פְּנֵי מַסֶּכֶת חֲלֹמוֹת לֵיל</p>

<p>נֹדֶדֶת וְעֹבָרֶת;</p>

<p>וּבְלֵב רָע אִיקַץ אֶל יוֹם רָע</p>

<p>וּבְהָגוּת נֶעְכָּרֶת.
<br><br />
וְכָל-הַמַּדְוֶה, כָּל-הַכְּאֵב,</p>

<p>הַצְּרוּרִים בְּנִשְׁמָתִי,</p>

<p>יָקִיצוּ עִמִּי, וּמִלֵּב</p>

<p>יִשְׁתַּפְּכוּ בְדִמְעָתִי.</p>
</blockquote>

<br>  

<p>תר&quot;ס.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/8643">https://benyehuda.org/read/8643</a></div></body></html>