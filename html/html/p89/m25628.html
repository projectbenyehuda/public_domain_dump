<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חַוָּה וְהַנָּחָשׁ</title>
	<meta name="author" content="חיים נחמן ביאליק"/>
</head>
<body>

<blockquote>
<p>וְהַנָּחָשׁ הָיָה עָרוּם מִכֹּל חַיַּת הַשָּׂדֶה</p>
</blockquote>

<p>בראשית ב, א</p>

<br />

<blockquote>
<p>הנחשׁ: פִּתְחִי לִי דְלָתַיִךְ, חַוָּה יוֹנָתִי!</p>

<p>לְבַקֵּר בִּמְעוֹנֵךְ הִנֵּה בָאתִי!</p>
</blockquote>

<br />

<blockquote>
<p>חוה: מַה תַּעֲשֶׂה פֹּה בַּלַּיְלָה?</p>

<p>בְּלֵיל חשֶׁךְ, נֶשֶׁף וַאֲפֵלָה?</p>
</blockquote>

<br />

<blockquote>
<p>הנחשׁ: פִּתְחִי הַדֶּלֶת, יוֹנָתִי! מַהֵרִי!</p>

<p>אַחַר נִשְׁתָּעֶה, וּדְבָרַיִךְ תְּדַבֵּרִי!</p>
</blockquote>

<br />

<blockquote>
<p>חוה: אַיֶכָּה?! מֵאֹפֶל לֹא תֵרָאֶה.</p>

<p>פָּתַחְתִּי הַדֶּלֶת, מַהֵר בּוֹאָה!</p>
</blockquote>

<br />

<blockquote>
<p>הנחשׁ: מַה שְּׁלוֹמֵךְ, תַּמָּתִי? הֵן זֶה מִכְּבָר</p>

<p>פָּנַיִךְ לֹא רָאִיתִי, יֶרַח עָבָר.</p>
</blockquote>

<br />

<blockquote>
<p>חוה: הוֹדוֹת לָאֵל הַכֹּל שָׁלוֹם.</p>

<p>אַךְ מַה הֱנִיעֲךָ לָבוֹא הֲלֹם?!</p>
</blockquote>

<br />

<blockquote>
<p>הנחש: הֵן אִישֵׁךְ הַזָּקֵן הַנִּרְגָּן,</p>

<p>מְנָעֵךְ מֵאֱכוֹל מֵעֲצֵי הַגָּן?!</p>
</blockquote>

<br />

<blockquote>
<p>חוה: חָלִילָה! רַק מֵעֵץ הַדַּעַת</p>

<p>צִוָּה לְבִלְתִּי בּוֹ גַעַת.</p>
</blockquote>

<br />

<blockquote>
<p>הנחשׁ: וְאַתְּ, חַוָּה, יְדִידַת נַפְשִׁי!</p>

<p>הֲתִשְׁמְעִי אֶל אִישֵׁךְ? בּוֹשִׁי!</p>

<p>הֲתִשְׁמְעִי אֶל דִּבְרֵי אִישֵׁךְ הַסָּכָל</p>

<p>וּמֵעֵץ הַדַּעַת לֹא תֹאכַל?</p>

<p>עָלַיִךְ לֹא הֶאֱמַנְתִּי כָּזֹאת מֵעוֹלָם</p>

<p>כִּי תִשְׁמְעִי לְדִבְרֵי אִישֵׁךְ הַחוֹלֵם.</p>

<p>לְאִשָּׁה חֲכָמָה דִּמִּיתִיךְ, רַעְיָתִי,</p>

<p>אַךְ עַתָּה נוֹכַחְתִּי כִּי שָׁגִיתִי.</p>

<p>סִלְחִי, יוֹנָתִי! אִם אֹמַר כָּזֹאת</p>

<p>כִּי אָנֹכִי אֲהַבְתִּיךְ זֶה לָךְ הָאוֹת.</p>

<p>שִׁמְעִי לִי, אֲהוּבָתִי, הַפַּעַם</p>

<p>וּמִפְּרִי עֵץ הַדַּעַת טְעַם.</p>

<p>הֵבֵאתִי לָךְ מִפִּרְיוֹ תַּפּוּחַ</p>

<p>מַעֲלֶה לָאַף רֵיחַ נִיחוֹחַ,</p>

<p>כְּמוֹר דְּרוֹר וְרָאשֵׁי בְשָׂמִים.</p>

<p>אִכְלִיהוּ וְיִיטַב לָךְ כָּל הַיָּמִים.</p>
</blockquote>

<br />

<blockquote>
<p>וַתִּקָּחֵהוּ חַוָּה מִיַּד הַנָּחָשׁ</p>

<p>וְרַב תּוֹדוֹת לִבָּהּ לוֹ רָחָשׁ.</p>

<p>וַיְהִי כַּהֲתִמָּה לֶאֱכֹל וַיֵּהָפֵךְ לְרָעַל</p>

<p>כִּי הַנָּחָשׁ אַרְסוֹ בּוֹ מָהַל.</p>

<p>וַיְהִי כִּי בָא בְּקִרְבָּהּ הָאַרְסָה</p>

<p>וַתִּפֹּל לָאָרֶץ וֶהֱמִיתָהּ.</p>
</blockquote>

<p><strong>*</strong></p>

<blockquote>
<p>אַף כִּי חַוָּה נִגְזְרָה מֵאֶרֶץ הַחַיִּים</p>

<p>וְהַנָּחָשׁ עַתָּה קְצוּץ־הָרַגְלַיִם</p>

<p>אַַךְ עוֹד עַתָּה יִזְחַל הַנָּחָשׁ עַל כְּרֵסוֹ</p>

<p>וְיִשְׁלַח בְּחַוָּה אֶת לְשׁוֹנוֹ וְאַרְסוֹ.</p>
</blockquote>

<br />

<p>כתב יד. נכתב תרנ&#8220;א-תרנ&#8221;ב. פורסם ב&#8220;הדאר&#8221; תש&#8220;ז, גליונות כ&#8221;ד-כ&quot;ו</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/25628">https://benyehuda.org/read/25628</a></div></body></html>