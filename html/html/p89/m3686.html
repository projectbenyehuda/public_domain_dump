<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַתַּהְפּוּכָה</title>
	<meta name="author" content="חיים נחמן ביאליק"/>
</head>
<body>

<blockquote>
<p><strong>א. הַתַּהְפּוּכָה</strong></p>
</blockquote>

<br>  

<blockquote>
<p>עַד הַיּוֹם לֹא נוֹדַע לָמָּה</p>

<p>קָצַף שַׂר הָאֵשׁ רַב קֶצֶף,</p>

<p>וּמַדּוּעַ פָּרַץ חֻקּוֹ</p>

<p>יַם הָאֵשׁ מֵעָל וַיָּצֶף –
<br><br />
נַהֲרֵי נַחֲלֵי לַהַב פְּלָדוֹת</p>

<p>עַל אֲפִיקָיו זָרְמוּ זָרֹם –</p>

<p>הֲבָאֵלִים חָרָה אַפְּךָ,</p>

<p>שַׂר הָאֵשׁ? אִם גַּנַּב מָרוֹם,
<br><br />
פְּרוֹמֵטֵיאוּס, בָּא וַיִּגְנֹב</p>

<p>רִצְפַּת-אֵשׁ בְּמֶלְקָחַיִם?</p>

<p>אַךְ אִם כֹּה אוֹ כֹה הַדָּבָר –</p>

<p>דְּלֵקָה נָפְלָה בַּשָּׁמַיִם!
<br><br />
בַּשָּׁמַיִם דְּלֵקָה נָפְלָה –</p>

<p>הוֹי, מַה-גָּדְלָה הַמַּהְפֵּכָה!</p>

<p>כָּל הָאָרֶץ אָז הֵרִיחָה</p>

<p>רֵיחַ שְׂרֵפָה, רֵיחַ חֲרֵכָה.
<br><br />
גֵּאוּת עָשָׁן נִתְּכוּ אָרְצָה,</p>

<p>וַתִּכְהֶינָה כָל עֵינַיִם;</p>

<p>חֲרוּכֵי אֵבֶר, צְרוּבֵי כָנָף,</p>

<p>נָפְלוּ כְּרוּבִים מִשָּׁמָיִם.
<br><br />
נוּדוּ, נוּדוּ, אַנְשֵׁי חֶסֶד,</p>

<p>אֶל הַכְּרוּבִים הַנֶּחְשָׁלִים!</p>

<p>אוֹמְרִים, כִּי מֵאֵלֶּה נָפְצוּ</p>

<p>פִילוֹסוֹפִים וּמְקֻבָּלִים&#8230;
<br><br />
אָז גַּם אֶל עֲלִיּוֹת מָרוֹם,</p>

<p>מוֹשָׁבוֹת הָאֱלִילִים, פָּרְצָה</p>

<p>אֵשׁ וַתְּלַהֲטֵם, וּבְהֵחָפְזָם</p>

<p>לָנוּס נָפְלוּ, נָפְלוּ אָרְצָה.
<br><br />
נֵפֶל אֵלִים – מַחֲזֶה יָפֶה,</p>

<p>מַרְנִין לֵב כָּל-יִלְדֵי שַׁחַת</p>

<p>וַיּתְהוֹלְלוּ הָאֵימִים,</p>

<p>הִתְרוֹעֲעָה שְׁאוֹל מִתַּחַת.
<br><br />
וַיַּעֲלֹזוּ, וַיִּצְחָקוּ,</p>

<p>וַיְרַקֵדוּ, וַיָּחֹלוּ</p>

<p>חַבְרֵי שֵׁדִים – וְהָאֵלִים</p>

<p>נָפְלוּ, נָפְלוּ וַיִּפֹּלוּ.
<br><br />
&#8220;עֵת בֵּהָלָה – עֵת לַעֲשׂוֹת&#8221;!</p>

<p>– נָתְנוּ שֵׁדִים קוֹל בְּחֻמָּם –</p>

<p>עַתָּה נָקוּם; הַשְׁמֵד הַשְׁמֵד</p>

<p>כָּל הָאֵלִים, אַבְּדֵם, הֻמָּם
<br><br />
הָבָה, פִּתְחוּ בְּרִיחֵי אָרֶץ!</p>

<p>נֵצֵא חוֹצֵץ וְשׁוֹטַטְנוּ</p>

<p>נָעוּף, נִסַּק זְבוּל עֲרָבוֹת</p>

<p>וּכְבַשְׁנוּהוּ וְשָׁלַטְנוּ
<br><br />
בַּשָּׁמַיִם וּבָאָרֶץ,</p>

<p>עֶלְיוֹן נִהְיֶה עַל כֻּלָּהַם&#8230;</p>

<p>שְׂאוּ רָאשֵׁיכֶם, פִּתְחֵי עוֹלָם!&quot;</p>

<p>צַהֲלַת שֵׁדִים, צְחוּק כְּרָעַם,
<br><br />
שֶׁבֶר בְּרִיחִים, פֶּרֶץ דְּלָתוֹת&#8230;</p>

<p>מַה-תְּחִילִין, הָאֲדָמָה!</p>

<p>הֲתַמְּלִיטִי<a href="#fn:1" id="fnref:1" title="see footnote" class="footnote"><sup>1</sup></a> אֶרֶץ חֲדָשָׁה,</p>

<p>אִם גַּם אַתְּ תֶּחֶרְבִי שְׁמָמָה?
<br><br />
וַתִּבָּקַע הָאֲדָמָה</p>

<p>וַיִּפָּתְחוּ אַלְפֵי פֵיוֹת</p>

<p>וַיָּקִיאוּ אַלְפֵי שֵׁדִים</p>

<p>פֹּה וָשָׁם מִכָּל הַפֵּאוֹת.
<br><br />
וּמִכֹּחַ קִיא הָאָרֶץ</p>

<p>בְּנֵי-הָרֶשֶׁף עוּף הִגְבִּיהוּ;</p>

<p>אֵלֵי-רוֹם מִנִּפְלָם עָז</p>

<p>בְּפִי הָאָרֶץ שְׁאוֹל הִצִּיעוּ.
<br><br />
וּבֵין תִּימְרוֹת אֵשׁ וְעָשָׁן</p>

<p>שָׁטוּ שֵׁדִים, עָפוּ רוֹמָה;</p>

<p>אֵשׁ בְּנֵי-רֶשֶׁף לֹא יִירָאוּ</p>

<p>וַיַּעֲלוּ הַשָּׁמָיְמָה.
<br><br />
עָלוּ, כָּבְשׁוּ הֵיכְלֵי אֵלִים,</p>

<p>אַף מֶמְשֶׁלֶת עָל יָרָשׁוּ;</p>

<p>וּבְקִבְרוֹתָם הָאֱלִילִים</p>

<p>שָׁכְבוּ, בָּלוּ וַיִּבְאָשׁוּ.
<br><br />
חֲמַת הַמֵּצִית כְּבָר שָׁכָכָה,</p>

<p>אַף הַשְּׁחָקִים כָּבֹה כָבוּ –</p>

<p>אַךְ הַסְּדָרִים הָרִאשׁוֹנִים</p>

<p>אֶל מְכוֹנָם טֶרֶם שָׁבוּ.
<br><br />
עוֹד מִתִּגְרַת שֵׁדֵי מָרוֹם</p>

<p>אֵלִים כָּלִים, נוֹפְלִים חֲלָלִים.</p>

<p>מֵעַי, מֵעַי עַל חַלְלֵיהֶם</p>

<p>לִבִּי אֶל הָאֲמֵלָלִים!</p>
</blockquote>

<br>  

<p>ג' שבט תרנ&quot;ג, זיטאמיר</p>

<br> 

<p>כתב יד. נדפס ב“כנסת” כרך א‘, תרצ&quot;ו, עמ’ 16–18</p>

<div class="footnotes">
<hr />
<ol>

<li id="fn:1">
<p>כך! <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/3686">https://benyehuda.org/read/3686</a></div></body></html>