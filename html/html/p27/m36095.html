<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רָנֵּי פַלֵּט: לַַמְּנַצֵּחַ לְהוֹדוֹת מִזְמוֹר שִיר</title>
	<meta name="author" content="אברהם בר גוטלובר"/>
</head>
<body>

<h3 id="1.">1.</h3>

<blockquote>
<p>הֵידָד! מַלְכֵּנוּ חַי! וִיחִי עֹוֹד לָנֶצַח!</p>

<p>וַיְפַלְּטֵהוּ יְיָ מִשּוֹד וָרֶצַח,</p>

<p>וַיִּשְׁלַח מַלְאַךְ פָּנָיו וַיַּצִּילֵהוּ.</p>

<p>צַהֲלִי וָרֹנִּי יֹשֶבֶת רַסִּיָּה,</p>

<p>עוֹד תִּפְרְחִי כַזַּיִת וּכְגֶפֶן פּוֹרִיָּה,</p>

<p>בְּצֵל כַּנְפֵי <strong>אֲלֶכְּסַנְדֶּר</strong> וּבְאוֹר פָּנֵיהוּ;</p>

<p>עוֹד יָנוּב בְּשֵׂיבָה עַל כִּסֵּא מַמְלַכְתּוֹ,</p>

<p>עוֹד תָּגֵן עָלָיו אֵל רַחוּם וּבֵרַכְתּוֹ.</p>

<br />
</blockquote>

<h3 id="2.">2.</h3>

<blockquote>
<p>וּבֵרַכְתּוֹ אֵל רַחוּם, כִּי רַבּוּ רַחֲמֵיהוּ,</p>

<p>וּבֵרַכְתּוֹ, אֵל חַנּון, כִּי חַנוּן הִנֵּהוּ,</p>

<p>וּבֵרַכְתּוֹ רַב חֶסֶד, וַחֲסָדָיו מָה רָמוּ!</p>

<p>הֵן מֵאָז שֶׁמֶשׁ מֶמְשַׁלְתּוֹ הוֹפִיעַ,</p>

<p>יוֹם לְיוֹם צִדְקָתו וְרַב טוּבוֹ יַבִּיעַ,</p>

<p>וּבְּגֶשֶם נְדָבוֹת חֲסָדָיו זֹרָמוּ,</p>

<p>חֶסֶד וּצְדָקָה עַל גּוֹי עַל אָדָם יָחַד,</p>

<p>וַיֵּשֶב הָעָם בֶּטַח שָׁלֵו מִפָּחַד.</p>

<br />
</blockquote>

<h3 id="3.">3.</h3>

<blockquote>
<p>וַיִּחַר אַף הַשָּׂטָן בִּשְׁאוֹל מִתַּחַת,</p>

<p>שׂנֵא שַׁלְוַת עַמִּים שִׂנְאָה נִצַּחַת,</p>

<p>וַיֹּאמֶר לַשְּׁאוֹל וַתָּקִיא אַנְשֵי רֶשַע,</p>

<p>מְהַרְסֵי שְׁלוֹם הָאָרֶץ בַּחֲמַס יָדָיִם,</p>

<p>אַנְשֵׁי אָוֶן שׁוֹתֵי עַוְלָה כַמָּיִם,</p>

<p>תַּרְבּוּת אֲנָשִׁים חַטָּאִים יַלְדֵי פֶשַׁע,</p>

<p>מִגֵּיא בֶן הִנֹּם מִבֶּטֶן שְׁאוֹל יָצָאוּ,</p>

<p>וּבְאֶרֶץ מְבֹרֶכֶת רוֹש וְלַעֲנָה זָרָעוּ.</p>

<br />
</blockquote>

<h3 id="4.">4.</h3>

<blockquote>
<p>אוֹי לָכֶם סָרֵי סוֹרְרִים בְּנֵי בְלִיָּעַל!</p>

<p>לְשׁוֹנְכֶם חֵץ שָׁחוּט אִמְרֵי פִיכֶם רָעַל,</p>

<p>וּבְתוֹעֲבוֹתֵיכֶם הָאָרֶץ תַּחֲנִיפוּ,</p>

<p>בַּחוּרִים וּצְעִירִים שׁוֹלָל תּוֹלִיכוּ,</p>

<p>כִּי לְהָרִים מִכְשׁוֹל לָשׁוֹן תַּאֲרִיכוּ,</p>

<p>וְאַתֶּם הַמַּכְשִׁילִים וְעוֹד סָרָה תּוֹסִיפֹוּ,</p>

<p>שְׁבִילֵי עוֹלָם בְּדַרְכֵיכֶם תַּכְשִׁילוּ,</p>

<p>וּלְתֹהוּ וָבֹהוּ לְהָפְכָם תּוֹאִילוּ.</p>

<br />
</blockquote>

<h3 id="5.">5.</h3>

<blockquote>
<p>שָׁוְא לָכֶם טָחֵי תָפֵל וּבֹנֵי חַיִץ,</p>

<p>כִּי הִנֵּה שְׁאוֹל, כְּבִכּוּרָה בְּטֶרֶם קַיִץ,</p>

<p>תִּבְלַעֲכֶם וְאֶת קוֹרֵי עַכָּבִישׁ תֶּאֱרֹגוּ,</p>

<p>שִׁמְכֶם וְזִכְרְכֶם יְכֻסֶּה בִּמְשׁוֹאָה וָאָמֶש,</p>

<p>וְשֵם <strong>אֲלֶכְּסַנְדֶּר</strong> עוֹד יִגּוֹן עִם שֶׁמֶשׁ,</p>

<p>וְיוֹם הִצִּילוֹ יְיָ־עַמִּים יָחֹגּוּ,</p>

<p>יַעַן לְעַמָּיו אָב רַחוּם הִנֵּהוּ,</p>

<p>וּמֵחַיֵּיהֶם לָהֶם יָקְרוּ חַיֵּיהוּ.</p>

<br />
</blockquote>

<h3 id="6.">6.</h3>

<blockquote>
<p>וְאָנֹכִי לְמַלְכִּי אָנֹכִי אָשִׁירָה,</p>

<p>חַסְדֵי יְיָ לְדוֹר אַחֲרוֹן אַזְכִּירָה,</p>

<p>בְּקוּם עַל מַלְכֵּנוּ אִישׁ רַע וְבְלִיַּעַל,</p>

<p>אִישׁ דָּמִים וּמִרְמָה אִישׁ רֹעֶה רוּחַ,</p>

<p>וַיּוֹר חֵץ פִּתְאֹם בְּלֶכְתּוֹ לָשׂוּחַ,</p>

<p>וַיַּרְא אֱלֹהִים וַיַּשֵׁף מִמַּעַל,</p>

<p>וַיִקְרָא: אַל תִּירָא! מָגֵן לְךָ מָעְלָה</p>

<p>וּרְאֵה כִּי הַחֵצִי מִמְּךָ הוּא וָהָלְאָה!</p>

<br />
</blockquote>

<h3 id="7.">7.</h3>

<blockquote>
<p>שֵׁן חָרַק הַשָּטָן בִּשְׁאוֹל מִתָּחַת</p>

<p>מִפָּנָיו חָרְדוּ כָּל שֵׁדֵי הַשָּׁחַת,</p>

<p>בַּעַל צְפוֹן בַּעַל זְבוּב וְעַשְׁתְּרוֹת קַרְנָיִם,</p>

<p>מִקִּצְפּוֹ וַחֲרוֹנוֹ אָחוֹר נָסוֹגוּ,</p>

<p>אַמּוֹת סִפֵּי הַשְּׁאוֹל נָעוּ וַיָחוֹגוּ,</p>

<p>וְקוֹל רַעַם אַפּוֹ עָלָה עַד שָׁמָיִם;</p>

<p>וּמַלְאֲכֵי מַעַל שָׂחֲקוּ וַיִּשְׁמָעוּ</p>

<p>&#8220;יְחִי <strong>אֲלֶכְּסַנְדֶּר</strong>!&#8221; קָרְאוּ, וְכַף מָחָאוּ.</p>

<br />
</blockquote>

<h3 id="8.">8.</h3>

<blockquote>
<p>אֶל עִמְקֵי שְׁאוֹל מַלְאֲכֵי זַעַם הָשְׁלָכוּ,</p>

<p>בּוֹשׁוּ גַּם חַתּוּ צֵידָם לֹא חָרָכוּ,</p>

<p>וּלְחוּצוֹת רַסִּיָה אוֹרָה הָיָתָה;</p>

<p>רִבְבוֹת עָם אֶל בָּתֵּי מִקְדָּש נָהָרוּ,</p>

<p>דִּמְעוֹת גִּיל וְשָׂשׂוֹן כַּמַּיִם נִגָּרוּ;</p>

<p>וְתוֹדַת הָעָם הַשָׁמַיְמָה עָלָתָה.</p>

<p>וַיָרַח יְיָ אֶת רֵיחַ הַנִּיחוֹחַ,</p>

<p>וַיֹּאמַר: לְכוּ קוַֹי הַחֲלִיפוּ כֹחַ!</p>

<br />
</blockquote>

<h3 id="9.">9.</h3>

<blockquote>
<p>לָכֵן קֹוֵי יְיָ, שִׁמְעוּ שָׁמֹעַ,</p>

<p>הַחֲלִיפוּ כֹח וִיהְיוּ לְמַלְכְּכֶם זְרוֹעַ!</p>

<p>וּבִעַרְתֶּם הָרָע בַּאֲשֶר תִּמְצְאוּ,</p>

<p>אַל נָא יֵרַךְ לְבַבְכֶם וְנַפְשְׁכֶם לֹא תֵלֶא</p>

<p>מִזַּנְבוֹת הָאוּדִים הָעֲשֵׁנִים הָאֵלֶּה,</p>

<p>יְיָ עִמָכֶם, אַל נָא תִירָאוּ,</p>

<p>וְהִצַלְתֶּם אֶת נַפְשְׁכֶם מִשּׁוֹד וָשֶבֶר,</p>

<p>וְשָלוֹם לָכֶם מִכָל פִּנָּה וָעֵבֶר.</p>

<br />
</blockquote>

<h3 id="10.">10.</h3>

<blockquote>
<p>וְאַתָּה יִשְׂרָאֵל, גּוֹי קָו וּבֹטֵחַ,</p>

<p>גּוֹי מַטֶּה לְעֹל שֶׁכֶם טוֹב לֵב וְשָׂמֵחַ,</p>

<p>כָּל יִשְעוֹ כָּל חֶפְצוֹ רַק בֶּטַח שֶׁבֶת;</p>

<p>גּוֹי לֹא יָדַע מֵאָז מֶרֶד וָמֶרִי,</p>

<p>גַּם עִם אוֹיְבָיו לֹא הָלַךְ בַּחֲמַת קֶרִי,</p>

<p>גּוֹי אִיש חַסְדּוֹ כָּל נַפְשׁוֹ אֹהֶבֶת,</p>

<p>גּוֹי אֱהֹב מַלְכּוֹ אֱלֹהָיו יוֹרֶנּוּ,</p>

<p>וַעֲצַת פֹּשְׁעִים וּמֹרְדִים רָחֲקָה מִמֶּנּוּ;</p>

<br />
</blockquote>

<h3 id="11.">11.</h3>

<blockquote>
<p>לְךָ עַמִּי יִשְׂרָאֵל מִלַּי אֶעֱרְכָה,</p>

<p>וּבְלֵב נִשְׁבָּר וְנִדְכֶּה מְרִי שִׂיחִי אֶשְׁפֹּכָה,</p>

<p>נִבְהַלְתִּי מֵרְאוֹת נַעֲוֵיתִי מִשְּׁמֹעַ,</p>

<p>כִּי גַם בִּצְעִירֶיךָ נָפְלָה שַׁלְהָבֶת,</p>

<p>עַל זֹאת נַפְשִי תֶאֱבַל תִּלְבַּש עֲצָבֶת,</p>

<p>הַנֶּגַע הַזֶּה, לֹא אֵדַע יָדֹעַ,</p>

<p>אֵיך נִרְאָה בְּבֵיתְךָ, גוֹי אֹהֵב מַלְכֵּהוּ?</p>

<p>וּמֵחֲלָצֶיךּ אֵיךְ פֹּשְעִים יֵצֵאוּ?</p>

<br />
</blockquote>

<h3 id="12.">12.</h3>

<blockquote>
<p>אִם גַּם הַפֹּשְׁעִם הָאֵלֶּה מָעָטוּ</p>

<p>וְהֵם גַּם בְּתוֹרַת אֱלֹהֶיךָ בָּעָטוּ,</p>

<p>גַּם אוֹתְךּ יִשְׂנְאוּ וַיִּהְיוּ עָרֶיךָ,</p>

<p>בָּנֶיךָ הֵמָּה עַל שִׁמְךָ נִקְרָאוּ,</p>

<p>לִבְנֵי יִשְׂרָאֵל בַּשַׁעַר נוֹדָעוּ,</p>

<p>אִם גַּם לֹא הִקְשִׁיבוּ תּוֹרַת מוֹרֶיךָ,</p>

<p>וַיָשִׂימוּ עָרְפָּם בַּרְזֶל וּנְחֹשֶׁת,</p>

<p>עָזְבוּ מוּסָרְךָ וַיִּנָּזְרוּ לַבֹּשֶת.</p>

<br />
</blockquote>

<h3 id="13.">13.</h3>

<blockquote>
<p>עַל אֵלֶּה הַבָּנִים חֶלְאַת עַמֵּינוּ,</p>

<p>הֵן נִשָׂא חֶרְפָּה וּכְלִמָּה תְכַסֵּנוּ;</p>

<p>אֲבָל לֹא בְכָל זֹאת אֲשֵמִים אֲנַחְנוּ,</p>

<p>אָכֵן רוּחַ הוּא בַזְמָן, רוּחַ שֶׁקֶר,</p>

<p>עֹשֶׂה לָנוּ רָעוֹת גְּדֹלוֹת וְאֵין חֵקֶר,</p>

<p>מֵאָז יִסְעַר לֹא שָלַוְנוּ לֹא נַחְנוּ,</p>

<p>לָאֵל נְקַוֶּה כִּי יִגְאָלֵנוּ מִמֶּנּוּ,</p>

<p>יָמִים יָבֹאוּ וְהָרוּחַ יִשָׂאֶנּוּ.</p>

<br />
</blockquote>

<h3 id="14.">14.</h3>

<blockquote>
<p>נוֹדֶה לַיָי חַסְדּוֹ זֹאת הַפָּעַם,</p>

<p>וְאֵלָיו נִתְפַּלֵל כִּי יִכְלֶה הַזָּעַם,</p>

<p>וְשָׁבוּ בָנִים לַאֲבִיהֶם אֲבִי הָאָרֶץ;</p>

<p>גָּדְלוּ תִּפְאַרְתּוֹ יַכִּירוּ יֵדָעוּ,</p>

<p>לְפָנָיו יִשְׁתַּחֲווּ וּבֶרֶךְ יִכְרָעוּ,</p>

<p>יָשׁוּבוּ, וְלֹא עוֹד יְזִידוּן לִפְרֹץ פָּרֶץ;</p>

<p>אַשְרֵי הָאִיש לֹא חָטָא חַף מִפֶּשַׁע</p>

<p>הֹלֵךְ מֵישָרִים וְעוֹזֵב דֶּרֶךְ רֶשַׁע.</p>

<br />
</blockquote>

<h3 id="15.">15.</h3>

<blockquote>
<p>וְאַתָּה יְיָ, בָּרֵךְ נָא מַלְכֵּנוּ,</p>

<p><strong>אֲלֶכְּסַנְדֶּר</strong> הַשֵּׁנִי הוּא אֲדוֹנֵינוּ,</p>

<p>מִגֶּזַע מַלְכֵי רוּסְיָא חֹטֶר וָנֶצֶר;</p>

<p>בָּרֵךּ מַמְלַכְתּוֹ בַּיָּם וּבַיַּבֶּשֶת,</p>

<p>בָּרְכֵהוּ בּבְּרָכָה בַּתּוֹרָה מְשֻׁלֶּשֶׁת,</p>

<p>עִם <strong>אִשְׁתּוֹ הַקִּיסְרִית וּבְנוֹ יֹרֵש עֶצֶר,</strong></p>

<p>לָעַד יָרוּם הוֹדָם וְאוֹרָם זֹרֵחַ,</p>

<p>וְשַלְוַת הַשְׁקֵט סְבִיבָם עַד בְּלִי יָרֵחַ.</p>

<br />
</blockquote>

<h3 id="16.">16.</h3>

<blockquote>
<p>כָּל אוֹיְבֵי מַלְכֵּנוּ בֹּשֶׁת יִלְבָּשׁוּ,</p>

<p>הֵם תֻּכּוּ לְרַגְלָיו בְּעָפָר יִתְפַּלָּשׁוּ,</p>

<p>עַל עֵקֶב בָּשְׁתָּם יָשׁוּבוּ יֵבוֹשׁוּ;</p>

<p>עֵינֵי הָעִוְרִים הָאֵלֶּה תָּאוֹרְנָה,</p>

<p>וְנֶאֶסְפוּ יַחַד כְּעָמִיר גֹּרְנָה,</p>

<p>יִכְרְעוּ בֶרֶךְ וְחַסְדֵי <strong>הַקֵּיסַר</strong> יִדְרֹשׁוּ,</p>

<p>הָרֹה עָמָל וְאָוֶן עוֹד לֹא יֹוסִיפוּ,</p>

<p>יֵדְעוּ יָבִינוּ כִּי טוֹב בְּרָע הֶחֱלִיפוּ,</p>

<br />
</blockquote>

<h3 id="17.">17.</h3>

<blockquote>
<p>כָל אֲשֶׁר שִׂפְתוֹתָם תִּטֹּפְנָה נֹפֶת,</p>

<p>וּבְקִרְבָּם עָשׁוּ חֹזֶה עִם שְׁאוֹל וְתֹפֶת,</p>

<p>כָּל בִּרְכַּיִם אֲשֶר כָּרְעוּ לַבָּעַל,</p>

<p>אֶת תּוֹעֲבוֹתֵיהֶם מִלִּבָּם יָסִירוּ,</p>

<p>אֶת יְקָר תִּפְאֶרֶת מַלְכֵּנוּ יַכִּירוּ,</p>

<p>כִּי יְיָ אֱלֹהָיו עִמּוֹ וְיָעַל,</p>

<p>וּבְאַרְצוֹ וּבְעַמּוֹ צְדָקָה יַצְמִיחַ,</p>

<p>וּבְכָל אֲשֶר יִפְנֶה יַשְׂכִּיל יַצְלִיחַ. אמן!</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/36095">https://benyehuda.org/read/36095</a></div></body></html>