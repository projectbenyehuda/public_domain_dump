<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הֶגְיוֹן לִבִּי אַחַר הַגֶשֶם. (ג)</title>
	<meta name="author" content="אברהם בר גוטלובר"/>
</head>
<body>

<blockquote>
<p>אֶת מְאוֹרֵי שַׁחַק סָכְכוּ מִפְלְשֵׁי עֲנָנִים.</p>

<p>יִשְׁטֹף הַמָּטָר תּוּגָה עַל כָּל פָּנִים.</p>

<p>יֵשֵׁב אִישׁ תַּחְתָּיו הִסָּתֵר מִזֶרֶם,</p>

<p>בְּיַרְכְּתֵי בֵּיתוֹ אִישׁ אִישׁ יֵרָדֵם,</p>

<p>אִישׁ פְּנֵי אָחִיו לֹא יְקַדֵּם</p>

<p>לֹא יֵצְאוּ הַשָּׂדֶה הִתְעַדֵן בְּכֶּרֶם.</p>

<p>בְּפִנַּת הַבַּיִת הַזֶה שׁכֵב הָיִיתִי.</p>

<p>חֲזִיז וְקֹלוֹת, וּמַרְאֵה הַבָּרָק רָאִיתִי:</p>

<p>בַּהֲמוֹן חֶזְיוֹנוֹת מִמְצֻלַּת תַּרְדֵמָה</p>

<p>שַׁבְתִּי כְּרֶגַע, וּפַחַד עֲטָרַנִּי כַּצִּנָה,</p>

<p>וְעֵינַי כִּבְרָקִים שָׁלַחְתִּי אֶל כָּל פִּנָה,</p>

<p>אִם נִבְקְעוּ מַעְינוֹת תּהוֹם וְהָאָרֶץ שְׁמָמָה.</p>

<p>וָאַבִּיט בְּחַלוֹנִי, בְּיָגוֹן וָאֵבֶל,</p>

<p>לַחֲזוֹת לְתֹהוּ אֵיךְ תֵּהָפֵךְ תֵּבֵל;</p>

<p>וּמִמַעֲמַקֵי עָבֵי עַנֵני עֲרָפֶל</p>

<p>אֶחֱזֶה חֲדָשׁוֹת לַחֲזוֹת לֹא דִמִּיתִי –</p>

<p>שֶׁמֶש צְדָקָה זֹרַחַת רָאִיתִי,</p>

<p>בִּכְנָפֶיהָ מַרְפֵּא אֶל יוֹשְׁבֵי שָׁפֶל,</p>

<p>יָנוּס הֶעָנָן יָשׁוּב אֶל שָׁחַת,</p>

<p>יָעוּף, כְּנֶשֶׁר אֶל הָאָרֶץ מִתָּחַת;</p>

<p>הַקֹלוֹת יֶחֱדָלוּן לֹא יֻתַּךְ הַמָטָר.</p>

<p>וִּמִגְבָעה שָׁמָה אֶל מוֹרַד נִגָרִים</p>

<p>מֵי גֶשֶׁם יִלָפְתוּ אָרְחוֹת נְהָרִים,</p>

<p>וִירַקְרַק חָרוּץ כִּסָּה כָּל חֹטֶר,</p>

<p>רוּחַ צַח יָשׁוּב הָרָגַעּ</p>

<p>צַמֶּרֶת הָאֶרֶז בִּכְנָפָיו נָגַע,</p>

<p>וְעַל דֶשֶׁא עֵשֶׁב חָלַף עָבַר.</p>

<p>כֻּלָּמוֹ יַחַד נָעוּ גַם נָדוּ</p>

<p>אֶת מֵימֵיהֶם כַּנַּחַל הוֹרִידוּ</p>

<p>הִשְׁלִיכוּם מִסָּבִיב אֶל כָּל עֵבֶר.</p>

<p>כְּמוֹ אֶגְלֵי טַל כִּרְסִיסֵי לָיְלָה,</p>

<p>נִשְׁאֲרוּ נִטְפֵי פְּנִינִים עַל כָּל עַלָה;</p>

<p>יַשְׂבִּיעוּ בְּצַחֲצַחוֹת עִשְׂבֵּי הֲרָרִי:</p>

<p>יַחֲלִיפוּ כֹּחַ כְּפַעַם בְּפַעַם,</p>

<p>לִינַק מִן הָאֲדָמָה אֵת כָּל הַטַּעַם.</p>

<p>גַם הַצִּפּוֹר שָׁמָה לֹא תֵשֵׁב עֲרִירִי –</p>

<p>שָׁלְחָה רֹאשָׁהּ מִבֵּין עֳפָאיִם,</p>

<p>רִנְנַת פִּיהָ זַךְ אַף נָעִים;</p>

<p>לָעוּף בְּמוּעָף נָשְׂאָה כְנַפִים.</p>

<p>הֲמוֹן בַּעֲלֵי כָנָף מִכָּל עֵבֶר</p>

<p>נָסוּ מִמַּחְבּוּאָם נָשְׂאוּ אֶבֶר,</p>

<p>בְּקוֹל כַּנְפֵיהֶם יְהַלְלוּךָ רֹכֵב שָׁמָיִם.</p>

<p>וְרוּחַ דַעַת חִישׁ עַל פָּנַי חָלַף,</p>

<p>הִתְבּוֹנֵן לִתְּמוּרוֹת כֹּה אוֹתִי אָלַף,</p>

<p>אֶל מָטָּר כִּי יִשְׁטוֹף וְעַב הֶעָנָן</p>

<p>יִשְׁוֶה בְתֵבֵל כָּל מִקְרֵה וָפֶגַע;</p>

<p>וְאֶל שֶׁמֶשׁ צְדָקָה מַרְפֵּא כָּל נֶגַע</p>

<p>יֶשַׁע וְנֹחַם אִם אֵל אוֹתָהּ חָנַן.</p>

<p>יָנוּס עָנָן צָרָה יָשׁוּב אֶל שַׁחַת,</p>

<p>שֶׁמֶשׁ הַצְלָחָה אִם לָנוּ זֹרַחַת;</p>

<p>וְחָדַל קוֹל בֶּכִי לֹא תִדְמַע בַּת עָיִן.</p>

<p>פָּנִים חָוָרוּ יַאְדִּימוּ מִפְּנִינִים,</p>

<p>וְשָׁבוּ לְשָׂשׂוֹן הֶגֶה וָקִינִים;</p>

<p>וְעוֹד יִרְאֶה בַּטוֹבָה לֹא הִאֱמִין בַּחַיִין.</p>

<p>רוּחַ נֹחַם וָיֶשַׁע יְרַחֵף עַל פָנִים,</p>

<p>סְבִיבוֹ פַּלְגֵי עֹנֶג וְנַחַל עֲדָנִים.</p>

<p>כְּמוֹ מִרְסִיסֵי טַל כָל דֶּשֶׁא וָשִׂיחַ</p>

<p>עַצְמוֹתָיו כֵּן מִדֶּשֶׁן יִרְוָיִן,</p>

<p>יַצְלִיחוּ גַם רֵעָיו בְּצִלּוֹ יֶחֱסָיוּן;</p>

<p>וּבְכָל אֲשֶׁר יִפְנֶה הִנֵּה יַצְלִיחַ.</p>

<p>כָּכָה חָשַׁבְתִּי אַחֲרֵי הַמָּטָר,</p>

<p>וְעַב הֶעָנָן אֶת פִּיהוּ אָטַר,</p>

<p>וְכַפַּי וְעֵינַי אֶל אֵל הֲרִימֹתִי!</p>

<p>&#8220;כִּי אֶחֱזֶה&#8221; אָמַרְתִּי &quot;מַעֲשֶׂיךָ נִפְלָאִים</p>

<p>בְּךָ כִּי הֶאֱמַנְתִּי חֶלְקִי מַה־נָעִים;</p>

<p>נִפְלָאוֹת כָּאֵלֶה, תִּרְאֶה גִּם אוֹתִי&quot;.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/40691">https://benyehuda.org/read/40691</a></div></body></html>