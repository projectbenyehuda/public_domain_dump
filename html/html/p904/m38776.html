<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יַד לַמֻּבְטָל</title>
	<meta name="author" content="דוד רמז"/>
</head>
<body>

<blockquote>
<p>לִיסוּדָהּ שֶׁל קֶרֶן חֹסֶר עֲבוֹדָה</p>

<p>בִּשְׁעָתוֹ, כְּלַפֵּי מוֹסָד אַחֵר שֶׁל הִסְתַּדְּרוּת
הָעוֹבְדִים, הֶעֱלָה <strong>שְׁלֹמֹה שִׁילֶר</strong> ז&quot;ל פָּסוּק אֶחָד מִדִּבְרֵי
הַסּוֹפֵר <strong>פּוֹפֶר־לִינְקַאוּס</strong>, בְּסִפְרוֹ &#8220;הָאִישִיּוּת&#8221;:
&#8220;הַהִתְקַדְּמות הַמּוּסָרִית שֶׁל הָאֱנוֹשׁוּת הִיא
בְּעִקָּרָהּ תּוֹצַאת הַמּוֹסָדוֹת וְלֹא תּוֹצֵאת מוּסָרִיּוּתָם
הַפְּרָטִית שֶׁל אִישִׁים יְחִידִים; לֹא הַיְּחִידִים הוֹלְכִים
וְנַעֲשִׂים יוֹתֵר מוּסְרִיִּים, אֶלָא הָאִינְסְטִיטוּצִיוֹת&#8221;.</p>

<p>בְהֲקָמַת הַקֶּרֶן לְחֹסֶר עֲבוֹדָה מְעִזָּה
הַהִסְתַּדְּרוּת לִנְגֹעַ – נְגִיעַת־יְצִירָה, כְּדַרְכָּהּ –
בְּפֻרְעָנוּת, אֲשֶׁר קַל מְאֹד לְהִתְעַלֵּם מִמֶּנָּה. אֵין
הַהִסְתַּדְּרוּת יְכוֹלָה – וְדָבָר זֶה צָרִיךְ לְהֵאָמֵר מֵרֹאשׁ
גָלוּי, בָּרוּר וּמְפֹרָשׁ – לְהָבִיא בְּכֹחוֹתֶיהָ הִיא בִּלְבַד
פִתְרוֹן נֶאֱמָן כָל־שָׁהוּא לְמַכַּת חֹסֶר הָעֲבוֹדָה, אֲשֶׁר מֵחוֹבַת
הַמּוֹסָדוֹת וְהַיִּשׁוּב וְהַמְּדִינָה לְהַקְדִּים לָהּ רְפוּאָה
<strong>בְּטֶרֶם תִּפְגַּע בָּנוּ.</strong> אוּלָם הֶכְרַח מוּסָרִי הוּא
לְצִבּוּרֵנוּ לִהְיוֹת חָמוּשׁ אֶמְצָעִים כָּל שֶׁהֵם, <strong>מְיֻחָדִים
לַמַּטָּרָה הַגְּדוֹלָה הַזֹּאת</strong>: לְהוֹשִׁיט מִבִּפְנִים יַד־אַחִים
לַמֻבְטָל.</p>

<p>שִׁיטוֹת הָעֲבוֹדָה, אֲשֶׁר הַקֶּרֶן תֹּאחַז בָּהֶן,
אֵינָן נְתוּנוֹת מֵרֹאשׁ. זוֹ לֹא תִּהְיֶה וְלֹא תּוּכַל לִהְיוֹת
שִׁיטָה אַחַת, כִי אִם שִׁיטָה מְקֻבֶּצֶת וּמְיֻחֶדֶת לִתְנוּעָתֵנוּ,
הַבּוֹנָה וְהַמְיַשֶּׁבֶת.</p>

<p>הַקֶּרֶן לֹא תִּתֵּן מַתָּנוֹת. הִיא תַּלְוֶה. מִפְעֲלֵי
עֲבוֹדָה בָּעִיר וּבַמּוֹשָׁבָה – בְּשׁוּרָה רִאשׁוֹנָה: מִפְעֲלֵי
בִּנְיָן וְהִתְיַשְּׁבוּת שֶׁל גּוּפִים מְאֻגָּדִים שֶׁל פּוֹעֲלִים –
מִפְעָלִים הָעוֹמְדִים עַל סַף הִתְגַּשְּׁמוּתָם, יִמְצְאוּ בַּקֶּרֶן
גּוֹרֵם מְסַיֵּעַ לְבִצּוּעָם עַל יְדֵי הַלְוָאָה בִּתְנָאִים הוֹלְמִים,
לְמַעַן זָרֵז אֶת גִשּׁוּמָהּ שֶׁל כַּמּוּת הָעֲבוֹדָה הַכְּלוּלָה
בְּמִפְעָלִים אֵלֶּה.</p>

<p>הַרְכָּשַׁת מִקְצוֹעַ לַחֲבֵרִים הַנְּתוּנִים, בִּגְלָל
הִצְטָרְפוּת מְסִבּוֹת שׁוֹנוֹת, לְטֶרֶף שֶׁל חֹסֶר עֲבוֹדָה מַתְמִיד –
תִּהְיֶה מִתַּפְקִידֵי הַקֶּרֶן.</p>

<p>וְאַחֲרוֹן אַחֲרוֹן: הַלְוָאָה, בְּלִי רִבִּית, לְפִי
גִּדְרֵי יְכָלְתָּהּ שֶׁל הַקֶּרֶן, לַחֲבֵרִים מְחֻסְּרֵי עֲבוֹדָה,
לְמַעַן הָקֵל עֲלֵיהֶם אֶת מְצוּקַת עוֹנַת הַבַּטָּלָה – בְּאוֹתָם
הַמְּקוֹמוֹת וְהַתְּנָאִים, אֲשֶׁר כָל הַדְּרָכִים הָאֲחֵרוֹת לִפְעֻלָּה
תִּהְיֶינָה חֲסוּמוֹת בִּפְנֵיהֶם.</p>

<p>חֹסֶר־עֲבוֹדָה וּבִנְיַן־מוֹלֶדֶת, חֹסֶר־עֲבוֹדָה
וְהִתְיַשְּׁבוּת – אֵין סְתִירָה גְּדוֹלָה מִזּו.ֹ תַפְקִידָהּ שֶׁל
הַקֶרֶן – לִפְעֹל בְּעַצְמָהּ וּלְהַפְעִיל אֲחֵרִים, לְמַעַן עֲקֹר
סְתִירָה זוֹ מֵחַיֵּינוּ.</p>

<p>הַדֶּרֶךְ אֵינָה סְלוּלָה. מִי יָסֹל אוֹתָה
מִבַּלְעָדֵינוּ? בְּכֹחַ מַחְשֶׁבֶת יְצִירָה וּדְאָגָה רַבָּה מֵרֹאשׁ
וְאֶמְצָעִים מְעַטִּים חֲלוּצִיִּים – פְּרוּטוֹת חִסָּכוֹן שֶׁל רִבְבוֹת
עוֹבְדִים – נִיגַע לְפַלֵּס וְלִמְצֹא נָתִיב.</p>

<p>מִשְטַר־הַהִתְחָרוּת וְחֹסֶר הָאַחֲרָיוּת לְקִיּוּם
הָאָדָם דּוֹפֵק בָּנוּ, קֹדֶם כֹּל, בְּשׁוֹט־הָרָעָב, לְמַעַן דַּכֵּא
אֶת הַמְשֻׁעְבָּדִים לוֹ. לַמְרוֹת עֵינֵי כְּבוֹדוֹ שֶׁל הַמִּשְׁטָר
הַזֶּה, נָקִים אֶת קֶרֶן חֹסֶר הָעֲבוֹדָה!</p>

<p>טבת תרצ&quot;ג.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38776">https://benyehuda.org/read/38776</a></div></body></html>