<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לו אהבתיני</title>
	<meta name="author" content="איתמר בן־אב&quot;י"/>
</head>
<body>

<p>לו אהבתיני, אלתי, כאשר אהבתיך אני,</p>

<p>לו נבוכות בימים והשתגעת בלילות;</p>

<p>לו המה לבך מסערת־דמים</p>

<p>ועיניך, בעפעפיהן, לו נרטבו בדמעות;</p>

<p>לו חלמת אשר־עד והקיצות בבהלה</p>

<p>ובמוחך העיף לו עברו ברקים, –</p>

<p>האח, כי אז אולי הבינותיני&#8230;</p>

<p>*</p>

<p>לו ידעת, אלתי, מה היא נפש אהובה,</p>

<p>לו כמוני, גם את, אליה השתוקקת;</p>

<p>לו זרמו רגשותיך אך לעמת נקודה</p>

<p>והנקודה הלזו לו הלמה על ראשך;</p>

<p>לו בכית מתוך כעס וצחקת מתוך שגעון</p>

<p>ועל לחייך שתים לו נטבע חורון, –</p>

<p>האח, כי אז ודי הבינותיני.</p>

<p>*</p>

<p>לו כמוני גם את, הוי, את, אלתי, –</p>

<p>לו כמוני שאפת לחיים שתופים;</p>

<p>לו זרועותיך לי הושטת, כזרועותי אני לך</p>

<p>ושפתותיך, בלהבה, לו כמהו שפתותי;</p>

<p>לו היית אַת אשה – כגבר אני,</p>

<p>לו עברה בבשרך סמרמרת־תאוה, –</p>

<p>כי אז הבינותיני!</p>

<p>*</p>

<p>לו בדמיונך התמים תארתיני כגבור,</p>

<p>לו היו לך תלתלי מה שתלתליך – לי;</p>

<p>למבטי הנועץ לו רעדת ונרתעת,</p>

<p>ובכל־זאת נכנעת, ובכל זאת הסכמת;</p>

<p>לו נתת לי שם־חבה ושערותי לו לטפת</p>

<p>ולקול פקודתי לו כרעת לברכַי, –</p>

<p>האם לא אהבתיני, אז?</p>

<p>*</p>

<p>אך לא ידעת אהבה ואותי לא הרגשת,</p>

<p>לא הגיעה שאיפתי עד לשבל־שמלתך.</p>

<p>לא הועילו בכיותי, לא תקפוך חלומַי,</p>

<p>ובחורון־פני לא גלית מאומה.</p>

<p>ודמי בלבי, כי השתקשקו ופרצו,</p>

<p>ובעיני הכלות כי יקדו להבות,</p>

<p>ובכל גויתי, התוססת חיים,</p>

<p>כי עברו זעזועים מבשרי יאוש ומות, –</p>

<p>את נשארת דוממה, ביפיך האלהי,</p>

<p>על בהט־מצחך כל קמט לא נחרש,</p>

<p>בעיניך לא עברה עננה,</p>

<p>שפתותיך, כמו תמיד, התנועעו לאט,</p>

<p>שערותיך, בברק־היום, שקטו והשתפכו,</p>

<p>ידך לא סמנה אות־חן,</p>

<p>חזך לא הכה גלים</p>

<p>ובבדידותך הרצונית יפית, נשגבת מאד:</p>

<p>היית כאלילה, מאבן או משיש,</p>

<p>שמלתך הלבנה נהדקה לגופך</p>

<p>ומנוחה חמודה פזרת על סביבך.</p>

<p>עמדת ופקדת, ולא דברת דבר,</p>

<p>ולא נחמת אותי, ותהיי אכזריה,</p>

<p>ובראותך כי שלפתי סכין מתערה,</p>

<p>כי נקרבתי אליך לקרע את סגור־לבך,</p>

<p>כי הרימותי את הנשק לערער את דמיך, –</p>

<p>ואויה! מעל האדמה שעליה עמדת</p>

<p>ושעליה נשענתי ברכזי חמותי,</p>

<p>כמו התרוממת לאט, כמו התרככת,</p>

<p>כמו שונית פתאם ותהיי לאויר</p>

<p>ובבוז קר ואדיש – אז נעלמת&#8230;</p>

<p>כי את, אלתי, לא אהבתיני!</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16230">https://benyehuda.org/read/16230</a></div></body></html>