<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מלחמת השנים</title>
	<meta name="author" content="איתמר בן־אב&quot;י"/>
</head>
<body>

<p>הוא</p>

<p>שלום יפתי, היום את שלי,</p>

<p>היום – אם ארצה אקחך.</p>

<p>אל תנסי מפני את לנוס:</p>

<p>&#8220;כל הדרכים סתומים לרוחך!&#8221;</p>

<p>היא</p>

<p>– לשוא, הוי! גאה, לשוא תתפאר</p>

<p>כי שֶלכַני היום ותקח:</p>

<p>אני כצפור אכניף ואמהר</p>

<p>לעופף מפניך רחוק.</p>

<p>הוא</p>

<p>&quot;אם את כצפור תכניפי כנפַים</p>

<p>ותעופי לִמרומים רחוקים –</p>

<p>אני אז הנשר בגדולות צפרנים:</p>

<p>תפשתיך ולא הנחתיך.&quot;</p>

<p>היא</p>

<p>– אם אתה הנשר בצפרניו עבותות</p>

<p>ולתפשני תשתדל אתה:</p>

<p>אני כציד אתקשת בקשתות</p>

<p>וחצי יפלחוך מיד!</p>

<p>הוא</p>

<p>&quot;אם אַת כציד בקשתות תתקשתי</p>

<p>וחץ לקראתי תשַלְחי</p>

<p>אני – עננים נפוחים לשפָתִי</p>

<p>וחיש ישרפֵך חשמלי.&quot;</p>

<p>היא</p>

<p>– אם אתה עננים נפוחים לשפתך</p>

<p>וחשמלך אם ירצני לשרף:</p>

<p>אני הרוח וארדוף אז אותך</p>

<p>עד תרעד ותהיה כך לאד.</p>

<p>הוא</p>

<p>&quot;אם תהיי את הרוח ואת תרדפיני</p>

<p>ולאדים אז אותי תהפכי:</p>

<p>אני אז הים הגדול, ותראיני –</p>

<p>איך אותֵך אז אספג לתוכי.&quot;</p>

<p>היא</p>

<p>– אם אתה הים הגדול, הנורא</p>

<p>ואותי אם תְנס כך לספג:</p>

<p>אני השמש בלשונות־תבערה</p>

<p>וברגע אחד הוי תיבש!</p>

<p>הוא</p>

<p>&quot;אם את השמש בקרניו בוערים</p>

<p>וליַבש אותי אם הרהבת:</p>

<p>אני אלהים במרומי ההרים</p>

<p>אחריבֵך עד יסוד יסודך.</p>

<p>היא</p>

<p>אם אתה אלהים בהרים הרמים</p>

<p>ושמשי אם תרצה להחריב;</p>

<p>אני אלילה, אלילת־קדומים</p>

<p>תאהבני – ואויה אז לך!&#8230;</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16233">https://benyehuda.org/read/16233</a></div></body></html>