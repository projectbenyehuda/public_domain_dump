<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לִפְנֵי עֲלוֹת הַיּוֹרֶה</title>
	<meta name="author" content="אשר ברש"/>
</head>
<body>

<blockquote>
<p>רוּחִי נְשָׂאַנִי הַחוּצָה.
רָקִיעַ נִצָּת בְּעָבִים אֲפֹרִים-סְגֻלִּים רַבֵּי-תְנוּעָה מִצַּד
הַיָּם. הַיּוֹרֶה עוֹלֶה בְּרִגְשַׁת עֲלִיצוּת. הָרוּחַ רָץ
וּבָא וְהוֹדֵף וְזוֹרֶה עָלַי אָבָק רוֹסֵס שֶׁל קֶצֶף הַיָּם הַחוֹמֵר
בְּמוֹרַד הָעִיר.</p>

<p>בְּתִמָּהוֹן אֲנִי רוֹאֶה אֶת עַצְמִי פִּתְאֹם יְחִידִי עַל
ְּבִישׁ הַבֶּטּוֹן הַמְטֻאטָא עַד נָקִי בְּאֶמְצַע הָרְחוֹב. הַכְּבִישׁ
מִתְרוֹמֵם וְזָע לְעֵינַי, כְּמוֹ יֹאמַר לְהִתְפּוֹרֵר, וּבִטְנוֹ תִּצְבֶּה,
תִּצְבֶּה. הַבָּתִּים רוֹטְטִים כֻּלָּם מִצִּנַּת פִּתְאֹם וְנִרְאִים כִּנְטוּיִים
לִנְפֹּל. הֶעָבִים הוֹפְכִים חַשְׁרָה אֲפֵלָה.
בְּאֵימָה פְּרוּעָה אֶחְשֹׁב: הִנֵּה הֻצַּגְתִּי מוּל עֵירֹם
הַטֶּבַע בְּלִי הָאָדָם!</p>

<p>אַךְ הִנֵּה הוֹפִיעַ עַל בֶּטֶן הַכְּבִישׁ, כְּמוֹ נִסְעַר הֲלוֹם
עִם הָרוּחַ, מְטַאטֵא-הָרְחוֹבוֹת הַזָּקֵן.</p>

<p>בִּשְׁתֵּי יָדָיו יִלְפֹּת אֶת מוֹט הַמַּטְאֲטֵא הַנָּטוּי אָרְצָה.</p>

<p>כּוֹבָעוֹ הַפָּרוּם מְהֻדָּק אֶל פַּרְעוֹת גַּבּוֹתָיו וּזְקָנוֹ הָרָחָב
סוֹעֵר וְעוֹטֵף אֶת מְלֹא רֹחַב חַזֵהוּ. בְּגָדָיו הַגַּסִּים צְפוּדִים
אֶל גּוּפוֹ כִּקְלִפַּת אַלּוֹן עַתִּיק-יָמִים וְכֻלּוֹ חֹסֶן זוֹעֵף: מִי
הָאַחֵר אֲשֶׁר הֵהִין לַעֲשׂוֹת פֹּה אֶת מְלַאכְתּוֹ?
אַךְ בִּרְאוֹתוֹ אוֹתִי עוֹלֶה לִקְרָאתוֹ יְשַׁנֶּה טַעְמוֹ
יַחֲלִיק אֵלַי מַבָּטִים רַכִּים אֲחָדִים מֵעֵינָיו הַיּוֹשְׁבוֹת תַּחַת
שִׂיחִים אֲפֵלִים וּצְחוֹק שָׂעִיר זָקֵן וָטוֹב בֵּין שְׂפָמוֹ וּזְקָנוֹ
הַחֻמִּים-כְּסוּפִים.</p>

<p>וּבְרֶגַע זֶה יַצְלִיף בָּאֲוִיר בָּרָק לָבָן. כַּנְפוֹת שָׁמַיִם
וָאָרֶץ נֶאֶחֱזוּ בָּאוֹר, וַאֲנִי רוֹאֶה: פַּרְצוּף-אָדָם עֲנָקִי
צוֹחֵק רְחָבוֹת עַל לוּחַ הַטֶּבַע הָעֵירֹם.</p>
</blockquote>

<p>תרפ&quot;ח</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/35084">https://benyehuda.org/read/35084</a></div></body></html>