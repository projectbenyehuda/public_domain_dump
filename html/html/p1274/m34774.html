<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שְעַת קֶסֶם</title>
	<meta name="author" content="אשר ברש"/>
</head>
<body>

<blockquote>
<p>הָיּתָה שְׁעַת־קֶסֶם נִפְלָאָה,</p>

<p>וּלְעוֹלָם לֹא אֶשְׁכַּח הַשָּׁעָה:</p>

<p>הָאֲוִיר אָז מָלֵא אוֹר סָגֹל</p>

<p>עַד מֶרְחַק הָאֹפֶק הֶעָגֹל;</p>

<p>לֹא בֹקֶר, לֹא עֶרֶב – דִּמְדּוּמִים</p>

<p>בְּלִי מָאוֹר בַּמָּרוֹם עֲגוּמִים.</p>

<p>אֵין בַּיִת, אֵין אִילָן יַפְרִיעַ</p>

<p>אֶת רֵיקוּת הַמֶּרְחָב, רָקִיעַ</p>

<p>לֹא הֻרְגַּשׁ וּפְנֵי הָאֲדָמָה –</p>

<p>כְּבִיר כֵּהֶה שָׁטוּחַ. עַל רָמָה</p>

<p>עֲגֻלָּה כִּקְעָרָה הֲפוּכָה</p>

<p>יָשַׁבְתִּי, וְעֵינִי הִיא פְקוּחָה</p>

<p>לְפָנִים וּלְאָחוֹר, צָפוֹנָה</p>

<p>וָנֶגְבָּה, וְכֹל חַי בְּאִישׁוֹנָה.</p>

<p>וּלְפֶתַע – דְּמוּת אִשָּׁה הוֹפִיעָה</p>

<p>יְפַת־קוֹמָה וְדַקַּת־הַגְּוִיָּה;</p>

<p>סוּת וְרֻדָּה אֲרֻכָּה וְצָרָה</p>

<p>שׁוֹטֶפֶת מִלִּבְנַת צַוָּארָהּ</p>

<p>עַד בְּהֹנוֹת רַגְלֶיהָ הַחֲשׁוּפִים</p>

<p>בְּגַלִּים נִרְדָּפִים וּצְפוּפִים,</p>

<p>וְשָׁבְלָּה מִשְׁתַּפֵּךְ אַחֲרֶיהָ.</p>

<p>פּוֹסַעַת הִיא גְמִישָׁה וְגֵאָה,</p>

<p>וְיָדָה הַפְּשׁוּטָה־אֲרֻכָּה</p>

<p>אוֹחֶזֶת כְּפֶרַח – אֲבוּקָה.</p>

<p>רַק לְאוֹרָהּ שׁוֹפֵעַ־הַצִּנָּה</p>

<p>בַּת־עֵינֶי הַתּוֹהָה הִבְחִינָה</p>

<p>גִּבְעוֹלִים עֲרֻמִּים נְפוּצִים</p>

<p>בִּכְבִיר, הָאֲדָמָה נְעוּצִים.</p>

<p>פּוֹסַעַת קוֹסַמְתִּי בִּשְׁתִיקָה</p>

<p>מִגִּבְעוֹל לְגִבְעוֹל, מַדְלִיקָה</p>

<p>אֶת רֹאשׁוֹ בַּיָּד הָעֲרֻמָּה,</p>

<p>וְאֵשׁ־פֶּרֶג, לֶהָבָה אֲדֻמָּה,</p>

<p>דֹּם עוֹלָה, מַבְלַחַת וְקוֹפְאָה.</p>

<p>עוֹד עֵינִי מִשְׁתָּאָה וְצוֹפָה,</p>

<p>וּפְנֵי הָאֲדָמָה בּוֹעֲרִים</p>

<p>בְּיַעַר שֶׁל פְּרָגִים – סַנְוֵרִים,</p>

<p>וּדְמוּת הַקּוֹסֶמֶת הַנָּאוָה</p>

<p>נִתְפָּרְדָה לְאֶלֶף, לִרְבָבָה,</p>

<p>וַאֲחוּזוֹת־יָדַיִם הֵן טָסוֹת,</p>

<p>מִתְקָרְבוֹת לָרָמָה וְנָסוֹת</p>

<p>בְּמַעְגָּל מִתְפַּשֵּט וְשָׁבוֹת,</p>

<p>וּבְפִיהֶן גִבְעוֹלֵי־לֶהָבוֹת&#8230;</p>

<p>וַאֲנִי, שְׁכוּחַ עָבָר וּבָאוֹת,</p>

<p>קָפָאתִי בְמַחֲזֵה־הַפְּלָאוֹת,</p>

<p>וְנַפְשִׁי נְמוֹגָה, נוֹהֶרֶת,</p>

<p>כַּיַּהֲלוֹם בִּזְהַב־הָעֲטֶרֶת.</p>

<br />
</blockquote>

<p>תרע&quot;ט</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/34774">https://benyehuda.org/read/34774</a></div></body></html>