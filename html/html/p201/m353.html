<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[המנגן]</title>
	<meta name="author" content="יוסף אבן צדיק"/>
</head>
<body>

<p>לכבודו של השר יצחק</p>

<blockquote>
<p>נוּמִי, אֲהָהּ, נִגְזַל – / בָּרַח, אֲהָהּ, גּוֹזָל / מֵאָהֳלִי!</p>
</blockquote>

<blockquote>
<p>דִּמְעִי אֲהָהּ, יִזַּל – / עָפְרִי, אֲהָהּ, אָזַל – / מִי גוֹאֲלִי?
<br><br />
נוֹגֵן, שְׁלַח אֶצְבַּע / לָעוּת חֲלִילֶךָ / טוּב מַעֲנֶה,</p>
</blockquote>

<blockquote>
<p>אִלֵּם – אֲבָל יַבַּע / צַחוֹת, כְּקוֹלֶךָ / כֵן יַעֲנֶה.</p>
</blockquote>

<blockquote>
<p>שָׁלֹש וְגַם אַרְבַּע / עַל פִּי נְבָלֶיךָ / בִשְׂמֹאל מְנֵה.</p>
</blockquote>

<blockquote>
<p>שִׁירִים נְצֹר עַל דַּל / שָׂפָה, וְאַל יֶחְדַּל / מִפִּי כְלִי-</p>
</blockquote>

<blockquote>
<p>שִׁיר – קוֹל, אֲשֶׁר יִגְדַּל / עִתִּים, וְעֵת יִדַּל – / לֹא מֵחֳלִי!
<br><br />
בּוֹ כָל כְּאֵב נִכְחָד / בּוֹ יַעֲבָר-זַעַם, / כִּי הוּא בְרֹאשׁ</p>
</blockquote>

<blockquote>
<p>כָּל גִּיל וְרֹן יֵחַד, / אָמְנָם נְדִיב הָעָם / הֵיטִיב חֲרֹש</p>
</blockquote>

<blockquote>
<p>אוֹתוֹ דְמוּת פַּחַד / דָּבֵק אֱלֵי פַעַם / גִּזְרַת בְּרוֹשׁ.</p>
</blockquote>

<blockquote>
<p>גָּמוּל בְּחֵיק יוּבַל / אָמַר &#8220;הֲכִי יוּבַל / הוּא פוֹעֲלִי&#8221;</p>
</blockquote>

<blockquote>
<p>יָפִיק לְלֵב אָבַל / עַל הַנְּדוֹד סָבַל / מָשׂוֹשׂ – וְלִי!
<br><br />
קָרְבָה וְאַל תִּרְחַק / וּבְצֵל נְוֵה עֹפֶר / בּוֹא לַחֲסוֹת,</p>
</blockquote>

<blockquote>
<p>יָד נוֹפֲפָה וּדְחַק / יֶתֶר, בְּנִיב שֶׁפֶר / הַפְלֵא עֲשׂוֹת –</p>
</blockquote>

<blockquote>
<p>וּכְאֶצְבְּעוֹת יִצְחָק / הַשַּׂר, בְּעֵט סוֹפֵר / עֵת תּוֹפְשׂוֹת.</p>
</blockquote>

<blockquote>
<p>מַה דַּל וּמַה נִּדְגָּל / עֵטוֹ, כְּרוּץ גַּלְגַּל / רָץ עַל גְּלִי-</p>
</blockquote>

<blockquote>
<p>לֵי פָז שְׁאֹב מִגַּל – / הוֹדוֹ עֲדֵי יִגַּל – / כִּשְׁאֹב דְּלִי!
<br><br />
הָעֵט כְּחֵץ קִלְקַל / פָּנָיו, בְּפִיו יֶאְטַר / פִּי מוֹשְׁלִים,</p>
</blockquote>

<blockquote>
<p>מֵשִׂים בְּכַף מִשְׁקָל / מִלִּין לְדָת מִשְׁטָר / בּוֹ נַעֲלִים,</p>
</blockquote>

<blockquote>
<p>רִכְבּוֹ כְנֶשֶׁר קַל,/ לִקְחוֹ כְּמוֹ מָטָר / לַשּוֹאֲלִים.</p>
</blockquote>

<blockquote>
<p>גֹּבַהּ עֲדֵה בִגְלַל / כִּי כָלֲלָךְ מִכְלַל /יֹפִי, בְּלִי</p>
</blockquote>

<blockquote>
<p>דֹפִי, וְתִתְהַלַּל / כִּי עַל גְּרוֹן מַהֲלָל / שִׁמְךָ חֲלִי.
<br><br />
בָּךְ חָשְׁקָה מִשְׂרָה / לִדְרֹךְ מְרוֹם רִכְבָּהּ, בָּךְ אִוְּתָה</p>
</blockquote>

<blockquote>
<p>חָכְמָה, וְיוֹם תִּקְרָא / לָהּ – כָּל צְפוּן לִבָּהּ / לָךְ גִּלְתָה.</p>
</blockquote>

<blockquote>
<p>לֹא כַחֲשֹׁק עָפְרָה / יוֹם דּוֹד יְדַבֵּר בָּהּ / שָׁוְא עָנְתָה:</p>
</blockquote>

<blockquote>
<p>[&quot;חביבי קד ירחל / ועאדה לם ינזל / ואי צבר לי</p>
</blockquote>

<blockquote>
<p>לא בד לי אן אחמל/ או איש עסא יעמל / מן קד בלי&quot;]</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/353">https://benyehuda.org/read/353</a></div></body></html>