<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שׁוּבִי נַפְשִׁי</title>
	<meta name="author" content="שלמה אבן גבירול"/>
</head>
<body>

<blockquote>
<br />
</blockquote>

<blockquote>
<p>שׁוּבִי נַפְשִׁי לִמְנוּחָיכִי / כִּי יְיָ גָּמַל עָלַיכִי</p>

<p>הֲלֹא מֵרוּחַ פִּיו נְפָחֵךְ / וּמִכַּף רֶגֶל וְעַד רֹאשׁ מְתָחֵךְ</p>

<p>וּמִכֹּחַ תְּכוּנָתוֹ בִּמְעַט הֱכִינֵךְ / וּמֵעֹצֶם תְּבוּנָתוֹ בְּמִקְצָת הֱבִינֵךְ</p>

<p>וְהִשְׂכִּילֵךְ לָתוּר חָכְמוֹת / וְהֶחְכִּימֵךְ לָדַעַת מְזִמּוֹת</p>

<p>וְהִכְתִּירֵךְ בְּדַעַת וּתְבוּנָה / וְהִדְרִיכֵךְ עַל דֶּרֶךְ נְכוֹנָה</p>

<p>וְאַתְּ שָׂטִית תַּחַת צוּרֵךְ / וּפָרַקְתְּ עֻלּוֹ מֵעַל צַוָּארֵךְ</p>

<p>וַתְּתַעֲבִי אֶת שִׂכְלֵךְ / וַתִּמְשְׁכִי בְכִסְלֵךְ יָקָר הוֹלֵךְ</p>

<p>וַתִּבְעֲטִי בְחָכְמָתֵךְ / וַתָּשִׂימִי הָרַע מְגַמָּתֵךְ</p>

<p>וַתִּפְשְׁטִי בִגְדֵי אֲהָבוֹת / וְתִּלְבְּשִׁי תַחְתָּם בְּלוֹיֵי סְחָבוֹת</p>

<p>וַתְּכַבִּי אֶת נֹגַהּ שִׁמְשֵׁךְ / וַתַּשְׁלִיכִי אֶת עֲטֶרֶת רֹאשֵׁךְ</p>

<p>וַתַּחַרְשִׁי רָעוֹת לַבְּקָרִים / וַתָּשׂוּכִי אֶת דַּרְכֵּךְ בַּסִּירִים</p>

<p>וַתִּרְעִי עֲווֹנוֹת עֲדָרִים עֲדָרִים / וַתִּצְבְּרִי מִרְמוֹת חֳמָרִים חֳמָרִים</p>

<p>וַתַּשְׁחִיתִי אֶת נֹעַם יָפְיֵךְ וַתִּתְחַבָּלִי / וַתֵּלְכִי אַחֲרֵי הַָהֶבֶל וַתֶּהְבָּלִי</p>

<p>עַל מַה נִּאַצְתְּ אֱלֹהַיִךְ כָּל זֹאת / וַתְּשַׁחֲרִיהוּ הַיּוֹם בְּפָנִים עַזּוֹת</p>

<p>עַל מִי בָטַחַתְּ / כִּי נִסְרַחַתְּ</p>

<p>וַתַּרְבִּי חֲמָסֵךְ / וַתִּשְׁכְּחִי עוֹשֵׂךְ</p>

<p>וְלֹא אָמַרְתְּ אַיֵּה אֱלוֹהַּ עוֹשָׂי / צוֹפֶה עֲלוּמַי וּבוֹחֵן מַעֲשָׂי</p>

<p>מָה אֲמֻלָּה לִבָּתֵךְ / מַה טְּרִיָּה מַכָּתֵךְ</p>

<p>מָה אֲנוּשָׁה מַחֲלָתֵךְ / מַה צְּרוּבָה מִכְוָתֵךְ</p>

<p>אֵין חוֹבֵשׁ לְשִׁבְרֵךְ / אֵין צָרִי לְצִירֵךְ</p>

<p>עַל מִי תָנוּסִי לְעֶזְרָה / יוֹם אֱלֹהַיִךְ אֵלַיִךְ יִקְרָא</p>

<p>מַה תָּשִׁיבִי וְרָעָתֵךְ רַבָּה / מַה תַּעֲנִי וְחַטָּאתֵךְ כְּתוּבָה</p>

<p>בְּעֵט בַּרְזֶל וְעוֹפֶרֶת / עַל סְגוֹר לִבֵּךְ לְמִשְׁמֶרֶת</p>

<p>לָכֵן שִׁמְעִי בַת וּרְאִי וְהַטִּי אָזְנֵךְ / לְהִנָּצֵל מִפַּח פִּקְחִי נָא עֵינֵךְ</p>

<p>הִנָּזְרִי מִפֶּשַׁע טֶרֶם יֶאֱמָץ / וְרַחֲקִי מֵרֶשַׁע טֶרֶם יֶחְמָץ</p>

<p>לַחֲמִי אֶת יִצְרֵךְ בְּחַרְבוֹת תּוֹרָה / וְשׁוּבִי לְיוֹצְרֵךְ בְּדַעַת טְהוֹרָה</p>

<p>הִנָּחֲמִי נֶצַח עַל עֲשׂוֹת זִמָּה / וּבְחַטָּאתֵךְ שִׁלְחִי חֶרְמֵשׁ בַּקָּמָה</p>

<p>מַהֲרִי הִתְנַעֲרִי מֵרֹב עֲווֹנָיְכִי / וְלִפְנִי תְשׁוּבָה שִׂימִי פָנָיְכִי</p>

<p>וְכַבְּסִי מֵרָעָה לִבֵּךְ / וְרַחֲצִי בְנִקָּיוֹן קִרְבֵּךְ</p>

<p>הִטַּהֲרִי מֵעֲווֹנוֹת עֲלוּמָיְכִי / וְהִתְכַּבְּסִי מִמִּרְמוֹת זְמָמָיְכִי</p>

<p>פַּלְּסִי בְצֶדֶק מַעְגָּלָיְכִי / וְיַשְּׁרִי בְמִשְׁפָּט מַסְלוּלָיְכִי</p>

<p>וְהֵיטִיבִי בְּחֶסֶד מַעְבָּדָיְכִי / וְגַאֲלִי מִשַּׁחַת חַיָּיְכִי</p>

<p>וְהַמְתִּיקִי מִנֹּפֶת זְמִירוֹת חִכֵּךְ / וְקוּמִי רֹנִּי בַלַּיְלָה לְמַלְכֵּךְ</p>

<p>וּשְׂאִי אֵלָיו כַּפַּיִךְ / וְהִשְׁתַּחֲוִי לוֹ עַל אַפַּיִךְ</p>

<p>וְהִכּוֹנִי לִקְרָאתוֹ בְּזֶמֶר נָעִים / וְשַׁחֲרִי אֶת פָּנָיו בְּשִׁירֵךְ לִרְגָעִים</p>

<p>וְהַמְלִיכִיהוּ עָלַיִךְ בֶּאֱמוּנָה / וְיַחֲדִי אֶת זִכְרוֹ בְּדַעַת נְכוֹנָה</p>

<p>וְרַעֲדִי מִפַּחְדּוֹ / וְהִתְחַנְנִי נֶגְדּוֹ</p>

<p>וְרַעֲשִׁי מִכֹּחוֹ / וְהִתְנַפְּלִי נִכְחוֹ</p>

<p>זַעֲקִי אֵלָיו / וְהִתְיַצְּבִי עָלָיו</p>

<p>וְיַחֲלִי רְצוֹנָיו / וְהִשְׁתַּחֲוִי לְפָנָיו</p>

<p>וְעַל מִשְׁמַרְתֵּךְ עִמְדִי וְהִתְוַדִּי לִשְׁמוֹ / וְהַלְלִי לְכֵס מְרוֹמוֹ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/25153">https://benyehuda.org/read/25153</a></div></body></html>