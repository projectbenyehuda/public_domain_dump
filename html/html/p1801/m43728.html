<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יְשִׂיחוּנִי סְעִפַּי</title>
	<meta name="author" content="שאול עבדאללה יוסף"/>
</head>
<body>

<blockquote>
<p>יְשִׂיחוּנִי סְעִפַּי מַאֲמָרִים / וְאַט יִתְלַחֲשׁוּ לִי בַדְּבָרִים</p>

<p>וְנִיבָם צַח וּמִלָּה אֵין בְּפִיהֶם / בְּעֵינֵיהֶם לְבַד קוֹרְצִים וּמוֹרִים</p>
</blockquote>

<blockquote>
<p>יְרֵאִים פֶּן אֲנָשִׁים יֵדְעוּן סוֹד / וְ״הֶאָח!״ יֹאמְרוּ זָרִים וְעָרִים</p>
</blockquote>

<blockquote>
<p>וְזֶה נִיבָם בְּכָל עוֹנָה וְכָל עֵת / וְכָל רֶגַע, עֲרָבִים אוֹ שְׁחָרִים:</p>

<p>״הֲכָכָה יַעֲשֶׂה רֵעַ לְרֵעוֹ? / הֲיֵשׁ כָּכָה בְּמִשְׁפַּט הַחֲבֵרִים?</p>

<p>הֲתִהְיֶה אַהֲבָה עַזָּה עֲזוּבָה / נְטוּשָׁה עַל פְנֵי מִדְבַּר חֲרֵרִים?</p>

<p>וּפוֹרִיָּה, אֱמֶת, הָיְתָה לְדוֹדָהּ / וּמֵאָז שִׁלְּחָה עַד יָם קְצִירִים</p>

<p>מְגָדֶיהָ כְצִיצֶיהָ וּפִרְחָהּ / תְּבַשֵּׁל בַּעֲמָקִים אוֹ בְהָרִים״.</p>

<p>וְכָזוֹ דִבְּרוּ אֶחָד אֱלֵי חַד / בְּמִלִּים יָקְרוּ מִפָּז וְדָרִים</p>

<p>וְאָמַרְתִּי: אֲנִי אֶצְפֹּן תְנוּאוֹת / וְלָעַד יִהְיוּ בַלֵּב שְׁמוּרִים</p>

<p>עֲדֵי כִי נִצְבְּאוּ עָלַי אֲהָבִים / וְרוֹבִים בַּחֲצָצֵיהֶם וּמוֹרִים</p>

<p>צְדִיָּה פִלְּחוּ בָם אֶת כְּבֵדִי / וּמִדַּם לֵב לְבַד רָוִים וּמוֹרִים</p>

<p>לְכָה נִשָּׁפְטָה יַחַד, וְנָשִׂים / עָלֵינוּ יוֹדְעֵי מִשְׁפָּט וּמוֹרִים</p>

<p>מְבִינֵי דִין וְדָת חֵשֶׁק וּמִשְׁפַּט / אֲהָבִים מִיְּמֵי אָבוֹת וְהוֹרִים</p>

<p>וְנַקְרִיב עַצְמוּתֵנוּ לְנֶגְדָּם / לְבִלְתִּי נִהְיֶה סוֹרְרִים וּמוֹרִים</p>

<p>אֲבָל זַעְתִּי לְבַל נִהְיֶה לְמִלָּה / בְּפִי הַיְקוּם, זְקֵנִים עִם נְעָרִים</p>

<p>וְנִעַרְתִּי לְזֹאת חָצְנִי, וְכַפַּי / לְיִרְאַת בּוּז, אֱמֶת, שַׂמְתִּים נְעוּרִים</p>

<p>לְזֹאת אֶדֹּם, וּפִי אֶבְלֹם בְּמִתְגִים / וְשִׂפְתוֹתַי אֲשִׂימֵם נֶאֱסָרִים</p>

<p>וְאֶבְחַר מִשְׁפְּטֵי פִיךָ לְנַפְשִׁי / הֲכִי לָךְ מִשְׁפְּטֵי צֶדֶק יְשָׁרִים</p>

<p>וְשָׁלַחְתִּי אֲנִי זֹאת הַמְּגִלָּה / לְךָ תָעוּף כְּעַל כַּנְפֵי נְשָׁרִים</p>

<p>תְּמַלֵּא תוֹכְחוֹת פִּיהָ, וְאִם הִיא / מְנַגֶּנֶת בְקוֹל זִמְרָה וְשִׁירִים</p>

<p>וְאִם רַכּוֹת לְךָ תַעְנֶה, רְאֵה כָל / דְּבָרֶיהָ חֲזָקִים מִשְּׁמִירִים</p>

<p>תְּבוּנוֹת מַעֲנֶיהָ מֹר אֲהָלוֹת / וְעֵץ בֹּשֶׂם נְרָדִים עִם כְּפָרִים</p>

<p>וּמוֹסֶכֶת בְּרִיב, יֵין אַהֲבָה לָךְ / בְּטוּרֵי שִׁיר וּבָתֵי הַזְּמִירִים</p>

<p>כְּסִירִים בַּעֲצֵי בֹשֶׂם צְמֵחִים / וְצוּף וּדְבַשׁ בְּיַעְרַת הַדְּבוֹרִים</p>

<p>וּמַגֶּדֶת אֲשֶׁר הָיָה לְפָנִים / בְּצַחוֹת שִׁיר וְכִמְאוֹרוֹת מְאִירִים</p>

<p>וְזֹאת הִיא הַתְּלוּנָה הַצְּפוּנָה / תִּצְעַק מַר וְתִשָּׂא קוֹל וְתָרִים:</p>

<p>הֲמִלִּכְתֹּב אֵלַי יָדָךְ כְּבֵדִים / וְעָבֶיךָ כְהַיּוֹם נֶעֱצָרִים?</p>

<p>וּמֵאָז עָרְפוּ גֶשֶׁם נְדָבוֹת / עֲלֵי אַרְצָם, רְבִיבִים אוֹ שְׂעִירִים</p>

<p>וּמִטְרוֹת חֵן בְּלִי רַעַם וּבָרָק / וּמֵימֵיהֶם מְאֹד זַכִּים וּבָרִים</p>

<p>לְתוֹכַחַת מְגֻלָּה קוּם אֱזָר־נָא / חֲלָצֶיךָ, כְּגֶבֶר שִׂים חֲגוּרִים</p>

<p>קְרָא אַתְּ וַאֲנִי כֵן אֶעֱנֶךָ / וְאֶשְׁאַל וַעֲנֵה מִלִּים בְּרוּרִים</p>

<p>שְׁאַל־נָא בַעֲדָהּ אָרְחוֹת דְּדָנִים / וֶאֱדֹם, אָהֳלֵי מוֹאָב וְהַגְרִים</p>

<p>וְיִשְׁמָעֵאל, וְנָא חַל הָעֲרָבִים / וְקֵדָר הַשְּׁכוּנִים בַּיְּעָרִים</p>

<p>בְּנֵי יֶפֶת וְגַם כָּל מִשְׁפְּחוֹת שֵׁם / וְתוֹלְדוֹת חָם, צְחוֹרִים אוֹ שְׁחוֹרִים,</p>

<p>שְׁמַע אֵלַי וְקַבֵּל מוֹעֲצוֹתַי / הֲכִי לָךְ, לֹא לְזָרִים, הֵם מְסוּרִים</p>

<p>וְחֵן חֵן תַּעֲשֶׂה עִמִּי וְחֶסֶד / שְׁלַח קַל חִישׁ לְאֵלֶּה הַסְּפָרִים</p>

<p>קְנֵה לִי בַחֲמִשָּׁה אוֹ בְשִׁשָּׁה / זְהוּבִים אִם תְּרַבֶּה בַמְּחִירִים</p>

<p>תְּכֻפַּר הַמְּשׁוּבָה בַתְּשׁוּבָה / וְיִיטַב לִי מְקוֹם אֵילִים וּפָרִים</p>

<p>הֲשִׁיבֵנִי וְאָשׁוּבָה וְשׁוּבָה / וְנָשִׁיב אַהֲבָה לִימֵי נְעוּרִים</p>

<p>וְרֵעַ יַעֲנֶה רֵעוֹ בְרִנָּה / יְשִׂיחוּנִי סְעִפַּי מַאֲמָרִים</p>

<p>וְאָמְרוּ: יֵשׁ הֲנָחוֹת בַּאֲנָחוֹת / נְשִׂיאֵי רוֹזְנִים וּבְנֵי נְזִירִים</p>

<p>וְהֵן לוּ הַדְּאָגוֹת אִישׁ יְשִׂיחֵם / אֲזַי לֹא יִהְיוּ לוֹ עוֹד מְצֵרִים</p>

<p>לְפִצְעֵי אַהֲבָה הַעְלֵה אֲרוּכָה / וּמַרְפֵּא צַו וּמָזוֹר לַמְּזוֹרִים</p>

<p>עֲשֵׂה חֶפְצִי וְאֶחְדַּל מִמְּרִיבָה / וְיֶחְדַּל רִיב וּמַצּוֹת עִם מְרוֹרִים</p>

<p>פְּשָׁעַי הַנְּקַלִּים לֹא נְקַלִּים / וְנִכְבָּדִים שְׁגָגוֹתָם חֲמוּרִים</p>

<p>וּמֵאָז כֵּן וְעַתָּה מַחְשְׁבוֹתַי / בְּצֶדֶק וֶאֱמֶת וּבְלִי שְׁקָרִים</p>

<p>וּבִקְצֵה הַיְּרִיעָה שָׁם חֲקַקְתִּים / בְּעֵט בַּרְזֶל, וְלָךְ שַׂמְתִּים סְדוּרִים.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/43728">https://benyehuda.org/read/43728</a></div></body></html>