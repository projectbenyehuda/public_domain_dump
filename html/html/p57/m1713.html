<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לָעַשְׁתֹּרֶת שִׁיר וְלַבֵּל!</title>
	<meta name="author" content="שאול טשרניחובסקי"/>
</head>
<body>

<blockquote>
<p>לָעַשְׁתֹּרֶת שִׁיר וְלַבֵּל:</p>

<p>נְחַשׁ-הַפַּחַת, קְאַת-הַלֵּיל,</p>

<p>דְּרוֹר לַיֵּצֶר. שִׁיר לַחַי,</p>

<p>צְאוּ מִתּוֹךְ עֲרוּצֵי גַיְא,</p>

<p>מִן עֳרֵמוֹת עֲלֵי-רֹאשׁ,</p>

<p>מִנַּהֲלוּלֵי גִּזְעֵי-בְּרוֹשׁ.</p>

<p>עִזְבוּ נִקְרוֹת צוּר וָבוֹר!</p>

<p>לִקְרַאת שְׂמָחוֹת, לִקְרַאת גִיל</p>

<p>פַּנּוּ דֶרֶךְ, סֹלּוּ שְׁבִיל!
<br><br />
חָמְדָה חַמָּה אָרְחוֹת-אוֹר,</p>

<p>וְשֶׁמֶשׁ-אָבִיב נֵעוֹר חַם,</p>

<p>מַרְעִיל בְּשִׁגְיוֹנוֹתָיו דָּם.</p>

<p>בָּא הַתּוֹר, בּוֹ נֶגַע גְּבוּל</p>

<p>שִׁיר אֶשְׁתָּקַד בִּזְרַע בּוּל.
<br><br />
מִכִּנְטוֹת הַיּוֹם עַד תֹּם</p>

<p>שְׁבִיל הַמַּזָּל וְנָגַע תְּהוֹם,</p>

<p>בַּעַל-כָּנָף בָּא אֲחוּז-</p>

<p>מִסְתְּרֵי חַיִּים, בָּא בִּכְרוּז.</p>

<p>סִיעוֹת בָּאוֹת חִישׁ בִּיעָף.</p>

<p>לַהֲקָה וְלַהֲקָה, קַו לָקָו,</p>

<p>בָּאֲלַכְסוֹן וּבַחוּג –</p>

<p>וּמִתְפָּרְדוֹת זוּג וָזוּג.
<br><br />
וְלָעֲרָבָה פְּנֵה וְלַזְּאֵב:</p>

<p>קוּם וְאֻשַּׁרְתָּ מִתּוֹךְ כְּאֵב.</p>

<p>וְהִכָּה לִבְּךָ, בֶּאֱחֹז</p>

<p>בִּשְׁרִירֶיךָ אֵל בָּעֹז.</p>

<p>כֹּחוֹת טְמִירִים בָּךְ וּשְׁיַר</p>

<p>זִרְמֵי דוֹרוֹת מִשֶּׁכְּבָר,</p>

<p>נַחֲלַת עָבַר נוֹתֵן צָו,</p>

<p>פֶּלִי, מָלֵא אוֹן וָרָב,</p>

<p>נֶחְבָּא עָמֹק בְּתוֹךְ הַיֵּשׁ,</p>

<p>כְּרֶשֶׁף גָּלוּם בְּאֶבֶן שֵׁשׁ.
<br><br />
הוֹי, בֶּן-אָדָם, לִקְרַאת גִּיל</p>

<p>פַּנּוּ דֶרֶךְ, סֹלּוּ שְׁבִיל!</p>

<p>מְלֹא הַחֹפֶן חִטַּת פָּז</p>

<p>אֶזְרֹק בְּפָנֶיךָ – רָז</p>

<p>בַּגַּרְגְּרִים וְתוֹכָם – לְשַׁד-</p>

<p>חַיֵּי עוֹלָם, חַיֵּי עַד,</p>

<p>וְנִקְלַט בְּנַפְשְׁךָ הַסּוֹד –</p>

<p>בְּרַהֲטֵי דָּמֶיךָ יְקוֹד:</p>

<p>קוּם וַעֲלֵה, אֱמַץ וַחֲשׁוֹק –</p>

<p>מִשְׁפַּט חַיִּים הוּא וָחֹק!
<br><br />
וְנִבַּטְתָּ עִם הַבַּת</p>

<p>לָאֲדָמָה – וְהִיא הֲרַת</p>

<p>דּוֹרוֹת-דֶּשֶׁא וְשִׁבְטֵי חַי,</p>

<p>פּוֹרְצִים, נוֹבְעִים עַד בְּלִי דַי:</p>

<p>שְׂפוּנֵי-הַר וּטְמוּנֵי-חוֹל,</p>

<p>חַיֵּי-מָחָר, פִּגְרֵי תְּמוֹל,</p>

<p>בְּחַיֵּי-אוֹר וּבְחַיֵּי-צֵל</p>

<p>זֶרַע שֶׁמֶשׁ, זֶרַע בֵּל.
<br><br />
וְחֵיל-הַיָּם בְּמִסְגֶּרֶת חוֹל</p>

<p>קֵדְמָה וְיָמָּה נוֹשֵׂא בְּעֹל</p>

<p>שֶׁל הֵרָיוֹן וְלֵידַת עַד:</p>

<p>מִן הַנַּחַל אֲשֶׁר רַד</p>

<p>וְעַד הַיָּם שֶׁחָסְנוֹ צוּר,</p>

<p>בְּטִפּוֹת צִנּוֹר עַל הַשּׁוּר,</p>

<p>עַל-פִּי מַעְיָן וּשְׂפוֹת בִּיב,</p>

<p>בְּמַחְשַׁךְ-תְּהוֹם, בְּאוֹר וָזִיו.</p>

<p>וְנִקְלַט בְּנַפְשְׁךָ הַסּוֹד</p>

<p>מָלֵא רָזִים, מָלֵא הוֹד –</p>

<p>מִשְׁפַּט חַיִּים הוּא וָחֹק:</p>

<p>קוּם וַעֲלֵה, אֱמַץ וַחֲשׁוֹק!</p>
</blockquote>

<br>  

<p>קיריקובקה, 1909</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/1713">https://benyehuda.org/read/1713</a></div></body></html>