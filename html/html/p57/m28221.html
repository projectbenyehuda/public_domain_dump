<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אַגָּדָה</title>
	<meta name="author" content="יוהאן וולפגנג פון גתה / שאול טשרניחובסקי"/>
</head>
<body>

<blockquote>
<p>לִשְׁאֹב מַיִם הָלֹךְ הְָלְכָה</p>

<p>הַיְפֵהפִיָּה וְהַבָּרָה,</p>

<p>אֵשֶׁת הַבְּרָמָן<a href="#fn:1" id="fnref:1" title="see footnote" class="footnote"><sup>1</sup></a> הַגָּדוֹל,</p>

<p>זֶה הַנַּעֲרָץ, הַתָּמִים,</p>

<p>שׁוֹפֵט-צֶדֶק בְּחֹמֶר-דִּין,</p>

<p>יוֹם יוֹם תִּשְׁאַב שִׁקּוּי חֶמֶד</p>

<p>מִן הַנָּהָר זֶה הַקָּדוֹשׁ; –</p>

<p>וְאֵיפֹה דָלְיָהּ? אֵיפֹה כַּדָּהּ?</p>

<p>לָמוֹ אֵינָהּ זְקוּקָה כְלָל.</p>

<p>לִקְרַאת לֵב תָּם וְיָד חֲסוּדָה</p>

<p>בָּא מִתְכַּדֵּר גַּל זֶה נִרְגָּשׁ,</p>

<p>נֶהְפַּךְ כַּדּוּר גָּבִישׁ נָאֶה;</p>

<p>אוֹתוֹ תָבִיא בָיְתָה לְאִישָׁהּ</p>

<p>בְּלֵב שָׂמֵחַ, מִדָּה צְנוּעָה</p>

<p>וַהֲלִיכַת-חֵן חֲסוּדָה.</p>

<br />

<p>גַּם הַיּוֹם בַּבֹּקֶר בָּאָה</p>

<p>בִתְפִלָּתָהּ אֶל הַגַּנְגֶּס<a href="#fn:2" id="fnref:2" title="see footnote" class="footnote"><sup>2</sup></a></p>

<p>וַתִּכּוֹפֵף אֶל הַזֶּרֶם –</p>

<p>פִּתְאֹם הִבְהִיקָה הוֹפִיעָה</p>

<p>דְּמוּת נֶחְמָדָה בַּנֶּחְמָדוֹת,</p>

<p>הַחוֹלֶפֶת עַל פָּנֶיהָ,</p>

<p>מִנִּי מְרוֹמֵי שְׁמֵי שָׁמַיִם,</p>

<p>תַּבְנִית עֶלֶם נֶחְמָד, אֲשֶׁר</p>

<p>צָר מֵחֵיקוֹ צוּר הָעוֹלָם</p>

<p>בַּתִּפְאֶרֶת שֶׁבְּמַחְשַׁבְתּוֹ</p>

<p>עוֹד מִקַּדְמוּת עוֹלְמֵי עַד.</p>

<p>וּבִרְאוֹתָהּ אוֹתוֹ, תָּקְפוּ</p>

<p>אוֹתָהּ רִגְשֵׁי-אוֹן בִּמְבוּכַת</p>

<p>מַעֲמַקֵּי הֲוָיָתָהּ,</p>

<p>רוֹצָה לִשְׁהוֹת, לַחֲזוֹת אוֹתָהּ,</p>

<p>תְּגָרְשֶׁנָּה, וְהִיא שָׁבָה.</p>

<p>וּבִמְבוּכָה תֵט הָעַיְנָה</p>

<p>לִשְׁאֹב מַיִם בְּיָד מְפַקְפֶּקֶת;</p>

<p>אַךְ אֲהָהּ, לֹא תוּכַל שְׁאֹב!</p>

<p>כִּי הַמַּיִם נִרְאִים נָסִים,</p>

<p>וּמִתְרַחֵק גַּל הַקֹּדֶשׁ,</p>

<p>וּלְרַגְלֶיהָ אֵינָה רוֹאָה</p>

<p>אַךְ מְעַרְבְּלֵי-זְוָעָה, תְּהוֹם.</p>

<br />

<p>זְרוֹעָה נָפְלָה, בִּרְכָּהּ כָּשְׁלָה,</p>

<p>כְּלוּם זֶה שְׁבִילָהּ אֶל הַבָּיִת?</p>

<p>מַה לָּהּ לַעֲשׂוֹת? תָּנוּס? תַּעֲמֹד?</p>

<p>אֵיכָה תּחְשֹׁב, וּבְמַחְשַׁבְתָּהּ</p>

<p>אָפְסָה עֵצָה וְאֵין פְּדוּת?</p>

<p>כָּכָה עָמְדָה לִפְנֵי אִישָׁהּ.</p>

<p>הִרְגִּישׁ בָּהּ, מֶבָּטוֹ – פְּסַק-דִּין.</p>

<p>תָּפַס נְדִיב הָרוּחַ חַרְבּוֹ,</p>

<p>גְּרָרָהּ, בָּא עַד תֵּל-הַפְּגָרִים,</p>

<p>שָׁם יָזוּבוּ מְדֻקָּרִים</p>

<p>וּבַחֲטָאֵיהֶם פּוֹשְׁעִים.</p>

<p>כְּלוּם בִּיכָלְתָּהּ לְהִתְנַגֵּד?</p>

<p>כְּלוּם בִּיכָלְתָּהּ לְהִתְנַצֵּל</p>

<p>עַל חֲטָאִים וְאֵין בָּהּ חֵטְא?</p>

<br />

<p>תְּפוּשׂ מַחֲשָׁבוֹת שָׁב לִמְעוֹנוֹ</p>

<p>אוֹחֵז חֶרֶב כְּסוּיָה דָמִים,</p>

<p>בָּא לִקְרָאתוֹ צוֹעֵד בְּנוֹ:</p>

<p>&#8220;דָּם שֶׁל מִי זֶה? אָבִי! אָבִי!&#8221; –</p>

<p>&#8220;דַּם הַחֹטֵאת&#8221; – &quot;לֹא, אִי אֶפְשָׁר!</p>

<p>כִּי לֹא נִקְרַשׁ עַל הַחֶרֶב,</p>

<p>כְּאוֹתָן טִפּוֹת דָּם שֶׁל חוֹטְאִים,</p>

<p>זָב הוּא כְּבָא מִפֶּצַע טָרִי.</p>

<p>אִמִּי, אִמִּי, חִרְדִי הֵנָּה!</p>

<p>עוֹד לֹא הִטָּה מִשְׁפָּט אָבִי,</p>

<p>וּמָה עַתָּה עוֹלַל, אִמְרִי.&quot;</p>

<p>– &#8220;תִּשְׁתֹּק! תִּשְׁתֹּק! הֵם דָּמֶיהָ!&#8221;</p>

<p>&#8220;דָּם שֶׁל מִי הוּא?&#8221; – &#8220;תִּשְׁתֹּק! תִּשְׁתֹּק!&#8221;</p>

<p>אוּלַי דָּם שֶׁל אִמִּי הוּא!!!</p>

<p>מַה נִּהְיָתָה? וּמַה פִּשְׁעָהּ?</p>

<p>תֵּן הַחֶרֶב! הִנֵּה הִנָּהּ!</p>

<p>אִשְׁתְּךָ אוֹתָהּ תּוּכַל לַהֲרֹג,</p>

<p>אֶפֶס לֹא אֶת-אִמִּי, לֹא!</p>

<p>בְּעִקְּבוֹת בַּעְלָהּ יְחִידָהּ</p>

<p>אִשָּׁה בָּאָה בַלֶּהָבָה<a href="#fn:3" id="fnref:3" title="see footnote" class="footnote"><sup>3</sup></a></p>

<p>בְּעִקְּבוֹת אִמּוֹ יְחִידָתוֹ</p>

<p>בָּא בְלַהַב חַרְבּוֹ בֵן!&quot;</p>

<p>&#8220;עִמְדָה נָא, עֲמֹד!&#8221; סָח אָבִיו,</p>

<p>עוֹד יֵשׁ זְמָן, אַךְ עוּשָׁה חוּשָׁה!</p>

<p>שַׁלֵּב אֶת הָרֹאשׁ בָּגְּוִיָּה,</p>

<p>גַּע בְּחַרְבְּךָ בְּיָדֶיךָ,</p>

<p>וְלַחַיִּים תָּקוּם שׁוּב.&quot;</p>

<br />

<p>נֶחְפַּז, אֵין בּוֹ רוּחַ, רָאָה</p>

<p>תָּמַהּ שְׁתַּיִם גְּוִיּוֹת נָשִׁים</p>

<p>זוֹ עַל זוֹ וּשְׁנַיִם רָאשִׁים –</p>

<p>הוֹי לַזְּוָעָה! בְּאֵיזוֹ יִבְחָר!</p>

<p>אַחַר תָּפַשׂ בְּרֹאשׁ הָאֵם,</p>

<p>גַּם לֹא נָשַׁק לוֹ לַחִוֵּר,</p>

<p>מִהֵר הִדְבִּיק אֶל הַגְּוִיָּה.</p>

<p>אֶל הַקְּרוֹבָה לוֹ וּבְחַרְבּוֹ</p>

<p>בֵּרַךְ עַל מִפְעַל הַתֹּם.</p>

<br />

<p>דְּמוּת עֲנָק אֲזַי תִּתְרוֹמֵם,</p>

<p>שִׂפְתֵי אִמּוֹ הַחֲבִיבוֹת,</p>

<p>עוֹדָן עוֹמְדוֹת בְּמֶתֶק חִנָּן,</p>

<p>דָּבָר אָיֹם לוֹ הִבִּיעוּ.</p>

<p>&quot;בְּנִי, הוֹי, בְּנִי! אֲבָל נִמְהַרְתָּ!</p>

<p>גְּוִיַּת אִמְּךָ הִיא מוּטֶלֶת</p>

<p>שָׁם בְּצַד רֹאשָׁהּ שֶׁל הַחֹטֵאת,</p>

<p>שֶׁנִּתְחַיְּבָה עַל פִּי דִין.</p>

<p>עַתָּה הֵן הִרְכַּבְתָּ אוֹתִי</p>

<p>לִגְוִיָּתָהּ לְעוֹלְמֵי עַד.</p>

<p>בֵּין הָאֵלִים אֶשְׁכֹּן, לִבִּי</p>

<p>נָבוֹן, וּפָעֳלִי פֶּרֶא.</p>

<p>תַּבְנִית אוֹתוֹ עֶלֶם שַׁחַק</p>

<p>עוֹמְדָה בְיָפְיָהּ נֶגְדָּה עֵינָי,</p>

<p>מִשֶּׁתֵּרֵד בְּעִמְקֵי לִבִּי,</p>

<p>תָּעִיר שִׁגְיוֹן זַעַם אַף.</p>

<br />

<p>&quot;תָּמִיד תָּמִיד תִּהְיֶה שָׁבָה,</p>

<p>תָּמִיד תָּעַל, תָּמִיד תִּשְׁקַע,</p>

<p>פַּעַם תִּקְדַּר, פַּעַם תִּקְרַן</p>

<p>כִּי כֵן רָצָה בְּרָמָה,<a href="#fn:4" id="fnref:4" title="see footnote" class="footnote"><sup>4</sup></a> הוּא</p>

<p>הוּא שֶׁחָנַן אֶבְרוֹת צְבָעִים,</p>

<p>פָּנִים צַחוֹת, בַּדִּים דַּקִּים.</p>

<p>דְּמוּת הַפְּלָאִים וְהַיְחִידָה</p>

<p>לְנַסּוֹתֵנִי לְהַדִּיחֵנִי;</p>

<p>כִּי הַפִּתּוּי אֵינוֹ אֶלָּא</p>

<p>מִשָּׁמַיִם, כְּרְצוֹת אֵל.</p>

<p>נִגְזַר כֵּן עָלַי – כֹּהֶנֶת –</p>

<p>לִהְיוֹת רֹאשִׁי בַּשָּׁמַיִם,</p>

<p>וְגַם פָּרִיָּה<a href="#fn:5" id="fnref:5" title="see footnote" class="footnote"><sup>5</sup></a> – וְהָאָרֶץ</p>

<p>תִּמְשְׁכֵנִי, תִּמְשֹׁל בִּי.</p>

<br />

<p>&quot;קוּמָה, בְּנִי, וְלֵךְ אֶל אָבִיךָ –</p>

<p>נַחֲמֶנּוּ! – וּבַמִּדְבָּר</p>

<p>אַל יַעַצְרוּכֶם מַעֲשֵׂי תְשׁוּבָה</p>

<p>מַעֲצִיבִים וְתוֹחֶלֶת</p>

<p>קֵהָה, מִצְווֹת אִתָּן גַּאֲוָה.</p>

<p>שׁוּטוּ עִבְרוּ בְּכָל הַמְּדִינוֹת,</p>

<p>פְּנוּ וּלְכוּ בְּכָל הַזְּמַנִּים,</p>

<p>צְאוּ וּבַשְּׂרוּ גַּם לַנִּקְלֶה:</p>

<p>בְּרָמָה נַעֲנֶה גַּם לוֹ.</p>

<br />

<p>וְאֵין לְפָנָיו קָטָן נִקְלֶה –</p>

<p>כָּל אֲשֶׁר אֵיבָרָיו כֹּשְׁלִים,</p>

<p>כֹּל אֲשֶׁר נְכֵאָה רוּחוֹ,</p>

<p>עָצֵב וְאֵין לוֹ פְּדוּת וְעֵזֶר,</p>

<p>הֵן בְּרָמָן וְהֵן פָּרִיָּה,</p>

<p>יִשָּׂא עֵינָיו הַשָּׁמָיְמָה:</p>

<p>הוּא הוּא יָחוּשׁ, הוּא יִוָּכַח</p>

<p>כִּי יֵשׁ אַלְפֵי עֵינֵי רֶשֶׁף,</p>

<p>אַלְפֵי אָזְנֵי שֶׁקֶט קוֹלְטוֹת</p>

<p>שָׁם וְאֵין מֵהֶן כָּל נִסְתָּר.</p>

<br />

<p>&quot;וּכְשֶׁאֶעֱלֶה עַד כִּסְאוֹ,</p>

<p>וְיִרְאֵנִי בְתִפְלָצְתִּי,</p>

<p>כִּי לִזְוָעָה הֲפָכַנִי,</p>

<p>יָנוּד יִבְכֶּה לִי לְעוֹלָם,</p>

<p>תִּצְמַח טוֹבָה גַּם לָכֶם.</p>

<p>וּבִידִידוּת אֶתְבָּעֶנּוּ,</p>

<p>וּבְעֶבְרָתִי לוֹ אָשִׂיחָה,</p>

<p>כַּאֲשֶׁר הוֹרַנִי רוּחִי,</p>

<p>כַּאֲשֶׁר צִוַּנִי לִבִּי;</p>

<p>אַךְ הֲגִיגַי, אַךְ רְגָשַׁי –</p>

<p>יִהְיוּ עִמִּי כָּמוּס סוֹד&#8230; &quot;</p>
</blockquote>

<blockquote>
<p>ברלין, 1931</p>
</blockquote>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>כוהן אצל כת הברמינים. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>הנהר הקדוש לברמינים. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>לפי מנהג הברמינים, האשה שורפת עצמה באש כששורפים את  אישהּ. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>אלוהות הברמינים, בורא העולם. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>עם היושב בדרום הודו, נבזה בעיני שכניו. <a href="#fnref:5" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28221">https://benyehuda.org/read/28221</a></div></body></html>