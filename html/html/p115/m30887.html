<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>דרך עולם (תרע&quot;א)</title>
	<meta name="author" content="מנחם מבש&quot;ן"/>
</head>
<body>

<blockquote>
<p>חֶזְיוֹנוֹת נְעוּרִים, חֲלֹמוֹת רִאשׁוֹנִים,</p>

<p>שַׁעֲשׁוּעַי, חֲבֵרַי בְּדֶרֶךְ הַחַיִים,</p>

<p>אַיֵּכֶם אֵפוֹא, אַיֵּה הַפִּתְרוֹנִים,</p>

<p>לָהֶם מֵעוֹדִי נָשָׂאתִי עֵינָיִם.</p>

<p>הֵן אַתֶּם חֶלְקִי, מְשׂוֹשִׂי, מַאֲוַיַּי,</p>

<p>וּבִלְעֲדֵיכֶם – מָה אֲנִי וּמָה חַיַּי!</p>

<br />
</blockquote>

<blockquote>
<p>כָּל־יְמֵי־חֶלְדִּי לֹא מָנַעְתִּי</p>

<p>אֶת נַפְשִׁי מִתִּקְוָה לְיוֹם מְלֹאת;</p>

<p>בָּכֶם שָׁעִיתִי – וְהִשְׁתַּעֲשָׁעְתִּי:</p>

<p>&#8220;עוֹד יָבֹא בוֹא הַמּוֹפֵת וְהָאוֹת&#8221;.</p>

<p>וְהִנֵּה עָבַר חֶלְדִּי, בַּעֲצָמַי בָּא רָזוֹן,</p>

<p>אָרְכוּ הַיָּמִים – וְאָבַד כָּל־חָזוֹן!</p>

<br />
</blockquote>

<blockquote>
<p>נֵר לְרַגְלִי תָּמִיד אַתֶּם הֱיִיתֶם</p>

<p>וּלְמַחֲשַׁכֵּי נַפְשִׁי – קֶרֶן אוֹרָה.</p>

<p>עַתָּה בַּעֲרֹב יוֹמִי נִדַּפְתֶּם, כְּלִיתֶם,</p>

<p>כִּצְלָלִים נִבְלָעִים בְּמַסֵּכָה שְׁחוֹרָה&#8230;</p>

<p>יָפוּחַ הַיּוֹם – וְנָסוּ הַצְּלָלִים,</p>

<p>וְקֵץ כָּל־הֶחָזוֹן – הֲבֵל הֲבָלִים!</p>

<br />
</blockquote>

<blockquote>
<p>בְּרֵאשִׁית דַּרְכֵּנוּ בְּתֵבֵל־אֶרֶץ,</p>

<p>בְּעוֹד מִשְׂחָק לָנוּ כָּל־עָמָל וְטֹרַח,</p>

<p>בְּעוֹד הָאָדָם פֹּרֵץ עָלָיו פֶּרֶץ</p>

<p>וּמְלֵא־עֲלוּמִים יָשִׂישׂ לָרוּץ אֹרַח, –</p>

<p>אָז חֶזְיוֹנוֹת־פָּז כַּכְּרוּבִים יְסֻבֻּנוּ,</p>

<p>יִשְׂחֲקוּ לְפָנֵינוּ בְּכָל־עֵת, יַרְהִיבֻנוּ.</p>

<br />
</blockquote>

<blockquote>
<p>וּכְבוֹא עַד קְצֵה דַרְכּוֹ הַהֵלֶךְ –</p>

<p>וְהִנֵּה, כְּקֶצֶף עַל מַיִם, כָּל־חֲזוֹן־לֵב</p>

<p>אֶחָד אַחַר אֶחָד נָמוֹג וַיֵּלֶךְ!</p>

<p>הוֹי עַל הַתַּהְפֻּכָה, הוֹי עַל הַכְּאֵב:</p>

<p>הֲגַם לְהַפִּיל מִיַּד שָׂב מִשְׁעַנְתּוֹ הָאַחַת</p>

<p>בְּלֶכְתּוֹ שְׁחֹחַ עַל עֶבְרֵי פִי־פָחַת!</p>

<br />
</blockquote>

<blockquote>
<p>אוֹ הַאֻמְנָם זֶה חֶלְקֵנוּ בַּחַיִים,</p>

<p>לְקַוֹּת, לִשְׁאֹף, לְגַמֵּא אֶרֶץ וְתֵבֵל –</p>

<p>וְלֶאֱסֹף כָּל־הַיָּמִים רוּחַ בְּחָפְנַיִם</p>

<p>וְלִרְאוֹת לַקֵּץ כִּי הַכֹּל הֶבֶל,</p>

<p>וּלְבַד הַתִּקְוָה, כָּל־יוֹרְדֵי־דוּמָה</p>

<p>לֹא יִשְׂאוּ בַּעֲמָלָם בְּיָדָם מְאוּמָה?</p>
</blockquote>

<p><strong>(תרע&quot;א)</strong></p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30887">https://benyehuda.org/read/30887</a></div></body></html>