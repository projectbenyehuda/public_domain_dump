<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>סנדלים בלים</title>
	<meta name="author" content="ש' בן־ציון"/>
</head>
<body>

<h1 id="סַנְדָּלִיםבָּלִיםשמחהבן-ציון">סַנְדָּלִים בָּלִים / שמחה בן-ציון</h1>

<br>  

<p><strong>מָסוֹרָה תַמָּה / בְּדֶרֶךְ אַלְמַקַּאמָה / שֶׁחֻבְּרָה לְיִשְׂרָאֵל / מֵחָכְמַת יִשְׁמָעֵאל</strong></p>

<h2 id="הקדמה">הקדמה</h2>

<br>  

<p>יִשְׁמְעוּ הַמַּאֲמִינִים וְיִקְרְאוּ הַחֲכָמִים / מַעֲשֶׂה שֶׁהָיָה בְּשֶׁכְּבָר הַיָּמִים!</p>

<p>כִּי זֶה מַעֲשֶׂה רַב – וְאֶפְשָׁר גַּם נוֹרָא / שֶׁנִּתְקַבֵּל לַדּוֹרוֹת מִפִּי הַמָּסוֹרָה,</p>

<p>יָצָא לְלַמֵּד מוּסָר וְתוֹרָה / בְּטֶבַע הָאֱנוּשִׁי וְדָתֵי הַמְּדִינָה,</p>

<p>לְאִישׁ כְּמַעֲלָתוֹ בְּסֻלַּם הַבִּינָה / וּלְאִישׁ כִּירִידָתוֹ לְעִמְקֵי הַבְּחִינָה. –</p>

<p>טָרַח הַמְחַבֵּר וְהִשְׁתַּדֵּל לְדַבֵּר / לַזָּקֵן כְּזִקְנָתוֹ וְלַצָּעִיר כִּצְעִירָתוֹ</p>

<p>בְּתוֹרֵי חֲרוּזִים אֶת מְלִיצַת דִּבְרָתוֹ; / וְזֶה הַחִלּוֹ, בְּעֶזְרַת הַשֵּׁם,</p>

<p>הַנּוֹתֵן לַיָּעֵף תּוֹעֲפוֹת הָרְאֵם / וּמַרְבֶּה בְּעָצְמָה עֲשֶׂרֶת מוֹנִים</p>

<p>לְחַרְזָן אֵין-אוֹנִים!</p>

<br>  

<h2 id="פֶּרֶקרִאשׁוֹן">פֶּרֶק רִאשׁוֹן</h2>

<br>  

<blockquote>
<p>אִישׁ הָיָה בְּבַגְדָּת, בְּאֶרֶץ הָאַשּׁוּרִי,</p>
</blockquote>

<blockquote>
<p>וּשְׁמוֹ אַבּוּ-קַזֶּם לְבֵית הַטַּמְבּוּרִי;</p>
</blockquote>

<blockquote>
<p>וַיְהִי הָאִישׁ עָשִׁיר, בַּעַל מַטְמוֹנִים,</p>
</blockquote>

<blockquote>
<p>שֶׁכַּדִּים לוֹ קְבוּרִים, מְלֵאֵי דַרְכְּמוֹנִים,</p>
</blockquote>

<blockquote>
<p>דֵּינָרִים, טוֹמָנִים וּזְהוּבִים קַדְמוֹנִים,</p>
</blockquote>

<blockquote>
<p>גַּם כָּל מִינֵי לִירוֹת, חֲדָשׁוֹת וְשׁוֹנוֹת, –</p>
</blockquote>

<blockquote>
<p>מַטְבְּעוֹת מִכָּל הַזְּמַנִּים וְכָל הַלְּשׁוֹנוֹת.</p>
</blockquote>

<br>  

<blockquote>
<p>וְהָאִישׁ בְּכָל עָשְׁרוֹ עָנָו מְאֹד,</p>
</blockquote>

<blockquote>
<p>צָנוּעַ וּשְׁפַל-רוּחַ עַד הַיְסוֹד;</p>
</blockquote>

<blockquote>
<p>כִּי בְּהוֹנוֹ לֹא הִתְגָּאָה</p>
</blockquote>

<blockquote>
<p>וּבִמְעוֹנוֹ לֹא הִתְנָּאָה,</p>
</blockquote>

<blockquote>
<p>וְלֹא בִקֵּשׁ מְאוּמָה</p>
</blockquote>

<blockquote>
<p>מִן הַכָּבוֹד הַמְדֻמֶּה, –</p>
</blockquote>

<blockquote>
<p>כִּי לֹא חִבֵּב שׁוּם עִנְיָן,</p>
</blockquote>

<blockquote>
<p>חוּץ מִן הַקִּנְיָן,</p>
</blockquote>

<blockquote>
<p>כְּשֶׁהוּא עוֹלֶה בְזוֹל, אוֹ בִּמְשִׁיכָה סְתָם</p>
</blockquote>

<blockquote>
<p>מִמְּקוֹמוֹת הַהֶפְקֵר בַּאֲשֶׁר הֵם שָׁם.</p>
</blockquote>

<br>  

<blockquote>
<p>וַיְהִי דַרְכּוֹ לֵילֵךְ וְלִלְקֹט כָּל טוֹב</p>
</blockquote>

<blockquote>
<p>מִן הַמֻּטָּל וּמָצוּי בְּאַשְׁפַּת הָרְחוֹב:</p>
</blockquote>

<blockquote>
<p>אִם רֹאשׁוֹ שֶׁל מַסְמֵר, אִם זְנָבוֹ שֶׁל שׁוֹט,</p>
</blockquote>

<blockquote>
<p>אוֹ צִיצַת-הַכְּסָת וּשְׂרוֹכוֹ שֶׁל נֹאד, –</p>
</blockquote>

<blockquote>
<p>וכָל מַה שֶּׁמָּצָא וְיָכוֹל שְׂאֵתוֹ</p>
</blockquote>

<blockquote>
<p>הָיָה גוֹרֵר כְּחֻלְדָּה וּמַצְנִיעַ תּוֹךְ בֵּיתוֹ.</p>
</blockquote>

<blockquote>
<p>וַיְהִי זֶה מְעוֹנוֹ חֳמָרִים-חֳמָרִים</p>
</blockquote>

<blockquote>
<p>שֶׁל כָּל מִינֵי &#8220;דְבָרִים&#8221;, –</p>
</blockquote>

<blockquote>
<p>דָּבָר וַחֲצִי דָבָר עַל שְׁבָרִים וּקְרָעִים,</p>
</blockquote>

<blockquote>
<p>כֵּלִים וּפְסוּלֵי כֵלִים – כִּלְאֵי-כִלְאָיִם</p>
</blockquote>

<blockquote>
<p>וְעַל הַכֹּל הוּא שָׁמַר בְּשֶׁבַע עֵינָיִם,</p>
</blockquote>

<blockquote>
<p>כְּמַאֲמַר הַחֲכָמִים בְּזֹךְ שִׂכְלָם וְחוּשָׁם:</p>
</blockquote>

<blockquote>
<p>חָבִיב לַצַּדִּיקִים מִגּוּפָם – רְכוּשָׁם&#8230;</p>
</blockquote>

<br>  

<blockquote>
<p>וְאַבּוּ-קַזֶּם עוֹד מִדָּה יְתֵרָה</p>
</blockquote>

<blockquote>
<p>הָיְתָה קְבוּעָה בִּתְכוּנָתוֹ הַכְּשֵׁרָה, –</p>
</blockquote>

<blockquote>
<p>כִּי כַמָּה שֶׁקִּבֵּץ עַל-יָד וְעַל-יָד</p>
</blockquote>

<blockquote>
<p>כָּל-כָּךְ גַּם קִמֵּץ מִכָּל צַד וָצָד:</p>
</blockquote>

<br>  

<blockquote>
<p>מִמַּאֲכָל, מִמִּשְׁתֶּה וּמִכָּל מִין הֲנָאָה,</p>
</blockquote>

<blockquote>
<p>הָעוֹלָה לָאָדָם, כְּיָדוּעַ, בְּהוֹצָאָה.</p>
</blockquote>

<blockquote>
<p>כִּי עַל כָּל-דְּבַר-חֵשֶׁק, שֶׁחָשַׁק וְרָצָה,</p>
</blockquote>

<blockquote>
<p>חִשֵּׁב אַבּו-קַזֶּם וְדָק בּוֹ עַד שֶׁמָּצָא</p>
</blockquote>

<blockquote>
<p>כִּי טוֹבָתוֹ חוֹלֶפֶת, אוֹ גַם מְעוּטָה</p>
</blockquote>

<blockquote>
<p>מִכְּדֵי שְׁוֵה-פְרוּטָה&#8230;</p>
</blockquote>

<blockquote>
<p>וְכֵן כָּבַש הָאִישׁ תַּאֲוָתוֹ וּצְרוֹרוֹ –</p>
</blockquote>

<blockquote>
<p>וְלֹא חִסֵּר כִּיסוֹ, וְלֹא דָלַל מְקוֹרוֹ.</p>
</blockquote>

<br>  

<blockquote>
<p>וְהוּא-הוּא הַדִּין גַּם בִּבְגָדִים לְעוֹרוֹ,</p>
</blockquote>

<blockquote>
<p>כִּי אֶת אֵלּוּ הוּא צֵרֵף מִמִּינֵי הַבְּלָאִים</p>
</blockquote>

<blockquote>
<p>שֶׁקִּבֵּץ מֵהֶפְקֵר וְאִחָם טְלָאִים –</p>
</blockquote>

<blockquote>
<p>וַיַּעֲטֹף שְׁלַל-צְבָעִים!</p>
</blockquote>

<blockquote>
<p>כִּי צֶמֶר וּפִשְׁתִּים וְגַם שֵׁשׁ וְשָׁנִים</p>
</blockquote>

<blockquote>
<p>עלָיו כְּאֶחָד שָׂשׂוּ בַּגְּוָנִים&#8230;</p>
</blockquote>

<blockquote>
<p>וְאַף גַּם הַנְּעָלִים לֹא הֶחֱלִיף בַּשָּׁנִים,</p>
</blockquote>

<blockquote>
<p>כִּי סִגֵּל הָאִישׁ לוֹ סַנְדָּלִים מְשֻׁמָּרִים, –</p>
</blockquote>

<blockquote>
<p>וַעַלֵיהֶם יְסֻפְּרוּ אֵלֶּה הַדְּבָרִים:</p>
</blockquote>

<br>  

<blockquote>
<p>אַבּוּ-קַזֶּם – יְרַחֲמֵהוּ אַלָּה! –</p>
</blockquote>

<blockquote>
<p>בְּעוֹדוֹ חָתָן שָׂשׂ עַל הַכַּלָּה,</p>
</blockquote>

<blockquote>
<p>עָשָׂה סַנְדָּלָיו לְיוֹם חֲתֻנָּתוֹ</p>
</blockquote>

<blockquote>
<p>שֶׁיְהֵא כֹּחָם יָפֶה לְכָל יְמֵי הֲלִיכָתוֹ, –</p>
</blockquote>

<blockquote>
<p>סַנְדָּלִים מְסֻמָּרִים וּמְעֻבֵּי הָעוֹר,</p>
</blockquote>

<blockquote>
<p>גַּסִּים, גַּמְלָנִים וּכְבֵדִים כַּצֹּר –</p>
</blockquote>

<blockquote>
<p>מְצוּקִים,</p>
</blockquote>

<blockquote>
<p>שֶׁיִּתְקַיְּמוּ לְיָמִים אֲרֻכִּים!</p>
</blockquote>

<blockquote>
<p>וּבִשְׁמִירָה מְעֻלָּה וְהַשְׁגָּחָה מְשֻׁבָּחָה</p>
</blockquote>

<blockquote>
<p>הֵם, אָמְנָם, נִתְקַיְּמוּ וְשִׁמְּשׁוּ כַהֲלָכָה,</p>
</blockquote>

<blockquote>
<p>כְּחֵפֶץ רִבּוֹנָם לְכָל רְצוֹן קוֹנָם, –</p>
</blockquote>

<blockquote>
<p>וַתִּדְבַּק מֵאָז בָּם נֶפֶשׁ אֲדוֹנָם;</p>
</blockquote>

<blockquote>
<p>כִּי לְטוֹבָה הִכִּירָם</p>
</blockquote>

<blockquote>
<p>וּכְעוֹרוֹ לִבְשָׂרוֹ כֵּן לֹא הֱמִירָם.</p>
</blockquote>

<blockquote>
<p>וְהֵם כַּאֲבָנִים כֵּן נִקְשׁוּ בַשָּׁנִים,</p>
</blockquote>

<blockquote>
<p>וְגַם בִּלּוּ אֶת הָאִשָּׁה, הָאֵם עַל הַבָּנִים&#8230;</p>
</blockquote>

<blockquote>
<p>שֶׁהַלָּלוּ מֵרָזוֹן</p>
</blockquote>

<blockquote>
<p>עָזְבוּ עוֹלַם הַמָּזוֹן,</p>
</blockquote>

<blockquote>
<p>וְהַלָּלוּ, הַסַּנְדָּלִים, בָּאוּ בַיָּמִים,</p>
</blockquote>

<blockquote>
<p>לֹא בִקְשׁוּ אֹכֶל – וְעוֹדָם קַיָּמִים!</p>
</blockquote>

<br>  

<blockquote>
<p>אֲבָל, הָהּ! יָמִים מְבַלִּים,</p>
</blockquote>

<blockquote>
<p>יָמִים מְכַלִּים,</p>
</blockquote>

<blockquote>
<p>וּבְשִׁנֵּי הַשָּׁנִים</p>
</blockquote>

<blockquote>
<p>גַם סַלְעֵי אֲבָנִים</p>
</blockquote>

<blockquote>
<p>נִשְׁחָקִים וְכָלִים,</p>
</blockquote>

<blockquote>
<p>וּמִכָּל-שֶׁכֵּן – סַנְדָּלִים!</p>
</blockquote>

<br>  

<blockquote>
<p>וְהִתְחִילוּ הַמְשֻׁכְלָלִים הוֹלְכִים וּבָלִים&#8230;</p>
</blockquote>

<blockquote>
<p>מִתְמַעֲכִים, מִתְעַקְּמִים, מִתְרַפְּטִים הַנּוֹשָׁנִים,</p>
</blockquote>

<blockquote>
<p>נִסְדָּקִים מֵאָחוֹר וּמִתְבַּקְּעִים מִפָּנִים – –</p>
</blockquote>

<blockquote>
<p>וְנִכְמְרוּ וַיֶּהֱמוּ רַחֲמֵי אַבּוּ-קַזֶּם!</p>
</blockquote>

<blockquote>
<p>כִּי אֵיכָה יַשְׁלִיכֵם? אֵיכָכָה יְבַזֵּם</p>
</blockquote>

<blockquote>
<p>וּלְאַשְׁפַּת-חוּץ יַזֵּם,</p>
</blockquote>

<blockquote>
<p>וְהֵם שׁוֹמְרֵי רַגְלָיו מֵאָז הַנֶּאֱמָנִים!?&#8230;</p>
</blockquote>

<blockquote>
<p>וַיֹּאמֶר: &quot;אִם כַּעֲבָדִים וְאִם כְּבָנִים –</p>
</blockquote>

<blockquote>
<p>אָנֹכִי לֹא אֶשְׁכַּח זֶה חַסְדְּכֶם מִלְּפָנִים!&quot;</p>
</blockquote>

<blockquote>
<p>וְכֵן הִתְחִיל שׂוֹכֵר לְסַנְדָּלָיו אֳמָנִים,</p>
</blockquote>

<blockquote>
<p>וּמִיָּמִים לְיָמִים</p>
</blockquote>

<blockquote>
<p>כֵּן רִפְּאָם בְּדָמִים, –</p>
</blockquote>

<blockquote>
<p>כִּי עַל כָּל בֶּדֶק וְעַל כָּל חוֹר</p>
</blockquote>

<blockquote>
<p>שִׁלֵּם הָאִישׁ מֵחוּט וְעַד עוֹר!</p>
</blockquote>

<blockquote>
<p>וַיְהִי נוֹתֵן וְנוֹתֵן – וּמַמָּשׁ בִּדְמָעוֹת –</p>
</blockquote>

<blockquote>
<p>גַּם פְּרוּטוֹת, גַּם מָעוֹת</p>
</blockquote>

<blockquote>
<p>לִמְאַחֵי קְרָעִים וְטוֹלְאֵי טְלָאִים,</p>
</blockquote>

<blockquote>
<p>עַד שֶׁנִּתְיָאֵשׁ מֵאֵלּוּ הָרַמָּאִים –</p>
</blockquote>

<blockquote>
<p>וַיִּתֵּן אֶת לִבּוֹ הוּא לַמְּלָאכָה,</p>
</blockquote>

<blockquote>
<p>וַיָחֶל לַעֲשׂוֹתָהּ – וְתָמִיד בְּהַצְלָחָה!</p>
</blockquote>

<blockquote>
<p>כִּי בְכִשְׁרוֹן יָדָיו הוּא חִזֵּק כֵּן בִּדְקָם</p>
</blockquote>

<blockquote>
<p>וַיְרַפֵּא כָּל סִדְקָם</p>
</blockquote>

<blockquote>
<p>בִּתְפָר לִתְפָר וּטְלַאי עַל גַּב טְלָאי –</p>
</blockquote>

<blockquote>
<p>וַיַּאֲרִיךְ יְמֵיהֶם עַד כֹּה לֶחָי!</p>
</blockquote>

<blockquote>
<p>וְכֵן נְשָׂאָם וַיְנַטְּלֵם מִדּוֹר לְדוֹר</p>
</blockquote>

<blockquote>
<p>בְּחוּטִים, בַּחֲבָלִים וְאַף גַּם בָּעוֹר,</p>
</blockquote>

<blockquote>
<p>אַף קְשָׁרָם בְּשַׂקִּים, בְּבַרְזֶל וָעֵץ –</p>
</blockquote>

<blockquote>
<p>וְלִשְׁנוֹתֵיהֶם אֵין תִּכְלָה, אֵין סוֹף וְאֵין קֵץ!</p>
</blockquote>

<br>  

<blockquote>
<p>נוֹשָׁנוּ, וְכַאֲשֶׁר נוֹשְׁנוּ וּבָלוּ,</p>
</blockquote>

<blockquote>
<p>כֵּן עָצְמוּ, כֵּן כָּבְדוּ וְכֵן הֵם גָּדָלוּ.</p>
</blockquote>

<blockquote>
<p>וּכְגָדְלָם כֵּן גָּדַל עִמָּהֶם שְׁמָם</p>
</blockquote>

<blockquote>
<p>וַיִּהְיוּ לְמָשָׁל בְּפִי כָל הָעָם.</p>
</blockquote>

<blockquote>
<p>כִּי הַבַּגְדָּתִים, מִקְּטַנָּם עַד גְּדוֹלָם,</p>
</blockquote>

<blockquote>
<p>כֻּלָּם חֲכָמִים וּמוֹשְׁלִים מֵעוֹלָם, –</p>
</blockquote>

<blockquote>
<p>וְכָל מַשָּׂא לַעֲיֵפָה אִם הֵמָּה אַךְ רָאוּ,</p>
</blockquote>

<blockquote>
<p>&#8220;סַנְדַּל אַבּוּ-קַזֶּם&#8221; לוֹ קָרֹא קָרְאוּ.</p>
</blockquote>

<blockquote>
<p>וּבַלֵּילוֹת,</p>
</blockquote>

<blockquote>
<p>בַּשָּׁעוֹת הָאֲפֵלוֹת,</p>
</blockquote>

<blockquote>
<p>בְּצֵאת אַבּוּ-קַזֶּם כְּצֵאת הַכּוֹכָבִים</p>
</blockquote>

<blockquote>
<p>לְסוֹבֵב עַל בֵּיתוֹ מֵחֲשָׁשׁ שֶׁל גַנָּבִים,</p>
</blockquote>

<blockquote>
<p>וּבְרַגְלָיו הַסַּנְדָּלִים, הַקַּדְמוֹנִים הַמְפֻרְסָמִים,</p>
</blockquote>

<blockquote>
<p>מְנַקְּשִׁים בְּקָשְׁיָם כְּשׁוֹמְרִים נִזְעָמִים, –</p>
</blockquote>

<blockquote>
<p>צֹוְחִים הַשְּׁכֵנִים לַבָּאִים בַּיָּמִים:</p>
</blockquote>

<blockquote>
<p>&#8220;מְקִיצֵי נִרְדָּמִים!&#8221;&#8230;</p>
</blockquote>

<br>  

<blockquote>
<p>יִצְעֲקוּ שְׁכֵנִים, יְצַחֲקוּ נְעָרִים,</p>
</blockquote>

<blockquote>
<p>יְדַבְּרוּ בַּגְדָּתִים וְיִלְעֲגוּ בַשְּׁעָרִים,</p>
</blockquote>

<blockquote>
<p>אַךְ מַר אַבּוּ-קַזֶּם</p>
</blockquote>

<blockquote>
<p>לֹא יִשְׁעֶה, לֹא יִשְׁמַע לְכָל לֵץ וּמְגַזֵּם.</p>
</blockquote>

<blockquote>
<p>כִּי מַה יַאֲזִין, אוֹ יַבּיט אֶל הָעֲבָרִים</p>
</blockquote>

<blockquote>
<p>וְהוּא שׁוֹמֵר פְּעָמָיו בְּצעָדִים נִזְהָרִים&#8230;</p>
</blockquote>

<blockquote>
<p>כִּי נִכְבָּדִים הַסַּנְדָּלִים,</p>
</blockquote>

<blockquote>
<p>נִכְבָּדִים – מְסֻרְבָּלִים,</p>
</blockquote>

<blockquote>
<p>עַל-כֵּן זָהִיר בִּשְׁלוֹמָם יוֹלִיכֵם אַט אָט,</p>
</blockquote>

<blockquote>
<p>מִפְּסִיעָה לִפְסִיעָה יְזִיזֵם כַּסָּד, –</p>
</blockquote>

<blockquote>
<p>אֲלֵיהֶם כָּל לִבּוֹ, לֹא יִפְנֶה לַצַּד,</p>
</blockquote>

<blockquote>
<p>כִּי בֵינוֹ וּבֵינָם בְּרִית עוֹלָם לָעַד!</p>
</blockquote>

<br>  

<h2 id="פֶּרֶקשֵׁנִי">פֶּרֶק שֵׁנִי</h2>

<br>  

<blockquote>
<p>וַיְהִי הַיּוֹם – וְאַבּוּ-קַזֶּם נִתְנַסֶּה,</p>
</blockquote>

<blockquote>
<p>(וּמִכָּאן הַהַתְחָלָה לְכָל אוֹתוֹ מַעֲשֶׂה!)</p>
</blockquote>

<blockquote>
<p>כְּלֵי-זְכוּכִית יְקָרִים בְּנֵס לוֹ הִגִּיעוּ,</p>
</blockquote>

<blockquote>
<p>וּבְתוֹךְ בֵּיתוֹ הוֹפִיעוּ</p>
</blockquote>

<blockquote>
<p>כְּקֶשֶׁת מֵעָנָן בְּגַוְנֵי פְלָאִים,</p>
</blockquote>

<blockquote>
<p>עַל גַּבֵּי הַבְּלָאִים.</p>
</blockquote>

<blockquote>
<p>הָכֵיצַד וּמֵאָן</p>
</blockquote>

<blockquote>
<p>הִגִּיעוּ לְכָאן?</p>
</blockquote>

<blockquote>
<p>בָּחוּר אֶחָד, מִּפַּזְּרָנֵי הַכְּרַכִּים,</p>
</blockquote>

<blockquote>
<p>דְּחָקַתְהוּ הַשָּׁעָה עִם נוֹשִׁים צוֹעֲקִים,</p>
</blockquote>

<blockquote>
<p>בָּרַח בְּעוֹד לַיְלָה וְהִתְעַלֵּם בַּמַּחֲשַׁכִּים.</p>
</blockquote>

<blockquote>
<p>וְהַבֵּן אֲפִילוּ גַם מָעָה</p>
</blockquote>

<blockquote>
<p>אֵין בְּיָדוֹ לַדֶּרֶךְ בְּהוֹצָאָה,</p>
</blockquote>

<blockquote>
<p>זוּלָתִי כְלֵי גָבִישׁ יְקָרִים –</p>
</blockquote>

<blockquote>
<p>מִינֵי צְלוֹחִיּוֹת וּבַקְבּוּקִים נֶהְדָּרִים</p>
</blockquote>

<blockquote>
<p>הַמְּלֵאִים מֵי וְרָדִים</p>
</blockquote>

<blockquote>
<p>וְשַׁמְנֵי מוֹר וּנְרָדִים, –</p>
</blockquote>

<blockquote>
<p>וַיָּבֵא בְּהֵחָבֵא אֶת כָּל זֶה הַיְקָר</p>
</blockquote>

<blockquote>
<p>וַיִּתְּנוֹ לְאַבּוּ-קַזֶּם כִּמְעָט בְּלֹא-דָבָר:</p>
</blockquote>

<blockquote>
<p>כְּלִי קָטָן בִּפְרוּטָה, וְגָדוֹל – בְּמָעָה;</p>
</blockquote>

<blockquote>
<p>לֹא קְנִיָּה – מְצִיאָה לְאַבּוּ-קַזֶּם כֵּן בָּאָה!</p>
</blockquote>

<blockquote>
<p>וְהַמּוֹכֵר בּוֹרֵחַ,</p>
</blockquote>

<blockquote>
<p>וְהַקּוֹנֶה שָׂמֵחַ</p>
</blockquote>

<blockquote>
<p>עַד טֵרוּף הַדֵּעָה! –</p>
</blockquote>

<blockquote>
<p>הַכֵּלִים בַּשּׁוּק הֲלֹא שָׁוִים פִּי מֵאָה,</p>
</blockquote>

<blockquote>
<p>וְעַד לִמְכִירָה – טוֹב מַרְאֵה-עֵינָים</p>
</blockquote>

<blockquote>
<p>וְטוֹב גַּם לַחֹטֶם זֶה רֵיחַ הַפְּלָאִים –</p>
</blockquote>

<blockquote>
<p>וְחִנָּם אֵין כֶּסֶף הַתַּעֲנוּג הַנָּעִים!</p>
</blockquote>

<blockquote>
<p>הוֹ, קוּם, אָף, וּשְׁאָף, הָרִיחַ לִרְגָעִים,</p>
</blockquote>

<blockquote>
<p>כִּי לֹא יִיבַשׁ הַשֶּׁמֶן וְלֹא יַחְסְרוּ הַמָּיִם!</p>
</blockquote>

<br>  

<blockquote>
<p>וַיְהִי כָּל הַלַּיְלָה אַבּוּ-קַזֶּם מִתְעַנֵּג</p>
</blockquote>

<blockquote>
<p>וְחִנָּם אֶת חָטְמוֹ הֶהְנָה וַיְפַנֵּק;</p>
</blockquote>

<blockquote>
<p>אַךְ בֹּקֶר, כְּצֵאת שֶׁמֶשׁ עַל כֵּלָיו הַיְקָרִים,</p>
</blockquote>

<blockquote>
<p>תְּקָפוֹ מִין יֵצֶר בְּכָל הָאֲבָרִים;</p>
</blockquote>

<blockquote>
<p>כִּי אֵשׁ יָצְאָה מִכֵּלָיו בְּבִרְקֵי זְגוּגִים –</p>
</blockquote>

<blockquote>
<p>וְנַעֲשָׂה בְשָׂרוֹ דִגְדּוּגִים דִּגְדּוּגִים</p>
</blockquote>

<blockquote>
<p>וְכָל גּוּפוֹ כְּחָטְמוֹ בְּאוֹתָהּ הַשָּׁעָה</p>
</blockquote>

<blockquote>
<p>נִתְאַוָּה גַּם הוּא לְטוֹבַת הֲנָאָה&#8230;</p>
</blockquote>

<blockquote>
<p>וְגוֹחֵךְ גַּם חוֹכֵךְ הָאִישׁ לוֹ בְנַחַת</p>
</blockquote>

<blockquote>
<p>וּבַהֲלָצָה יְדַבֵּר לְעַצְמוֹ תוֹכַחַת; –</p>
</blockquote>

<blockquote>
<p>נִתְחַכֵּךְ וְאָמָר: &quot;יִתְבָּרֵךְ אֵל צוּרִי!</p>
</blockquote>

<blockquote>
<p>אַךְ, מַה לָּךְ, אַבּוּ-קַזֶּם? אִי בֶּן טַמְבּוּרִי! –</p>
</blockquote>

<blockquote>
<p>אֶת צַלְמְךָ רְאֵה בַכֵּלִים הַטְהוֹרִים –</p>
</blockquote>

<blockquote>
<p>וַהֲרֵי אַתָּה כְעֶבֶד מִבְּנֵי הַשְּׁחוֹרִים</p>
</blockquote>

<blockquote>
<p>הַמְסֹאָב לִרְאִיָּה</p>
</blockquote>

<blockquote>
<p>וּמְטַמֵּא בִנְגִיעָה!</p>
</blockquote>

<br>  

<blockquote>
<p>וּלְעַצְמוֹ הִסְתַּכֵּל</p>
</blockquote>

<blockquote>
<p>וְדִבֶּר כְּמִתְנַכֵּל:</p>
</blockquote>

<blockquote>
<p>&quot;וְהֵן לוּ חָפָצְתָּ – כְּבֶן-חוֹרִין טָהָרְתָּ,</p>
</blockquote>

<blockquote>
<p>לוּ חָמֵשׁ פְּרוּטוֹת עוֹד וַתֵּר וִתָּרְתָּ!</p>
</blockquote>

<blockquote>
<p>וְחָמֵשׁ פְּרוּטוֹת – הַתֵּר צְרוֹרְךָ וְקָחֵן</p>
</blockquote>

<blockquote>
<p>וּבְיָדְךָ זוֹ שִׂים, – מַמָּשׁ וְהָכֵן,</p>
</blockquote>

<blockquote>
<p>וּלְךָ, לַהֲנָאָתְךָ, לֵךְ בֹּא וְשַׁלֵּם –</p>
</blockquote>

<blockquote>
<p>וּמִבְּשָׂרְךָ לֹא תִתְעַלֵּם!</p>
</blockquote>

<blockquote>
<p>לֵךְ בֹּא בְהֶבֶל וּבְחַמִּין וּטְהָר!</p>
</blockquote>

<blockquote>
<p>בֹּא אֶל הַמֶּרְחָץ לִכְבוֹד כְּלֵי הַיְקָר!&quot; – –</p>
</blockquote>

<br>  

<blockquote>
<p>כַּךְ נִדְבַּר, מִתְלוֹצֵץ וּמִתְחַכֵּךְ מִדִּיצָה.</p>
</blockquote>

<blockquote>
<p>נִדְבָּר לְשֵׁם תִּפְאֶרֶת הַמְּלִיצָה;</p>
</blockquote>

<blockquote>
<p>אוּלָם כְּדַבְּרוֹ אֶת דִּבְרוֹת הַתַּאֲוָה</p>
</blockquote>

<blockquote>
<p>כָּל נַפְשׁוֹ כְאֵשׁ בּוֹ נִתְלַקְּחָה נִתְלַהֲבָה;</p>
</blockquote>

<blockquote>
<p>נִתְרַגְּשָׁה עָלָיו הַשָּׁעָה! –</p>
</blockquote>

<blockquote>
<p>וְכָל תַּעֲנוּג הָרַחְצָה כִּבְעֵינָיו אָז רָאָה,</p>
</blockquote>

<blockquote>
<p>וּמֵעָצְמַת הַחֵשֶׁק וְחֶמְדַּת הַהֲנָאָה</p>
</blockquote>

<blockquote>
<p>הוּא מְגָרֵד כָּל גוּפוֹ בַיָּד גַּם בַּמַּטֶּה –</p>
</blockquote>

<blockquote>
<p>וְכַאֲשֶׁר יִתְגָּרֵד כֵּן יִתְגָּרֶה וְיִתְפַּתֶּה.</p>
</blockquote>

<br> 

<blockquote>
<p>וַעֲדַיִן הוּא שׁוֹהֶה בִגְמַר הַהַחְלָטָה,</p>
</blockquote>

<blockquote>
<p>מִתְהַלֵּךְ מִתְעַסֵּק – בְּכַוָּנָה לַחֲרָטָה&#8230;</p>
</blockquote>

<blockquote>
<p>וְחוֹזֵר וּמִתְגָּרֵד בְּכָל אֲשֶׁר מָצָא –</p>
</blockquote>

<blockquote>
<p>וְלֹא נִתְקָרְרָה דַעְתּוֹ עַד אֲשֶׁר יָצָא!</p>
</blockquote>

<br>  

<blockquote>
<p>יָצָא – וְעַל תַּאֲוָתוֹ וְעַל אַפּוֹ</p>
</blockquote>

<blockquote>
<p>חָמֵשׁ פְּרוּטוֹת אֵיךְ נִתְּנוּ בְכַפּוֹ?&#8230;</p>
</blockquote>

<blockquote>
<p>חָמֵשׁ פְּרוּטוֹת מְנוּיוֹת, חַמּוֹת וְטוֹבוֹת –</p>
</blockquote>

<blockquote>
<p>וְהוּא סוֹבֵב עִמָּהֶן לַהֲנָאָתוֹ בָרְחוֹבוֹת&#8230;</p>
</blockquote>

<blockquote>
<p>סוֹבֵב בַּעֲקִיפִין – סְחוֹר סְחוֹר הוּא מְהַלֵּךְ</p>
</blockquote>

<blockquote>
<p>וְלַמֶּרְחָץ לֹא יִקְרַב – עַד שֶׁיִּמָּלֵךְ&#8230;</p>
</blockquote>

<blockquote>
<p>וְהַסַּנְדָּלִים נוֹשָׁנִים</p>
</blockquote>

<blockquote>
<p>וְהוּא מְשַׁחֲקָם לְחִנָּם בְּמַרְצֶפֶת הָאֲבָנִים</p>
</blockquote>

<blockquote>
<p>וּמְהַלֵּךְ – עַד מָתַי? – הֶאָח גַּם אֲהָהּ! –</p>
</blockquote>

<blockquote>
<p>הֵן עַד בֵּית הַמֶּרְחָץ הִגִּיעַ וּבָא! – –</p>
</blockquote>

<br>  

<blockquote>
<p>מִשָּׁמַיִם הֱבִיאוּהוּ בְּעַל-כָּרְחוֹ וְלִרְצוֹנוֹ!</p>
</blockquote>

<blockquote>
<p>וְהַבַּלָּן בּוֹ מַבִּיט וּבוֹחֲנוֹ בִלְצוֹנוֹ –</p>
</blockquote>

<blockquote>
<p>כְּאֵינוֹ מַאֲמִינוֹ שֶׁבָּא בְּמָמוֹנוֹ – –</p>
</blockquote>

<blockquote>
<p>וּלְהַכְעִיס לַבַּלָּן עַל עֵקֶב זְדוֹנוֹ</p>
</blockquote>

<blockquote>
<p>שָׁלַח אַבּוּ-קַזֶּם בִּמְנוֹד-רֹאשׁ אֱנָחָה</p>
</blockquote>

<blockquote>
<p>וְשָׁלַט בְּעַצְמוֹ – וְהוֹשִׁיט כַּהֲלָכָה – –</p>
</blockquote>

<blockquote>
<p>הוּא שִׁלֵּם אֶתְנָנוֹ, נָתַן מִכְסָתוֹ –</p>
</blockquote>

<blockquote>
<p>וַהֲרֵיהוּ גַם נִכְנָס לַעֲשׂוֹת תַּאֲוָתוֹ!!</p>
</blockquote>

<br>  

<blockquote>
<p>זֶה כֹחַ מָמוֹן כֹּל יָכוֹל! –</p>
</blockquote>

<blockquote>
<p>הוּא נִכְנַס לַפְּרוֹזְדוֹר כַּיּוֹצֵא לַמָחוֹל,</p>
</blockquote>

<blockquote>
<p>הִצְהִיבוּ לוֹ פָנָיו כִּנְחֹשֶׁת הַקָּלָל</p>
</blockquote>

<blockquote>
<p>וּלְרֵיחַ וְלִחְלוּחַ שֶׁל הֶבֶל בְּחָלָל</p>
</blockquote>

<blockquote>
<p>נִכְנָס – וַהֲרֵי שָׁם בֶּן-דוֹדוֹ וּמְסָרְפוֹ</p>
</blockquote>

<blockquote>
<p>אַבּוּ-חֲלִיל זֶה הַלֵּץ הַמְחָרְפוֹ –</p>
</blockquote>

<blockquote>
<p>וּרְאֵה-נָא הַפַּעַם אֵיךְ זֶה מִתִּמְהוֹנוֹ</p>
</blockquote>

<blockquote>
<p>נֶאֱלְמָה לְשׁוֹנוֹ –</p>
</blockquote>

<blockquote>
<p>הֵיאַךְ? אַבּוּ-קַזֶּם לְבֵי-בַנֵּי בָּא?</p>
</blockquote>

<blockquote>
<p>אַלָּה כָּרִים, הוֹשִׁיעָה נָא! –</p>
</blockquote>

<blockquote>
<p>הֲגַם אַבּוּ-קַזֶּם בְּרוֹדְפֵי הֲנָאוֹת?</p>
</blockquote>

<blockquote>
<p>וַהֲרֵי מַשְׁמַע שֶׁשִּׁלֵּם, שִׁלֵּם בְּמָעוֹת&#8230;</p>
</blockquote>

<blockquote>
<p>כָּךְ תָּהָה הָאִישׁ עַד שֶׁקָּרָא קוֹל עָז:</p>
</blockquote>

<blockquote>
<p>&quot;קְלָס, אַבּוּ-קַזֶּם! קְלָס לְךָ, קְלָס!</p>
</blockquote>

<blockquote>
<p>סִמָּן טוֹב וּמַזָּל טוֹב, בֶּן דּוֹדִי, לָךְ!</p>
</blockquote>

<blockquote>
<p>חֵי זְקַן הַנָּבִיא, סִמָּן טוֹב הוּא בְכָךְ!</p>
</blockquote>

<blockquote>
<p>סִמָּן, כִּי עוֹד וַתֵּר תְּוַתֵּר עָלֶיךָ,</p>
</blockquote>

<blockquote>
<p>כִּי תֵצֵא וְתִקְנֶה גַם נְעָלִים לְרַגְלֶיךָ!&quot; –</p>
</blockquote>

<br>  

<blockquote>
<p>וְשׂוֹחֵק אַבּוּ-קַזֶּם בְּטוּב לִבּוֹ הַפָּעַם</p>
</blockquote>

<blockquote>
<p>וְעוֹנֶה אַף הוּא, אַךְ בִּדְבָרִים שֶׁל טָעַם:</p>
</blockquote>

<br>  

<blockquote>
<p>&quot;יָהְנְךָ אַלָּה, עַל שֵׂכֶל מִלֶּיךָ!</p>
</blockquote>

<blockquote>
<p>וְשָׁלוֹם כַּנָּהָר יֵט, אָחִי, אֵלֶיךָ!</p>
</blockquote>

<blockquote>
<p>שֶׁכֵּן אַף אֲנִי זֶה סָבוּר לִפְעָמִים,</p>
</blockquote>

<blockquote>
<p>כִּי מָלְאוּ סַנְדָּלַי אֶת צְבָאָם בַּיָּמִים,</p>
</blockquote>

<blockquote>
<p>אֶלָּא – רְאֵה! אֲנִי מִסְתַּכֵּל בָּהֶם,</p>
</blockquote>

<blockquote>
<p>וְלִבִּי, הוֹ לִבִּי, הוּא אוֹמֵר לָהֶם:</p>
</blockquote>

<blockquote>
<p>שִׁמַּשְׁתּוּנִי, סַנְדָּלַי, בֶּאֱמוּנָה מַתְמִידָה, –</p>
</blockquote>

<blockquote>
<p>וְכַמָּה, הוֹ כַמָּה לִי קָשָׁה הַפְּרִידָה!</p>
</blockquote>

<blockquote>
<p>אַף אַתָּה, הוֹ אָחִי, אָנָּא הַגִּידָה, –</p>
</blockquote>

<blockquote>
<p>כְּלוּם טוֹעֶה חָלִילָה אֲנִי בַאֲמִידָה?</p>
</blockquote>

<blockquote>
<p>וּלְדַעְתִּי וּלְחֶשְׁבּוֹנִי,</p>
</blockquote>

<blockquote>
<p>מֵרֹב שְׁנוֹת נִסְיוֹנִי,</p>
</blockquote>

<blockquote>
<p>נִרְאֶה, כִּי יֵשׁ עוֹד בְּאֵלֶּה הַסַּנְדָּלָיִם</p>
</blockquote>

<blockquote>
<p>כְּדֵי לְשַׁמְּשֵׁנִי, לְפָחוֹת, שְׁנָתָיִם&quot;&#8230;</p>
</blockquote>

<blockquote>
<p>שָׂחַק הַלָּז שְׂחוֹק לְדִבְרֵי הַהַמְלָצָה</p>
</blockquote>

<blockquote>
<p>וְרָקַק אֶת רֻקּוֹ – וּפָנָה וְיָצָא.</p>
</blockquote>

<blockquote>
<p>וְאַבּוּ-קַזֶּם אַף הוּא, בְּטוֹב לִבּוֹ עָלָיו,</p>
</blockquote>

<blockquote>
<p>שָׂחַק וְנִתְיַשֵּׁב לִשְׂרוֹכָיו וַחֲבָלָיו –</p>
</blockquote>

<blockquote>
<p>מְעַיֵּן וּמְטַפֵּל בַּחֲלִיצַת סַנְדָּלָיו&#8230;</p>
</blockquote>

<blockquote>
<p>חֲלָצָם וְהֶעֱמִידָם יַחַד תּוֹאֲמִים –</p>
</blockquote>

<blockquote>
<p>וְנִכְנָס בִּלְבוּשָׁיו לְהִתְפַּנֵּק בַּחַמִּים.
<br><br />
בִּלְבוּשָׁיו הוּא נִכְנָס, כְּדֵי לְזַכּוֹתָם</p>
</blockquote>

<blockquote>
<p>וְיַחַד עִם גוּפוֹ לְהַבֵּל גַּם אוֹתָם, –</p>
</blockquote>

<blockquote>
<p>כִּי לָמָּה זֶה יִמְנַע הַטּוֹב מִבִּגְדוֹתָיו</p>
</blockquote>

<blockquote>
<p>לְאַחַר שֶׁשִּׁלֵּם בְּמֵיטַב מְעוֹתָיו? – –</p>
</blockquote>

<blockquote>
<p>לֹא נִשְׁאֲרוּ בַפְּרוֹזְדוֹר רַק הַסַּנְדָּלִים,</p>
</blockquote>

<blockquote>
<p>אַךְ הֵמָּה לְבַדָּם וּלְלֹא עֵין בְּעָלִים,</p>
</blockquote>

<blockquote>
<p>כִּי בָטַח הַבַּעַל, לֹא יַחְמֹד אִישׁ קַחְתָּם,</p>
</blockquote>

<blockquote>
<p>וְהֵם צֶמֶד-חֶמֶד יַעַמְדוּ כֵן תַּחְתָּם.</p>
</blockquote>

<br>  

<h2 id="פֶּרֶקשְׁלִישִׁי">פֶּרֶק שְׁלִישִׁי</h2>

<br>  

<blockquote>
<p>וַיֵּשֶׁב אַבּוּ-קַזֶּם בְּבֵית הַמָּיִם,</p>
</blockquote>

<blockquote>
<p>נִתְפַּנֵּק לוֹ שָׁעָה, נִתְעַדֵּן שְׁעָתָיִם –</p>
</blockquote>

<blockquote>
<p>הֵן לֹא חִנָּם בָּא, כִּי-אִם בִּשְׂכָרוֹ</p>
</blockquote>

<blockquote>
<p>וְלָמָּה לֹא יַאֲרִיךְ הַתַּעַנוּג דְּבָרוֹ?</p>
</blockquote>

<blockquote>
<p>יָשַׁב עַד נַעֲשָׂה כִּמְבֻשָּׁל בְּשָׂרוֹ –</p>
</blockquote>

<blockquote>
<p>יָשַׁב וְלֹא חָשׁ,</p>
</blockquote>

<blockquote>
<p>עַד יָצָא לַפְּרוֹזְדוֹר חָלוּט וָתָשׁ,</p>
</blockquote>

<blockquote>
<p>וּמַהְבִּיל וְנֶאֱנָק, מִתַּעֲנוּג כִּי רָב,</p>
</blockquote>

<blockquote>
<p>הוּא נָפַל כְּעֻלְפֶּה עַל גַּבֵּי הַסְּטָיו –</p>
</blockquote>

<blockquote>
<p>שָׁכַב וְאָמָר: צֵא נָא וּלְמָד,</p>
</blockquote>

<blockquote>
<p>מָה עוֹשׂוֹת אַךְ חָמֵשׁ פְּרוּטוֹת בִּלְבָד!</p>
</blockquote>

<blockquote>
<p>הֵן נַעֲשָׂה כָּל גּוּפִי כִּבְרִיָּה חֲדָשָׁה,</p>
</blockquote>

<blockquote>
<p>כִּצְלוֹחִית שֶׁל גָּבִישׁ זַכָּה מְלֻטָּשָׁה&#8230;</p>
</blockquote>

<blockquote>
<p>וּמַה שָּׁם, בְּבַקָּשָׁה?!&quot; –</p>
</blockquote>

<blockquote>
<p>כָּךְ סִיֵּם בְּבֶהָלָה וְנַפְשׁוֹ נִקְרָשָׁה,</p>
</blockquote>

<blockquote>
<p>כִּי רָאָה שָׁם רְאִיָּה</p>
</blockquote>

<blockquote>
<p>וּפָג רוּחוֹ מִתְּמִיָּה:</p>
</blockquote>

<blockquote>
<p>בִּמְקוֹם הַסַּנְדָּלִים –</p>
</blockquote>

<blockquote>
<p>נְעָלִים!</p>
</blockquote>

<blockquote>
<p>וְהֵם – זוּג נָאֶה וְחָדָשׁ, יַחַד שְׁנָיִם –</p>
</blockquote>

<blockquote>
<p>תַּאֲוָה לָעֵינָיִם!&#8230;</p>
</blockquote>

<br> 

<blockquote>
<p>אַבּוּ-קַזֶּם – שְׁתֵּי עֵינָיו בּוֹ רָצוֹת</p>
</blockquote>

<blockquote>
<p>כַּשּׁוּעָלִים בַּפְּרָצוֹת:</p>
</blockquote>

<blockquote>
<p>הַסַּנְדָּלִים הֵם אֵינָם – וְהַנְּעָלוֹת מְגֹהָצוֹת, –</p>
</blockquote>

<blockquote>
<p>וְהַנְּעָלוֹת חֲדָשׁוֹת וְקַלּוֹת וְרַכּוֹת</p>
</blockquote>

<blockquote>
<p>וְהֵן יַחַד מְזֻמָּנוֹת, עוֹמְדוֹת וּמְחַכּוֹת – –</p>
</blockquote>

<blockquote>
<p>הָאֵל עוֹשֶׂה פֶּלֶא!</p>
</blockquote>

<blockquote>
<p>מִּי עָשָׂה כַאן עִמּוֹ חֲלִיפִין כָּאֵלֶּה?&#8230;</p>
</blockquote>

<blockquote>
<p>וַתָּאֵר נְהָרָה, –</p>
</blockquote>

<blockquote>
<p>כִּי זָרְחָה הַשְׁעָרָה</p>
</blockquote>

<blockquote>
<p>נֶאֱמָנָה וּבָרָה;</p>
</blockquote>

<blockquote>
<p>אַבּוּ-חֲלִיל הַפַּזְּרָן, אַךְ הוּא עָשָׂה זֹאת –</p>
</blockquote>

<blockquote>
<p>וּמֵאֵת אַלָּה הָרַחֲמָן הָיָה הָאוֹת!</p>
</blockquote>

<blockquote>
<p>כִּי בְּלֵב בֶּן-דּוֹדוֹ מַחֲשֶׁבֶת כִּפּוּרִים</p>
</blockquote>

<blockquote>
<p>הֵעִיר הָאֵל עִם אַהֲבַת נְעוּרִים,</p>
</blockquote>

<blockquote>
<p>וַיִּזְכֹּר אַבּוּ-חֲלִיל יָמִים נֶחְמָדִים</p>
</blockquote>

<blockquote>
<p>בְּעוֹד הֵם שְׁנֵיהֶם יַחַד יְלָדִים&#8230;</p>
</blockquote>

<blockquote>
<p>וּבַהֲמוֹת עָלָיו מֵעָיו, בְּהִכָּמֵר כִּלְיוֹתָיו,</p>
</blockquote>

<blockquote>
<p>וַדַּאי, כֵּן דּוֹבְבוּ וְאָמְרוּ שִׂפְתוֹתָיו:</p>
</blockquote>

<blockquote>
<p>&quot;הֵן זֶה אַבּוּ-קַזֶּם שְׁאֵרִי וּבְשָׂרִי,</p>
</blockquote>

<blockquote>
<p>הֵן מַר לוֹ, הוֹ, מַר מִכָּל בְּנֵי מְרָרִי! –</p>
</blockquote>

<blockquote>
<p>שֶׁהוּא אַלְמָן עָלוּב, אָב שַׁכּוּל וַעֲרִירִי, –</p>
</blockquote>

<blockquote>
<p>וְהוּא הֵן זֶה רֵעִי אָז הָיָה, מוֹקִירִי&#8230;</p>
</blockquote>

<blockquote>
<p>אֲשַׂמְּחוֹ-נָא פַּעַם וַאֲנַחֲמוֹ בְעוֹדִי,</p>
</blockquote>

<blockquote>
<p>כִּי מִנְחָה אֲכַבְּדֵהוּ, שַׁי מִמְּאֹדִי!&quot;&#8230;</p>
</blockquote>

<blockquote>
<p>וּכְחָס עַל כְּבוֹד קְרוֹבוֹ הַנָּתוּן לְשִׁמְצָה,</p>
</blockquote>

<blockquote>
<p>דָּק, מַה מַּתָּנָה לוֹ נָאָה? – וַיִּמְצָא,</p>
</blockquote>

<blockquote>
<p>וַיֵּלֶךְ וַיָּבֵא זוּג חָדָשׁ נְעָלִים,</p>
</blockquote>

<blockquote>
<p>לְחַלְּצוֹ מִזּוּג הַסַּנְדָּלִים הַבָּלִים!&#8230;</p>
</blockquote>

<br> 

<blockquote>
<p>כָּךְ דָּרשׁ דָּרַשׁ, מִדָּה בְמִדָּה</p>
</blockquote>

<blockquote>
<p>וַיִּמְצָא אַבּוּ-קַזֶּם אֶת פִּתְרוֹן הַחִידָה, –</p>
</blockquote>

<blockquote>
<p>וַיִּחַדְּ וַיֹּאמֶר: &quot;כֵּן הוּא בַעֲלִיל!</p>
</blockquote>

<blockquote>
<p>מַעֲשֶׂה זֶה עָשָׂה רַק אַבּוּ-חֲלִיל!</p>
</blockquote>

<blockquote>
<p>וּבְכוֹר-שָׂטָן זֶה הֲרֵי אֵינוֹ כְסִיל –</p>
</blockquote>

<blockquote>
<p>וּמָצָא, שֶׁזוּג נַעֲלָיִם –</p>
</blockquote>

<blockquote>
<p>הַמִּנְחָה אַךְ <strong>אֶחָת</strong> וְהִיא נִרְאֵית <strong>כִּשְׁתָּיִם</strong>,</p>
</blockquote>

<blockquote>
<p>וְהַמְקַבְּלָהּ יְהֵא לוֹ מוֹדֶה <strong>כִפְלָיִם</strong>!&quot;&#8230;</p>
</blockquote>

<blockquote>
<p>וּמְוַתֵּר אַבּוּ-קַזֶּם מִשֶּׁלוֹ בְּשִׂמְחָתוֹ,</p>
</blockquote>

<blockquote>
<p>בְּאָמְרוֹ, כְּמַעֲבִיר בְּכָל לֵב עַל מִדָּתוֹ:</p>
</blockquote>

<blockquote>
<p>&#8220;גַּם בָּרוּךְ יהְיֶה – וַאֲפִילוּ <strong>שִׁבְעָתָיִם</strong>!&#8221;&#8230;</p>
</blockquote>

<blockquote>
<p>וְחוֹזֵר הַדִּין לְלַמֵּד קְצָת חוֹבָה:</p>
</blockquote>

<blockquote>
<p>&quot;אֲבָל, בֶּן-דּוֹדִי! כָּךְ עוֹשֶׂה בַּעַל-טוֹבָה?</p>
</blockquote>

<blockquote>
<p>כִּי לָמָּה לָקַחְתָּ לְךָ הַיְשָׁנִים?&#8230;</p>
</blockquote>

<blockquote>
<p>כְּלוּם כָּךְ הוּא דַּרְכָּם שֶׁל הַנַּדְבָנִים,</p>
</blockquote>

<blockquote>
<p>שֶׁיַּעֲשׂוּ <strong>חֲלִיפִין</strong> בִּנְתִינַת תְּשׁוּרָה?&#8230;</p>
</blockquote>

<blockquote>
<p>אַךְ שׁוּב הוּא מְוַתֵּר בִּמְחִילָה גְמוּרָה:</p>
</blockquote>

<blockquote>
<p>&quot;וִיבָרְכוֹ-נָא אַלָּה גַּם עַל הַתְּמוּרָה!</p>
</blockquote>

<blockquote>
<p>וּבִלְבָד שֶׁלֹא יַחֲזֹר וְיִתְחָרֵט, חָלִילָה&#8230;&quot;</p>
</blockquote>

<blockquote>
<p>וּמִתּוֹךְ בֶּהָלָה וְחִילָה,</p>
</blockquote>

<blockquote>
<p>שֶׁפָּתַח פֶּה לַשָּׂטָן –</p>
</blockquote>

<blockquote>
<p>קָפַץ אַבּוּ-קַזֶּם, וּבִן רֶגַע קָטָן</p>
</blockquote>

<blockquote>
<p>נָעַל וְחָפַז וְיָצָא בַּנְּעָלוֹת – –</p>
</blockquote>

<blockquote>
<p>וְרַגְלָיו – הֶאָח, הֵן קַלּוֹת כְּאַיָּלוֹת!! –</p>
</blockquote>

<br>  

<blockquote>
<p>אָכֵן, אַךְ אַלָּה, יִתְבָּרֵךְ שְׁמוֹ,</p>
</blockquote>

<blockquote>
<p>זֶה הַיּוֹם עָשָׂה נֵס גָּדוֹל לוֹ!</p>
</blockquote>

<blockquote>
<p>גַּם כְּלֵי-גָבִישׁ – כְּלֵי מַלְכוּת מְפֹאָרִים</p>
</blockquote>

<blockquote>
<p>גַּם מֵי-בֶשֶׂם עִם שְׁמָנִים יְקָרִים,</p>
</blockquote>

<blockquote>
<p>גַּם עֹנֶג מֶרְחָץ – מַרְפֵּא בְשָׂרִים,</p>
</blockquote>

<blockquote>
<p>וְגַם מִנְחַת-שַׁי – תַּאֲוָה לְרַגְלָיִם – –</p>
</blockquote>

<blockquote>
<p>הַלְלוּ שָׁמָיִם, כָּל בַּעֲלֵי נַעֲלָיִם!</p>
</blockquote>

<br>  

<h2 id="פֶּרֶקרְבִיעִי">פֶּרֶק רְבִיעִי</h2>

<br>  

<blockquote>
<p>הוּא מָצָא הַחִידָה (מַזָּל מַחְכִּים!)</p>
</blockquote>

<blockquote>
<p>וְהוֹלֵךְ אַבּוּ-קַזֶּם כְּבִמְחוֹל מְשַׂחֲקִים, –</p>
</blockquote>

<blockquote>
<p>וּמִי שָׁם הָרָץ,</p>
</blockquote>

<blockquote>
<p>הַקּוֹרֵא וָאָץ?</p>
</blockquote>

<blockquote>
<p>הוֹ! מַה בְּשׂוֹרָה?! מָה עוֹד? מָה שׁוֹב? –</p>
</blockquote>

<blockquote>
<p>אֵל רַחוּם הָרַחֲמָן, אַל תִּמְנַע הַטּוֹב!</p>
</blockquote>

<blockquote>
<p>הֲקָצְרָה זוּ יָדְךָ מִתֵּת עוֹד בְּרָכָה</p>
</blockquote>

<blockquote>
<p>בְּיוֹם הַהַצְלָחָה?&#8230;</p>
</blockquote>

<blockquote>
<p>אֲבָל, הָהּ צָרָה! צָרָה וַאֲנָחָה! –</p>
</blockquote>

<blockquote>
<p>עֶבֶד כּוּשִׁי הִשִּׂיגָהוּ, –</p>
</blockquote>

<blockquote>
<p>גַּם הַבַּלָּן הִדְבִּיקָהוּ, –</p>
</blockquote>

<blockquote>
<p>וּבוֹ תָּפְסוּ, יַחֲזִיקוּהוּ, –</p>
</blockquote>

<blockquote>
<p>אִם לֹא יָשׁוּב יַכּוּהוּ!</p>
</blockquote>

<blockquote>
<p>וּלְאָן יִסְחָבוּהוּ? – –</p>
</blockquote>

<blockquote>
<p>לְבֵית-הַמֶּרְחָץ הֱבִיאוּהוּ!</p>
</blockquote>

<br> 

<blockquote>
<p>עַל מַה זֶּה? מֶה עָוֶל נִמְצָא בוֹ? –</p>
</blockquote>

<blockquote>
<p>אֲבוֹי! – מִי יַאֲמִין לִשְׁמוּעָה זוֹ? –</p>
</blockquote>

<blockquote>
<p>נַעֲלוֹתָיו, נַעֲלוֹת הַמִּנְחָה – לֹא לוֹ!</p>
</blockquote>

<blockquote>
<p>וּלְמִי הֵן? – הָהּ, אֶרֶץ רָעָשָׁה! –</p>
</blockquote>

<blockquote>
<p>לַקַּדִי הֵן, לַשּׁוֹפֵט כָּל רָשָׁע!</p>
</blockquote>

<blockquote>
<p>הַאֵיךְ? – שִׁמְעוּ שָׁמֹע</p>
</blockquote>

<blockquote>
<p>וְהִתַּמְּהוּ תָמֹהַּ!</p>
</blockquote>

<blockquote>
<p>הַצָּרָה כָּךְ הִיא נִתְגַּלְגְּלָה וּבָאָה:</p>
</blockquote>

<blockquote>
<p>כִּי בָּהּ בַּשָּׁעָה</p>
</blockquote>

<blockquote>
<p>שֶׁאַבּוּ-קַזֶּם שָׁהָה</p>
</blockquote>

<blockquote>
<p>בְּבֵית-הַמַּיִם לַהֲנָאָתוֹ,</p>
</blockquote>

<blockquote>
<p>בָּא גַם הַקַּדִי בִּכְבוֹדוֹ וּבֶן-אֲמָתוֹ,</p>
</blockquote>

<blockquote>
<p>בְּעַבְדּוֹ הַכּוּשִׁי, לְרָחְצָה כְהִלְכָתוֹ.</p>
</blockquote>

<blockquote>
<p>חָפַז הַבַּלָּן לִפְנֵי שַׂר הַמִּשְׁפָּטִים,</p>
</blockquote>

<blockquote>
<p>וְשֶׁלֹּא יִהְיוּ לְעֵינֵי כְבוֹדוֹ נִבָּטִים</p>
</blockquote>

<blockquote>
<p>אוֹתָם הַמְנֻוָּלִים</p>
</blockquote>

<blockquote>
<p>הַמְסֻרְבָּלִים וּמְרֻפָּטִים –</p>
</blockquote>

<blockquote>
<p>הַסַּנְדָּלִים, –</p>
</blockquote>

<blockquote>
<p>הִשְׁלִיכָם הַבַּלָּן לְפִנָּה נִסְתָּרָה, –</p>
</blockquote>

<blockquote>
<p>ושם חלצו הצגו נעלי התפארה,</p>
</blockquote>

<blockquote>
<p>נעלי הקדי – ואַבּוּ-קַזֶּם בצרה! –</p>
</blockquote>

<br>  

<blockquote>
<p>הוּא, בְּעוֹדוֹ עַל הַסָּף</p>
</blockquote>

<blockquote>
<p>קִדְּמָהוּ הָאָף, –</p>
</blockquote>

<blockquote>
<p>קוֹל הַשַּׂר בְּגַעֲרָתוֹ</p>
</blockquote>

<blockquote>
<p>כְּקוֹל גָּמָל בְּנַחֲרָתוֹ:</p>
</blockquote>

<blockquote>
<p>&quot;כָּךְ אַתָּה, כָּךְ זָקֵן אַשְׁמָאִי?</p>
</blockquote>

<blockquote>
<p>&quot;כָּךְ כִּילַי רָשָׁע? כָּךְ כֶּלֶב חָי?</p>
</blockquote>

<blockquote>
<p>גַּם גַּנָּב נַעֲשֵׂיתָ לְעֵת זִקְנָה,</p>
</blockquote>

<blockquote>
<p>וּנְעָלִים בִּמְשִׁיכָה לְךָ תִּקְנֶה?!&quot;</p>
</blockquote>

<blockquote>
<p>&#8220;וְהֵיכָן סַנְדָּלָי?&#8221; – קָרָא זֶה בְּחִיל</p>
</blockquote>

<blockquote>
<p>וּבִקֵּשׁ להִתְנַצֵּל בְּאַבּוּ-חֲלִיל, –</p>
</blockquote>

<blockquote>
<p>אַךְ הַקַּדִי שִׁסְּעוֹ בְשַׁאֲגַת אֲרִי:</p>
</blockquote>

<blockquote>
<p>&quot;מָה?! הַאַף לָעֹג תִּלְעַג בִּי וָלִי?!</p>
</blockquote>

<blockquote>
<p>הוֹ, בְּזוּי כָּל גַּנָּבִים,</p>
</blockquote>

<blockquote>
<p>רֹאשׁ כֶּלֶב שֶׁבַּכְּלָבִים!</p>
</blockquote>

<blockquote>
<p>הַמְעָט כִּי נְעָלַי שֶׁלִּי לָקָחְתָּ,</p>
</blockquote>

<blockquote>
<p>כִּי עוֹד שֶׁלְךָ לִי הַנִּיחַ הִנַּחְתָּ –</p>
</blockquote>

<blockquote>
<p>&#8220;מְקִיצֵי נִרְדָּמִים&#8221; אֵלֶּה הַמְעֻפָּשִׁים! –</p>
</blockquote>

<blockquote>
<p>לְמַעַן שִׂימֵנִי שְׂחוֹק בַּאֲנָשִׁים,</p>
</blockquote>

<blockquote>
<p>מָשָׁל וּשְׁנִינָה</p>
</blockquote>

<blockquote>
<p>בֵּין שָׂרֵי הַמְּדִינָה!&quot;</p>
</blockquote>

<blockquote>
<p>&#8220;חַסַּן!&#8221; – נָתַן קוֹל רַעַם</p>
</blockquote>

<blockquote>
<p>לָעֶבֶד הַכּוּשִׁי, בִּגְבוֹר עוֹד הַזַּעַם:</p>
</blockquote>

<blockquote>
<p>&quot;טְפָח!</p>
</blockquote>

<blockquote>
<p>טְפָח הַסַּנְדָּלִים</p>
</blockquote>

<blockquote>
<p>בְּרֹאשׁ בֶּן-הַנְּבָלִים –</p>
</blockquote>

<blockquote>
<p>וָקָח!</p>
</blockquote>

<blockquote>
<p>קַח, קְשֹׁר יָדָיו בַּחֲבָלִים –</p>
</blockquote>

<blockquote>
<p>וּלְבֵית-הַסֹּהַר מְשָׁךְ!</p>
</blockquote>

<blockquote>
<p>וְעַל הָעַמּוּד מְתָח</p>
</blockquote>

<blockquote>
<p>וּבְכַף רַגְלָיו הָךְ! –</p>
</blockquote>

<blockquote>
<p>יִסְפֹּג אַרְבָּעים מִלַּחֵי הַשְּׁבָטִים</p>
</blockquote>

<blockquote>
<p>וּלְבֵית-הַבּוֹר יָשְׁלַךְ עַד יוֹם הַמִּשְׁפָּטִים, –</p>
</blockquote>

<blockquote>
<p>עַד בְּיַד פִּשְׁעוֹ</p>
</blockquote>

<blockquote>
<p>יְשֻׁלַּח כְּרִשְׁעוֹ!</p>
</blockquote>

<blockquote>
<p>פְּרָח!&quot;</p>
</blockquote>

<br>  

<blockquote>
<p>קִידוֹת וְהִשְׁתַּחֲוָאוֹת, תַּחֲנוּנִים וּדְמָעוֹת</p>
</blockquote>

<blockquote>
<p>לְחִנָּם הֵן בָּאוֹת.</p>
</blockquote>

<blockquote>
<p>אַבּוּ-קַזֶּם בֶּעָפָר מִתְפַּלֵּשׁ, מִתְאַבֵּק,</p>
</blockquote>

<blockquote>
<p>וּלְרַגְלֵי הַקַּדִי יִשַּׁק וִיחַבֵּק;</p>
</blockquote>

<blockquote>
<p>בַּבּוֹר וּבַנֵּכָר אֵיךְ יַרְצֶה עֲוֹנוֹ –</p>
</blockquote>

<blockquote>
<p>וּלְהֶפְקֵר הֵן נִשְׁאָר הוֹנוֹ מָמוֹנוֹ?&#8230;</p>
</blockquote>

<blockquote>
<p>עַל כֵּן יַךְ לִבּוֹ וְלִמְשֹׁפְטוֹ יִקְרָא: &quot;חָנֵּנִי!</p>
</blockquote>

<blockquote>
<p>בַּכֶּסֶף עָנְשֵׁנִי!</p>
</blockquote>

<blockquote>
<p><strong>בְּרַחֲמִים</strong> קָנְסֵנִי!&quot;&#8230;</p>
</blockquote>

<blockquote>
<p>וְאֵין רַחֲמִים בַּדִּין! בַּדַּיָּן אֵין חֲנִינָה, –</p>
</blockquote>

<blockquote>
<p>מִשְׁפַּט צֶדֶק יֵעָשֶׂה, וְתִשְׁמַע הַמְּדִינָה!</p>
</blockquote>

<blockquote>
<p>&quot;חָנֵּנִי, חָנֵּנִי!</p>
</blockquote>

<blockquote>
<p><strong>וְכִרְצוֹנְךָ</strong> קָנְסֵנִי!&quot;&#8230;</p>
</blockquote>

<blockquote>
<p>אִם קַדִי יִחַן גַּנָּב וְיַעַשׂ <strong>כִּרְצוֹנוֹ</strong>,</p>
</blockquote>

<blockquote>
<p>וְלֹא כְפִי דָתוֹ וּמִדַּת חֶשְׁבּוֹנוֹ?&#8230;</p>
</blockquote>

<blockquote>
<p>וְהַחֶשְׁבּוֹן בְּכַמָּה? – –</p>
</blockquote>

<blockquote>
<p>הָהּ, קָדְרָה הַחַמָּה!</p>
</blockquote>

<blockquote>
<p>עֲשָׂרָה שְׁקָלִים – מְחִיר הַנַּעֲלָיִם,</p>
</blockquote>

<blockquote>
<p>וְעַל גַּנָּב לְשַׁלֵּם בַּדִּין – <strong>שִׁבְעָתָיִם</strong>&#8230;</p>
</blockquote>

<blockquote>
<p>וַעֲשָׂרָה עַל שֶׁבֶת, וְעַל בּשֶׁת עֲשָׂרָה,</p>
</blockquote>

<blockquote>
<p>וַעֲשָׂרָה עַל טֹרַח הַכּוּשִׁי כַּפָּרָה –</p>
</blockquote>

<blockquote>
<p><strong>מֵאָה מְגִ&#8217;ידוֹת</strong>! – מֵאָה בַתְּקִילִים,</p>
</blockquote>

<blockquote>
<p>זֶהוּ הַחֶשְׁבּוֹן, וָלֹא – יוּבָא בִּפְלִילִים&#8230;</p>
</blockquote>

<blockquote>
<p>&quot;וּנְעַל הַסַּנְדָּלִים, וְלֵךְ סְפוֹר אֶת הַשְּׁקָלִים –</p>
</blockquote>

<blockquote>
<p>וְהֵסִיר אָז חַסַּן מִמְּךָ אֶת הַחֲבָלִים!&quot; –</p>
</blockquote>

<br>  

<blockquote>
<p>בִּבְכִי הָלַךְ אַבּוּ-קַזֶּם, בְּפַלְגֵי דְמָעוֹת,</p>
</blockquote>

<blockquote>
<p>עִם הָעֶבֶד הַכּוּשִׁי – וְהִרְצָה הַמָּעוֹת:</p>
</blockquote>

<blockquote>
<p>מְאַת שִׁקְלֵי כֶסֶף, שִׁקְלֵי קֹדֶשׁ לוֹ מָנָה –</p>
</blockquote>

<blockquote>
<p>וְהַסַּכָּנָה עָבְרָה כַּעֲנָנָה&#8230;</p>
</blockquote>

<blockquote>
<p>אַךְ אַבּוּ-קַזֶּם הַחֲשֵׁכָה עוֹד עָלָיו:</p>
</blockquote>

<blockquote>
<p>אֶפְשָׁר, – מֵאָה שֶׁקֶל כֶּסֶף הוּא שָׁלָף</p>
</blockquote>

<blockquote>
<p>וְאֵין לוֹ בִמְחִירָם – אֶלָּא סַנְדָּלָיו?&#8230;</p>
</blockquote>

<blockquote>
<p>הָהּ, דּוֹרֵס טוֹרֵף כַּזְּאֵב</p>
</blockquote>

<blockquote>
<p>הַכְּאֵב שֶׁבַּלֵּב!</p>
</blockquote>

<blockquote>
<p>וּבִגְרוֹנוֹ</p>
</blockquote>

<blockquote>
<p>יְחַנְּקוֹ חֲרוֹנוֹ,</p>
</blockquote>

<blockquote>
<p>וּבְפִיו – כְּעִנְּבֵי רוֹשׁ&#8230;</p>
</blockquote>

<blockquote>
<p>וְהוּא נוֹפֵל אַרְצָה דּוֹם וַחֲפוּי רֹאשׁ&#8230;</p>
</blockquote>

<blockquote>
<p>פָּקַח עֵינָיו – וְרַעַד בְּעַצְמוֹתָיו חָלָף:</p>
</blockquote>

<blockquote>
<p>הִנֵּה הֵם עוֹמְדִים – הִנֵּה סַנְדָּלָיו!&#8230;</p>
</blockquote>

<blockquote>
<p>עוֹמְדִים הַצָּרִים</p>
</blockquote>

<blockquote>
<p>כִּתְמִימִים וִישָׁרִים –</p>
</blockquote>

<blockquote>
<p>&#8220;הוֹ-הוֹ, מְאֹרָרִים!&#8221; –</p>
</blockquote>

<blockquote>
<p>נִתְּכָה שַׁאֲגָתוֹ</p>
</blockquote>

<blockquote>
<p>וַיִּתְפְּשֵׂם בַּחֲמָתוֹ:</p>
</blockquote>

<blockquote>
<p>&quot;סוּרוּ, מְנֻוָּלִים,</p>
</blockquote>

<blockquote>
<p>אוֹכְלֵי הַשְּׁקָלִים –</p>
</blockquote>

<blockquote>
<p>מְאַת הַשֶּׁקֶל!!&quot;</p>
</blockquote>

<blockquote>
<p>וּבְעַד הַחַלּוֹן – <strong>אֶל הַחִדֶּקֶל!</strong></p>
</blockquote>

<br>  

<blockquote>
<p>מִן הַחוֹמָה</p>
</blockquote>

<blockquote>
<p>הֵם נָפְלוּ תְהוֹמָה</p>
</blockquote>

<blockquote>
<p>וְהוּא אַחֲרֵיהֶם אֶת שִׁנָּיו חָרָק,</p>
</blockquote>

<blockquote>
<p>וּפֶתַע הוּא נָפַל כְּמֻכֵּה הַבָּרָק –</p>
</blockquote>

<blockquote>
<p>אֲהָהּ! מֶה עָשָׂה כִּי זָרָק?</p>
</blockquote>

<blockquote>
<p>חֲבָל עַל הָאֲבֵדָה</p>
</blockquote>

<blockquote>
<p>וְאוֹי-אוֹי לַפְּרֵדָה!&#8230;</p>
</blockquote>

<blockquote>
<p>הִשִּׁיאוֹ הַנָּחָשׁ לְבַקֵּש תַּאֲוָה,</p>
</blockquote>

<blockquote>
<p>וְנִתְפַּתָּה כְּחַוָּה, –</p>
</blockquote>

<blockquote>
<p>וְעַתָּה כְּלוּם יוּשְׁבוּ מְאַת הַשְּׁקָלִים</p>
</blockquote>

<blockquote>
<p>בַּאֲבוֹד הַסַּנְדָּלִים? –</p>
</blockquote>

<br>  

<blockquote>
<p>הָהּ! אָרוּר אַפּוֹ כִּי עָז – וַיְאַבֵּד בְּיָדָיו</p>
</blockquote>

<blockquote>
<p>סַנְדָּלָיו טִפּוּחָיו, סַנְדָּלָיו יְלָדָיו! –</p>
</blockquote>

<blockquote>
<p>וְהוּא מַכֶּה עַל חֵטְא וּבוֹכֶה בִדְמָעוֹת</p>
</blockquote>

<blockquote>
<p>וּמִן הַקּוֹרְאָן הוּא קוֹרֵא מִקְרָאוֹת, –</p>
</blockquote>

<blockquote>
<p>הוּא חָטָא, הוּא פָּשָׁע – וְלָקָה בִשְׁקָלָיו</p>
</blockquote>

<blockquote>
<p>וַיֹּאבְדוּ סַנְדָּלָיו!!</p>
</blockquote>

<br>  

<blockquote>
<p>אָבְדוּ סַנְדָּלָיו – אֵיךְ שָׁכַח רַחֵם?!</p>
</blockquote>

<blockquote>
<p>אָבְדוּ סַנְדָּלָיו – וּבְזֹאת עוֹד יִתְנַחֵם:</p>
</blockquote>

<blockquote>
<p>שׁוּב לֹא יוֹצִיא בַחֲבָלִים, תַּקְּנֵם וְאַחֵם,</p>
</blockquote>

<blockquote>
<p>לֹא יוֹצִיא לַמּוֹתְרוֹת בְּשַׂקִּים וּבְעוֹר –</p>
</blockquote>

<blockquote>
<p>זֶה הַיּוֹם קֹרָא לְרַגְלָיו דְּרוֹר,</p>
</blockquote>

<blockquote>
<p>כִּי יָחֵף תֵּלַכְנָה בַּחֹם גַּם בַּקֹּר!</p>
</blockquote>

<blockquote>
<p>כֵּן! – יָחֵף אַךְ יָחֵף הוּא יֵלֵךְ מֵהַיּוֹם,</p>
</blockquote>

<blockquote>
<p>לִתְשׁוּבַת הַמִּשְׁקָל עַל תַּעֲנוּג וָחֹם&#8230;</p>
</blockquote>

<blockquote>
<p>וְחָדְלוּ בַּגְדָּתִים מִמְּשׁוֹל עוֹד מְשָׁלִים –</p>
</blockquote>

<blockquote>
<p>דֹּמּוּ, נְבָלִים! –</p>
</blockquote>

<blockquote>
<p>כִּי אֵין עוֹד סַנְדָּלִים!&#8230;</p>
</blockquote>

<br>  

<h2 id="פֶּרֶקחֲמִישִׁי">פֶּרֶק חֲמִישִׁי</h2>

<br>  

<blockquote>
<p>וּבַלַּיְלָה הַהוּא יָצָא דַיָּג הַנְּהָרָה</p>
</blockquote>

<blockquote>
<p>וּמוּל בֵּית אַבּוּ-קַזֶּם פָּרַשׂ מִכְמָרָה,</p>
</blockquote>

<blockquote>
<p>וַיַּעֲמֹד וַיְצַפֶּה עַד אוֹר הַיּוֹם</p>
</blockquote>

<blockquote>
<p>לְבִרְכַּת הַתְּהוֹם.</p>
</blockquote>

<blockquote>
<p>וּכְגִשְׁתּוֹ</p>
</blockquote>

<blockquote>
<p>אֶל רִשְׁתּוֹ</p>
</blockquote>

<blockquote>
<p>וַיֹּאחַז לִמְשׁוֹתָהּ, –</p>
</blockquote>

<blockquote>
<p>וַתִּכְבַּד מֵהַעֲלוֹתָהּ.</p>
</blockquote>

<blockquote>
<p>שָׂמַח הַדָּל, אָמָר: &quot;תִּתְבָּרֵךְ הַשָׁעָה</p>
</blockquote>

<blockquote>
<p>וְאַל תִּשְׁלַט עֵין רָעָה!&quot;</p>
</blockquote>

<blockquote>
<p>וַיַּחְגֹּר כָּל כֹּחוֹ, וּבְיָדוֹ הַחֲזָקָה</p>
</blockquote>

<blockquote>
<p>מָשַׁךְ בָּרֶשֶׁת – וְהִיא, הָהּ, נִתָּקָה!</p>
</blockquote>

<blockquote>
<p>הֹעַלְתָה לְמַעְלָה –</p>
</blockquote>

<blockquote>
<p>וּמֶה עָשָׂה לוֹ אַלָּה?</p>
</blockquote>

<blockquote>
<p>רֵיקָה הִיא רֵיקָה, וּבַקְּרָעִים בַּחֲבָלִים</p>
</blockquote>

<blockquote>
<p>סֻבְּכוּ אַךְ שְׁנַיִם – וּשְׁנֵיהֶם סַנְדָּלִים&#8230;</p>
</blockquote>

<br>  

<blockquote>
<p>וּמִי זֶה לֹא יַכִּיר וְלֹא יֵדַע אוֹתָם?</p>
</blockquote>

<blockquote>
<p>וְהֵם סַנְדְּלֵי אַבּוּ-קַזֶּם עַל כָּל אוֹתוֹתָם</p>
</blockquote>

<blockquote>
<p>וְעַל כָּל מוֹסְרוֹתָם וְרֹב מַסְמְרוֹתָם, –</p>
</blockquote>

<blockquote>
<p>וְקָרְעוּ אֶת רִשְׁתּוֹ הֵמָּה אַךְ הֵמָּה!</p>
</blockquote>

<blockquote>
<p>וַיִּמָּלֵא הַדַּיָּג צַעַר וָחֵמָה,</p>
</blockquote>

<blockquote>
<p>וְאֶת הַזּוּג אֶל בְּעָלָם, אֶל תּוֹךְ חַלּוֹנוֹ</p>
</blockquote>

<blockquote>
<p>הִשְׁלִיךְ בַּחֲרוֹנוֹ –</p>
</blockquote>

<blockquote>
<p>צְלִיל-תְּרִיז! – קוֹל פְּרָצִים,</p>
</blockquote>

<blockquote>
<p>וּכְלֵי זְכוּכִית מְנֻפָּצִים!</p>
</blockquote>

<blockquote>
<p>נִתְּזוּ מֵי וְרָדִים</p>
</blockquote>

<blockquote>
<p>עַל שַׁמְנֵי נְרָדִים,</p>
</blockquote>

<blockquote>
<p>וְשִׁבְרֵי שְׁבָרִים</p>
</blockquote>

<blockquote>
<p>נְפוֹצִים לַעֲבָרִים! –</p>
</blockquote>

<blockquote>
<p>וְאַבּוּ-קַזֶּם – הוֹ, מִי יְסַפֵּר בִּדְבָרִים?! –</p>
</blockquote>

<br>  

<blockquote>
<p>אַבּוּ-קַזֶּם תִּמָּהוֹן,</p>
</blockquote>

<blockquote>
<p>אַבּוּ-קַזֶּם שִׁגָּעוֹן,</p>
</blockquote>

<blockquote>
<p>אַבּוּ-קַזֶּם נוֹפֵל גַּם מְזַנֵּק כָּאֲרִי,</p>
</blockquote>

<blockquote>
<p>וְקוֹלוֹ קוֹל תַּנִּים בְּיִלְלַת-הִי!</p>
</blockquote>

<blockquote>
<p>אוֹי-וַי, אֵיךְ יַצִּיל קִנְיָנוֹ?! –</p>
</blockquote>

<blockquote>
<p>הוּא תוֹלֵשׁ זְקָנוֹ</p>
</blockquote>

<blockquote>
<p>וּבַחֲמַת נְקָמָה</p>
</blockquote>

<blockquote>
<p>יַךְ הָאֲדָמָה!</p>
</blockquote>

<blockquote>
<p>אֲרוּרָה נִזְעָמָה!</p>
</blockquote>

<blockquote>
<p>אֵיךְ תִּסְבָּא הַדָּמִים,</p>
</blockquote>

<blockquote>
<p>שְׁמָנִים וּמֵי בְשָׂמִים!?&#8230;</p>
</blockquote>

<br>  

<blockquote>
<p>וְשַׁבְרִירֵי חַמָּה רוֹצְצִים</p>
</blockquote>

<blockquote>
<p>עַל שִׁבְרֵי גָבִישׁ נוֹצְצִים</p>
</blockquote>

<blockquote>
<p>מָה הֵמָּה לוֹצְצִים?! –</p>
</blockquote>

<blockquote>
<p>הַאֵין זֶה חֲלוֹם?&#8230;</p>
</blockquote>

<blockquote>
<p>הוֹ, אָרוּר הַיּוֹם!</p>
</blockquote>

<blockquote>
<p>וְאָרוּר הַלַּיְלָה, לֵיל בּוֹ זֶה קָנָה</p>
</blockquote>

<blockquote>
<p>כֵּלי זְכוּכִית נִשְׁבָּרִים לְאֵין כָּל תַּקָּנָה!&#8230;</p>
</blockquote>

<blockquote>
<p>כֵּלִים, הָהּ, כֵּלִים! מֶה הָיָה, מַה קָּרְכֶם</p>
</blockquote>

<blockquote>
<p>וּמִי זֶה שְׁבָרְכֶם? –</p>
</blockquote>

<blockquote>
<p>מִי? – הֲרֵי <strong>הֵם</strong>! – הִנֵּה הִנָּם מֻטָּלִים</p>
</blockquote>

<blockquote>
<p>הַמְחַבְּלִים הַנְּבָלִים –</p>
</blockquote>

<blockquote>
<p>זוּג הַסַּנְדָּלִים!</p>
</blockquote>

<blockquote>
<p>הוֹ, אֲרוּרֵי כָל קְלָלָה!</p>
</blockquote>

<blockquote>
<p>אֵיךְ יַעַשׂ בָּם כָּלָה</p>
</blockquote>

<blockquote>
<p>וְגַם תְּהוֹם לֹא רְצָתָם? –</p>
</blockquote>

<blockquote>
<p>מִקִּרְבָּה הֱקִיאָתָם,</p>
</blockquote>

<blockquote>
<p>וּבְרֹאשׁוֹ חֲזָרָה</p>
</blockquote>

<blockquote>
<p>הִשְׁלִיכָה הַצָּרָה! –</p>
</blockquote>

<br>  

<blockquote>
<p>אַבּוּ-קַזֶּם רְתֵת, אַבּוּ-קַזֶּם כַּמֵּת –</p>
</blockquote>

<blockquote>
<p>מַה יַּעַשׂ בָּם כָּעֵת?</p>
</blockquote>

<blockquote>
<p>וְהֵמָּה צָרָיו, אוֹיְבֵי בֵיתוֹ,</p>
</blockquote>

<blockquote>
<p>נוֹשְׂאֵי שִׁבְרוֹ וּשְׂאֵתוֹ!</p>
</blockquote>

<blockquote>
<p>הָהּ! לְמַרְאָם יֻטַּל, יִשְׁתַּגַּע לִרְאוֹתָם –</p>
</blockquote>

<blockquote>
<p>וּבַמֶּה יָבִיא מוֹתָם?</p>
</blockquote>

<blockquote>
<p>וְהֵן הֵמָּה מִתְנַכְּלִים –</p>
</blockquote>

<blockquote>
<p>בּוֹ הֵם מִסְתַּכְּלִים</p>
</blockquote>

<blockquote>
<p>וְזוֹמְמִים נֶזֶק, מַשִּׁיאִים עוֹד שֶׁבֶר – –</p>
</blockquote>

<blockquote>
<p>מַה יַּעֲשֶׂה הַגֶּבֶר?! –</p>
</blockquote>

<br>  

<blockquote>
<p>הוּא יִכְרֶה לָהֶם קֶבֶר! –</p>
</blockquote>

<br>  

<blockquote>
<p>וַיְהִי בַּחֲצוֹת הַלַּיְלָה, לֵיל חֲשֵׁכָה,</p>
</blockquote>

<blockquote>
<p>קָם אַבּוּ-קַזֶּם וַיֵצֵא חֵלֵכָה –</p>
</blockquote>

<blockquote>
<p>וּלְאָן?</p>
</blockquote>

<blockquote>
<p>בַּחֲצֵרוֹ לַגָּן.</p>
</blockquote>

<blockquote>
<p>וּבְנֶפֶשׁ מָרָה,</p>
</blockquote>

<blockquote>
<p>שָׁם בְּפִנָּה נִסְתָּרָה,</p>
</blockquote>

<blockquote>
<p>הוּא שָׁחַח וְכָרָה&#8230;</p>
</blockquote>

<blockquote>
<p>וְאֶל הַבּוֹר אֲשֶׁר חָפָר</p>
</blockquote>

<blockquote>
<p>הִשְׁלִיךְ סַנְדָּלָיו – וַיְכַסֵּם בְּעָפָר,</p>
</blockquote>

<blockquote>
<p>נִטְמְנוּ וּבָאוּ לִקְבוּרָה כַּמֵּת</p>
</blockquote>

<blockquote>
<p>לְבַל יֵרָאוּ וְיִמָּצְאוּ בְשׁוּם זְמָן וָעֵת!</p>
</blockquote>

<blockquote>
<p>וְהוּא אוֹנָן, אָבֵל בְּעָקַת לְבָבוֹ,</p>
</blockquote>

<blockquote>
<p>שָׁב דּוּמָם וַיִפֹּל בִּבְכִי עַל מִשְׁכָּבוֹ –</p>
</blockquote>

<br> 

<blockquote>
<p>הָהּ! הִשִּׁיאוֹ הַשָּׂטָן, כִּלְתִינוֹק בְּעוּגוֹת,</p>
</blockquote>

<blockquote>
<p>בַּכֵּלִים הַנָּאִים וּבְמֶרְחַץ תַּעֲנוּגוֹת, –</p>
</blockquote>

<blockquote>
<p>וְהִנֵּה בַקֶבֶר נִרְקָבִים, נֶאֱכָלִים,</p>
</blockquote>

<blockquote>
<p>אוֹי-אוֹי, הַסַּנְדָּלִים!&#8230;</p>
</blockquote>

<br>  

<h2 id="פֶּרֶקשִׁשִּׁי">פֶּרֶק שִׁשִּׁי</h2>

<br>  

<blockquote>
<p>נִרְדַּם לִפְנוֹת בֹּקֶר אַבּוּ-קַזֶּם בָּרָעָה</p>
</blockquote>

<blockquote>
<p>וְהוּא עוֹד גוֹנֵחַ מִשְּׁנָתוֹ לַתְּלָאָה:</p>
</blockquote>

<blockquote>
<p>וְהִנֵּה קוֹל דּוֹפֵק וּמַרְעִישׁ: תַּךְ-תָּךְ!</p>
</blockquote>

<blockquote>
<p>&#8220;בְּשֵׁם כְּבוֹד הַפֶּחָה מַהֵר קוּם פְּתָח!&#8221; –</p>
</blockquote>

<br>  

<blockquote>
<p>שֵׁם הַפֶּחָה – הָהּ פַּחַד וָפָח!</p>
</blockquote>

<blockquote>
<p>צָרָה חֲדָשָׁה, הוֹי, בָּאָה מִתְרַגְּשָׁה,</p>
</blockquote>

<blockquote>
<p>דּוֹפְקָה עַל הַדֶּלֶת וּבַחַלּוֹן מְנַקְּשָׁה! –</p>
</blockquote>

<blockquote>
<p>וְאֵי מִפְלָט וְהַצָּלָה? – –</p>
</blockquote>

<blockquote>
<p>וּבְנֶפֶשׁ נִבְהָלָה וּמָתְנֵי חַלְחָלָה</p>
</blockquote>

<blockquote>
<p>מַחֲרִישׁ הָאִישׁ, מִצְטַמְצֵם בַּפִּנָּה, –</p>
</blockquote>

<blockquote>
<p>לוּ הָיָה פִּשְׁפֵּשׁ, לוּ הָיָה כִנָּה,</p>
</blockquote>

<blockquote>
<p>וְנֶחְבָּא אֶל הַכֵּלִים, בִּקְמָט מִצִּקְלוֹנוֹ,</p>
</blockquote>

<blockquote>
<p>מִפְּנֵי דוֹרֵשׁ הַדָּמִים הַמְבַקֵּשׁ עֲווֹנוֹ</p>
</blockquote>

<blockquote>
<p>בְּהִתְנַקֵּשׁ לְהוֹנוֹ&#8230;</p>
</blockquote>

<br>  

<blockquote>
<p>הוּא מַחֲרִישׁ – אַךְ דוֹפְקִים וְסוֹטְרִים</p>
</blockquote>

<blockquote>
<p>בְּיָד חֲזָקָה הַשּׁוֹטְרִים:</p>
</blockquote>

<blockquote>
<p>אִם לֹא יִפְתַּח בִּרְצוֹנוֹ, וְשָׁבְרוּ חַלּוֹנוֹ – –</p>
</blockquote>

<blockquote>
<p>אֵין מִפְלָט, אֵין מִסְתָּר – הִשִּׂיגוֹ אֲסוֹנוֹ!&#8230;</p>
</blockquote>

<br>  

<blockquote>
<p>וּמִתְגַּבֵּר אַבּוּ-קַזֶּם וּפוֹתֵחַ בִּרְעִידָה,</p>
</blockquote>

<blockquote>
<p>מַסְבִּיר פָּנִים לַבַּלָּשִׁים וּמַחֲוֶה גַם קִידָה,</p>
</blockquote>

<blockquote>
<p>אַף מַצְחִיק אֶת פִּיהוּ בְּלָשׁוֹן שֶׁל חִבָּה:</p>
</blockquote>

<blockquote>
<p>&#8220;בָּרוּךְ בּוֹאֲכֶם! וּמַהִי הַסִּבָּה?&#8221;&#8230;</p>
</blockquote>

<br>  

<blockquote>
<p>וְאוֹי אוֹתָהּ סִבָּה! – אַבּוּ חֲלִיל, זֶה שְׁאֵרוֹ</p>
</blockquote>

<blockquote>
<p>עַין רָעָה בוֹ נָתַן מֵאֲחוֹרֵי גְדֵרוֹ;</p>
</blockquote>

<blockquote>
<p>כִּי בַעֲשׂוֹת אַבּוּ-קַזֶּם אֶמֶשׁ בַּחֲצֵרוֹ</p>
</blockquote>

<blockquote>
<p>עָמַד לֵץ זֶה, הַמְקַנֵּא, הַצַּר –</p>
</blockquote>

<blockquote>
<p>וְאָרַב מִסִּתְרוֹ בָאֹפֶל – וַיַּרְא,</p>
</blockquote>

<blockquote>
<p>וַיֵּלֶך וַיָּבֵא דִבָּתוֹ לַשַּׂר,</p>
</blockquote>

<blockquote>
<p>כִּי מָצָא בֶּן-דוֹדוֹ שְׁנֵי כַדֵּי דַרְכְּמוֹנִים, –</p>
</blockquote>

<blockquote>
<p>מָצָא וְלֹא הֵבִיא, כְּדָת הַמַּטְמוֹנִים,</p>
</blockquote>

<blockquote>
<p>אֶל גִּנְזֵי הַכַּלִּיף הָאַדִּיר בַּמְּלוּכָה&#8230;</p>
</blockquote>

<blockquote>
<p>כִּי עַל כֵּן הוּא מוּבָל בְּזֹאת הַתַּהֲלוּכָה:</p>
</blockquote>

<blockquote>
<p>מִימִינוֹ, מִשְּׂמֹאלוֹ, מֵאָחוֹר וּפָנִים</p>
</blockquote>

<blockquote>
<p>סָבִיב לוֹ שׁוֹטְרִים חֲמֻשִׁים מְזֻיָּנִים. –</p>
</blockquote>

<blockquote>
<p>וְכֵן הוּבָא לַפֶּחָה, הֻצַּג בַּעֲווֹנוֹ.</p>
</blockquote>

<blockquote>
<p>וּמַתְרֶה הַפֶּחָה בוֹ לְהוֹצִיא מַטְמוֹנוֹ,</p>
</blockquote>

<blockquote>
<p>וְאִם יְכַזֵּב וְיַמְרֶה – יָחֳרַם בֵּיתוֹ עַל הוֹנוֹ!&#8230;</p>
</blockquote>

<br>  

<blockquote>
<p>בּוֹכֶה אַבּוּ-קַזֶּם, מְתַנֶּה אֲסוֹנוֹ,</p>
</blockquote>

<blockquote>
<p>וּבַנָּבִיא הוּא נִשְׁבָּע וְעַל הַקּוֹרְאָן:</p>
</blockquote>

<blockquote>
<p>אִם מָצָא גַּם סִמָּן שֶׁל מַטְמוֹן בַּגָּן –</p>
</blockquote>

<blockquote>
<p>וּמְצָאוּהוּ כָל רָעוֹת, כָּל פִּגְעֵי הַזְּמָן;</p>
</blockquote>

<blockquote>
<p>וְאִם כִּחֵשׁ וַיְכַזֵּב דָּבָר בִּדְבָרָיו,</p>
</blockquote>

<blockquote>
<p>מִיָּד תִּמַּק לְשׁוֹנוֹ וְיִתְעַקְּלוּ אֲבָרָיו</p>
</blockquote>

<blockquote>
<p>וּבְחִכּוֹ וּגְרוֹנוֹ מִיָּד יֹאכְלוּ תוֹלָעִים, –</p>
</blockquote>

<blockquote>
<p>וּכְדוֹמֶה בְאָלוֹת וּשְׁבוּעוֹת-מוֹרָאִים</p>
</blockquote>

<blockquote>
<p>גַּם נִשְׁבַּע <strong>בַּקֹּדֶשׁ</strong> עַל כָּל תְּנָאי בְּ&#8220;אִם&#8221;</p>
</blockquote>

<blockquote>
<p>בְּאַלָּהוּ אַל עַזִּים</p>
</blockquote>

<blockquote>
<p>וּבְאַלָּה כָּרִים.*</p>
</blockquote>

<blockquote>
<p>אַךְ חָכָם הַפֶּחָה, וּבִמְלִיצַת דְּבָרִים</p>
</blockquote>

<blockquote>
<p>אִישׁ לֹא יַטֵּהוּ מִשְּׁפוֹט לְמֵישָׁרִים!</p>
</blockquote>

<blockquote>
<p>כְּלֵי-זְכוּכִית – סַנְדָּלִים, – מַה כָּל הַשְּׁקָרִים? –</p>
</blockquote>

<blockquote>
<p>הִנֵּה יִשְׁלַח מַלְאָכָיו, וְחָפְרוּ בַבּוֹר –</p>
</blockquote>

<blockquote>
<p>וְעֵדֵי הַגְּנֵבָה יִגָּלוּ לָאוֹר!</p>
</blockquote>

<br>  

<blockquote>
<p>הָלְכוּ חָפָרוּ וּמָצְאוּ – סַנְדָּלִים,</p>
</blockquote>

<blockquote>
<p>וַיְבִיאוּם לַמִּשְׁפָּט, עֵדוֹת לַבְּעָלִים.</p>
</blockquote>

<blockquote>
<p>רָאָה הַפֶּחָה וְגַם הוּא הִכִּיר אוֹתָם,</p>
</blockquote>

<blockquote>
<p>כִּי מִי לֹא יַכִּירֵם עַל כָּל אוֹתוֹתָם? –</p>
</blockquote>

<blockquote>
<p>וַיִּשְׂמַח עֲלֵיהֶם אַף צָחַק וְעָנָה:</p>
</blockquote>

<blockquote>
<p>&quot;וּכְלוּם אֵין אֵלּוּ כְּדֵי רְאָיָה נֶאֱמָנָה,</p>
</blockquote>

<blockquote>
<p>כִּי כַדֵּי מַטְמוֹנִים מָצָאתָ וְהֶעְלָמְתָּ,</p>
</blockquote>

<blockquote>
<p>וְתַחַת הַכַּדִּים סַנְדָּלֶיךָ שָׁם שָׂמְתָּ?!</p>
</blockquote>

<blockquote>
<p>כִּי אַךְ לְתַעְתְּעֵנוּ, לְבַל נִמְצָא דְבָרְךָ,</p>
</blockquote>

<blockquote>
<p>לֹא חַסְתָּ וַתִּקְבֹּר שָׁם חֵלֶק מִבְּשָׂרְךָ! – –</p>
</blockquote>

<blockquote>
<p>אַךְ אַתָּה, בֶּן-חַיִל, חַיִל בָּלַעְתָּ וּתְקִיאוֹ!</p>
</blockquote>

<blockquote>
<p>כִּי אִם לֹא תוֹצִיא הַמַּטְמוֹן כָּעֵת וּתְבִיאוֹ –</p>
</blockquote>

<blockquote>
<p>חֵי רֹאשׁ הַמַּאֲמִינִים, גְּאוֹן הַמַּדְהֵבָה,</p>
</blockquote>

<blockquote>
<p>בְּרֹאשְׁךָ הַטַּמְבּוּרִי תְּשַׁלֵּם הַגְּנֵבָה!&quot;</p>
</blockquote>

<blockquote>
<p>תֹּאמְרוּ: הָרְאָיָה לֹא בְרוּרָה וּשְׁלֵמָה,–</p>
</blockquote>

<blockquote>
<p>אַךְ מַה נַּאֲרִיךְ דְּבָרִים, וְאֵין מוֹעִיל בָּהֵמָּה?</p>
</blockquote>

<blockquote>
<p>אַף אַבּוּ-קַזֶּם בִּדְבָרָיו הֶעֱלָה רַק חֵמָה,</p>
</blockquote>

<blockquote>
<p>וַתִּבְעַר בַּפֶּחָה, הִתְלַקְּחָה, לֹא שָׁכָכָה,</p>
</blockquote>

<blockquote>
<p>עַד שִׁלֵּם הָאִישׁ <strong>בְּאֶלֶף</strong> עַל כָּכָה&#8230;</p>
</blockquote>

<blockquote>
<p>כֵּן! אֶלֶף מְגִ&#8217;ידוֹת לְכַפָּרַת עֲווֹנוֹ –</p>
</blockquote>

<blockquote>
<p>וַיִּנָּקֶה וַיְשֻׁלַּח, וַיֵּלֶךְ לִמְעוֹנוֹ</p>
</blockquote>

<blockquote>
<p>הָלֹך וּבָכֹה – וְעַל כְּתֵפוֹ וְעָלָיו</p>
</blockquote>

<blockquote>
<p>סֵבֶל סַנְדָּלָיו&#8230;</p>
</blockquote>

<br>  

<blockquote>
<p>וּבְלֶכְתּוֹ בַדֶּרֶךְ</p>
</blockquote>

<blockquote>
<p>שְׁחוֹחַ וּכְשַׁל בֶּרֶךְ</p>
</blockquote>

<blockquote>
<p>זֶה נִסָּה לְדַבֵּר אֶל סַנְדָּלָיו בְּפֶה רַךְ –</p>
</blockquote>

<blockquote>
<p>(שֶׁאָמַר: אַךְ לֵץ בָּם נִתְגַּלְגֵּל, מִין שֵׁד,</p>
</blockquote>

<blockquote>
<p>וְאָסוּר לְהַקְנִיט לַמַּזִּיק הַזֵּד&#8230;)</p>
</blockquote>

<blockquote>
<p>וַהֲרֵיהוּ מְפַיְּסָם, מִתְחַנֵּן בַּדְּוָי:</p>
</blockquote>

<blockquote>
<p>&quot;עַד אָנָה, סַנְדָּלִים, שׁוֹת שַׁתֶּם עָלָי?</p>
</blockquote>

<blockquote>
<p>וְאֵיך זֶה בְּרֹב שָׁנִים</p>
</blockquote>

<blockquote>
<p>נַעֲשֵׂיתֶם רְעָבְתָנִים</p>
</blockquote>

<blockquote>
<p>וַתֹּאכְלוּ זֶה מֵאָה וְאֶלֶף בַּשְּׁקָלִים?</p>
</blockquote>

<blockquote>
<p>הוֹי, כְּבַדְתֶּם, סַנְדָּלִים,</p>
</blockquote>

<blockquote>
<p>כִּפְטוּמֵי עֲגָלִים! –</p>
</blockquote>

<blockquote>
<p>וְאֵיךְ אוּכַל עוֹד שְׂאֵתְכֶם, וְאָנֹכִי זָקָנְתִּי? –</p>
</blockquote>

<blockquote>
<p>רְאוּ, שְׁחוֹחַ בְּלִי כֹחַ זֶה אֵלֵךְ עַל מִשְׁעָנְתִּי,</p>
</blockquote>

<blockquote>
<p>וּלְאָן אֶשָּׂאֲכֶם? – מַה לִּידִידַי בִּמְעוֹנִי?</p>
</blockquote>

<blockquote>
<p>וַאֲנִי זֶה רֻשָּׁשְׁתִּי, נִתְבַּזְבֵּז כָּל הוֹנִי –</p>
</blockquote>

<blockquote>
<p>עַל-כֵּן נָא שְׁמָעוּנִי! בִּי, שְׁמְעוּ לִידִידְכֶם</p>
</blockquote>

<blockquote>
<p>וּלְטוֹבַת עֲתִידְכֶם! –</p>
</blockquote>

<blockquote>
<p>הֵן גָּדוֹל הָעוֹלָם וּרְחָבָה הָאָרֶץ,</p>
</blockquote>

<blockquote>
<p>וּמַה תָּבואוּ עוֹד בֵּיתִי לְהַגְדִּיל הַפָּרֶץ?</p>
</blockquote>

<blockquote>
<p>וְאִם <strong>בְּמַיִם וְעָפָר</strong> לֹא מְצָאתֶם מְנוּחוֹת –</p>
</blockquote>

<blockquote>
<p>הִנֵּה אֲשַׁלֵּחֲכֶם חָפְשִׁי <strong>לָרוּחוֹת</strong>!&#8230;</p>
</blockquote>

<blockquote>
<p>רַחֲמוּנִי! חָנּוּנִי! רְאוּ הִשְׁבַּעְתִּיכֶם!</p>
</blockquote>

<blockquote>
<p>לַאֲנָחוֹת עִזְבוּנִי – וְהִנֵּה שְׁלַחְתִּיכֶם!&quot; –</p>
</blockquote>

<blockquote>
<p>כֹּה הָגָה רַכּוֹת בְּרוּחוֹ הַקָּשָׁה,</p>
</blockquote>

<blockquote>
<p>וּבִרְאוֹתוֹ שָׁם חוֹמָה נִשָּׂאָה חֲדָשָׁה</p>
</blockquote>

<blockquote>
<p>הִשְׁלִיךְ סַנְדָּלָיו מֵעֵינָיו <strong>לָרוּחַ</strong>;</p>
</blockquote>

<blockquote>
<p>וְאֶחָד אַחַר אֶחָד כְּנֶשֶׁר שָׁלוּחַ,</p>
</blockquote>

<blockquote>
<p>כֵּן נִשָּׂא וָטָס אֶל מֵעֵבֶר לַקִּיר –</p>
</blockquote>

<blockquote>
<p>כָּלְתָה הָרָעָה</p>
</blockquote>

<blockquote>
<p>בֵּינוֹ וּבֵין סַנְדָּלָיו חוֹמָה נִשָּׂאָה</p>
</blockquote>

<blockquote>
<p>וְהָאִישׁ נָס לְבֵיתוֹ, אֶל מֵעֵבֶר הָעִיר.</p>
</blockquote>

<br>  

<h2 id="פֶּרֶקשְׁבִיעִי">פֶּרֶק שְׁבִיעִי</h2>

<br>  

<blockquote>
<p>וּמֵעֵבֶר לַקִּיר</p>
</blockquote>

<blockquote>
<p>שָׁם גַּן הַוִּיזִיר, –</p>
</blockquote>

<blockquote>
<p>גַּן-עֵדֶן הַסּוֹבֵב בַּעֲרוּגוֹת-עֲרוּגוֹת</p>
</blockquote>

<blockquote>
<p>עַל הַרְמוֹן הַנָּשִׁים, בֵּית הַתַּעֲנוּגוֹת.</p>
</blockquote>

<blockquote>
<p>שָׁם עֲצֵי פְרִי-טוֹב וְכָל מִינֵי בְשָׂמִים</p>
</blockquote>

<blockquote>
<p>עִם צִיצִים וּפְרָחִים כְּרִקְמוֹת הַקְּסָמִים</p>
</blockquote>

<blockquote>
<p>וּבְרֵכָה כְּאַבְקַת הַשֹּׁהַם זוֹרֶקֶת</p>
</blockquote>

<blockquote>
<p>וּכְעֵין הַקְּשָׁתוֹת מִפִּי הַמִּזְנֶקֶת</p>
</blockquote>

<blockquote>
<p>וּבְקַו יָשָׁר בָּאַמָּה מֵימֶיהָ חוֹלֶקֶת</p>
</blockquote>

<blockquote>
<p>לִשְׁלוּליּוֹת פְּזִיזוֹת, הָעוֹבְרוֹת בַּשְּׁלָחִים</p>
</blockquote>

<blockquote>
<p>בֵּין שׁוּרוֹת הָעֵצִים וּמַרְבַדֵּי הַפְּרָחִים, –</p>
</blockquote>

<blockquote>
<p>אֲשֶׁר שָׁם יְרוֹעֲעוּ בְנֵי-עוֹף בֵּין עֳפָאִים</p>
</blockquote>

<blockquote>
<p>וְאַיָּלוֹת יַעֲלוֹת תִּרְעֶינָה בַדְּשָׁאִים.</p>
</blockquote>

<blockquote>
<p>גַּן נֶחְמָד, גַּן נָעִים, גַּן נָעוּל לַבְּעָלִים, –</p>
</blockquote>

<blockquote>
<p>וְאֵלָיו נִתְעוֹפְפוּ וְנָפְלוּ הַסַּנְדָּלִים! –</p>
</blockquote>

<blockquote>
<p>וּכְנָפְלָם שָׁם</p>
</blockquote>

<blockquote>
<p>לֹא נָפְלוּ סְתָם,</p>
</blockquote>

<blockquote>
<p>כִּי הִכָּה הָאֶחָד עַל רֹאשׁ-הַמִּזְנֶקֶת – וּשְׁבָרוֹ,</p>
</blockquote>

<blockquote>
<p>וְהַשֵּׁנִי אֶל פֶּתַח-הָאַמָּה שָׁם נָפַל – וּסְכָרוֹ&#8230;</p>
</blockquote>

<blockquote>
<p>וְהַמַּיִם מִתּוֹךְ הַמִּזְנֶקֶת, מֵאֵין עֹצֶר עוֹד,</p>
</blockquote>

<blockquote>
<p>לַבְּרֵכָה אָז שָׁפְעוּ-נִשְׁפָּכוּ, כְּמו מִפִּי נֹאד,</p>
</blockquote>

<blockquote>
<p>וּמָלְאָה הַבְּרֵכָה, בְּהִסָּכֵר מוֹצָא הָאַמָּה, –</p>
</blockquote>

<blockquote>
<p>צָפוּ וְגָאוּ מֵימֶיהָ – –</p>
</blockquote>

<blockquote>
<p>גָּאוּ עַד כַּמָּה? –</p>
</blockquote>

<blockquote>
<p>עַד שָׁטֹף וְסָחֹף מִפֶּה לָפֶה</p>
</blockquote>

<blockquote>
<p>אֶל עֶבְרֵי הֶחָצֵר מִזֶּה וּמִזֶּה!</p>
</blockquote>

<blockquote>
<p>כִּי כָל אוֹתוֹ לָיְלָה הַמַּיִם גָּבָרוּ</p>
</blockquote>

<blockquote>
<p>וְנִסְתַּחֵף הַפַּרְדֵּס, – נְטִיעוֹת נִשְׁבָּרוּ</p>
</blockquote>

<blockquote>
<p>וּפְרָחִים מִשָּׁרְשָׁם נִסְּחוּ, נֶעֱקָרוּ,</p>
</blockquote>

<blockquote>
<p>אַף נִגְרְפוּ הַיְּעֵלִים, בַּמַּיִם טֻבָּעוּ&#8230;</p>
</blockquote>

<blockquote>
<p>וְהַמַּיִם בְּשִׁפְעָם גָּאֹה עוֹד גָּאוּ</p>
</blockquote>

<blockquote>
<p>עַד פְּרֹץ הַהַרְמוֹנָה, – וְשָׁטְפוּ בַחֲדָרִים</p>
</blockquote>

<blockquote>
<p>עַל פְּנֵי הַמַּרְבַדִּים וְעַל יְקַר כָּרִים,</p>
</blockquote>

<blockquote>
<p>וְהֵקִיצוּ הַנָּשִׁים בִּזְעָקָה וּצְוָחָה, –</p>
</blockquote>

<blockquote>
<p>בֶּהָלָה-יְלָלָה – גַּם מִתְעַלְּפוֹת עַל כָּכָה – –</p>
</blockquote>

<blockquote>
<p>וְסָרִיסִים נֶחְפָּזוּ וַיֵּצְאוּ דְחוּפִים</p>
</blockquote>

<blockquote>
<p>בַּמַּיִם יָשׁוּטוּ וְחָתְרוּ סְחוּפִים</p>
</blockquote>

<blockquote>
<p>לִמְצֹא בְּשֶׁלְמָה</p>
</blockquote>

<blockquote>
<p>מַבּוּל זֶה בָא?</p>
</blockquote>

<blockquote>
<p>חָתְרוּ, יָגָעוּ –</p>
</blockquote>

<blockquote>
<p>עַד כִּי מָצָאוּ</p>
</blockquote>

<blockquote>
<p>שְׁנַיִם סַנְדָּלִים</p>
</blockquote>

<blockquote>
<p>תְּפוּחִים מְגֻדָּלִים&#8230;</p>
</blockquote>

<blockquote>
<p>וּמִי זֶה לֹא יַכִּיר אֶת אֵלֶּה לְאוֹתוֹתָם</p>
</blockquote>

<blockquote>
<p>בְּשַׂקֵּיהֶם, טְלָאֵיהֶם וְעַל כָּל מוֹסְרוֹתָם?–</p>
</blockquote>

<blockquote>
<p>וּמִיָּד שֻׁלַּח צִיר</p>
</blockquote>

<blockquote>
<p>מֵאֵת הַוִּיזִיר, –</p>
</blockquote>

<blockquote>
<p>וּבִגְדוּד אַנְשֵׁי חַיִּל חֲמוּשִׁים, מְזֻיָּנִים,</p>
</blockquote>

<blockquote>
<p>בָּא בָא אַבּוּ-קַזֶּם לְהַקְבָּלַת הַפָּנִים!&#8230;</p>
</blockquote>

<br> 

<blockquote>
<p>הוּא הוּבָא – – וּנְסַפְּרָה בִקְצָרָה, –</p>
</blockquote>

<blockquote>
<p>כִּי סוֹף-סוֹף הוּא פָדָה אֶת נַפְשׁוֹ מִצָּרָה,</p>
</blockquote>

<blockquote>
<p>וכָל אֲשֶׁר עָוָה</p>
</blockquote>

<blockquote>
<p>נִתְכַּפֵּר <strong>בִּרְבָבָה</strong>&#8230;</p>
</blockquote>

<blockquote>
<p>רַק עֲשֶׂרֶת אֲלָפִים הוּא שִׁלֵּם בִּשְׁקָלִים</p>
</blockquote>

<blockquote>
<p>וְעוֹד הֵשִׁיבוּ בְרֹאשׁוֹ לוֹ אֶת הַסַּנְדָּלִים;</p>
</blockquote>

<blockquote>
<p>כִּי יַחַד אֶת שְׁנֵיהֶם מִשְּׁנֵי הָעֲבָרִים</p>
</blockquote>

<blockquote>
<p>חָבְשׁוּ לְרֹאשׁוֹ וְקָשְׁרוּ כִּכְתָרִים,</p>
</blockquote>

<blockquote>
<p>וְעַל חֲמוֹר חִגֵּר הָרְכָּב וְשָׂמוּ אֶת פָּנָיו</p>
</blockquote>

<blockquote>
<p>כְּלַפֵּי הָאָחוֹר, וּבְכַפָּיו – הַזָּנָב&#8230;</p>
</blockquote>

<blockquote>
<p>וּמַנְהִיג לוֹ כָרוֹז, מַעֲבִירוֹ בָעִיר</p>
</blockquote>

<blockquote>
<p>וְקוֹרֵא לָעָם בְּקוֹל דִּבְרֵי שִׁיר.</p>
</blockquote>

<blockquote>
<p>וְכָךְ הוּא מְפַזֵּם</p>
</blockquote>

<blockquote>
<p>עַל אַבּוּ-קַזֶּם:</p>
</blockquote>

<br> 

<blockquote>
<p>&quot;הֵאָסְפוּ בַּגְדָּתִים   וְיִרְאוּ צַדִּיקִים:</p>
</blockquote>

<blockquote>
<p>סַנְדָּלִים מוּעָדִים   סַנְדָּלִים מַזִּיקִים –</p>
</blockquote>

<blockquote>
<p>סַנְדָּלִים כַּכַּדִּים    מֵימֵיהֶם מְרִיקִים.&quot; –</p>
</blockquote>

<br>  

<blockquote>
<p>וְהַסַּנְדָּלִים, אֵלֶּה הַוָּתִיקִים,</p>
</blockquote>

<blockquote>
<p>בְּמֵי הַוִּיזִיר, שֶׁסָּפְגוּ בְגַנָּתוֹ,</p>
</blockquote>

<blockquote>
<p>מִלְּחִי אַבּוּ-קַזֶּם אַךְ רוֹחֲצִים דִּמְעָתוֹ&#8230;</p>
</blockquote>

<blockquote>
<p>וּקְהַל הַבַּגְדָּתִים מְרִיעִים לְעֻמָּתוֹ:</p>
</blockquote>

<blockquote>
<p>&#8220;כָּכָה יֵעָשֶׁה לְאִישׁ נָדִיב וְיָקָר!&#8221;</p>
</blockquote>

<blockquote>
<p>וּסְבִיבוֹ יִרְקֹדוּן כִּבְנֵי צֹאן וּבָקָר,</p>
</blockquote>

<blockquote>
<p>יִמְחֲאוּ כָף</p>
</blockquote>

<blockquote>
<p>תַּעֲלוּלִים וָטָף, –</p>
</blockquote>

<blockquote>
<p>וּשְׂמֵחָה הָעִיר בְּצָהֳלָה וָשִׁיר</p>
</blockquote>

<blockquote>
<p>לִכְבוֹד אַבּוּ-קַזֶּם וּלְדִין הַוִּיזִיר! –</p>
</blockquote>

<br>  

<blockquote>
<p>&#8230; וְנִדְחַף אַבּוּ-קַזֶּם אֶל בֵּיתוֹ לַפִּנָּה,</p>
</blockquote>

<blockquote>
<p>וְהוּא יוֹשֵׁב, וּלְפָנָיו זֶה סֵמֶל-הַקִּנְאָה –</p>
</blockquote>

<blockquote>
<p>הַסַּנְדָּלִים הַטְּבוּלִים, מַלְאֲכֵי פֻרְעָנוּת,</p>
</blockquote>

<blockquote>
<p>שְׁנֵי לֵצִים מַזִּיקִים בְּלִי כָל רַחֲמָנוּת&#8230;</p>
</blockquote>

<blockquote>
<p>אַךְ חִנָּם הִתְרַפֵּס לִפְנֵיהֶם בַּתְּחִנָּה! –</p>
</blockquote>

<blockquote>
<p>בְּכַעַס לֹא נוֹסְרוּ, לֹא נֶעְתְּרוּ בַקִּינָה, –</p>
</blockquote>

<blockquote>
<p>כִּי דָבְקוּ בוֹ, דָּבְקוּ כְּעוֹרוֹ לִבְשָׂרוֹ,</p>
</blockquote>

<blockquote>
<p>וְאֵיכָכָה יֵחָלֵץ?! – לוּ בָא מִי וַחֲקָרוֹ</p>
</blockquote>

<blockquote>
<p>מַה לַּעֲשׂוֹת וְלֹא עָשָׂה? וְאִם סַנְדָּלִים לָנֶצַח?!&#8230;</p>
</blockquote>

<br>  

<blockquote>
<p>בָּכֹה יִבְכֶּה בַּלָּיְלָה, בַּכֹּתֶל יַךְ מֵצַח,</p>
</blockquote>

<blockquote>
<p>יִסְתּוֹבֵב, לֹא יִישַׁן, – וּבְמַחְשְׁבוֹת רֶצַח</p>
</blockquote>

<blockquote>
<p>הִשְׁתּוֹנֵן, הִתְבּוֹנֵן עַד הֶעֱלָה בִסְבָרָה:</p>
</blockquote>

<blockquote>
<p>מְקֻבְּלָנוּ, – אַרְבָּעָה יְסוֹדוֹת אֵל בָּרָא,</p>
</blockquote>

<blockquote>
<p>שֶׁהֵם הַמְקַיְּמִים וְהֵם גַּם הַמְבַלְּעִים,</p>
</blockquote>

<blockquote>
<p>מַרְכִּיבִים כָּל יֵשׁ וְכָל נִמְצָא מְכַלִּים;</p>
</blockquote>

<blockquote>
<p>וְאִם <strong>מַיִם וְעָפָר וְרוּחַ</strong> לֹא צָלָחוּ –</p>
</blockquote>

<blockquote>
<p>בַּיְסוֹד הָרְבִיעִי סַנְדָּלָיו יִמָּחוּ;</p>
</blockquote>

<blockquote>
<p>כִּי עַתָּה, יָבֹא <strong>הָאֵשׁ</strong></p>
</blockquote>

<blockquote>
<p>וִיבַטֵּל הַיֵּשׁ!</p>
</blockquote>

<br>  

<blockquote>
<p>וַיֵּצֵא אַבּוּ-קַזֶּם לְקוֹשֵׁשׁ חֲרָיוֹת, –</p>
</blockquote>

<blockquote>
<p>וְהוּא הוֹלֵךְ וּמְקוֹשֵׁשׁ וּמְפַלֵּל בִּדְמָעוֹת:</p>
</blockquote>

<blockquote>
<p>&quot;עֲנֵנִי, הוֹ אַלָּה, אֱלֹהֵי כָל יִשְׁמָעֵאל!</p>
</blockquote>

<blockquote>
<p>אַךְ פַּעַם חָנֵּנִי לְמַעַן אֶגָּאֵל!&quot;&#8230;</p>
</blockquote>

<blockquote>
<p>וַיִּקְבֹּץ קוֹץ יָבֵשׁ וְכָל זְמוֹרָה שְׁבוּרָה –</p>
</blockquote>

<blockquote>
<p>וּבֹקֶר עַל גַּגּוֹ קָם, הִצִּית מְדוּרָה,</p>
</blockquote>

<blockquote>
<p>וַיַּעֲרֹךְ סַנְדָּלָיו, עַל הָאֵשׁ שְׁנֵיהֶם שָׂם –</p>
</blockquote>

<blockquote>
<p>וַיִּתְיַצֵּב וַיִּקְרָא לָרְחוֹבוֹת קוֹל רָם:</p>
</blockquote>

<blockquote>
<p>&quot;הִקָּבְצוּ, בַּגְדָּתִים, וּרְאוּ, כָּל הָעָם!</p>
</blockquote>

<blockquote>
<p>תֶּחֱזֶינָה עֵינֵיכֶם, הוֹ כְּנֶסֶת גְּדוֹלָה,</p>
</blockquote>

<blockquote>
<p>הָאֵשׁ וְהָעֵצִים – וְהִנֵּה הָעוֹלָה!</p>
</blockquote>

<blockquote>
<p>וְהִגַּדְתֶּם בַּקָּהָל, כִּי בֵינִי וּבֵינָם</p>
</blockquote>

<blockquote>
<p>סַנְדָּלִים עוֹד אֵינָם!&quot;</p>
</blockquote>

<blockquote>
<p>לֹא נִשְׁמַע קוֹלוֹ, – בִּקְצֵה הָעִיר מְעוֹנוֹ,</p>
</blockquote>

<blockquote>
<p>וְהוּא גַּם מִבִּכְיוֹ כְּבָר נִחַר גְּרוֹנוֹ;</p>
</blockquote>

<blockquote>
<p>אַךְ גָּלוּי מֵרוֹם גַּגּוֹ כַּכֹּהֵן עַל עוֹלָתוֹ</p>
</blockquote>

<blockquote>
<p>הוּא פוֹרֵשׂ עוֹד כַּפָּיו בְּרִנְנַת מִלָּתוֹ:</p>
</blockquote>

<blockquote>
<p>&quot;מַא פִישׁ סֻרְמַיָּא –</p>
</blockquote>

<blockquote>
<p>לֹא תְשׁוּרֵם עֵין אַיָּה!&quot;</p>
</blockquote>

<blockquote>
<p>וְלֶהָבָה בַּעֲתֶרֶת הֶעָשָׁן מְסַכְסֶכֶת</p>
</blockquote>

<blockquote>
<p>וְשׁוֹלְחָה לְשׁוֹנָהּ כְּחַיָּה לוֹחֶכֶת –</p>
</blockquote>

<blockquote>
<p>הָהּ, שׂרֵפַת רְכוּשׁ וְהָאִישׁ קַיָּם לִרְאוֹת!</p>
</blockquote>

<blockquote>
<p>לֵב מִי לֹא יִצְעַק, יִתְאַפֵּק עַל זֹאת?</p>
</blockquote>

<blockquote>
<p>סַנְדָּלִים</p>
</blockquote>

<blockquote>
<p>בְּמֵאָה וְאֶלֶף וְרִבְבַת שְׁקָלִים –</p>
</blockquote>

<blockquote>
<p>וְהֵם נֶאֱכָלִים!</p>
</blockquote>

<blockquote>
<p>הֵם רוֹתְחִים וְשׁוֹרְקִים כְּחַיִּים כִּמְעָט,</p>
</blockquote>

<blockquote>
<p>בְּצִפְצוּף מְצַפְצְפִים כַּחוֹלֶה בַלְּאָט&#8230;</p>
</blockquote>

<blockquote>
<p>וּבְעָלָם – כִּמְעָט שָׁלַח יָד</p>
</blockquote>

<blockquote>
<p>הַצִּיל מִן הַדְּלֵקָה, מִן הָאֵשׁ וְהֶעָשָׁן</p>
</blockquote>

<blockquote>
<p>אֶת קִנְיָנוֹ הַיָּשָׁן,</p>
</blockquote>

<blockquote>
<p>הַקּוֹבֵל <strong>בְּדִמְעָה</strong> וַעֲנוֹת-קוֹל חַלָּשָׁה</p>
</blockquote>

<blockquote>
<p>עַל דִּינוֹ הַקָּשֶׁה&#8230;</p>
</blockquote>

<blockquote>
<p>וְנִלְאֶה מֵהִתְגָּרוֹת בְּיֵצֶר לְבָבוֹ</p>
</blockquote>

<blockquote>
<p>נפנה אַבּוּ-קַזֶּם – וילך ויבא</p>
</blockquote>

<blockquote>
<p>וישכב בפנה וישלח אנחתו&#8230;</p>
</blockquote>

<blockquote>
<p>עצם עיניו מראות עוד בעשן עולתו –</p>
</blockquote>

<blockquote>
<p>ובפיו עוד מלתו:</p>
</blockquote>

<blockquote>
<p>&quot;מַא פִישׁ סֻרְמַיָּא, –</p>
</blockquote>

<blockquote>
<p>לֹא תְשׁוּרֵם עֵין אַיָּה!&quot;&#8230;</p>
</blockquote>

<br>  

<h2 id="פֶּרֶקשְׁמִינִי">פֶּרֶק שְׁמִינִי</h2>

<br>  

<blockquote>
<p>הוֹ, קוּם, אַבּוּ-קַזֶּם! פְּקַח עַיִן לִרְאוֹת!</p>
</blockquote>

<blockquote>
<p>עוּרָה, אַל תִּישָׁן! – הַבִּיטָה הָאוֹת!</p>
</blockquote>

<blockquote>
<p>כִּי הִנֵּה כְּבָר כָּלְתָה, דָּעֲכָה הָאֵשׁ –</p>
</blockquote>

<blockquote>
<p>וְסַנְדָּלִים עוֹד יֵשׁ!</p>
</blockquote>

<blockquote>
<p>הֵם בַּהֲוָיָתָם עַל כָּל אוֹתוֹתָם,</p>
</blockquote>

<blockquote>
<p>בִּטְלָאֵיהֶם, חַבְלֵיהֶם וְכָל מַסְמְרוֹתָם,</p>
</blockquote>

<blockquote>
<p>הֵם שְׁנֵיהֶם מֻנָּחִים בִּשְׁלֵמוּת מוּטָלִים,</p>
</blockquote>

<blockquote>
<p>עַל הַגֶּחָלִים!</p>
</blockquote>

<blockquote>
<p>אָכֵן, נֵס גָּדוֹל הָיָה שָׁם בַּסַּנְדָּלִים,</p>
</blockquote>

<blockquote>
<p>דִּי לֹא שָׁלַט נוּרָא בְּגִשְׁמְהוֹן,</p>
</blockquote>

<blockquote>
<p>בְּרַם, רֵיחַ נוּר עֲדָת בְּהוֹן!</p>
</blockquote>

<blockquote>
<p>כִּי טֻגְּנוּ וְנִצְטַמְּקוּ בּרֻטְבָּם,</p>
</blockquote>

<blockquote>
<p>בַּמַּיִם, שֶׁסָּפְגוּ מִשְׂרוֹךְ וְעַד חוּט בָּם;</p>
</blockquote>

<blockquote>
<p>וַחֲרֵכָה לֹא נָעֵמָה</p>
</blockquote>

<blockquote>
<p>נוֹדֶפֶת מֵהֵמָּה&#8230;</p>
</blockquote>

<blockquote>
<p>וְאַבּוּ-קַזֶּם לֹא יָחוּשׁ, כִּי עָלָיו תַּרְדֵּמָה.</p>
</blockquote>

<br>  

<blockquote>
<p>אַךְ אִם הָאִישׁ לֹא יָחוּשׁ –</p>
</blockquote>

<blockquote>
<p>חָשׁ כַּלְבּוֹ הַכָּחוּשׁ;</p>
</blockquote>

<blockquote>
<p>זֶה שֶׁבִּזְכוּת לִינָה</p>
</blockquote>

<blockquote>
<p>אֵצֶל שַׁעַר הַפִּנָּה</p>
</blockquote>

<blockquote>
<p>מְשַׁמֵּש לוֹ שׁוֹמֵר מִקֶּדֶם מֵאָז.</p>
</blockquote>

<blockquote>
<p>וְהוּא כֶלֶב לֹא עָז,</p>
</blockquote>

<blockquote>
<p>זָקֵן נוֹהֵג תַּעֲנִית, קֵרֵחַ, חֵלֵכָה –</p>
</blockquote>

<blockquote>
<p>וְהִרְגִּישׁ מִיָּד: מְפַעְפַּעַת חֲרֵכָה</p>
</blockquote>

<blockquote>
<p>עִם מֶזֶג בַּת-רֵיחַ שֶׁל בָּשָׂר וָדָם</p>
</blockquote>

<blockquote>
<p>מִיָּמִים קַדְמוֹנִים בַּאֲשֶׁר הֵם שָׁם&#8230;</p>
</blockquote>

<blockquote>
<p>מִיָּד הָמוּ בוֹ מֵעָיו הָרֵיקִים – וָקָם</p>
</blockquote>

<blockquote>
<p>וְהִתְמוֹדֵד וּפָנָה וְעָלָה לַגָּג, –</p>
</blockquote>

<blockquote>
<p>וְהִנֵּה שָׁם צְלִי-אֵשׁ כִּסְעֻדָּה לֶחָג!</p>
</blockquote>

<blockquote>
<p>וּמִיָּד, לְרַעֲבוֹנוֹ וּלְתֻמּוֹ,</p>
</blockquote>

<blockquote>
<p>תָּפַס לוֹ סַנְדָּל בְּעוֹדוֹ בְחֻמּוֹ</p>
</blockquote>

<blockquote>
<p>וְהִתְחִיל נוֹשְׁכוֹ וּמְגָרְמוֹ,</p>
</blockquote>

<blockquote>
<p>מוֹשְׁכוֹ וּמְפָרְמוֹ –</p>
</blockquote>

<blockquote>
<p>נוֹהֵם עַל טַרְפּוֹ לְקָרְעוֹ כַדָּג,</p>
</blockquote>

<blockquote>
<p>אַךְ כְּבַרזֶל וּנְחשֶׁת הוּא קָשֶׁה לָבָג&#8230;</p>
</blockquote>

<blockquote>
<p>וַהֲרֵיהוּ מְהַפְּכוֹ וְגוֹרְדוֹ</p>
</blockquote>

<blockquote>
<p>מוֹרְטוֹ וְטוֹרְדוֹ,</p>
</blockquote>

<blockquote>
<p>וְזֶה מִבֵּין שִׁנָּיו נִשְׁמָט וָסָג –</p>
</blockquote>

<blockquote>
<p>וְנָפַל מִן הַגָּג</p>
</blockquote>

<blockquote>
<p>וְנִתְקַל בְּאִשָּׁה אַחַת עוֹבֶרֶת –</p>
</blockquote>

<blockquote>
<p>וְהִיא מְעֻבֶּרֶת!&#8230;</p>
</blockquote>

<br>  

<blockquote>
<p>הָאִשָּׁה נִבְהָלָה</p>
</blockquote>

<blockquote>
<p>בִּזְעָקָה נָפָלָה</p>
</blockquote>

<blockquote>
<p>(וְיֵשׁ אוֹמְרִים: הִפִּילָה) –</p>
</blockquote>

<blockquote>
<p>וְנוֹרָאָה הָעֲלִילָה!</p>
</blockquote>

<blockquote>
<p>רָצִים מֵעֲבָרִים</p>
</blockquote>

<blockquote>
<p>גַּם נָשִׁים גַּם גְּבָרִים</p>
</blockquote>

<blockquote>
<p>וְנָפְלָה הֲבָרָה:</p>
</blockquote>

<blockquote>
<p>&#8220;מֵתָה הֶהָרָה!&#8221; –</p>
</blockquote>

<blockquote>
<p>וַתֶּחֱזַק הַסְּעָרָה.</p>
</blockquote>

<blockquote>
<p>הַנָּשִׁים נִרְגָּשׁוֹת:</p>
</blockquote>

<blockquote>
<p>סַנְדְּלֵי אַבּוּ-קַזֶּם הוֹרְגֵי נְפָשׁוֹת!</p>
</blockquote>

<br>  

<blockquote>
<p>וּבְסַעֲרַת הֶהָמוֹן, בַּמְּהוּמָה, בַּשָּׁאוֹן</p>
</blockquote>

<blockquote>
<p>נֵעוֹר אַבּוּ-קַזֶּם, אָץ רָץ בְּשִׁגָּעוֹן:</p>
</blockquote>

<blockquote>
<p>מַה שָּׁתוּ עַל בֵּיתוֹ? אִי, עַמָּא פְזִיזָא!</p>
</blockquote>

<blockquote>
<p>שׁוֹדְדִים בַּצָּהֳרָיִם – הוֹ חָמָס! הוֹ בִּזָּה!</p>
</blockquote>

<blockquote>
<p>מַה יִשְׂאוּ? מֶה חָטְפוּ וְזָרְקוּ סַנְדָּלָיו?</p>
</blockquote>

<blockquote>
<p>וְהֵם הֵם הַמַּטְמוֹן, הֵם אוֹצַר שְׁקָלָיו!</p>
</blockquote>

<blockquote>
<p>וְהֵם כְּלֵי הַיְקָר, וְהֵם קָרְבַּן הָעוֹלָה!</p>
</blockquote>

<blockquote>
<p>וְהֵם כֶּתֶר רֹאשׁוֹ וְהַמִּנְחָה הַגְּדוֹלָה!</p>
</blockquote>

<blockquote>
<p>&quot;הוֹ סוּרוּ, נְבָלִים!</p>
</blockquote>

<blockquote>
<p>שֶׁלִי הַסַּנְדָּלִים!</p>
</blockquote>

<blockquote>
<p>סַנְדָּלַי עוֹלָלַי אֶשָּׂאֵם עַל צַד!</p>
</blockquote>

<blockquote>
<p>כִּי בֵינִי וּבֵינָם בְּרִית עוֹלָם לָעַד!&quot;</p>
</blockquote>

<br>  

<blockquote>
<p>וּזְקֵנִים הוּא הוֹדֵף</p>
</blockquote>

<blockquote>
<p>וּנְעָרִים הוּא רוֹדֵף</p>
</blockquote>

<blockquote>
<p>וּמַכֶּה בְמַקְלוֹ, –</p>
</blockquote>

<blockquote>
<p>מַה יִּקְחוּ, יִשָּׂאוּ? – וְהַכֹּל הוּא רַק לוֹ! – –</p>
</blockquote>

<blockquote>
<p>וְשׁוֹטְרִים נֶחְפָּזוּ: &#8220;מֶה הָיָה? מַה כָאן?&#8221;</p>
</blockquote>

<blockquote>
<p>וְהוּא מוֹרֵט וְסוֹרֵט: &quot;מַה תְּבַקְשׁוּ בַגָּן? –</p>
</blockquote>

<blockquote>
<p>זֶה גַן הָאוֹצָרוֹת לְפַחוֹת וְשָׂרוֹת,</p>
</blockquote>

<blockquote>
<p>וּלְכָל הַיְקָרוֹת זֶה בֵית הַקְּבָרוֹת! –</p>
</blockquote>

<blockquote>
<p>וַאֲנִי כָאן וִיזִיר גַּם הַקַּדִי הַדָן!!&quot; – –</p>
</blockquote>

<br>  

<blockquote>
<p>וְהוּבָא הַמְשֻׁגָּע לְדַר-אֶל-מָרִסְתָן – –</p>
</blockquote>

<blockquote>
<p>וּבְבֵית הַמְשֻׁגָּעִים,</p>
</blockquote>

<blockquote>
<p>כְּכָל הַמּוּבָאִים</p>
</blockquote>

<blockquote>
<p>הוּא נֶאֱסַר בִּכְבָלִים&#8230;</p>
</blockquote>

<br>  

<p>***</p>

<br>  

<blockquote>
<p>וּמַה בַּסַּנְדָּלִים? –</p>
</blockquote>

<blockquote>
<p>הֵם אֵשׁ לֹא תְכַלֵּם וְרוּחַ לֹא תִשָּׂאֵם,</p>
</blockquote>

<blockquote>
<p>תְהוֹם לֹא תְבַלֵּם וּשְׁאוֹל לֹא תִבְלָעֵם,</p>
</blockquote>

<blockquote>
<p>כִּי חָזְקוּ הַמְצוּקִים מִכָּל אַרְמָ&quot;ע –</p>
</blockquote>

<blockquote>
<p>מַזִּיקִים בְּנֵי שָׂטָן, – וּמַה לַּעֲשׂוֹת בָּרָע</p>
</blockquote>

<blockquote>
<p>וְסַכָּנָה לַיּוֹצֵא, סַכָּנָה לַבָּא?!</p>
</blockquote>

<br>  

<blockquote>
<p>אֵיךְ תֶּחֱשֶׁה? הוֹשִׁיעָה,</p>
</blockquote>

<blockquote>
<p>הוֹ, רַאשׂ בֶּלַדִּיָּה!</p>
</blockquote>

<br>

<blockquote>
<p>קְרָא לַפַּרְנָסִים, לִמְאוֹרוֹת עִיר בַּגְדָּת! –</p>
</blockquote>

<blockquote>
<p>יַצִּילוּ, יוֹצִיאוּ אוֹר-מִשְׁפָּט וּבְרַק-דָּת!&#8230;</p>
</blockquote>

<br>

<blockquote>
<p>וְנוֹעֲדוּ נוֹעֲצוּ כָּל מְשִׁיבֵי הַטָּעַם,</p>
</blockquote>

<blockquote>
<p>הַדּוֹאֲגִים לָעִיר מִפַּעַם לְפָעַם –</p>
</blockquote>

<blockquote>
<p>וַיִּשְׁלְחוּ וַיִּקְחוּ אֶת מַלְאֲכֵי הַזָּעַם</p>
</blockquote>

<blockquote>
<p>וַיִּתְּנוּם בַּמִּשְׁמָר.</p>
</blockquote>

<br> 

<blockquote>
<p>וּמֵאָז אַנְשֵׁי חָיִל</p>
</blockquote>

<blockquote>
<p>שׁוֹמְרִים מַסָּח עֲלֵיהֶם יוֹמָם וָלָיִל!</p>
</blockquote>

<blockquote>
<p>כִּי עֶשְׂרִים וְאַרְבַּע מִשְׁמָרוֹת הִפְקִידוּ</p>
</blockquote>

<blockquote>
<p>וַחֲלִיפוֹת לַמִּשְׁמָר אַנְשֵׁיהֶן יַעֲמִידוּ, –</p>
</blockquote>

<blockquote>
<p>וְהַשְׁמִירָה מִשְׁתַּלֶּמֶת</p>
</blockquote>

<blockquote>
<p>מִקֻּפָּה קַיֶּמֶת;</p>
</blockquote>

<blockquote>
<p>כִּי הָרָשׁוּת הִפְרִישָׁה</p>
</blockquote>

<blockquote>
<p>וּלְעוֹלָם הִקְדִּישָׁה</p>
</blockquote>

<blockquote>
<p>אֶת הוֹן אַבּוּ-קַזֶּם לְיָמִים עֲתִידִים</p>
</blockquote>

<blockquote>
<p>וְהַקֻּפָּה קַיֶּמֶת לְצָרְכֵי הַפְּקִידִים! – –</p>
</blockquote>

<br>  

<h2 id="סוֹףדָּבָר">סוֹף דָּבָר</h2>

<br>  

<blockquote>
<p>עִיר קֱדוּמִים בַּגְדָּת – תִּבָּנֶה וְתִכּוֹנֵן! –</p>
</blockquote>

<blockquote>
<p>וּבָאוּ תַיָּרִים בָּה רְאוֹת וְהִתְבּוֹנֵן;</p>
</blockquote>

<blockquote>
<p>וּכְלֶכְתָּם בַּחֲבוּרוֹת</p>
</blockquote>

<blockquote>
<p>לְשַׁחֵר עַתִּיקוֹת חֲשׁוּבוֹת וּנְצוּרוֹת</p>
</blockquote>

<blockquote>
<p>(כִּי יָקָר כָּל עַתִּיק לְטַיָּלִים וַחֲכָמִים&#8230;)</p>
</blockquote>

<blockquote>
<p>וְרָאוּ אֶת סַנְדְּלֵי אַבּוּ-קַזֶּם הַמְפֻרְסָמִים,</p>
</blockquote>

<blockquote>
<p>הַשְּׁמוּרִים וּנְצוּרִים סְגֻלַּת עוֹלָמִים. –</p>
</blockquote>

<blockquote>
<p>כִּי הַסַּנְדָּלִים בְּיָשְׁנָם נַעֲשׂוּ סְמָלִים</p>
</blockquote>

<blockquote>
<p>לְכַמָּה מֻשְׂכָּלִים,</p>
</blockquote>

<blockquote>
<p>וְנִכְתָּבִים עֲלֵיהֶם חֲקִירוֹת וּמְשָׁלִים</p>
</blockquote>

<blockquote>
<p>וְתוֹרוֹת לַדּוֹרוֹת, לִזְקֵנִים וְעוֹלָלִים&#8230;</p>
</blockquote>

<br>  

<blockquote>
<p>וּבִכְדֵי שֶׁיְּהֵא שָׁגוּר לַכֹּל בְּעַל-פֶּה</p>
</blockquote>

<blockquote>
<p>מוּסַר-הַהַשְׂכֵּל הַיוֹצֵא מִזֶּה, –</p>
</blockquote>

<blockquote>
<p>חָכָם אֶחָד פַּיְטָן שָׁם כָּתַב עַל הַקִּיר</p>
</blockquote>

<blockquote>
<p>אֶת עִקָּרֵי הַתּוֹרָה וּכְדֶרֶךְ הַשִּׁיר –</p>
</blockquote>

<blockquote>
<p>שִׁיר קָשׁוּר בַּחֲרוּזוֹת וְקָבוּעַ בִּיתֵדוֹת;</p>
</blockquote>

<blockquote>
<p>וְהָיוּ הַדְּבָרִים לְעוֹלָם לָעֵדוֹת</p>
</blockquote>

<blockquote>
<p>בְּנֹעַם הֶגְיוֹנָם, –</p>
</blockquote>

<blockquote>
<p>וְזֶהוּ לְשׁוֹנָם:</p>
</blockquote>

<p>– ◡ – – ◡   – ◡ – – ◡</p>

<blockquote>
<p>בְּנֵי-אִיש, מִבְּלָאִים  /שְׁעוּ לִמְדוּ פְלָאִים!</p>
</blockquote>

<blockquote>
<p>וְאַל תִּלְעַג לְנוֹשָׁן    / כְּאֹרַח הַפְּתָאִים,</p>
</blockquote>

<blockquote>
<p>וְעַתִּיקוֹת שְׁמוֹר, גַּם   /טְלוּאֵי הַטְּלָאִים!</p>
</blockquote>

<blockquote>
<p>הֲכִי קָשִׁים יְשָׁנִים   /כְּצֹר מֵחַדְתָאִים, –</p>
</blockquote>

<blockquote>
<p>לְבֶן-טַמְבּוּר שְׁאַל-נָא  /וְיַגִּידְךָ הֲגָיִים!</p>
</blockquote>

<br>  

<blockquote>
<p>וְאַל תִּהְיוּ מְבַקְשִׁים  / פְּאֵרָם שֶׁל פְּרָאִים,</p>
</blockquote>

<blockquote>
<p>וְלֹא יִפָּת לְבַבְכֶם   /בְּעֶדְנַת הַחֲטָאִים</p>
</blockquote>

<blockquote>
<p>וְעֹנֶג רֹחֲצִים ו-     /שְׁאָר כָּל הַנְגָעִים!</p>
</blockquote>

<blockquote>
<p>זְכוֹר! סוֹף תַּעֲנוּגוֹת  /לְאָדָם אַךְ פְּגָעִים –</p>
</blockquote>

<blockquote>
<p>אֲבִי-קַזֶּם זְכֹרוּ –      /וְהִוָּסְרוּ, גְּדָיִים!</p>
</blockquote>

<br>  

<blockquote>
<p>וְלִשְׁלֵמוּת הַמַּעֲשֶׂה הִנֵּה תִרְגַּמְנוּ שִׁיר זֶה כְּצוּרָתוֹ,</p>
</blockquote>

<blockquote>
<p>לְהַטְעִים אֶת פְּרָקֵינוּ אֵלוּ בְּמוּסַר תּוֹרָתוֹ, –</p>
</blockquote>

<blockquote>
<p>וְיִטְעֲמוּ גַּם לַמְבַקְּרִים בַּעֲלֵי הַטְּעָמִים</p>
</blockquote>

<blockquote>
<p>גַּם לְחוֹקְרֵי קַדְמוֹנִיּוֹת הַחֲכָמִים</p>
</blockquote>

<blockquote>
<p>וְגַם לְקוֹרֵא מִיִּשְׂרָאֵל סְתָם;</p>
</blockquote>

<blockquote>
<p><strong>וִיהִי הַנֹּעַם בָּם</strong></p>
</blockquote>

<blockquote>
<p><strong>לְכָל הָעָם</strong>–</p>
</blockquote>

<blockquote>
<p><strong>תָּם</strong>!</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/129">https://benyehuda.org/read/129</a></div></body></html>