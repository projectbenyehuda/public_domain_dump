<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַקְרָב הָאַחֲרוֹן</title>
	<meta name="author" content="שמעון שמואל פרוג / יעקב קפלן"/>
</head>
<body>

<p>(שמואל א' כ&quot;ח)</p>

<br />

<blockquote>
<p>הַכֹּל עָרוּךְ לַמִּלְחָמָה:</p>

<p>סְדוּרִים יָפֶה וּמְכֻוָּנִים,</p>

<p>טוּרֵי רֶכֶב הִתְלַכָּדוּ,</p>

<p>עִם שֶׁנְהַבִּים מְיֻזָּנִים.</p>

<br />
</blockquote>

<blockquote>
<p>מַפְרְקוֹתָם הַמְסֻבָּלוֹת</p>

<p>עֹמְשׂת צְרִיחֵי־הַקַּלָּעִים,</p>

<p>מָה אֲיֻמִּים הֵם הַצְּרִיחִים,</p>

<p>חַדְרֵי־מָוֶת, מַטְבְּחָיִם!</p>

<br />
</blockquote>

<blockquote>
<p>אַחֲרֵי כֵן – פָּרָשִׁים, גְּמַלִּים,</p>

<p>וְאַחֲרֵיהֶם – סָרֵי פָנִים</p>

<p>חֵיל הָרַגְלַיִם יַעֲבֹרוּ</p>

<p>חוֹצֵץ כֻּלָּם – וּמוּכָנִים!</p>

<br />
</blockquote>

<blockquote>
<p>תְּשֻׁאוֹת מְלֵאִים הַגֵּאָיוֹת,</p>

<p>הַר וָיַעַר כַּמֶּרְקָחָה&#8230;</p>

<p>עֵינֵי צְבָא יִשְׂרָאֵל כָּלוּ</p>

<p>רְאוֹת פְּנֵי שָׁאוּל בַּמַּעֲרָכָה.</p>

<br />
</blockquote>

<blockquote>
<p>כְּבָר הֵבִיאוּ הָעֲבָדִים</p>

<p>אֶת סוּסֵהוּ אֶל סֻכָּתוֹ,</p>

<p>וַיַּשְׁמִיעַ הוֹד נַחֲרָתוֹ</p>

<p>וַיָּנִיעַ אֶת רַעְמָתוֹ,</p>

<br />
</blockquote>

<blockquote>
<p>וּמִתַּחַת פַּרְסוֹת רַגְלָיו</p>

<p>תִּמְרַת אָבָק הִתְנַשָּׂאָה&#8230;</p>

<p>פְּעָמִים רַבּוֹת עָלָיו רָנוּ</p>

<p>חִצֵּי אוֹיֵב – אַךְ לָרָעָה</p>

<br />
</blockquote>

<blockquote>
<p>בּוֹ לֹא נָגְעוּ&#8230; וּמִלְחָמָה</p>

<p>כִּי יָרִיחַ – אֵין מַרְגּוֹעַ</p>

<p>עוֹד לְרוּחוֹ&#8230; אַךְ הַיְרִיעָה</p>

<p>עַל הַסֻּכָּה לֹא תִנּוֹעַ.</p>

<br />
</blockquote>

<blockquote>
<p>שָׁם, מִבַּעַד לִירִיעַת רִקְמָה</p>

<p>וּמַרְבַדִּים הַנֶּהְדָּרִים,</p>

<p>שָׁם מֵאָז הַבֹּקֶר יוֹשֵׁב</p>

<p>שָׁאוּל נוּגֶה בֵּין הַשָּׂרִים</p>

<br />
</blockquote>

<blockquote>
<p>רֹאֵי פָנָיו&#8230; אַחַר, פָּקַד</p>

<p>עַל הַשָּׂרִים כִּי יֵצֵאוּ,</p>

<p>וַיִּשָּׁאֵר הוּא לְבַדּוֹ</p>

<p>לָשִׂים עָלָיו כְּלִי־נִשְׁקֵהוּ.</p>

<br />
</blockquote>

<blockquote>
<p>אַךְ מַדּוּעַ יִתְמַהְמֵהַּ?</p>

<p>אוּלַי יֵין הַשְּׁתִי לֹא כָלָה?</p>

<p>אוֹ יָנוּחַ עַל מִשְׁכָּבוֹ</p>

<p>וּמִלְחַמְתּוֹ שָׁכַח כָּלָה?</p>
</blockquote>

<br />

<p><strong>*</strong> <strong>*</strong> <strong>*</strong></p>

<br />

<blockquote>
<p>לֹא עַל כּוֹסוֹת מְלֵאוֹת מֶסֶךְ,</p>

<p>לֹא בִמְנוּחָה עַל הַמִּטָּה</p>

<p>וּבִזְרוֹעוֹת תְּנוּמַת־נַחַת</p>

<p>אֶת רָאשֵׁהוּ שָׁאוּל הִטָּה.</p>

<br />
</blockquote>

<blockquote>
<p>כִּי מֵעוֹדוֹ לֹא הִתְעַצֵּב</p>

<p>כָּכָה שָׁאוּל אֶל לִבָּתוֹ,</p>

<p>לֹא הִתְנוֹדֵד כֹּה רוּחֵהוּ</p>

<p>בְּלִי־הֲפוּגָה מִתּוּגָתוֹ</p>

<br />
</blockquote>

<blockquote>
<p>כְּמוֹ הַפַּעַם בַּמַּעֲרָכָה&#8230;</p>

<p>עַל הַשְּׂמִיכָה הַנֶּהְדֶּרֶת</p>

<p>לִפְנֵי צְרוֹר גִּלְיוֹנוֹת גֹּמֶא –</p>

<p>נְטוּיָה עֵינוֹ הַקֹּדֶרֶת;</p>

<br />
</blockquote>

<blockquote>
<p>אַךְ בַּת עֵינוֹ הַקֹּדֶרֶת</p>

<p>אֵינָה רֹאָה הַגִּלְיוֹנוֹת</p>

<p>עִם הַקַּוִּים עִם הַמְּחֻקֶּה&#8230;</p>

<p>כּוֹס הַמְּצוּקוֹת, כּוֹס הַיְגוֹנוֹת</p>

<br />
</blockquote>

<blockquote>
<p>עַד גְּדוֹתֶיהָ כְּבָר נִמְלָאָה&#8230;</p>

<p>וַיֵּאָנַח&#8230; &#8220;רַב לִי&#8221; – קָרָא –</p>

<p>&quot;אֵין תּוֹחֶלֶת, אֵין מַשְׁעֵנָה,</p>

<p>דַּרְכִּי, דַּרְכִּי כְּבָר נִסְתָּרָה!&#8230;</p>

<br />
</blockquote>

<blockquote>
<p>שְׁמוֹנַת עֶשְׂרֵה שְׁנוֹת הֶעָמָל,</p>

<p>שְׁמוֹנַת עֶשְׂרֵה שְׁנוֹת הַתּוּגָה,</p>

<p>וַחֲרָדָה עַד אֵין קֵצֶה</p>

<p>וַעֲבוֹדָה בְּלִי־הֲפוּגָה –</p>

<br />
</blockquote>

<blockquote>
<p>הַכֹּל נִשְׁכָּח, אָבַד זִכְרָם&#8230;</p>

<p>שָׁוְא בַּמִּשְׁכָּן הִתְפַּלַּלְתִּי</p>

<p>וּבָאוּרִים לִי שָׁאַלְתִּי.</p>

<p>שְׁמוֹעַ מַעֲנֶה שָׁוְא יִחָלְתִּי.</p>

<br />
</blockquote>

<blockquote>
<p>מִן הַלְּבוֹנָה הָעֲשֵׁנָה</p>

<p>תִּמְרוֹת עָשָׁן הִתְאַבָּכוּ&#8230;</p>

<p>מִן הַחשֶׁן אוֹר קִפָּאוֹן</p>

<p>הָאֲבָנִים לִי שָׁלָחוּ.</p>

<br />
</blockquote>

<blockquote>
<p>וַתַּחְשֵׁכְנָה וַתְּעַוֵּרְנָה</p>

<p>אֶת בַּת עֵינִי הַקֹּדֵרָה&#8230;</p>

<p>וּמִנֶּגֶד – הַמַּקְהֵלָה</p>

<p>אֶת שִׁירֶיהָ מַר שֹׁרֵרָה.</p>

<br />
</blockquote>

<blockquote>
<p>וַיַּכְנִיעַ קוֹל שִׁירֶיהָ</p>

<p>אֶת תְּפִלָּתִי הַנִּלְהֶבֶת:</p>

<p>גַּם תַּנְחֻמִים לֹא הֵבִיאוּ</p>

<p>אֶל לִבָּתִי הַכֹּאֶבֶת.</p>

<br />
</blockquote>

<blockquote>
<p>רַק בַּלָּהָה, רַק צַלְמָוֶת</p>

<p>עִם עֲרָפֶל בִּי הִצִּיעוּ&#8230;</p>

<p>– &#8220;אֵל לֹא שָׁעָה לִתְפִלָּתְךָ&#8221; –</p>

<p>שִׂפְתֵי כֹהֵן לִי הִבִּיעוּ.</p>

<br />
</blockquote>

<blockquote>
<p>וּמַדּוּעַ?&#8230; לִפְנֵי אֵלִי</p>

<p>מֶה חָטָאתִי, מַה פָּשַׁעְתִּי? –</p>

<p>אוּלָם־רַב לִי! – אִם מִשַּׁחַק</p>

<p>מַעֲנֶה נָכוֹן לֹא שָׁמַעְתִּי –</p>

<br />
</blockquote>

<blockquote>
<p>לִי תַּנְחֻמוֹת אֲבַקֵּשָׁה</p>

<p>בָּאֵיתָנִים שֶׁמִּתַּחַת&#8230;</p>

<p>קוּמוּ, רוּחוֹת, מִקִּבְרֵיכֶם,</p>

<p>קוּמוּ עִזְבוּ אֶת הַשַּׁחַת!&quot;&#8230;</p>

<br />
</blockquote>

<blockquote>
<p>– &quot;הוֹי, עֲבָדַי, בֹּאוּ הֵנָּה!</p>

<p>בַּקְשׁוּ נָא, אֵלַי הַגִּישׁוּ</p>

<p>אִישׁ גְּלוּי־עַיִן, חֹזֶה, קוֹסֵם</p>

<p>אוֹ יִדְעוֹנִי&#8230; הוֹי, הָחִישׁוּ!&quot;&#8230;</p>

<br />
</blockquote>

<blockquote>
<p>– הוֹד מַלְכוּתְךָ! – עָנוּ אוֹתוֹ –</p>

<p>אֶת פְּקֻדָּתְךָ מַלְאוֹת חַשְׁנוּ,</p>

<p>וּמְכַשֵּׁפָה עִם יִדְעוֹנִי</p>

<p>מִן הָאָרֶץ כְּבָר גֵּרַשְׁנוּ&#8230;</p>

<br />
</blockquote>

<blockquote>
<p>רַק בְּעִיר עֵין־דּוֹר נִשְׁאֲרָה</p>

<p>אַחַת&#8230; כָּל הָעָם אֲהֵבָהּ&#8230;</p>

<p>שָׁם עוֹד עַתָּה הִיא ישֶׁבֶת</p>

<p>בְּלִי כָל מַחְסוֹר, שְׁקֵטָה, שְׁלֵוָה&quot;&#8230;</p>

<br />
</blockquote>

<blockquote>
<p>– &#8220;לָכֵן, עֵינָה־דוֹר הָחִישׁוּ!&#8221;&#8230;</p>

<p>עַל סוּסֵהוּ שָׁאוּל עָלָה.</p>

<p>עֵינָה דוֹר הַסּוּס הִשְׂתָּעֵר</p>

<p>וַיִּתְפָּרֵץ הָלְאָה הָלְאָה&#8230;</p>
</blockquote>

<br />

<p><strong>* * *</strong></p>

<br />

<blockquote>
<p>לֹא עַמּוּדִים תְּפוּשֵׂי־זָהָב,</p>

<p>גַּם לא תִקְרַת צִצִּים נָאִים,</p>

<p>לֹא יְרִיעוֹת חֲטוּבוֹת אֵטוּן</p>

<p>גַּם לֹא מִקְטָר רֵיחַ נָעִים</p>

<br />
</blockquote>

<blockquote>
<p>פָּגַשׁ שָׁם בִּנְוֵה הַשָּׁלוֹם,</p>

<p>גַּם הַקָּרֹב שְׁכַן הַבְּקָעוֹת,</p>

<p>גַּם הַבָּא מִמְּעוֹן מֶרְחַקִּים,</p>

<p>עֵת עֲבָרוֹ נַחַל תְּלָאוֹת;</p>

<br />
</blockquote>

<blockquote>
<p>לֹא בְשַׂר כְּבָשִׂים לַקָּרְבָּנוֹת</p>

<p>גַּם לֹא שֶׁמֶן מֵפִיץ רֵיחַ –</p>

<p>עַל הַדְּבָרִים הַנִּחֻמִים</p>

<p>הֵבִיא אִתּוֹ הָאֹרֵחַ;</p>

<br />
</blockquote>

<blockquote>
<p>לֹא בְרֶגֶל מִתְנוֹדֶדֶת,</p>

<p>לֹא בַחֲרָדָה וּבַלָּהָה</p>

<p>אֶל הָאִשָּׁה הָעֲנִיָּה</p>

<p>בָּא הָאִישׁ בְּיוֹם מַתְּלָאָה.</p>

<br />
</blockquote>

<blockquote>
<p>עַל מְזוּזוֹת פֶּתַח בֵּיתָהּ</p>

<p>בֶּטַח דָּפַק כָּל אֹרֵחַ,</p>

<p>גַּם לֶעָשִׁיר גַּם לֶעָנִי,</p>

<p>דֶּלֶת בֵּיתָהּ תִּפָּתֵחַ.</p>

<br />
</blockquote>

<blockquote>
<p>שָׁם יוֹשֶׁבֶת יוֹם וָלַיְלָה</p>

<p>הָעֲנִיָּה – וַעֲמֵלָה,</p>

<p>וּבִנְדִיבוֹת טֹהַר נֶפֶשׁ</p>

<p>פְּנֵי כָל אִישׁ בְּחֵן קִבֵּלָה.</p>

<br />
</blockquote>

<blockquote>
<p>וּבָעָם הִבִּיעוּ לֵאמֹר:</p>

<p>&quot;לוּ אֶל מָוֶת בֵּיתָהּ שָׁחָה</p>

<p>וּמִמָּרוֹם, מֵאֱלוֹהַּ</p>

<p>נֶפֶשׁ אִשָּׁה זוּ נִדָּחָה,</p>

<br />
</blockquote>

<blockquote>
<p>אַךְ מָה רַבּוֹת מֶה עֲצֻמוֹת</p>

<p>הַתּוֹחֶלֶת, הַתַּנְחֻמוֹת,</p>

<p>אֲשֶׁר תָּבִיא בִדְבָרֶיהָ</p>

<p>אֶל הַנְּפָשׁוֹת הָעֲגוּמוֹת.</p>

<br />
</blockquote>

<blockquote>
<p>בְּעַצֶּבֶת יָבֹא אֻמְלָל</p>

<p>וּבְתוֹחֶלֶת יָשׁוּב בֵּיתוֹ;</p>

<p>לוּ חֵטְא חָטְאָה לַשָּׁמַיִם</p>

<p>אֵל הַסְּלִיחוֹת יִשָּׂא אוֹתוֹ&quot;&#8230;</p>
</blockquote>

<br />

<p><strong>* * *</strong></p>

<br />

<blockquote>
<p>אָתָא לַיִל, עֵת הַמּוֹשֵׁל</p>

<p>אֶל הָעִיר עֵין־דּוֹר הִגִּיעַ&#8230;</p>

<p>בְּעַצֶּבֶת וּבִרְעָדָה</p>

<p>בָּא הַבַּיְתָה&#8230; וַיַּבִּיעַ</p>

<br />
</blockquote>

<blockquote>
<p>אֶל הָאִשָּׁה: – &quot;אָזְנַי לָקְחוּ</p>

<p>כִּי רַב כֹּחֵךְ לַחְבֹּר חָבֶר,</p>

<p>וּבִשְׂפָתֵךְ הַשַּׁלֶּטֶת</p>

<p>תַּעֲלִי מֵתִים שֹׁכְנֵי קָבֶר&quot;.</p>

<br />
</blockquote>

<blockquote>
<p>– &#8220;כֵּן דִּבַּרְתָּ!&#8221; – אֶל הַמֶּלֶךְ</p>

<p>הַקֹּסֶמֶת עָנְתָה דְבָרָהּ. –</p>

<p>&quot;אַךְ יָרֵאתִי מִשְׁפַּט מֶלֶךְ</p>

<p>אֲשֶׁר&quot;&#8230; – &#8220;הוֹי אַל תִּירְאִי&#8221; – קָרָא</p>

<br />
</blockquote>

<blockquote>
<p>פִּתְאֹם שָׁאוּל – &quot;חַי אֵל עֶלְיוֹן</p>

<p>אִם תָּבִיאִי חֵטְא עָלַיִךְ.</p>

<p>הֵן נִשְׁבַּעְתִּי! – מַהֲרִי, חוּשִׁי,</p>

<p>עֹז הִתְאַזְרִי בִקְסָמַיִךְ,</p>

<br />
</blockquote>

<blockquote>
<p>וּמִמִּשְׁכַּן קֶבֶר הַעֲלִי</p>

<p>אֶת הַנָּבִיא&quot;&#8230; עַד אַרְגִּיעָה</p>

<p>הַס וּדְמָמָה הִשְׂתָּרָרוּ.</p>

<p>קַו הַמְּנוֹרָה, הַמַּגִּיהָה</p>

<br />
</blockquote>

<blockquote>
<p>הָעֲלָטָה תּוֹךְ הָאֹהֶל,</p>

<p>אָסַף נָגְהוֹ&#8230; הַקֹּסֶמֶת –</p>

<p>כֻּלָּהּ אֹמְרָה פַּחַד פֶּלִאי</p>

<p>בְּלִי הִנּוֹעַ וּכְאִלֶּמֶת</p>

<br />
</blockquote>

<blockquote>
<p>סְגוּרַת שָׂפָה, נָתוֹן נָתְנָה</p>

<p>בַּעֲלָטָה מַבָּטֶיהָ&#8230;</p>

<p>וַיִּתְחוֹלֵל קִרְבָּהּ פְּנִימָה</p>

<p>רוּחַ עַזָה בִּלְהָטֶיהָ.</p>

<br />
</blockquote>

<blockquote>
<p>חִיל אֲחָזָה, הִתְלֶהָבָה,</p>

<p>פֵּרְשָׂה יָדָהּ כַּנִּזְעָמָה&#8230;</p>

<p>פִּתְאֹם – קוֹל צַעֲקָתָהּ הִרְגִּיז</p>

<p>וַיַּפְרִיעַ אֶת הַדְּמָמָה&#8230;</p>

<br />
</blockquote>

<blockquote>
<p>– &#8220;מָה הַחֲרָדָה? מַה זֶה תִּרְאִי?&#8221; –</p>

<p>אֶרְאֶה שָׁמָּה לָעֵינַיִם</p>

<p>יָשִׁישׁ נִכְבָּד, מַפְּלֵי בִגְדוֹ</p>

<p>יוֹרְדִים אַרְצָה מִכְּתֵפָיִם;</p>

<br />
</blockquote>

<blockquote>
<p>עַד הֶחָזֶה יוֹרֵד זְקָנוֹ –</p>

<p>מְלֵא תַלְתַּלִּים וּמִקְלָעוֹת;</p>

<p>טֹהַר נִשְׂגָּב, רֶשֶׁף קֹדֶשׁ</p>

<p>עַל רוּם מִצְחוֹ יַבְרִיק פְּלָאוֹת&quot;.</p>

<br />
</blockquote>

<blockquote>
<p>נִרְעַשׁ שָׁאוּל וּבִרְעָדָה</p>

<p>הִשְׁפִּיל אַרְצָה אֶת רֹאשֵׁהוּ.</p>

<p>קוֹל הַנָּבִיא הַמִּתְקַצֵּף</p>

<p>אָז יַגִּיעַ אֶל אָזְנֵהוּ:</p>

<br />
</blockquote>

<blockquote>
<p>לָמָּה זֶה הִפְרַעְתָּ, שָׁאוּל,</p>

<p>מִמְּנוּחָתָה נִשְׁמַת גֶּבֶר?</p>

<p>אֵיךְ עָרַבְתָּ אֶת לְבָבְךָ</p>

<p>הַעֲלוֹתֵנִי מִן הַקֶּבֶר!?&quot; –</p>

<br />
</blockquote>

<blockquote>
<p>– &#8220;שָׂא אֶת פָּנַי, נָבִיא נַעֲלֶה!&#8221; –</p>

<p>קָרָא שָׁאוּל בַּאֲנָחָה.</p>

<p>&quot;צַר לִי! – תַּחַת נֵטֶל יָגוֹן</p>

<p>נוֹרָא – נַפְשִׁי הִשְׁתּוֹחָחָה&#8230;</p>

<br />
</blockquote>

<blockquote>
<p>בַּצָּרָתָה אֶקְרָאֶךָ&#8230;</p>

<p>הָיָה יוֹם – וָאֶתְהַלָּכָה</p>

<p>בֵּינוֹת שַׁדְמוֹת אוֹר, וָאֶחְיֶה</p>

<p>חַיֵּי צִפּוֹר דְּרוֹר בִּרְוָחָה.</p>

<br />
</blockquote>

<blockquote>
<p>וָאֶנְהֲגָה צֹאן אֲבוֹתַי</p>

<p>וּבִשְׂפָתַי שִׁיר הִשְׁמַעְתִּי.</p>

<p>עֹנֶג מְלָכִים רַבֵּי־אֶרֶץ</p>

<p>גַּם עִצְּבוֹנָם לֹא יָדָעְתִּי;</p>

<br />
</blockquote>

<blockquote>
<p>וּבְסֻכָּתִי בָּאתָ אַתָּה</p>

<p>וּמִשְּׁדֵמוֹת וּמִכָּרִים</p>

<p>הוֹבַלְתַּנִי אֶל הַמְּלוּכָה</p>

<p>בֵּינוֹת קִירוֹת שֵׁן נֶהְדָּרִים&#8230;</p>

<br />
</blockquote>

<blockquote>
<p>עַתָּה נַעֲנֶה שְׂבַע־מַכְאוֹבִים,</p>

<p>נָבִיא נִשְׂגָּב, לְךָ אֶקְרָאָה!</p>

<p>שׁוּר, הַבִּיטָה מַה נִּדְכֵּאתִי</p>

<p>מֵעַצֶּבֶת וּמִתְּלָאָה!&#8230;</p>

<br />
</blockquote>

<blockquote>
<p>אִלָּחֵמָה, אַךְ פַּלָּצוּת</p>

<p>בָּנְתָה קֵן לָהּ תּוֹךְ לִבָּתִי,</p>

<p>אֶל הָאֵל קָרָאתִי, אֶפֶס</p>

<p>הוּא לֹא שָׁעָה לִתְפִלָּתִי&#8230;</p>

<br />
</blockquote>

<blockquote>
<p>וּמַדּוּעַ לִתְפִלָּתִי</p>

<p>אֹזֶן יָהּ הַיּוֹם אֲטוּמָה?&quot;&#8230;</p>

<p>– &#8220;יַעַן&#8221; – שָׁמְעוּ אָזְנֵי שָׁאוּל</p>

<p>תְּשׁוּבָה קָשָׁה וַאֲיֻמָּה:</p>

<br />
</blockquote>

<blockquote>
<p>&quot;כִּי בַקְּרָב הַזֶה תִּסָּפֶה!&#8230;</p>

<p>גַּם הַלְּבוֹנָה הָעֲשֵׁנָה</p>

<p>גַּם תְּפִלָּתְךָ – לֹא תוֹעֵלְנָה&#8230;</p>

<p>אֵין תּוֹחֶלֶת, אֵין מַשְׁעֵנָה&#8230;</p>

<br />
</blockquote>

<blockquote>
<p>כִּי עָשִׂיתָ רָעוֹת רַבּוֹת:</p>

<p>קֶשֶׁר נִסְתָּר כִּי יָרֵאתָ</p>

<p>אָז כֶּעָרִיץ אַבִּיר רוּחַ</p>

<p>אֶת יָדֶיךָ הֲרִימוֹתָ</p>

<br />
</blockquote>

<blockquote>
<p>עַל צַדִּיקִים עַל נְקִיִּים;</p>

<p>עִם עֹזְרֶיךָ לְחֻמֵי קִנְאָה</p>

<p>רְדַפְתָּם תָּמִיד יוֹם וָלַיְלָה,</p>

<p>לֹא יָדַעְתָּ כָּל חֲנִינָה.</p>

<br />
</blockquote>

<blockquote>
<p>כִּי בְּמֹרֶךְ לֵב חָמַלְתָּ</p>

<p>עַל מִתְקוֹמְמֵי עַמֶּךָ,</p>

<p>וּלְרַוְחָתוֹ לִישׁוּעָתוֹ</p>

<p>לֵב לֹא שַׂמְתָּ כָּל יָמֶיךָ&#8230;</p>

<br />
</blockquote>

<blockquote>
<p>עַל כֵּן גָּבְרָה אֵשׁ הַקֶּצֶף</p>

<p>וּתְפִלָּתְךָ אֵל לֹא שָׁמָע&#8230;</p>

<p>שָׁוְא הַדְּמָעוֹת, שָׁוְא הַזְבָחִים,</p>

<p>מָחָר תָּסוּף בַּמִּלְחָמָה.</p>

<br />
</blockquote>

<blockquote>
<p>מָחָר תָּסוּף – וּלְאִישׁ אַחֵר</p>

<p>יִתֵּן יָהּ אֶת זֵר הַמְּלוּכָה;</p>

<p>הוּא הָאִישׁ – אֶת עַמּוֹ יָבִיא</p>

<p>אֶל הָאשֶׁר, אֶל הַמְּנוּחָה;</p>

<br />
</blockquote>

<blockquote>
<p>וּמֵעוֹלָם עֲדֵי עוֹלָם</p>

<p>וּמִדּוֹר לְדוֹר יוֹדִיעוּ</p>

<p>זִכְרוֹן מַעֲשָׂיו וּמִפְעָלָיו,</p>

<p>וּבִזְמִירוֹת לוֹ יָרִיעוּ&quot;&#8230;</p>

<br />
</blockquote>

<p><strong>* * *</strong></p>

<blockquote>
<br />
</blockquote>

<blockquote>
<p>כָּבְדָה כָּבְדָה הַמִּלְחָמָה&#8230;</p>

<p>שָׁאוּל נָפַל עַל בָּמוֹתָיו,</p>

<p>גַּם בְּנֵי שָׁאוּל נָפְלוּ שָׁדוּד –</p>

<p>וַיָּנוּסוּ כָּל צִבְאוֹתָיו.</p>

<br />
</blockquote>

<blockquote>
<p>וּמִלְחֶמֶת־דָּמִים כָּלְתָה,</p>

<p>כָּל הָאָרֶץ שָׁקְטָה נָחָה.</p>

<p>וּבֶן־יִשַׁי אִישׁ הַתְּהִלָּה</p>

<p>נָחַל כִּסֵּא הַמַּמְלָכָה.</p>

<br />
</blockquote>

<blockquote>
<p>קַוֵּי שֶׁמֶשׁ מַנְעִים זְמִירוֹת</p>

<p>עַל יִשְׂרָאֵל אָז נָהָרוּ,</p>

<p>וּבִנְגֹהוֹת קַרְנֵי זַרְחוֹ</p>

<p>כּוֹכְבֵי שָׁאוּל הִסְתַּתָּרוּ&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31227">https://benyehuda.org/read/31227</a></div></body></html>