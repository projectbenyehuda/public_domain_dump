<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שִׁיר אִכָּרִים</title>
	<meta name="author" content="צבי אלעזר טלר"/>
</head>
<body>

<p>עַל אַדְמַת הַקֹּדֶשׁ</p>

<h2 id="שִׁירבֹקֶר">שִׁיר בֹקֶר</h2>

<blockquote>
<p><strong>אחד</strong></p>
</blockquote>

<blockquote>
<p>נַשְׁכִּימָה אִכָּרִים,</p>

<p>לַעֲבוֹדָה בֶאֱמוּנָה;</p>

<p>נַעֲלֶה עַל הֶהָרִים,</p>

<p>שָׁם רַבָּה הַתְּכוּנָה.</p>

<p>מַחֲרֵשָׁה, מַזְמֵרָה,</p>

<p>תֶּלְיֵנוּ קַשְׁתֵּנוּ;</p>

<p>אֵת, מַגָּל וּמְגֵרָה</p>

<p>נֵשֶׁק גַּאֲוָתֵנוּ!</p>
</blockquote>

<blockquote>
<p><strong>מקהלה</strong></p>
</blockquote>

<blockquote>
<p>בְּזֵעַת אַפָּיִם,</p>

<p>נַעֲשֶׂה הַמְּלָאכָה;</p>

<p>וּמְטַר שָׁמָיִם</p>

<p>יָבִיא הַבְּרָכָה;</p>

<p>כְּבָנִים נֶאֱמָנִים,</p>

<p>עַל שְׁדֵי אִמֵּנוּ,</p>

<p>לֹא בְּבֹשֶׁת פָּנִים,</p>

<p>נֹאכֵל לַחֲמֵנוּ!</p>
</blockquote>

<blockquote>
<p><strong>אחד</strong></p>
</blockquote>

<blockquote>
<p>אֲדָמָה פוֹרִיָּה</p>

<p>אֵם טוֹבָה נֶאֱמֶנֶת;</p>

<p>לְעוֹבְדֶיהָ בְלֹא רְמִיָּה,</p>

<p>אֵת יְבוּלָהּ נוֹתֶנֶת;</p>

<p>לְמִתְרַפִּים עֲצֵלִים,</p>

<p>לֹא תַחְלוֹץ שָׁדֶיהָ;</p>

<p>לַחֲרוּצִים עֲמֵלִים,</p>

<p>הִיא תָאִיר פָּנֶיהָ.</p>
</blockquote>

<blockquote>
<p><strong>מקהלה</strong></p>
</blockquote>

<blockquote>
<p>בְּחֵפֶץ כַּפָּיִם,</p>

<p>נַעֲבוֹד בַּכְּרָמִים,</p>

<p>וְיַיִן כַּמַּיִם,</p>

<p>נִשְׁתֶּה כָל־יָמִים;</p>

<p>כְּבָנִים נִכְבָּדִים,</p>

<p>לְאֵם רַחֲמָנִיָּה,</p>

<p>לֹא כְגֵרִים נָדִים</p>

<p>בְּאֶרֶץ נָכְרִיָּה!</p>
</blockquote>

<blockquote>
<p><strong>אחד</strong></p>
</blockquote>

<blockquote>
<p>בִּתְפִלָּה וַעֲבוֹדָה</p>

<p>מַה־נָּעִים חֶלְקֵנוּ,</p>

<p>וּבְרִנָּה וְקוֹל תּוֹדָה,</p>

<p>נַנְעִים אֵת פָּעֳלֵנוּ;</p>

<p>לֹא קִנְאָה לֹא אֵיבָה,</p>

<p>בְּקִרְבֵנוּ שׂוֹרֶרֶת;</p>

<p>לֹא גַאֲוָה מַדְהֵבָה,</p>

<p>רוּחֵנוּ עוֹכֶרֶת!</p>
</blockquote>

<blockquote>
<p><strong>אחד</strong></p>
</blockquote>

<blockquote>
<p>פֹּה הַדְרַת הַטֶּבַע,</p>

<p>תַּאֲוָה לָעֵינָיִם;</p>

<p>עַל כָּל־הַר וָגֶבַע,</p>

<p>אַךְ בִּרְכוֹת שָׁמַיִם;</p>

<p>רֵיחַ שָׂדֶה נָעִים,</p>

<p>מַבְרִיא הָאֵבָרִים,</p>

<p>לֹא אֲוִירִים רָעִים,</p>

<p>מַשְׂחִיתִים יְקַר כְּרִים!</p>
</blockquote>

<blockquote>
<p><strong>מקהלה</strong></p>
</blockquote>

<blockquote>
<p>שָׂמַיִם זַכִּים,</p>

<p>מְאִירִים עֵינָיִם,</p>

<p>וּמַיִם מְפַכִּים,</p>

<p>מָנָה אַפָּיִם,</p>

<p>לָנוּ הֵם לְמָנָה,</p>

<p>בְּיָד נְדִיבָה מְלֵאָה,</p>

<p>כָּל־יְמֵי הַשָּׁנָה,</p>

<p>בְּלֹא רוּחַ נְכֵאָה!</p>
</blockquote>

<blockquote>
<p><strong>אחד</strong></p>
</blockquote>

<blockquote>
<p>הַחַיִּים הַמָּרִים,</p>

<p>בְּבַטָּלָה וּרְמִיָּה;</p>

<p>בִּמְעוֹנוֹת הֶעָרִים,</p>

<p>שָׁם בְּאֶרֶץ נָכְרִיָּה;</p>

<p>לָנוּ הֵם זָרִים,</p>

<p>בְּחַיֵּינוּ הַתְּמִימִים;</p>

<p>בְּאָהֳלֵינוּ בַכְּפָרִים,</p>

<p>בַּעֲבוֹדָה בַנְעִימִים.</p>
</blockquote>

<blockquote>
<p><strong>מקהלה</strong></p>
</blockquote>

<blockquote>
<p>פֹּה חַיֵּי יְשָׁרִים,</p>

<p>נְבַלֶּה כָל־יָמִים;</p>

<p>בְּמִשְׁפָּט וּסְדָרִים,</p>

<p>חַיִּים וְקַיָּמִים!</p>

<p>יְגִיעָה וְהַנָּאָה,</p>

<p>לָנוּ חֲבָלִים;</p>

<p>דְּאָגָה וּתְלָאָה,</p>

<p>מְנַת גּוֹרַל נְבָלִים.</p>
</blockquote>

<blockquote>
<p><strong>אחד</strong></p>
</blockquote>

<blockquote>
<p>מָה חַיֵּי עֲצֵלִים,</p>

<p>אֲצִילִים גֵּאוֹנִים;</p>

<p>מִתְכַּבְּדִים וּבְטֵלִים,</p>

<p>אֲדוֹנִים אֵין אוֹנִים.</p>

<p>הָאוֹכְלִים מַעֲדַנִּים,</p>

<p>פְּרִי עֲמַל אֲחֵרִים,</p>

<p>וּמְשַׂחֲקִים מִשְׁמַנִּים,</p>

<p>בִּמְסֻבַּת חֲבֵרִים.</p>
</blockquote>

<blockquote>
<p><strong>מקהלה</strong></p>
</blockquote>

<blockquote>
<p>חֲיֵּי בַּטָּלָה,</p>

<p>מַחֲלָה מְחַבֶּלֶת</p>

<p>רֶשַׁע וּנְבָלָה</p>

<p>זִמָּה מְנַוֶּלֶת;</p>

<p>תַּאֲוָה מַמְאֶרֶת,</p>

<p>חוֹלַת הַמְּדִינָה,</p>

<p>פֹּה לֹא שׂוֹרֶרֶת,</p>

<p>בְּטֶבַע עֲדִינָה.</p>
</blockquote>

<blockquote>
<p><strong>אחד</strong></p>
</blockquote>

<blockquote>
<p>הוֹצָאָה מְפֻזֶּרֶת,</p>

<p>עַל צְרָכִים לֹא צְרִיכִים,</p>

<p>בִּתְשׁוּקָה עוֹכֶרֶת,</p>

<p>לְתַפְנוּקֵי הַנְּסִיכִים.</p>

<p>חֲדָרִים מְרֻוָּחִים,</p>

<p>מְלֵאִים כֵּלִים שׁוֹנִים;</p>

<p>לִפְרָקִים נִפְתָּחִים,</p>

<p>לְקַבֵּל פְּנֵי אֲדוֹנִים.</p>
</blockquote>

<blockquote>
<p><strong>מקהלה</strong></p>
</blockquote>

<blockquote>
<p>פֹּה אֵין מוֹתָרוֹת,</p>

<p>מְקַצְּרִים הַשָּׁנִים;</p>

<p>מַלְבִּינִים שְׂעָרוֹת,</p>

<p>מַשְׁחִיתִים פָּנִים.</p>

<p>פֹּה צְרָכִים דְּרוּשִׁים,</p>

<p>טוֹבִים מַבְרִיאִים,</p>

<p>לְהֵחָלֵץ חוּשִׁים,</p>

<p>אֲנַחֲנוּ מְבִיאִים.</p>
</blockquote>

<blockquote>
<p><strong>אחד</strong></p>
</blockquote>

<blockquote>
<p>מְפֻנָּקִים מִתְיַפִּים</p>

<p>עַל חֶשְׁבּוֹן חֵיל זָרִים</p>

<p>עֲצֵלִים מִתְרַפִּים</p>

<p>כַּנָּשִׁים כַּגְּבָרִים;</p>

<p>אֶבְיוֹנִים גֵּאיוֹנִים</p>

<p>בְּהַכְנָסָה מְצֻמְצָמָה,</p>

<p>מִתְגָּאִים כַּאֲדוֹנִים,</p>

<p>כַּעֲשִׁירִים בְּיָד רָמָה.</p>
</blockquote>

<blockquote>
<p><strong>מקהלה</strong></p>
</blockquote>

<blockquote>
<p>עָרְמָה וּרְמִיָּה,</p>

<p>זִמָּה וּנְבָלָה,</p>

<p>עוֹשִׂים בִּצְדִיָּה</p>

<p>שָׁם לַבֶּהָלָה;</p>

<p>לֹא יַחְרְכוּ צֵידָם,</p>

<p>גְּזֵלַת חֵלְכָּאִים,</p>

<p>פִּתְאֹם יוֹם אֵידָם,</p>

<p>וַיֵּרְדוּ פְלָאִים.</p>
</blockquote>

<blockquote>
<p><strong>אחד</strong></p>
</blockquote>

<blockquote>
<p>שָׁם חֶבְרוֹת מַקְהֵלוֹת,</p>

<p>מְלֻמְּדֵי מִשְׂחָק יְדוּעִים</p>

<p>בַּיָּמִים בַּלֵילוֹת,</p>

<p>עַל מִשְׂחַק תַּעְתּוּעִים;</p>

<p>מִלְחָמָה דוּמִיָּה,</p>

<p>כְּלֵי חָמָס בִּדְמָמָה;</p>

<p>גָּנֹב גֵּזֶל, רְמִיָּה,</p>

<p>הַמָּה כְלֵי מִלְחָמָה.</p>
</blockquote>

<blockquote>
<p><strong>מקהלה</strong></p>
</blockquote>

<blockquote>
<p>יְגִיעַ כַּפָּיִם,</p>

<p>מְנַת תְּמִימֵי דֵעִים,</p>

<p>אֹשֶׁר אַפָּיִם,</p>

<p>לֹא יֵדְעוּ מְרֵעִים.</p>

<p>פֹּה יַד אֱמוּנָה,</p>

<p>הִיא תַעֲשֶׁה חָיִל,</p>

<p>בְּתוֹרָה וּתְבוּנָה,</p>

<p>יוֹמָם גַּם לָיִל.</p>
</blockquote>

<blockquote>
<p><strong>אחד</strong></p>
</blockquote>

<blockquote>
<p>שָׁם בָּנִים כֶּחָשִׁים,</p>

<p>עִוְּרִים מִבְּרַק אוֹרָה;</p>

<p>וּבְנְזִיד עֲדָשִׁים,</p>

<p>מוֹכְרִים אֵת הַבְּכוֹרָה;</p>

<p>לַעֲמוֹד בֵּין אַנְשֵׁי שֵׁם,</p>

<p>מְחַקִּים חֻקִּים זָרִים,</p>

<p>וּבוֹזִים לִיקְהַת אֵם.</p>

<p>לֹא שֵׁם לָהּ בַּשְּׁעָרִים.</p>
</blockquote>

<blockquote>
<p><strong>מקהלה</strong></p>
</blockquote>

<blockquote>
<p>אֲנַחְנוּ כֵנִים,</p>

<p>עוֹסְקִים בַּתּוֹרָה,</p>

<p>וּבְטַעַם זְקֵנִים,</p>

<p>לָנוּ רַב אוֹרָה.</p>

<p>שְׂפָתֵנוּ בְרוּרָה,</p>

<p>עִבְרִית אִמֵּנוּ;</p>

<p>עֲרוּכָה, שְׁמוּרָה,</p>

<p>בְּפִינוּ, בְּלִבֵּנוּ.</p>
</blockquote>

<blockquote>
<p><strong>אחד</strong></p>
</blockquote>

<blockquote>
<p>שָׁם חֵלֶק שְׂפָתָיִם,</p>

<p>וּפָנִים כֶּחָשִׁים;</p>

<p>תָּם וּנְקִי כַפָּיִם,</p>

<p>הוּא חֶרְפַּת אֲנָשִׁים.</p>

<p>עַל תַּחֲרוּת וְהוֹנָאָה</p>

<p>הַחֶבְרָה קַיֶּמֶת,</p>

<p>הַקָּפָה וְהַלְוָאָה,</p>

<p>סְחַר כֻּלָּם מְצַמְצֶמֶת.</p>
</blockquote>

<blockquote>
<p><strong>מקהלה</strong></p>
</blockquote>

<blockquote>
<p>פֹּה פְרִי הָאֲדָמָה,</p>

<p>יְגִיעַ כַּפָּיִם;</p>

<p>יְחַיֶּה כָל־נְשָׁמָה,</p>

<p>בִּרְכַת שָׁמָיִם.</p>

<p>בְּפָנִים נֶאֱמָנִים,</p>

<p>וְלֵב אֱמֶת וְתָמִים;</p>

<p>פָּנִים אֶל פְּנִים</p>

<p>נְדַבֵּר כָּל־יָמִים!</p>
</blockquote>

<blockquote>
<p><strong>כלם</strong></p>
</blockquote>

<blockquote>
<p>כֵּן זֶרַע זָרוּעַ</p>

<p>עַל אֶרֶץ נָכְרִיָּה</p>

<p>הוּא מָשְׁחָת פָּרוּעַ</p>

<p>לֹא יַעֲשֶׂה תוּשִׁיָה.</p>

<p>אַשְׁרֵינוּ אִכָּרִים,</p>

<p>עַל אֶרֶץ נָעֵמָה,</p>

<p>פֹּה עַל יְקַר הַכָּרִים,</p>

<p>יָדֵנוּ רוֹמֵמָה!</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28109">https://benyehuda.org/read/28109</a></div></body></html>