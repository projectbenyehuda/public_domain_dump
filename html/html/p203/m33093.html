<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רהיט [וּבְכֵן יְיָ יְיָ אָבִי־עַד בְּאֵין נוֹלַד ]</title>
	<meta name="author" content="יצחק אבן גיאת"/>
</head>
<body>

<p><strong>סימן: א&quot;ב כפול</strong></p>

<p><strong>יט</strong></p>

<blockquote>
<p>         וּבְכֵן יְיָ יְיָ אָבִי־עַד בְּאֵין נוֹלַד וּמוֹלִיד בְּאָבִי קְרָאתִיךָ</p>

<p>         יְיָ אָמַר אֵלַי בְּנִי אַתָּה אֲנִי הַיּוֹם יְלִדְתִּיךָ</p>

<p>         יְיָ בְּכָל מָקוֹם נִמְצָא וְאֵין מְכִילוֹ וְנוֹשְׂאוֹ</p>

<p>         יְיָ בַּשָּׁמַיִם הֵכִין כִּסְאוֹ</p>

<p>5          יְיָ גְּאוֹנְךָ שִׁמְךָ וְעֻזְךָ מְקוֹמְךָ</p>

<p>         יְיָ גָּדוֹל אַתָּה וְגָדוֹל שִׁמְךָ</p>

<p>         יְיָ דּוֹבֵר בְּאֵין פֶּה וּבְלִי שְׂפָתַיִם</p>

<p>         יְיָ דְּבָרְךָ נִצָּב בַּשָּׁמַיִם</p>

<p>         יְיָ הַשֵׁם מְיֻוחָד כִּי מְקֹרָאוֹ יְחִידִי</p>

<p>10          יְיָ הוּא שְׁמִי וּכְבוֹדִי</p>

<p>         יְיָ וּלְפִי עַנְוְתָנוּתוֹ שָׁעָה</p>

<p>         יְיָ וַיְהִי לִי לִישׁוּעָה</p>

<p>         יְיָ זֶה שְׁמִי לְעוֹלָם חֲקַקְתּוֹ וַתִּסְדֹּר</p>

<p>         יְיָ זִכְרְךָ לְדוֹר וָדוֹר</p>

<p>15       יְיָ חַי הָעוֹלָם וּמְחַיֶּה יְצוּרָיו כֻּלָּם</p>

<p>         יְיָ חַסְדְּךָ לְעוֹלָם</p>

<p>         יְיָ טָהֹר מֵטִיב לַכֹּל כַּיָּרֵא כַּנֶּאֱלַח</p>

<p>         יְיָ טוֹב וְסַלָּח</p>

<p>         יְיָ יוֹשֵׁב סְתָרִים וְחוֹקֵר צְפוּנִים וְסוֹדָם</p>

<p>20       יְיָ יוֹדֵעַ מַחְשְׁבוֹת אָדָם</p>

<p>         יְיָ כּוֹסֶה מַעֲרוּמֵי עַמּוֹ וְחַיִל יַאַזְרֶנּוּ</p>

<p>         יְיָ כַּצִּנָּה רָצוֹן תַּעְטְרֶנּוּ</p>

<p>         יְיָ לָעַד כִּסְאוֹ נָכוֹן וְעוֹמֵד בְּאֵין מַעֲמִיד</p>

<p>         יְיָ לְנֶגְדִּי תָמִיד</p>

<p>25       יְיָ מְנוּסִי מִפָּנָיו אֵלָיו בְּיוֹם חֶרְדִּי</p>

<p>         יְיָ מָגֵן בַּעֲדִי</p>

<p>         יְיָ נַפְשִׁי תִכְלֶה לָצֵאת מִבֵּית אַנְחָתִי לְבֵית הֲנָחָתִי</p>

<p>         יְיָ נֶגְדְּךָ כָּל תַּאֲוָתִי</p>

<p>         יְיָ סוֹבֵב יְרֵאָיו וְנוֹצְרָם יוֹמָם וְלֵילָם</p>

<p>30       יְיָ סָבִיב לְעַמּוֹ מֵעַתָּה וְעַד עוֹלָם</p>

<p>          יְיָ עוֹזֵר מְיַחֲדָיו וְתוֹמֵךְ הוֹלְכֵי נְכוֹחוֹ</p>

<p>         יְיָ עֹז לָמוֹ וּמָעוֹז יְשׁוּעוֹת מְשִׁיחוֹ</p>

<p>         יְיָ פִּקְחֵי עַיִן מוֹרֶה עֵת עֵינֵי שִׂכְלָם סְגוּרִים</p>

<p>         יְיָ פּוֹקֵחַ עִוְרִים</p>

<p>35       יְיָ צוֹפֶה עֲתִידוֹת וְעֵצוֹת מֵרָחוֹק מְסַפֵּר</p>

<p>         יְיָ צְבָאוֹת יָעַץ וּמִי יָפֵר</p>

<p>         יְיָ קְרוֹבִים רְחֵקֵי תַנְחוּמָיו וּבְהִמָּשֵׁךְ תּוֹחַלְתִּי</p>

<p>         יְיָ קִוְּתָה נַפְשִׁי וְלִדְבָרוֹ הוֹחַלְתִּי</p>

<p>         יְיָ רִבְצִי מְכוֹנֵן וְטִרְפִּי בְּיָדוֹ לֹא בְיַד בָּשָׁר</p>

<p>40       יְיָ רוֹעִי לֹא אֶחְסָר</p>

<p>         יְיָ שְׁבוּר־לֵב חָפֵץ וּמְרַחֵב לֵב בּוֹדֵד</p>

<p>         יְיָ שׁוֹמֵר אֶת גֵּרִים יָתוֹם וְאַלְמָנָה יְעוֹדֵד</p>

<p>         יְיָ תָּמִים בְּלִי חָסֵר וְאִם אֵין לְפָנָיו מַשָּׂא וּמִקַּח</p>

<p>         יְיָ תְּפִלָּתִי יִקַּח.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/33093">https://benyehuda.org/read/33093</a></div></body></html>