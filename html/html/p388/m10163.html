<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הִמְנוֹן אֶל נַפְשִׁי</title>
	<meta name="author" content="יעקב שטיינברג"/>
</head>
<body>

<blockquote>
<p>כִּצְלִיל גַּעְגּוּעִים לְשִׁיר גּוֹוֵעַ,</p>

<p>כְּכִלְיוֹן נֶפֶש עַל אשֶׁר זָר;</p>

<p>כִּפְאֵר שַׁלֶּכֶת בִּסְתָו דּוֹמֵעַ,</p>

<p>כְּסוֹד עִצָּבוֹן עַל אֹזֶן זָר –</p>

<p>כֵּן תַּעֲרֹג נַפְשִׁי רֹן בִּכְלוֹתָהּ חִדְלַת-אוֹן.</p>

<p>כַּיָּם כִּי יִנְהֶה אֶל נֵד עַרְפַלִּים,</p>

<p>כַּהֲבֵל וִדּוּיִים לֹא אֵמוּן בָּם;</p>

<p>כִּגְאוֹן הַבְּדִידוּת עַל מֵצַח דַּלִּים,</p>

<p>כִּכְאֵב חֲלוֹמוֹת לֹא יִתְרוֹן בָּם –</p>

<p>כֵּן תַּמְתִּיק נַפְשִׁי שְׁכֹל בְּעוֹד גָּבְרָה לְעֵין-כֹּל.</p>

<p>כְּחִידַת חֵשֶק בְּרֶגַע פְּרֵדָה,</p>

<p>כִּשְׁלַל דִּמְיוֹנוֹת בְּאֶפֶס יָד;</p>

<p>כְּצֵל רְמִיָּה מֵעָב בּוֹדֵדָה,</p>

<p>כְּמַסְוֶה תְבוּנָה בְּאֶפֶס-יָד –</p>

<p>לְבָבִי כֵן עוֹד שָׁר עַל סַף-אָבְנַיִם קָר.</p>

<p>כְּמֶרֶד אוֹבֵד מוּל פְּנֵי גוֹרָלוֹ</p>

<p>כְּמִזְרַע גּוֹלִים עַל אַדְמַת נוֹד;</p>

<p>כְּזֶרֶם רוּחַ אַף צִיץ לֹא נָע לוֹ,</p>

<p>כְּאַהֲבַת סֵתֶר בְּאֶרֶץ-נוֹד –</p>

<p>כֵּן בֵּין אֲסַפְסוּף בָּז שִׁיר אַחֲרוֹן לִי עוֹד עָז.</p>

<p>הָהּ, נַפְשִׁי! סַעֲרֵךְ זֶה כְבָר עֲבָרֵךְ,</p>

<p>חֲצַץ דְּרָכַיִךְ רַק יִתֵּן הֵד;</p>

<p>עַל מָה תַּרְגִּיזִי בִּפְנוֹת הֲדָרֵךְ</p>

<p>אֶת שֶׁלֶד נִבְלֵךְ כִּי יִתֵּן הֵד?</p>

<p>עַל מָה תַּכְבִּירִי עוֹד לַשָׁוְא חֲלוֹמוֹת-הוֹד?</p>

<p>אִם תְּהוֹמוֹת עוֹלָם חָקַרְתְּ וַתִּרְאִי –</p>

<p>מַה תֵּדְעִי פַחַד מֵעָמְקֵךְ אַתְּ?</p>

<p>עַל מָה תִּתְנַחֲמִי, עֹל מָה תַּאֲבִירִי</p>

<p>בְּטֶרֶם תֵּרְדִי אֶל עָמְקֵךְ אַתְּ?</p>

<p>הָהּ, נַפְשִי! שְׁבִי לָךְ דֹּם עַל עֶבְרֵי פִי-תְּהוֹם!</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/10163">https://benyehuda.org/read/10163</a></div></body></html>