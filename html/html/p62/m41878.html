<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לדניאל סירקיס</title>
	<meta name="author" content="זאב ז'בוטינסקי"/>
</head>
<body>

<h2 id="891934">8/9/1934</h2>

<p>אדון סירקיס הנכבד והנעלה,</p>

<p>יסלח-נא, אדוני, שלא עניתי על מכתבו עד עתה: רק עכשיו, פה
במחוז מרפא ומנוחה, מחוז נידח בדרום-צרפת, הנני מתחיל &#8220;לקום לתחיה&#8221; אחרי
הרפתקאות השנה האחרונה.</p>

<p>קודם כל ירשני להגיד לו (לא &#8220;להודות&#8221; – הלא אדוני היה דוחה
כל ביטוי &#8220;תודה&#8221; לוּ העזתי להציעו) את כל הכרתי, והכרת חברַי, מנהלי ברית
הצה&quot;ר, על מה שעשה אדוני בענין הגנת סטאבסקי ורוזנבלט. השפעה חינוכית עמוקה
היתה<a href="#fn:1" id="fnref:1" title="see footnote" class="footnote"><sup>1</sup></a> לכל הסער הזה בחיי ציבורנו שבארץ ובגולה,
ואדוני, בהיותו בין הראשונים בארץ שהרימו קולם נגד השגעון הכללי, רכש לו
זכות-צדק בל-תישכח.</p>

<p>ועתה לענין מכתבו. כידוע לאדוני, בינתים שלחנו, לפני 5
שבועות ויותר, הצעת משא-ומתן למפא&#8220;י, ועתה עתה אין תשובה, ואני מתחיל לחשוב
כי אנשי מפא&#8221;י החליטו לא לענות.</p>

<p>יאמן-נא לי שאינני מתענין לגבי ב&#8220;עלבון&#8221; שבזה: אבל יש
לראות בזה עובדה ממשית ואובייקטיבית – דהיינו, כי השמאל <strong>איננו יכול</strong>
להסכים לשלום אתנו. כי לא תכסיסינו, הטובים או הגרועים, אלא <strong>קיומנו</strong>
עצמו הוא סכנה למפא&#8220;י ולהסתדרות השמאלית. אם יכירו בנו, בזכות קיומנו,
באופן רשמי, ז&#8221;א יגידו לצאנם שגם אנחנו &#8220;כשר&#8221; – הלא מרגישים הם בעצמם שזה
יגרום, בעתיד הקרוב, להגירה חזקה מתוך שורותיהם לשורותינו. ועל כן פוחד אני
שמא לחינם כל ההתאמצויות: השמאל מוכרח לבקש חורבננו ויהי-מה.</p>

<p>בכל זאת, גם עתה מוכנים אנחנו למו&#8220;מ, עם השמאל או עם שאר
המפלגות, על הפסקת מעשי-האלימות או גם על &#8220;חזית מאוחדת&#8221; בהיקף יותר רחב;
לכל הפחות, זוהי הרגשתי הפרטית – כי עם חברי הוועד הצה&#8221;ר לא דיברתי כעת
ואיני יודע איך יגיבו הם על אי-קבלת תשובה ממפא&#8220;י ועל הנסיון החדש לגזול
תעודות-עליה מהבית&#8221;רים מצד הסוכנות. חובתי להעיר, כי הדבר יוחלט ברוב דעות,
שהוא לפעמים קרובות רחוק מדעתי אני.</p>

<p>מה שנוגע לתנאים (שניסח אדוני לפי השגתו בתור אלה שייוצגו
אולי מצד מנהיגי השמאל) – לא כדאי ברגע זה לדון על תמציתם. יש בהם מיותרים
לגמרי, למשל ענין הוויתור על &#8220;נוֹן-קוֹאוֹפּריישן&#8221;, סיסמה שאין אנו מצדדים
בה גם בלאו-הכי. יש גם בלתי ברורים, למשל &#8220;הסכם בשטח העליה וההתיישבות&#8221;. יש
מצב אחר, שאלת גירוש ה&#8220;בריונים&#8221; אשר לא נסכים לעורר אותה בזמן שאחימאיר
וחבריו עומדים לפני בית המשפט לערעורים, וגם אחרי כן לא נסכים לשום צעד
העלול לתת מקום לפירושים כאילו הכרנו ב&#8220;טירוריסמוס&#8221; שלהם. – אבל כל זה לא
חשוב. תהיינה מה שתהיינה ההצעות הראשונות מצד זה או מצד שני, העיקר – הוא
מסקנת המשא-והמתן. העיקר הוא, על-כן, <strong>הרוח</strong> שבמשא-ומתן; וכאשר אמרתי,
חשוב בעיני ה&#8220;רוח&#8221; של השמאל בכל הענין הזה, וגם חלק גדול של הציונים
הכלליים, החולמים על שיבת ווייצמן, ישתדלו בכל תוקף להכשיל את נסיונות
השלום.</p>

<p>ולבסוף ירשני-נא,אדוני, לשאול שאלה חשובה: אם כי רוצים
כולנו בשלום, אבל אסור לנו לכרות שלום על תנאים שימיתו את אישיותה המיוחדת
של תנועת הצה&#8220;ר. למרות כל המגרעות שבתנועתנו, הלא הכניסה תנועה זו כמה
ניצוצות טובים בחיי הציונות, עוררה תקווה בסוגים רבים שנלאו מהווייצמניאדה
ומשלטון-השמאל; ולא טוב יהיה אם אלה יקבלו רושם כי סורסה הצה&#8221;ר והיתה
לעקרת-בית ולא תתן עוד את ניצוצותיה.</p>

<p>בכל זאת, התאמצויות אדוני הן שירות גדול וחשוב למפעל הציוני, והנני מאחל לו הצלחה בהם – ובכל.</p>

<p>מכבדו הנאמן</p>

<p>ז. ז&#8217;בוטינסקי</p>

<br />

<br />

<br />

<div class="footnotes">
<hr />
<ol>

<li id="fn:1">
<p>במקור המודפס &#8220;ליתה&#8221; – הערת פב&quot;י. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/41878">https://benyehuda.org/read/41878</a></div></body></html>