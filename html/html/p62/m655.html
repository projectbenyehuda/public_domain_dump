<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הָעוֹרֵב</title>
	<meta name="author" content="אדגר אלן פו / זאב ז'בוטינסקי"/>
</head>
<body>

<p><strong>תַּרגּוּם זֶה מֻקדָּש לְאִמִּי</strong></p>

<blockquote>
<br>  
</blockquote>

<p>הֶעָרָת המתרגם לְתַרגּוּם &#8220;הָעוֹרֵב&#8221;</p>

<br>  

<p>בּמקוֹר האנגלי, פּזמוֹנוֹ של העוֹרב הַמֵּשִׂיחַ הוּא &#8220;נֶוֶרמוֹר&#8221;. הוֹראתוֹ &#8220;לְעוֹלָם לֹא&#8221;, אוֹ &#8220;לָנֵצַח לֹא&#8221;, וכן גם הֻעתַּק בּנוּסח הראשׁוֹן שׁל התּרגוּם העברי (&#8220;מוֹלדת&#8221;, סתו 1914). ואוּלם בּאר אֶדגַּר פּוֹא במאמרוֹ &#8220;חכמת הַחִבּוּר&#8221;, כּי בחוֹר בּחר בּמלה &#8220;נֶוֶרמוֹר&#8221; דוקא בגלל צלצוּלה – בּגלל הברתה הסוֹפית &#8220;-וֹר&#8221;, שהיא, לפי דעתוֹ, מתאימה ביוֹתר לתּכן ולרוּח של הפּוֹאימה. ולכן, בּנוּסח המופיע כּאן, תֻּרגם הפזמוֹן הזה על-ידי צרוּף מלים &#8220;אַל עַד־אֵין־דּוֹר&#8221;.</p>

<blockquote>
<br>  
</blockquote>

<blockquote>
<p>כַּחֲצוֹת לֵיל קֹר וָסַעַר, עֵת אֲנִי, שְׁבוּר־הַצַּעַר,</p>
</blockquote>

<blockquote>
<p>בְּסִפרֵי חָכמָה נִשׁכַּחַת הִסתַּכַּלתִּי נִים־וָעֵר,</p>
</blockquote>

<blockquote>
<p>בָּא קִשׁקוּשׁ סָתוּם בַּדֶּלֶת, קַל כְּדֶפֶק יָד נֶחשֶׁלֶת –</p>
</blockquote>

<blockquote>
<p>יָד חוֹשֶׁשֶׁת – יָד שׁוֹאֶלֶת מַחֲסֶה לְדַל אוֹ גֵר.</p>
</blockquote>

<blockquote>
<p>&#8220;זֶה אוֹרֵחַ&#8221; – כֹּה לָחַשׁתִּי – &quot;זֶה אוֹרֵחַ, זָר אוֹ גֵר –</p>
</blockquote>

<blockquote>
<p>זֶה אוֹרֵחַ, לֹא יוֹתֵר&quot;.</p>
</blockquote>

<br>

<blockquote>
<p>זְכוּרָנִי: לֵיל־עֲצֶבֶת – סוּפַת־חֹרֶף מְיַבֶּבֶת –</p>
</blockquote>

<blockquote>
<p>אֵשׁ כִּירַיִם, נֶעֱזֶבֶת, גּוֹסְסָה בְאוֹר חִוֵּר;</p>
</blockquote>

<blockquote>
<p>לֵיל אֵין־סוֹף, אֵין קֵץ לַחֵבֶל – לֹא הוֹעִילוּ סִפרֵי־הֶבֶל</p>
</blockquote>

<blockquote>
<p>הַשׁכִּיחֵנִי אֶת הָאֵבֶל – אֶת הַצַּעַר הַבּוֹעֵר –</p>
</blockquote>

<blockquote>
<p>אֶת לֵנוֹרָה שֶׁנָּמוֹגָה כְהִמֹּג חֲלוֹם עוֹבֵר –</p>
</blockquote>

<blockquote>
<p>כַּחֲלוֹם, וְלֹא יוֹתֵר.</p>
</blockquote>

<br>  

<blockquote>
<p>וִילוֹנוֹת הוֹמִים בְּרַחַשׁ צָקוּ לַחַשׁ, הָגוּ־נַחַשׁ –</p>
</blockquote>

<blockquote>
<p>אַרגְּמַן יְרִיעַ מֶשִׁי נָף אֵימָתָה בְהַסתֵּר.</p>
</blockquote>

<blockquote>
<p>לְהַרגִּיעַ לֵב קוֹדֵחַ, אֶל עַצמִי בְקוֹל בּוֹטֵחַ</p>
</blockquote>

<blockquote>
<p>שׁוּב אָמַרתִּי: &quot;זֶה אוֹרֵחַ, הֵלֶך־לַילָה מְאַחֵר –</p>
</blockquote>

<blockquote>
<p>גֵר אֶחָד תוֹעֵה בַדֶּרֶך, זָר בַּנֶשֶׁף מְאַחֵר –</p>
</blockquote>

<blockquote>
<p>זֶהוּ, זֶה וְלֹא יוֹתֵר&quot;.</p>
</blockquote>

<br>  

<blockquote>
<p>נָח לָרוּחַ הַיָּגֵעַ, שָׁב לִבִּי לְהֵרָגֵעַ,</p>
</blockquote>

<blockquote>
<p>וְקָרָאתִי: &quot;הוֹ יִסלַח־נָא – לֹא יָכֹלתִּי לְבָרֵר</p>
</blockquote>

<blockquote>
<p>מַה זֶה, יָד קַלָּה דוֹפֶקֶת אוֹ רִצפַּת חֶדרִי שׁוֹרֶקֶת,</p>
</blockquote>

<blockquote>
<p>כִּי נִרדַּמתִּי לִי בַשֶּׁקֶט תַּרדֵּמָה בֵין נִים וָעֵר&quot; –</p>
</blockquote>

<blockquote>
<p>וּפָתַחתִּי אֶת הַדֶּלֶת בְּעוֹדֶנִּי מְדַבֵּר:</p>
</blockquote>

<blockquote>
<p>אֲפֵלָה – וְלֹא יוֹתֵר.</p>
</blockquote>

<br>  

<blockquote>
<p>וּבִתהֹם רַבָּה סָקַרתִּי, וְהֶחרַשׁתִּי, וְהִרהַרתִּי –</p>
</blockquote>

<blockquote>
<p>הִרהוּרִים שֶׁפֹּה בֶן־חֶלֶד מֵעוֹלָם עוֹד לֹא הִרהֵר.</p>
</blockquote>

<blockquote>
<p>אֲפֵלָה – וְלֹא נָאוֹרָה; דֻּמִּיָּה – וְלֹא נֵעוֹרָה;</p>
</blockquote>

<blockquote>
<p>וּפִתאֹם הַשֵּׁם &#8220;לֵנוֹרָה&#8221; אֶת שַׁלוַת הַלֵּיל נִקֵּר.</p>
</blockquote>

<blockquote>
<p>אֶת הַשֵּׁם <strong>אֲנִי</strong> לָחַשׁתִּי: הֵד בָּאֹפֶל הִתנָעֵר –</p>
</blockquote>

<blockquote>
<p>הֵד בָּאֹפֶל, לֹא יוֹתֵר.</p>
</blockquote>

<br>  

<blockquote>
<p>וְחָזַרתִּי דֹם לָשֶׁבֶת, וּלבָבִי אֻכַּל־לַהֶבֶת –</p>
</blockquote>

<blockquote>
<p>וּפִתאֹם שָׁנָה הַדֶּפֶק, אַך כָּעֵת מִצַּד אַחֵר.</p>
</blockquote>

<blockquote>
<p>אָז אָמַרתִּי: &quot;זֶה הָרוּחַ מְנַדנֵד תָּרִיס פָּתוּחַ –</p>
</blockquote>

<blockquote>
<p>עַל הַקִּיר מַקִּישׁ הַלּוּחַ: סוֹד הַכֶּשֶׁף מִתבָּרֵר.</p>
</blockquote>

<blockquote>
<p>חַלּוֹנִי אֶפתַּח אַבִּיטָה, וְהַכֶּשֶׁף יִתבָּרֵר –</p>
</blockquote>

<blockquote>
<p>זֶה הָרוּחַ, לֹא יוֹתֵר&quot;.
<br><br />
הֲרִימֹתִי אֶת מִסגֶּרֶת הַחַלּוֹן – וּגְדָל־תִּפאֶרֶת</p>
</blockquote>

<blockquote>
<p>בָּא עוֹרֵב יָשִׁישׁ כַּנֵּצַח – בָּא גָבֹהַּ וְקוֹדֵר,</p>
</blockquote>

<blockquote>
<p>בָּא יָהִיר כְּלוֹרדּ בּרִיטַנִי, בְּקִדָּה לֹא בֵרְכַנִי,</p>
</blockquote>

<blockquote>
<p>וְהִמרִיא לוֹ, זְכוּרָנִי, לַתַּבנִית תַּחַת־הַנֵּר –</p>
</blockquote>

<blockquote>
<p>לַתַּבנִית שֶׁל רֹאשׁ אַתוֹנָה עַל קִירִי בְאוֹר הַנֵּר –</p>
</blockquote>

<blockquote>
<p>שָׁמָּה נָח – וְלֹא יוֹתֵר.</p>
</blockquote>

<br>  

<blockquote>
<p>בָּעֵינַיִם בּוֹ דָבַקתִּי וּמִתּוֹך עָצבִּי שָׂחַקתִּי –</p>
</blockquote>

<blockquote>
<p>עַל גֵּאוּת פָּנָיו שָׂחַקתִּי וְהִתַּלתִּי בוֹ לֵאמֹר:</p>
</blockquote>

<blockquote>
<p>&quot;כַּרבָּלתּוֹ מִקצָת נִקרַחַת, אַך לִבּוֹ הוֹא לֵב אַל־פַּחַד,</p>
</blockquote>

<blockquote>
<p>אַלּוּפִי מֵעֵמֶק שַׁחַת בּוֹ הַלֵּיל שַׁלִּיט יָשֹׂר!</p>
</blockquote>

<blockquote>
<p>מַה שִּׁמךָ בֵין שָׂרֵי־תֹפֶת, שָׁם, בְּאֹפֶל גֵּיא עָכוֹר?&quot;</p>
</blockquote>

<blockquote>
<p>וַיִּקרָא: &#8220;אַל עַד־אֵין־דּוֹר&#8221;.</p>
</blockquote>

<br>

<blockquote>
<p>כֹּה אָמַר – בָּרוּר שָׁמַעתִּי, וְתָמוֹהַּ לוֹ תָמַהתִּי,</p>
</blockquote>

<blockquote>
<p>אִם-כִּי טַעַם לֹא הֵבַנתִּי – לֹא יָכֹלתִּי עוֹד לִפתֹּר:</p>
</blockquote>

<blockquote>
<p>מִי שָׁמַע כִּי בוֹא תָבֹאנָה כַנפֵי־טֶרֶף תּוֹך־מָעוֹנָה?</p>
</blockquote>

<blockquote>
<p>מִי עַל סֵמֶל רֹאשׁ אַתוֹנָה, כֹּה בַלֵּיל, חָזָה צִפּוֹר –</p>
</blockquote>

<blockquote>
<p>עוֹף מוּזָר, קוֹדֵר כַּחֹשֶׁך, עַז־מַראֶה, קַדמוֹן, שָׁחוֹר</p>
</blockquote>

<blockquote>
<p>וְנִקרָא &#8220;אַל עַד־אֵין־דּוֹר&#8221;?</p>
</blockquote>

<br>

<blockquote>
<p>אַך לֹא זָע, לֹא רֹאשׁ הֵנִיעַ, וְאַחֶרֶת לֹא הִבִּיעַ –</p>
</blockquote>

<blockquote>
<p>כִּי אוּלַי בַּזֹּאת לִבֵּהוּ נִשׁתַּפַּך עַד הַמָּקוֹר.</p>
</blockquote>

<blockquote>
<p>נָח קָפוּא עַל הָאַנדּרָטָא – וְלָחַשׁתִּי: &quot;לָמָּה בָאתָ?</p>
</blockquote>

<blockquote>
<p>כִּי מָחָר מִבֵּית־צָרָתָה עוּף תָּעוּף אֶל אוֹר וּדרוֹר –</p>
</blockquote>

<blockquote>
<p>כַּתִּקווֹת, כְּאָח וָרֵעַ, נוּס תָּנוּס אֶל אוֹר וּדרוֹר&quot;.</p>
</blockquote>

<blockquote>
<p>הוּא קָרָא &#8220;אַל עַד־אֵין־דּוֹר&#8221;.</p>
</blockquote>

<br>

<blockquote>
<p>נִזדַּעזַעתִּי – כִי הַפַּעַם בָּא אִמרֵהוּ אֵמֶר־טַעַם –</p>
</blockquote>

<blockquote>
<p>וְאָמַרתִּי: &quot;בַּעֲלֶיךָ לִמֶּדךָ בְיוֹם מָצוֹר –</p>
</blockquote>

<blockquote>
<p>אֵיזֶה דָך נוֹאָש מִסֵּבֶר, מְעֻנֶּה יָגוֹן וָשֵׁבֶר,</p>
</blockquote>

<blockquote>
<p>שֶׁצָּמָא שַׁלוַת הַקֶּבֶר וּפָרַשׁ מִגִּיל וָאוֹר –</p>
</blockquote>

<blockquote>
<p>שֶׁחָדַל שִׁירֵי תוֹחֶלֶת, עַד הָיוּ לוֹ לְמִזמוֹר</p>
</blockquote>

<blockquote>
<p>הַמִּלִּים &#8220;אַל עַד־אֵין־דּוֹר&#8221;.</p>
</blockquote>

<br>  

<blockquote>
<p>בָּעֵינַיִם בּוֹ דָבַקתִּי וּמִתּוֹך עָצבִּי שָׂחַקתִּי,</p>
</blockquote>

<blockquote>
<p>וְכִסֵּא סָגֹל כּוֹנַנתִּי מוּל הַנֵּר וְהַצִּפּוֹר,</p>
</blockquote>

<blockquote>
<p>וְנִשׁעַנתִּי, נִלאֵה־רוּחַ, לִקטִיפַת כָּרָיו לָנוּחַ,</p>
</blockquote>

<blockquote>
<p>וְהוֹסַפתִּי דֹם לָשׂוּחַ עִם נַפשִׁי, צָמֵא לִפתֹּר –</p>
</blockquote>

<blockquote>
<p>מַה נִבָּא לִי הָאוֹרֵחַ הַמּוּזָר וְהַשָּׁחוֹר</p>
</blockquote>

<blockquote>
<p>בִּקרִיאַת &#8220;אַל עַד־אֵין־דּוֹר&#8221;?</p>
</blockquote>

<br>

<blockquote>
<p>דֹּם חָקַרתִּי וְהִרהַרתִּי, דֹּם בְּזִיו עֵינָיו סָקַרתִּי;</p>
</blockquote>

<blockquote>
<p>מֶבָּטוֹ לְעָמקֵי־נֶפֶשׁ חֲדָרַנִי עַד לִבעוֹר.</p>
</blockquote>

<blockquote>
<p>חֶזיוֹנוֹת לְלֹא הַבִּיעַ&#8230; דִּמיוֹנוֹת לְלֹא הַגִּיעַ&#8230;</p>
</blockquote>

<blockquote>
<p>עַל כִּסאִי לְאָט הִרתִּיעַ נֵר הַשֶּׁמֶן גַלֵּי־אוֹר –</p>
</blockquote>

<blockquote>
<p>הוֹי, <strong>אוֹתָהּ</strong> עַל כַּר הַמֶּשִׁי הַסָּגֹל בְּגַלֵּי־אוֹר</p>
</blockquote>

<blockquote>
<p>לֹא אֶראֶה – אַל עַד־אֵין־דּוֹר&#8230;</p>
</blockquote>

<br>

<blockquote>
<p>הָס! מַה זֶּה? הַקטֹרֶת רֵיחַ? הֵד כַּנפֵי אֶראֵל פּוֹרֵחַ?</p>
</blockquote>

<blockquote>
<p>רַחֲשָׁן אָזנִי מַרגֶּשֶׁת, אִם עֵינַי סְגֵי־נְהוֹר!</p>
</blockquote>

<blockquote>
<p>&quot; לֹא נִדַּנִי אֵל עֲדֶנָּה – זֶה צִירוֹ מֵבִיא לִי הֵנָּה</p>
</blockquote>

<blockquote>
<p>כּוֹס מַרגֹעַ – תֵּן-נָא, תֵּן-נָא, כִּי אֶרוֶה וּבַל אֶזכֹּר –</p>
</blockquote>

<blockquote>
<p>תֵּן לִמחוֹת זִכרוֹן לֵנוֹרָה – תֵּן לִשׁכּוֹחַ וְלִשׁכֹּר!&quot;</p>
</blockquote>

<blockquote>
<p>סָח הָעוֹף &#8220;אַל עַד־אֵין־דּוֹר&#8221;.</p>
</blockquote>

<br>

<blockquote>
<p>&quot;עוֹף-כָּנָף אוֹ שָׂר־שֶׁל־מַטָּה, כַנָּבִיא עוֹנֶה לִי אָתָּה!</p>
</blockquote>

<blockquote>
<p>וִיהִי־מִי שֶׁהֲטִילֶךָּ, אִם סוּפָה אוֹ צָר שָׁחוֹר, –</p>
</blockquote>

<blockquote>
<p>כִּי־עַל־כֵּן נִדַּחתָּ הֵנָּה – לִנוָתִי שֶׁסָּר מִמֶּנָּה</p>
</blockquote>

<blockquote>
<p>גִּיל וָאֹשֶׁר, וַיכַסֶּנָּה לֵיל־צַלמָוֶת, – בִּי, אֱמֹר:</p>
</blockquote>

<blockquote>
<p>הֲיִפרָח צֳרִי הַיֵּשַׁע? הַאֶמצָא אֶת הַר־הַמֹּר?&quot;</p>
</blockquote>

<blockquote>
<p>וַיִּקרָא: &#8220;אַל עַד־אֵין־דּוֹר&#8221;.</p>
</blockquote>

<br>

<blockquote>
<p>&quot;עוֹף־כָּנָף אוֹ שָׂר-שֶׁל־מַטָּה, מַעֲנֵי נָבִיא נָתַתָּ!</p>
</blockquote>

<blockquote>
<p>נָא חָנֵּנִי, וְהוֹדַע־נָא לְלִבִּי רְווּי מַמרוֹר,</p>
</blockquote>

<blockquote>
<p>אִם מִקֶּבֶר אֶעֱבֹרָה אֶל גַּן־עֵדֶן, הַמִּסתּוֹרָה</p>
</blockquote>

<blockquote>
<p>בּוֹ תוֹפִיעַ לִי לֵנוֹרָה, בַת־אַלמָוֶת, עַלמַת־אוֹר –</p>
</blockquote>

<blockquote>
<p>אִם אֶראֶנָּה בָרָקִיע מַזהִירָה בְנֵזֶר־אוֹר?&quot;</p>
</blockquote>

<blockquote>
<p>וַיִּקרָא: &#8220;אַל עַד־אֵין־דּוֹר&#8221;.</p>
</blockquote>

<br>

<blockquote>
<p>&#8220;צֵא וָלֵך, שָׂטָן!&#8221; רָעַמתִּי בַחֲרוֹן אַפִּי, וָקַמתִּי, –</p>
</blockquote>

<blockquote>
<p>&quot;שׁוּב לַסַּעַר, שׁוּב לַתֹּפֶת – שָׁם יָאֶה לְךָ מָדוֹר!</p>
</blockquote>

<blockquote>
<p>אַל תַּשְאִיר נוֹצָה שֶׁמֵּתָה – אוֹת לַשֶׁקֶר זוּ נִבֵּאתָ!</p>
</blockquote>

<blockquote>
<p>אֶל בֵּיתִי פָרַצתָּ פֶתַע וְהֵבֵאתָ בוֹ מָגוֹר –</p>
</blockquote>

<blockquote>
<p>אַל תַּפרִיע, צֵא, עָזבֵנִי עֲרִירִי בִדמִי וּדרוֹר!&quot;</p>
</blockquote>

<blockquote>
<p>וַיִּקרָא: &#8220;אַל עַד־אֵין־דּוֹר&#8221;.</p>
</blockquote>

<br>

<blockquote>
<p>וְנִשׁאָר, נִשׁאָר נָטוּעַ – לֹא יָנוּעַ, לֹא יָזוּעַ,</p>
</blockquote>

<blockquote>
<p>לֹא יָסוּר מֵרֹאשׁ אַתוֹנָה וְלָנֵצַח לֹא יִמּוֹר;</p>
</blockquote>

<blockquote>
<p>וּמֶבַּט עֵינָיו מַבִּיעַ חֲלוֹמוֹת שָׂטָן מֵרִיעַ,</p>
</blockquote>

<blockquote>
<p>וְהַנֵּר אוֹתוֹ מַגִּיהַ וּמַרתִּיעַ צֵל שָׁחוֹר;</p>
</blockquote>

<blockquote>
<p>וְנַפשִׁי לְאוֹר וָחֹפֶש מֵהַכֶּתֶם הַשָּׁחוֹר</p>
</blockquote>

<blockquote>
<p>לֹא תָקוּם – אַל עַד־אֵין־דּוֹר!</p>
</blockquote>

<br>


</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/655">https://benyehuda.org/read/655</a></div></body></html>