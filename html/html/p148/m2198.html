<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אַרְצִי</title>
	<meta name="author" content="אלתר לוין"/>
</head>
<body>

<h2 id="א">א</h2>

<blockquote>
<p>כְּבָר יָצָא הַיּוֹם, יוֹם אָבִיב נֶאְדָּרִי,</p>

<p>בְּאֶרֶץ יִשְׂרָאֵל,</p>

<p>וְעַל הֶהָרִים הַגֵּאִים, מּתְנַשּׂאִים בָּרָמָה,</p>

<p>נָגַה אוֹר מִזְרָח:</p>

<p>אוֹר פְּלָאוֹת מִתְפַּשּׁט וְשׁוֹפֵךְ עֲמָקִים</p>

<p>בְּשִׁפְעַת הָאוֹרִים,</p>

<p>וְשֶׁמֶשׁ הַבְּקָרִים עַל הוֹדָהּ וּזְהָבָהּ,</p>

<p>בַּעֲדִי זַהֲרוּרִים,</p>

<p>שָׁטָה בְמֵימֵי הַתְּכֵלֶת הַטְּהוֹרִים,</p>

<p>כַּחַל אוֹקְיָנוּס!&#8230;</p>

<p>תְּנוּ-לִי לָצֵאת! תְּנוּ-לִי הַעְפֵּל עַל הָר,</p>

<p>לֵהָנוֹת מֶקָּדָשִׁים!</p>

<p>הַנִּיחוּ-לִי וְאָשׁוּט בַּאֲוִיר הָרַחֲמִים,</p>

<p>אֲוִיר-יָהּ לַנְּשָׁמוֹת,</p>

<p>אֲוִיר הַנְּבוּאָה הַטָּס בְּמֶרְחֲבֵי הַזִּיו!</p>

<p>אַל נָא תַעַצְרוּנִי:</p>

<p>הִנְנִי יוֹצֵא לָשׂוּחַ עַל הָרִים,</p>

<p>לְבָרֵךְ בִּרְעָדָה,</p>

<p>בְּקוֹל גָדוֹל וָרָם, בְּשֵׁם וּמַלְכוּת,</p>

<p>בִּרְכַּת זִיו אְַרְצִי!&#8230;
<br><br />
נוּדוּ לְגֹלֶה אוֹר! לְעַתִּיק מִנְגֹהוֹת,</p>

<p>לֹא זָכָה כְאַרְצִי,</p>

<p>כָּמוֹנִי, לֵהָנוֹת מֵאוֹר הָרַחֲמִים,</p>

<p>נוּדוּ, נוּדוּ לוֹ!&#8230;</p>

<p>הֲיֵשׁ אֶרֶץ כְּאַרְצִי פָקַד עָלֶיהָ</p>

<p>אֵל הַשּׁמֶשׁ,</p>

<p>מֵרֵאשִׁית עַד אַחֲרִית הַשּׁנָה,</p>

<p>נְגֹהוֹת עוֹלָמִים?</p>

<p>בַּקְּשׁוּ בְאַרְצוֹת הַנֶּגֶב הַחַמּוֹת,</p>

<p>בְּחֻפֵּי הַתִּיכוֹן;</p>

<p>צְאוּ בְכָל נָפוֹת הַמִּזְרָח הַיָּפִים,</p>

<p>עַל גְּבוּלוֹת אַרְצִי</p>

<p>וּרְאוּ: הֶעָטָה הַשּׁמֶשׁ בִּגְאוֹנוֹ</p>

<p>אֶרֶץ נָכְרִיָּה,</p>

<p>כְּהַעֲטוֹתוֹ אוֹר אֶרֶץ הַנְּבִיאִים?</p>

<p>פֹּה בְצוֹק הַמִּזְרָח,</p>

<p>אֱלֹהֵי הַשּׁמֶשׁ בִּכְבוֹדוֹ, בְּעַצְמוֹ,</p>

<p>בָּנָה הֵיכָלוֹ,</p>

<p>וְעַל הָרֵי יִשְׂרָאֵל שָׂם טַבַּעְתּוֹ,</p>

<p>חוֹתֶמֶת הַזִּיו!
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2198">https://benyehuda.org/read/2198</a></div></body></html>