<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲפֻדַּת נֵזֶר לְשֵׁבֶט מוֹשְׁלִים</title>
	<meta name="author" content="מנחם בן סרוק"/>
</head>
<body>

<p>שיר לכבוד יוסף מלך הכוזרים בראש האגרת שנשלחה אליו על ידי חסדאי אבן שפרוט.</p>

<p>נכתב בין השנים 961־956.</p>

<blockquote>
<br />
</blockquote>

<blockquote>
<p>אֲפֻדַּת נֵזֶר לְשֵׁבֶט מוֹשְׁלִים הַמַּמְלָכָה הַנַּהֲלָאָה,</p>

<p>נֹעַם יְיָ עָלֶיהָ וְשָׁלוֹם בְּכָל מְחוֹקֲקֶיהָ וְרֹב צְבָאָהּ!</p>

<p>יֶשַׁע תִּלְבֹּשֶׁת עַל מְכוֹנָהּ וּמוֹעֲדָהּ וּמִקְרָאָהּ,</p>

<p>חֵילֵי צְבָאָהּ וְשִׁלְטֵי גִבּוֹרֶיהָ יָעֹזוּ בַּיָּד הַמֻּפְלָאָה,</p>

<p>סוּסֵי מַרְכְּבוֹתֶיהָ וְרוֹכְבֶיהָ בַּל יִסּוֹגוּ אָחוֹר בְּרוּחַ נְכֵאָה,</p>

<p>דִּגְלֵי טַפְסְרֶיהָ וּדְרוּכֵי לוֹחֲמֶיהָ יַעְטוּ גָאֹה גָּאָה.</p>

<p>אָתוּ חִצֵּי רַבֶּיהָ וּבְרַק חֲנִיתֶיהָ בְּכֹבֶד מַשָּׂאָה,</p>

<p>יְפַלְּחוּ לֵב אוֹיְבֵי אֲדוֹנִי הַמֶּלֶךְ לְמַעַן רְבוֹת תְּלָאָה.</p>

<p>בְּצַוְּארֵי מַרְכְּבוֹתָיו יָלִין עֹז וְרֶגֶשׁ וְיִרְאָה</p>

<p>רוֹכְבֶיהָ יִוָּשְׁעוּן וּבְשַׁלְוָה יְשׁוּבוּן מֵאֶרֶץ נוֹרָאָה –</p>

<p>יְחִידָתִי לְזֹאת תִּשְׁתַּפֵּךְ: אַשְׁרֵי עַיִן שֶׁרוֹאָה</p>

<p>צֵאת הַמֶּלֶךְ בְּיוֹם קְרָב כְּחַמָּה זְרוּחָה וּפְלִיאָה!</p>

<p>חֲיָלָיו כַּבְּרָקִים יְרוּצוּן – שְׁנַיִם לִרְבָבָה וְאֶחָד לְמֵאָה,</p>

<p>קְמֵיהֶם יְעִיקוּן כַּאֲשֶׁר תָּעִיק הָעֲגָלָה הַמְלֵאָה.</p>

<p>בִּינוּ נָא, מְצוּקֵי אֶרֶץ, וּמִי שָׁמַע כָּזֹאת וּמִי רָאָה:</p>

<p>רְדוֹת שָׂרִיד בְּאַבִּירִים יָנוּסוּ וְיַסְגִּירוּ עִיר וּמְלוֹאָהּ,</p>

<p>עֹז זְרוֹעַ עֶלְיוֹן אֱיָלָם גַּם עֶזְרָם וַתְּהִי לִתְשׁוּאָה.</p>

<p>זֹאת פְּעֻלַּת שַׁדַּי וּמְנָת גְּמוּלוֹ בַּמַּמְלָכָה הַחַטָּאָה –</p>

<p>רַבּוֹת אֶת הוֹד וְתִפְאֶרֶת נִיר לְאֹם מִנִּי בֶטֶן נְשׂוּאָה.</p>

<p>אֶזְכְּרָה אוֹתוֹת מִנִּי קֶדֶם וְרֹב עֶבְרָה וְרַעַל אֶגְמְאָה,</p>

<p>בִּהְיוֹתָהּ רְבוּצָה עַל עֲדָנֶיהָ וְעַל שְׁמָרֶיהָ קְפוּאָה,</p>

<p>רַק דְּגוּלָה הָיְתָה – וְהִנֶּהָ זְרוּיָה לְכָל רוּחַ וּפֵאָה!</p>

<p>שֶׁמֶשׁ שְׁזָפַתָּה וַתַּךְ עָלֶיהָ וּמָנוֹחַ לֹא מָצְאָה,</p>

<p>פָּדֹה לֹא נִפְדְּתָה וְעֵת הַדְּרוֹר לֹא בָאָה,</p>

<p>רְצוּעָה כִּרְצוּעַת אֹזֶן וְאֶל חֹפֶשׁ לֹא יָצְאָה</p>

<p>וְנוֹתְרָה עֲנִיָּה וּשְׁכוּרָה – וּמִשֵּׁכָר לֹא סְבוּאָה,</p>

<p>טוֹרְפֶיהָ הִשִּׂיגוּהָ וּמִמִּקְדַשׁ הַקֹּדֶשׁ הוּצְאָה.</p>

<p>מְאֹד אָרְכוּ הָעִתִּים וְנִמְשְׁכוּ הַיָּמִים וּמוֹפֵת לֹא נִרְאָה,</p>

<p>נֶחְתַּם חָזוֹן וְנָבִיא וְלֹא נִפְרַץ רוּחַ וְלֹא מַרְאָה,</p>

<p>חֶזְיוֹנֵי אִישׁ חֲמוּדוֹת לֹא נִגְלוּ וְלֹא נוֹתַר כָּל נְבוּאָה.</p>

<p>מֵאֵל אֱיָלוּתִי – אֶפְרֹשׂ כַּפַּי בְּנֶפֶשׁ צְמֵאָה,</p>

<p>בְּזוּרֵי קְצָווֹת פְּזוּרֵי אֲפָסִים לֶאֱסֹף מֵאֶרֶץ מְשׁוֹאָה.</p>

<p>נוּגֵי הַמּוֹעֵד אָז לְאֵל יַבִּיעוּ: הָעֵת שֶׁקִּוִּינוּהָ וְהִנֵּה בָאָה!</p>

<p>סֻכַּת דָּוִיד קִרְיַת מֶלֶךְ רַב תְּקִיאֵם כַּאֲשֶׁר קָאָה,</p>

<p>רוֹמְמוּת מָעֹז תִּרְאֶינָה עֵינֵי שְׁאֵרִית הַנִּמְצָאָה</p>

<p>וּמַמְלֶכֶת בֶּן־יִשַׁי בְּסוֹד חָזוּת הַנְּבוּאָה:</p>

<p>״קַרְנֵךְ אָשִׂים בַּרְזֶל״ לָנֶצַח מֵהַיּוֹם הַהוּא וָהָלְאָה.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30837">https://benyehuda.org/read/30837</a></div></body></html>