<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אַלּוֹן בָּכוּת</title>
	<meta name="author" content="אברהם גולדפדן"/>
</head>
<body>

<p>עַל מות הרב הגדול, נזר ראשנו, מורנו ומדריכנו מו&quot;ה <strong>יעקב אייכענבוים</strong> ה' יחונן עפרו.</p>

<blockquote>
<p>הִתְאַזְּרוּ וָחֹתּוּ כָּל חַכְמֵי-אָרֶץ,</p>

<p>חִרְדוּ גַּם אַתֶּם כָּל יִקְרֵי-הָעֵרֶךְ,</p>

<p>כִּי גַּם בְּאֹהֶל צַדִּיק שׁוֹט יִפְרָץ פָּרֶץ!</p>

<p>יִלְעַג לְנָּקִי, לֹא יַחֲשׁוֹב תְּמִים דֶּרֶךְ,</p>

<p>אַחַת הִיא, עַל כֵּן גָּזַרְתִּי אֹמֶר:</p>

<p>אַךְ הֶבֶל כָּל אָדָם שׁוֹכֵן בֵּית חֹמֶר.
<br></p>
</blockquote>

<p><strong>מקהלה</strong></p>

<blockquote>
<p>וּבְמַר חֶלְקֵנוּ</p>

<p>נִסְפּוֹק כַּפָּיִם,</p>

<p>תֵּרַדְנָה עֵינֵינוּ</p>

<p>פַּלְגֵי מָיִם.
<br><br />
הוֹי כּוֹכָב יַעֲקֹב הוֹי מָאוֹר עֵינֵינוּ,</p>

<p>אֵיכָה אָסַף נָגְהוֹ בַל עוֹד יוֹפִיעַ,</p>

<p>נִדְמָה כַשַּׁחַר חִישׁ גָּז מִשָּׁמֵינוּ,</p>

<p>אָבַד – וּמֵעָל לִשְׁחָקִים יַרְגִּיעַ,</p>

<p>חָלַף לוֹ – עֵין בָּשָׂר עוֹד לֹא תְשׁוּרֶנּוּ,</p>

<p>שָׁם שׁוֹכֵן שְׁחָקִים, פֹּה יַעֲקֹב אֵינֶנּוּ,
<br></p>
</blockquote>

<p><strong>מקהלה</strong></p>

<blockquote>
<p>אֵינֶנּוּ אֵינֶנּוּ</p>

<p>עָלָה שָׁמָיִם,</p>

<p>תִּזַּלְנָה עֵינֵינוּ</p>

<p>פַּלְגֵי מָיִם.
<br><br />
אַיֵּה יַעֲקֹב אָחַז בַּעֲקֵב אִוֶּלֶת,</p>

<p>מִבְּלִי תֵּת לִירוֹת חִצֶּיהָ בְּלִבֵּנוּ?</p>

<p>אֵי אַלּוֹן בּוֹ קִנְּנָה נֶפֶשׁ מַשְׂכֶּלֶת,</p>

<p>וּבְצִלּוֹ חָמְדָה שֶׁבֶת גַּם נַפְשֵׁנוּ?</p>

<p>הָהּ עָלָה הַכּוֹרֵת בַּחֲרוֹן אַפֵּהוּ,</p>

<p>הִשְׁחִית עֵץ בְּלַחֲמוֹ, אַלּוֹן עִם פִּרְיֵהוּ.
<br></p>
</blockquote>

<p><strong>מקהלה</strong></p>

<blockquote>
<p>וּבַל יִשָּׁמַע שִׁירֵנוּ,</p>

<p>מִבֵּין עֳפָאִים,</p>

<p>תֵּרַדְנָה עֵינֵינוּ</p>

<p>פַּלְגֵי מָיִם.
<br><br />
גַּם אַתְּ שְׂפַת-עֵבֶר, הִתְפַּלְּשִׁי בָאֵפֶר!</p>

<p>אַל תִּתְּנִי דֳמִי לָךְ, סִפְקִי כַפַּיִךְ;</p>

<p>כִּי זֶה דוֹדֵךְ מִדּוֹד, נוֹתֵן אִמְרֵי שֶׁפֶר,</p>

<p>הָלַךְ לָנֶצַּח לֹא יָשׁוּב אֵלַיִךְ,</p>

<p>עָזַב יַעֲקֹב בֵּית-חֹמֶר, גֵּווֹ – קָבֶר,</p>

<p>רוּחוֹ דָאָה עָל, אֶל אֵל נָשָׂא אָבֶר.
<br></p>
</blockquote>

<p><strong>מקהלה</strong></p>

<blockquote>
<p>וּבְקִירוֹת לִבֵּנוּ</p>

<p>יָגוֹן כִּפְלַיִם,</p>

<p>תִּזַּלְנָה עֵינֵינוּ</p>

<p>פַּלְגֵי מָיִם.
<br></p>
</blockquote>

<blockquote>
<p>הִנָּשְׂאוּ פִּתְחֵי עוֹלָם שַׁעֲרֵי נֵצַח!</p>

<p>תָּבוֹא נֶפֶשׁ צַדִּיק אֱמוּנִים שׁוֹמֶרֶת,</p>

<p>פָּנַיִךְ יְקַדֵּם אֵל וִישָׁקֵךְ מֶצַח,</p>

<p>וּכְנַפְשׁוֹת חֲסִידָיו גַּם אַתְּ תִּשְׂאִי עֲטֶרֶת;</p>

<p>לְכִי עֲדִינָה, שׁוּבִי שׁוּבִי לִמְנוּחָיְכִי!</p>

<p>לִינִי בְּצֵל שַׁדַּי כִּי גָּמַל עָלָיְכִי.
<br></p>
</blockquote>

<p><strong>מקהלה</strong></p>

<blockquote>
<p>וּתְחִנָּתֵנוּ</p>

<p>הַעֲלִי שָׁמָיִם,</p>

<p>עֵת תֵּרַדְנָה עֵינֵינוּ</p>

<p>דְּמָעוֹת כַּמָּיִם.</p>
</blockquote>

<br>  

<p>נדפס ב&#8220;המליץ&#8221; נו' 15 שנה שניה 1862.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/3201">https://benyehuda.org/read/3201</a></div></body></html>