<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עִיר אַרְלְדִי</title>
	<meta name="author" content="יצחק בן אברהם הגרני"/>
</head>
<body>

<br />

<p>על קהילת ארל. ולארלדי אמר:</p>

<blockquote>
<br />
</blockquote>

<blockquote>
<p>עִיר אַרְלְדִי עִיר עָז לְמִיּוֹם נוֹסְדָה</p>

<p>וּבְמִשְׁפְּחוֹת אַנְשֵׁי מְלוּכָה נִכְבְּדָה,</p>

<p>עִיר אֵם בְּיִשְׂרָאֵל, בְּצָרוֹת נִקְרְאָה</p>

<p>מִשְׂגָּב לְעִתּוֹת, בַּפְּרָצִים עָמְדָה.</p>

<p>בַּצַּר לְגָרְנִי יוֹשְׁבֶיהָ קִדְּשׁוּ</p>

<p>צוֹמוֹת כְּיוֹם הָעִיר אֲרִיאֵל נִלְכְּדָה –</p>

<p>אוּלָם מְצַעֵק עַל קְצִינֶיהָ אֲנִי</p>

<p>הָאוֹמְרִים: נַפְשִׁי עֲדִינוֹת חָמְדָה!</p>

<p>וַאְנִי מְאַסְתִּין, אַף גְּעַלְתִּין מֵרְאוֹת,</p>

<p>אִם בַּחֲלוֹם אֶרְאֵם – שְׁנָתִי נָדֲדָה,</p>

<p>אִם בַּדְּרָכִים אֶפְגְּשֵׁם – קַל אֶעֱבֹר,</p>

<p>לוּ אַחֲרַי אַבִּיט – לְגַל אֶתְעַתְּדָה.</p>

<p>קִרְאוּ שְׁמִי פֶלֶג – בְּיָמַי נִפְלְגָה</p>

<p>חֶבְרַת בְּנוֹת עַמִּים וּמִנִּי נִפְרְדָה</p>

<p>הֲלֹא יְמֵי דֹדִים נְדוּדִים נֶהְפְּכוּ,</p>

<p>חִנָּם עֲלָמוֹת עוֹד וּבָנוֹת צָעֲדָה,</p>

<p>הַחֵן וְהַיֹּפִי כְּבָר הִתְנַכְּרוּ</p>

<p>עָלַי, וְתָמִיד בָּאֲהָבִים אֶמְרְדָה.</p>

<p>קֶרַח בְּחֹם חִשְׁקִי בְּלֵילוֹת יֶחֱשֹׂף</p>

<p>בִּגְדִי, וְשֶׁלֶג עַל עֲצָמַי יֵרְדָה,</p>

<p>לִבִּי כְבָר נִשְׁבַּר, וְאֶתָּבָר לְבַר</p>

<p>עִם זַךְ וְעִם חָסִיד וּבָם אֶתְחַסְּדָה.</p>

<p>אַל תִּתְּנֵנִי, יָהּ, בְּיַד מִתְקוֹמֲמַי!</p>

<p>לָמָּה בְּיוֹם אָבְדִי מְלִיצָה אָבְדָה?</p>

<p>כִּי הִיא בְעוֹדִי חַי וְאִתִּי אַחֲרַי</p>

<p>בִּשְׁאוֹל וּבַחֹשֶׁךְ יְצוּעָהּ רִפְּדָה.</p>

<p>אִם לָךְ לְבַדָּךְ הֶעֱוֵיתִי, תַּחֲמֹל</p>

<p>עַל מַחֲמַד שִׁירִי וְלֹא אִשָּׁמְדָה.</p>

<p>יוֹם תֶּאֱסֹף יָדַי מְלָכִים יֶחְרְדוּ</p>

<p>אוֹ רָגְזָה אֶרֶץ, אֲדָמָה רָעֲדָה,</p>

<p>מִי בָעֲרָבָה בַיְּעָרִים אָהֳלִי</p>

<p>יַטֶּה – וּמִלְחָמָה וְרִיב לֹא אֶלְמְדָה!</p>

<p>וּתְכַל תְּלֻנּוֹת שׂוֹטְנֵי נַפְשִׁי וְלֹא</p>

<p>אַעַל עֲלֵי שָׂפָה וְלֹא אִפָּקְדָה.</p>

<p>לֹא מִפְּנֵי מָגוֹר שְׁלוֹמָם אֶרְדְּפָה,</p>

<p>לֹא מֵרְבוֹת הוֹנָם וְחֵילָם אֶפְחֲדָה.</p>

<p>עֵטִי אֲשַׁו בַּכַּף, וְאִם אִכַּף לְאִישׁ</p>

<p>אוֹ כָרְעָה בִרְכִּי, לְבוּל עֵץ אֶסְגְּדָה!</p>

<p>יַד רוֹדְפַי תִּקְצַר וּבִטְנָם תֶּחֱסַר,</p>

<p>כִּי הָרְתָה עָמָל וְאָוֶן יָלְדָה,</p>

<p>עַם הַמְּחַכִּים יוֹם יְמִינִי אָזְלַת,</p>

<p>יוֹם נִתְּנָה לָמוּט וְרַגְלִי מָעֲדָה.</p>

<p>מַה לִּי גְדֻלַּת הוֹן? וּבַשִּׁיר אַעֲשִׁיר –</p>

<p>אִלּוּ רְצוֹנִי עַל דְּלָתוֹת אֶשְׁקְדָה.</p>

<p>שָׁרִים יְתַנּוּ עוֹד, בְּמָחוֹל יַעֲנוּ</p>

<p>״קָמָה יְמִין גָּרְנִי וְעוֹד הִתְעוֹדֲדָה!״</p>

<p>אִלּוּ תְלָאוֹתַי כְּבוֹדִי יָדְעוּ –</p>

<p>נָסוּ וְאִשָּׁה אֶל רְעוּתָהּ חָרְדָה.</p>

<p>בָּאוּ יְמֵי שָׁלוֹם וְצָרוֹת עָבְרוּ,</p>

<p>לֹא אֶקְרְחָה לָהֶם וְלֹא אֶתְגּוֹדֲדָה,</p>

<p>כִּי נִפְקְדָה נַפְשִׁי וְעוֹד לֹא יַשְׁבְּתוּ</p>

<p>חַגָּהּ וְשַׁבַּתָּהּ וְאֶת כָּל מוֹעֲדָהּ.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/34459">https://benyehuda.org/read/34459</a></div></body></html>