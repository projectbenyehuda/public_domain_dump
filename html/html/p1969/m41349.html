<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שבוע ארצי ישראלי באלכסנדריה</title>
	<meta name="author" content="בן־ציון טרגן [2024]"/>
</head>
<body>

<p>שבט תרפ״ג.</p>

<p>שבוע ציוני היה שבוע זה לנו באלכסנדריה. כי בו היו אספות
אחדות שמהן אנו מקוים קדמה רמה לתנועתנו הציונית כאן, שלא הצטינה בימים
האחרונים בפעולות גדולות. בשבוע זה שוהים בעירנו אורחים חשובים מירושלם;
אורחים שהפיחו קצת רוח חיים בעצמות היבשות ושהזכירו לתושביו היהודים כי יש
מדינה אחת בעולם ושמה ארץ ישראל. והיא זקוקה לעזרתם המוסרית וביחוד החמרית.
האורחים האלה הם הא׳ אברהם אלמאליח. ציר הקה״ק לישראל. והרב י׳ פישמאן ראש
ההנהלה המזרחית העולמית ומזכירו הרב מרגלית.</p>

<p>הא' אלמאליח שהוא רק עובר אורח במצרים אל דרכו לצפון
אפריקה, הגיע בשבוע זה לעירנו. ויתראה עם הרבה מגדולי יהודי אלכסנדריה
לענין אותם בבנין א״י. היתה לו גם ישיבה משותפת
עם ועד הסתדרות הציונית המקומית, בכדי לקבע את תכניות העבודה הלאומית לטובת
הק״ק באלכסנדריה בשובו מנסיעתו מצפון אפריקה.</p>

<p>האורחים הנכבדים הרב פישמאן והא' אלמאליח ביקרו יחד את מר
פיג׳וטו ביי, סגן נשיא הקהלה היהודית, שהוא דרך אגב הרוח החיה בכל מוסדות
החסד והחנוך בעירנו, את בתי הספר של הקהלה ויתענינו מאד ביחוד בלימודים
העברים.</p>

<p>הא׳ אלמאליח עבר עם הא' פיג&#8217;וטו בכל הכתות החל מגני הילדים
וכלה במחלקות העליונות של בה״ס לבנים ובנות. הוא בחן את התלמידים בשפה
העברית אשר הודות למורים ולמורות הא״י שבבתי החנוך שלנו, עושה חיל ונהפכת
לשפה חיה בפי התלמידים. האורחים בקרו גם את ביה״ס &#8220;התקוה&#8221; שתחת הנהלתו של
הא׳ מיחדיז ואת ביה״ס &#8220;התחיה&#8221; שתחת הנהלתו של מר יצחק חרוש מירושלם. בחנו
גם שם את התלמידים בעברית וקריאה. אחר בקר את משרד הרבנות.</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/41349">https://benyehuda.org/read/41349</a></div></body></html>