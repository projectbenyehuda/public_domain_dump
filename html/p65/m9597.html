<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַפֶּחָם והַחֲבַצּלת</title>
	<meta name="author" content="יחיאל יוסף לבונטין"/>
</head>
<body>

<p>לילה&#8230; אפלולית עמוקה&#8230; דממה&#8230; אני ישן ולבי ער&#8230; לחש שיחה אלי גונב בשעיפי-לילה&#8230; נשאה על כנפי הרוח הנעימה, הנושבת דרך חלון חדרי הפתוח – ואלי הגיעה&#8230;</p>

<p>שם באחת הפינות של העיר מתגולל שבר פחם-אבן, הרוח גללה חבצלת בודדת שנציה קמלו. המסכנה טולטלה עד שהגיעה עד הפחם – ונתעכבה. נשמע קול רך וענוג:</p>

<p>– מי אתה השחור משחור? – החבצלת ממללת ומתרפקת עליו.</p>

<p>– מי אני? – עונה לעומתה קול גס. – ממשפחת העובדים אנוכי, ממשפחת העמלים&#8230; אנו העובדים בעד העולם ומלואו&#8230;</p>

<p>– ומאין באת?</p>

<p>– ממעמקי האדמה הוּצאתי&#8230; רב היה העמל, עד שהוּצאתי לאור עולם&#8230; טלטלוני והשליכוני עד שנמצאתי במקום הזה&#8230;</p>

<p>– ומה מעשיך? במה הצטיינת?</p>

<p>– הלא אמרתי, כי בין העובדים חלקי&#8230; אנחנו – המביאים ברכה, אושר ועושר לעולם&#8230; אנחנו נותנים אור וחום לכל האנשים, בכוחנו מפליגות האניות, אנחנו מסיעים את הרכבות מקצה הארץ עד קצה&#8230; במרצנו ובעוזנו פועלות כל המכונות, שהמציאו חכמי-חרשים; מאמצנו – כל תנועתן, מלאכתן, גדולתן&#8230; בלעדינו – אין תנועה, אין אור בחושך, אין חום בקור, אין חיים בכל הארצות&#8230; הכוח והפעולה בנו נסתתרו! העמל הוא דרך חיינו&#8230; סמל העמל אנחנו! סמל העמל הנצחי!</p>

<p>דממה&#8230; נפסקה השיחה&#8230; עברו רגעים אחדים&#8230;</p>

<p>– ומי אַת, הרכה והענוגה?</p>

<p>– מפרחי גן עדן אנוכי&#8230; בגן נחמד נולדתי – בזוהר אור בוקר&#8230; הטל והשמש טיפחוני, גידלוני, ייפוני&#8230; מלאה רעננות ומקושטת בצבעי-זוהר צמחתי בין אחיותי, הפרחים החביבים, היפים, מרהיבי-עין, והייתי ברה, זכה, מלבלבת&#8230; ריחות נעימים, חדווה, יופי, הדרת-חן, תשוקת חיים – היו שפוכים בכל רחבי הגן&#8230; הגיעה הפריחה, נצנצה הניצה, צבעים וורוּדים, כחולים, אדומים כיסו את עלי-הגבעולים הרכים&#8230; שמחה הייתי, עליזה&#8230; בעליצות שוחחתי עם הצפורת היפה בשלל צבעיה, שפרחה עלי ונשקתני&#8230; וכל הבא אל הגן פנימה – ונהרו פניו וקידם אותנו בשחוק עליז, וספגה נפשו את תפארת החן וההוד ונישאה רוחו אל על, אל טוהר השמים, אל זיו השמש – ונער ממנו את אבק דאגותיו, את רוחו הכואבת והדואבת&#8230; הששון וההוד – דרך חיינו! סמל היופי והתענוג אנחנו!</p>

<p>– ואיך הגעת עד הלום?</p>

<p>– נכנסה אל הגן ילדה קטנה, נעימה&#8230; הגנן קטפני ונתנני על ידה&#8230; יצאה בחדווה ובשחוק אל הרחוב&#8230; פגשה עלם נאה ואמרה:</p>

<p>– קנה נא את הפרח היפה והנחמד הזה.</p>

<p>והעלם לקחני בידו, לטפני, קרבני אל פניו הצוהלים מנחת.</p>

<p>– והקטנה מה עשתה – שואל הקול הגס.</p>

<p>– הה! שמחתי מאוד בשמעי, שהיא אומרת:</p>

<p>– תודה לך,אדון נכבד!&#8230; אמהר ואקנה חלב ולחם לאמי החולה. – ותרץ בצהלה וברינה – רוקדת – הלאה.</p>

<p>– והעלם הגיע עד ארמון גדול, נכנס אל אולם מקושט הדר, נגש אל עלמה רכה, יפהפיה, כרע ברך לפניה ואמר:</p>

<p>– הבאתי לך אהובתי, את החבצלת הנחמדה הזאת. אנא, קבלי אותה ממני ברצון, כי יפית מן הפרח הזה&#8230;</p>

<p>והיא שמחה וחבקה את העלם. שניהם היו מאושרים&#8230; והרי אני נתתי להם את חדוות החיים. היא שמה אותי בשמלתה על חזה והאושר הזהיר את פניה&#8230; אמנם, מפזרי-היופי והעונג אנו, פרחי עדן!&#8230;</p>

<p>דומיה&#8230;</p>

<p>אנחה נשמעה.</p>

<p>הרוח הומה בין ענפי האילן שעל יד חלוני.</p>

<p>– בערב, – מוסיפה החבצלת לספר, – שבה העלמה מנשף-חשק. ובהתפשטה משמלתה, הושלכתי ארצה והתגלגלתי אל תחת השולחן.</p>

<p>– בבוקר מצאתני המשרתת, לקחתני, ושמתני בספל מים טהורים – ואחיה&#8230; לפנות בוקר הוציאתני מן הספל והלכה בדרך רחוקה&#8230; הגיעה לבית הקברות, נגשה אל קבר אמה, כרעה על ברכיה, התפללה בדמעות עיניה והניחתני על אבן המצבה&#8230;</p>

<p>– בלילה נשבה הרוח וטלטלתני עד שהגעתי הנה&#8230;</p>

<p>– אמנם אחרי הפריחה באה הכמישה. אנו נקטפים ונובלים!&#8230;</p>

<p>דממה&#8230;</p>

<p>אפלה&#8230;</p>

<p>הרוח נושבת ומתוך אוושת העלים שומע אני אנחות עמומות&#8230;</p>

<p>– ואיזו היא הדרך שהתגלגלת בה הנה? – שואלת החבצלת.</p>

<p>– ככלות כוחנו ויגיענו, נעזבים אנו ומושלכים החוצה כנצר נתעב&#8230; אחרי היצירה באה הכליה&#8230; אנו נשרפים – ונעלמים!&#8230;</p>

<p>– ומה קיצנו כי ניחל? – לוחשת החבצלת בהתרפקה על מכירה.</p>

<p>– למרמס רגלי אדם ובהמה!&#8230;</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/9597">https://benyehuda.org/read/9597</a></div></body></html>