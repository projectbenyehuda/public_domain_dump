<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֱמֶת כִּי בִין</title>
	<meta name="author" content="טודרוס בן יהודה אבולעפיה"/>
</head>
<body>

<p>כתובת השיר: ואמר על צרפתי ידו בשיר הרים, והשחית והתעיב עלילות דברים.</p>

<p>על משה צרפתי שלדעת טדרוס הצטיין בהלכה ולא בשירה.</p>

<blockquote>
<br />
</blockquote>

<blockquote>
<p>אֱמֶת כִּי בִין לְמֹשֶׁה בַּגְּמָרָא / וּבַמִּשְׁנָה זְרוֹעַ עִם גְּבוּרָה,</p>

<p>וְחִדּוּשִׁין מְחַדֵּשׁ מִתְּבוּנָה / וּפֵרוּשִׁין מְפָרֵשׁ מִסְּבָרָא –</p>

<p>אֲבָל בַּשִּׁיר לְבַד אֵין לוֹ הֲבָנָה, / וְלֹא חָנָה בְּמִתְקָה אַךְ בְּמָרָה!</p>

<p>וּמַה לַּשִּׁיר לְצָרְפָתִי? אֱמֹר, מַה / לְּמַרְגֵּמָה אֱלֵי אֶבֶן יְקָרָה?</p>

<p>וְהָיָה מֵאֲזַי נִכְלָם לְהַרְאוֹת / הֲבֵל פִּיהוּ, וְהָיָה לוֹ לְסִתְרָה,</p>

<p>וְעַתָּה שָׁר כְּבָר מֵאֵין כְּלִמָּה, / וְנִגְעַר בּוֹ – וְלֹא תֵחַת גְּעָרָה!</p>

<p>וְהִנֵּה הוּא כְאִישׁ עָבַר עֲבֵרָה / וְנַעְשָׂת לוֹ כְּהֶתֵּר הָעֲבֵרָה,</p>

<p>וְכַמָּה לוֹ אֲשֶׁר יִשְׁכֹּן סְפָרַד – / וְעוֹד דַּעְתּוֹ כְצָרְפָתִי חֲסֵרָה.</p>

<p>רְאוּ, אַחַי, רְאוּ בִרְיָה מְשֻׁנָּה / מְשָׂרֶכֶת דְּרָכֶיהָ כְּבִכְרָה,</p>

<p>בְּשִׁגָּעוֹן מְהַלֵּךְ, רָץ, מְקַפֵּץ, / כְּצִפָּרָא דְקָלְטָה מֵאֲוִירָא,</p>

<p>וְעָלָיו הַנְּעָרִים רֹאשׁ מְנִיעִים / וְהֵמָּה שׁוֹלְחִים אֶת הַזְּמוֹרָה.</p>

<p>לְרָעָה הִיא פְגִיעָתוֹ, יְדִידַי, / בְּפָגְשׁוֹ קַדְּשׁוּ צוֹם וַעֲצָרָה:</p>

<p>לְחַי אַחְרֵי רְאוֹתוֹ יֵשׁ לְבָרֵךְ: / ״דְּיַהְבָךְ לָן וְלָא יַהְבָךְ לְעַפְרָא!״</p>

<p>וְלוֹ צוּרַת אֱנוֹשׁ, אַךְ הוּא בְהֵמָה / וְלֹא מִן הַבְּהֵמָה הַטְּהוֹרָה.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/33671">https://benyehuda.org/read/33671</a></div></body></html>