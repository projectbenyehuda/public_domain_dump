<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שיר לחתונת יצחק חיים ווגירה</title>
	<meta name="author" content="משה חיים לוצטו"/>
</head>
<body>

<blockquote>
<p>עֵת לָלֶדֶת בְּנוֹת הַשִּׁיר יַלְדֵי הַזֶּמֶר יָצִיצוּ כִּי יִמְצְאוּ חֶבֶר שָׁרִים יָשִׁירוּ בְקוֹל שָׂשׂוֹן וְקוֹל שִׂמְחָה. וְנָסוּ יָגוֹן וַאֲנָחָה. מִזִּמְרַת הָאֶרֶשׂ יְזַמְּרוּ בְיוֹם חֲתֻנַּת הַבָּחוּר מֵעַם סְגֻלָּה כמ&#8220;ר <strong>יִצְחָק חַיִּים ווֹגֵירָה</strong> יצ&#8221;ו וְעֵזֶר כְּנֶגְדּוֹ הַבְּתוּלָה הַצְּנוּעָה מר&#8220;ת <strong>דְּבוֹרָה</strong> בַּת הַמָּנוֹחַ כמ&#8221;ר <strong>אַבְרָהָם דִּינָה</strong> ז&quot;ל. וַאֲנִי בְתוֹךְ הַבָּאִים אֶשְׁכָּר יַקְרִיבוּ שִׁירֵיהֶם כֻּלָּם בְּרוּרִים. וָאֶשָׂא עֵינַי וָאֵרֶאה מָגֵן גִּבּוֹרִים. יוֹרֶה דֵעָה לָאָרֶץ וְלַדָּרִים. מַה טּוֹב וּמַה נָּעִים שֶׁבֶת אַחִים גַּם יַחַד הַיְקָרִים. הָא' דִּגְלוֹ יָרִים. נָתַן <strong>לַשֶּׂכְוִי שִׁבֹּלֶת חִטִּים בְּפִיהוּ</strong> לְרָחְבָּהּ, וְהָא' יְנוֹסֵס נִסּוֹ <strong>שַׁחַל בְּדֶרֶךְ רְחָבָה גֶּבֶר חָכָם בְּעֹז אַמִּיץ לִבּוֹ</strong> לֹא יִרָא, <strong>אֲרִי</strong> בֵין הָרְחוֹבוֹת תִּפֹּל עָלָיו <strong>אֵימַת חַלָּשׁ</strong> רִנְנַת הַשֶּׂכְוִי, וְאִם הוּא יִלְבַּשׁ כְּמַדּוֹ גְבוּרָה. גַּם אֶת זֶה לְעֻמַּת זֶה לִקְרָב יִקְרְבוּ, זֶה אוֹמֵר בְּכֹה וְזֶה אוֹמֵר בְּכֹה, זֶה <strong>עַזּוּת</strong> יְהַלֵּל. וְזֶה סִבַּת <strong>אֵימָה</strong> יְמַלֵּל. עוֹדָם מְדַבְּרִים הֲלֹא <strong>חָכְמָה</strong> תִקְרָא. שִׁמְעוּ שָׁמֹעַ מִלָּתִי. אֲנִי מֵישָׁרִים אֶשְׁפֹּט בְּצִדְקָתִי. הִיא בְמִשְׁפָּט צְדָקָה תַּעֲשֶׂה שָׁלוֹם בֵּינֵיהֶם. לְכוּ חֲזוּ פֹה דִּבְרֵיהֶם:</p>
</blockquote>

<br>  

<blockquote>
<p>עַזּוּת:</p>
</blockquote>

<blockquote>
<p>עַל מָה הֲלוֹם אֶקְרַב, עַל מַה־זֶּה בָאתִי?</p>
</blockquote>

<blockquote>
<p>פִּלְאֵי גְבוּרָתִי אֶל מִי אַגִּידָה?</p>
</blockquote>

<blockquote>
<p>הִנֵּה יְמִינִי רָמָה,</p>
</blockquote>

<blockquote>
<p>תּוֹשַׁע זְרוֹעַ לִי, עֵת כִּי נָשָׂאתִי</p>
</blockquote>

<blockquote>
<p>יָדִי, וְכָל נִשָּׂא אֶרֶץ אוֹרִידָה.</p>
</blockquote>

<blockquote>
<p>כֹּחִי הֲאִם נֶעְלָמָה?</p>
</blockquote>

<blockquote>
<p>מָה עוֹד אֲדַבֵּר? אָנֹכִי נוֹדַעתִּי.</p>
</blockquote>

<blockquote>
<p>מָה אַאֲרִיךְ מִלִּין וּלְרִיק יָגָעְתִּי?</p>
</blockquote>

<blockquote>
<p>הֵן עוֹד מְעַט אֶדְרֹךְ חִצַּי עַל יֶתֶר,</p>
</blockquote>

<blockquote>
<p>כִּי יֶחֱזוּ אוֹתָם גִּבּוֹרִים, חַתּוּ.</p>
</blockquote>

<blockquote>
<p>אֵיפֹה יְרִיבַי לֹא תַמּוּ נִכְרָתוּ?</p>
</blockquote>

<blockquote>
<p>אִם יַד מְלָכִים לִי, לָמָּה לִּי כֶתֶר?</p>
</blockquote>

<br>  

<blockquote>
<p>אֵימָה:</p>
</blockquote>

<blockquote>
<p>אַךְ שָׁוְא, דְּבַר כָּזָב הִנֵּה אֶשְׁמָעָה.</p>
</blockquote>

<blockquote>
<p>יֹאמַר פְּרִיץ חַיּוֹת: &#8216;אַךְ מֶלֶךְ אָנִי!&#8217;</p>
</blockquote>

<blockquote>
<p>יִפֹּל וְהוּא בוֹטֵחַ,</p>
</blockquote>

<blockquote>
<p>הִנֵּה עֲצַת רִשְׁעוֹ מַהֵר נִפְרָעָה.</p>
</blockquote>

<blockquote>
<p>אָגוּר, אֲבָל רָעָה לֹא תִדְבָּקַנִי,</p>
</blockquote>

<blockquote>
<p>מֵרַע אֲנִי בוֹרֵחַ,</p>
</blockquote>

<blockquote>
<p>וּכְסִיל תְּסַלֵּף אֶת דַּרְכּוֹ אִוֶּלֶת.</p>
</blockquote>

<blockquote>
<p>&#8216;אַשְׁרֵי מְפַחֵד&#8217; אָמַר הַקֹּהֶלֶת.</p>
</blockquote>

<blockquote>
<p>מִבֵּין חֲזִיזֵי רוֹם וּבְרָקִים רָבוּ</p>
</blockquote>

<blockquote>
<p>צוּרִי הֲכִי כִּי חָפֵץ בִּי הוֹדִיעַ,</p>
</blockquote>

<blockquote>
<p>כִּי עֵת עֱזוּז מֵהַר פָּארָן הוֹפִיעַ</p>
</blockquote>

<blockquote>
<p>רָק בַּעֲבוּר תִּירְאוּ עִמּוֹ הוּשָׁבוּ.</p>
</blockquote>

<br>  

<blockquote>
<p>עַזּוּת:</p>
</blockquote>

<blockquote>
<p>מִי זֶה לְנֶגְדִּי בָא, אֹמֶר יַבִּיעַ?</p>
</blockquote>

<blockquote>
<p>לִבּוֹ כְלֵב אִשָּׁה וּדְמוּתוֹ גֶבֶר,</p>
</blockquote>

<blockquote>
<p>אַף לֹא כְאֵשֶׁת חַיִל,</p>
</blockquote>

<blockquote>
<p>יָמָיו לְשִׂכִּים לוֹ, כִּי לֹא יַרְגִּיעַ,</p>
</blockquote>

<blockquote>
<p>מָגוֹר וְצָרָה לוֹ, שֶׁבֶר עַל שֶׁבֶר,</p>
</blockquote>

<blockquote>
<p>יַחְפֹּץ בְּיוֹמוֹ לָיִל.</p>
</blockquote>

<blockquote>
<p>בּוֹזֵי עֲצַת טוּבִי לִשְׁאוֹל חָטָאוּ,</p>
</blockquote>

<blockquote>
<p>לִבְשׁוּ גְבוּרָתִי, אַל נָא תִירָאוּ.</p>
</blockquote>

<blockquote>
<p>יָרֵא וְרַךְ לֵבָב, אֵיךְ לֹא יָרֵאתָ</p>
</blockquote>

<blockquote>
<p>בִּי לַעֲנוֹת סָרָה וּלְדַבֵּר אָוֶן?</p>
</blockquote>

<br>

<blockquote>
<p>אֵימָה:</p>
</blockquote>

<blockquote>
<p>כִּי שָׁמְעָה אָזְנִי דַעְתָּךְ וַתָּבֶן,</p>
</blockquote>

<blockquote>
<p>מִבִּטְנְךָ לִמְלֹךְ מִלִּין הוֹצֵאתָ.</p>
</blockquote>

<br>  

<blockquote>
<p>עַזּוּת:</p>
</blockquote>

<blockquote>
<p>עַד מָה וְשָׁוְא תִּזְרַע לִקְצֹר סוּפָתָה?</p>
</blockquote>

<blockquote>
<p>עַתָּה בְּרַח לָךְ, נוּס חִישׁ לִמְקוֹמֶךָ,</p>
</blockquote>

<blockquote>
<p>אֵין קֵץ לְדִבְרֵי רוּחַ.</p>
</blockquote>

<blockquote>
<p>חֶרְפָּה, כְלִמָּה לָךְ הֵן הִיא יָאָתָה</p>
</blockquote>

<blockquote>
<p>חָכְמוֹת נְדוֹד רַב הִרְחִיקוּ מִמֶּךָ,</p>
</blockquote>

<blockquote>
<p>נִבְזֶה, שְׁפַל הָרוּחַ.</p>
</blockquote>

<blockquote>
<p>לֹא לָךְ גְּבוּרָה, כֵּן יֹאבַד זִכְרֶךָ.</p>
</blockquote>

<br>

<blockquote>
<p>אֵימָה:</p>
</blockquote>

<blockquote>
<p>בִּזְדוֹנְךָ תִּפֹּל, יֹאבַד זִכְרֶךָ.</p>
</blockquote>

<blockquote>
<p>עַד אָן תְּמַלֵּל אֵל, גַּם לֹא תֵדָעָה,</p>
</blockquote>

<blockquote>
<p>כִּי יִרְזְמוּן אַךְ שָׁוְא שֶׁקֶר מִלֶּיךָ,</p>
</blockquote>

<blockquote>
<p>טָח מֵרְאוֹת עֵנֶיךָ.</p>
</blockquote>

<blockquote>
<p>זֹאת תַּעֲשֶׂה, כִּי עוֹד יַחַד נִשְׁתָּעָה</p>
</blockquote>

<blockquote>
<p>לִפְנֵי מְקוֹר חָכְמָה, אִם רַב חֵילֶךָ,</p>
</blockquote>

<blockquote>
<p>הִיא תַעֲשֶׂה דִינֶךָ,</p>
</blockquote>

<blockquote>
<p>מַעְיָן חֲתוּמָה הִיא, גַּם לֹא נִכְזָבָה.</p>
</blockquote>

<blockquote>
<p>שְׁנֵיהֶם:</p>
</blockquote>

<blockquote>
<p>גֶּשׁ־נָא וְיַחְדָּיו לַמִּשְׁפָּט נִקְרָבָה.</p>
</blockquote>

<br>  

<blockquote>
<p>אֵימָה:</p>
</blockquote>

<blockquote>
<p>לֹא תַחֲרֹךְ צֵידָה עִם עֹז אַפַּיִם,</p>
</blockquote>

<blockquote>
<p>כִּי שַׁעֲרֵי מָוֶת יִתְמֹךְ רַגְלֶךָ,</p>
</blockquote>

<blockquote>
<p>דֶּרֶךְ שְׁאוֹל הִנֵּה הִנָּהּ דַּרְכֶּךָ.</p>
</blockquote>

<blockquote>
<p>עזות:</p>
</blockquote>

<blockquote>
<p>תֹּאבַד וְלֹא שֵׁם לָךְ לַיַּרְכָתִָים.</p>
</blockquote>

<br>  

<blockquote>
<p>חָכְמָה:</p>
</blockquote>

<blockquote>
<p>אֶת רִיבְכֶם, בָּנַי, הִנֵּה שָׁמַעְתִּי,</p>
</blockquote>

<blockquote>
<p>אוּלָם אֲנִי אֶשְׁפֹּט וּבְתֹם וָיֹשֶׁר.</p>
</blockquote>

<blockquote>
<p>הֵן לֹא בְיָדִי עָוֶל,</p>
</blockquote>

<blockquote>
<p>זֶה בַּשְׁעָרִים אֶת צִדְקִי הוֹדַעְתִּי</p>
</blockquote>

<blockquote>
<p>לֹא דַל בְּרִיב אֶהְדַּר, לֹא אַבִּיט עֹשֶׁר</p>
</blockquote>

<blockquote>
<p>הוֹן אוֹצְרוֹת אַךְ הָבֶל.</p>
</blockquote>

<blockquote>
<p>שְׁנֵיהֶם:</p>
</blockquote>

<blockquote>
<p>צִדְקָתְךָ הַיּוֹם תַּגִּיד דִּינֵנוּ,</p>
</blockquote>

<blockquote>
<p>פֵּתַח דְּבָרֶיךָ יָאִיר עֵינֵינוּ.</p>
</blockquote>

<blockquote>
<p>חָכְמָה מְפֹאָרָה, אַתְּ שָׂרַת טַעַם,</p>
</blockquote>

<blockquote>
<p>פִּתְחֵי שְׁעָרִים שָׁם צִדְקֵךְ יִשְׁמִיעוּ,</p>
</blockquote>

<blockquote>
<p>מַעְיָן וְלֹא אַכְזָב, כָּל חַי יַשְׂבִּיעוּ</p>
</blockquote>

<blockquote>
<p>מֵימֵי תְבוּנָתֵךְ וּמְתוּקֵי טָעַם.</p>
</blockquote>

<br>  

<blockquote>
<p>חָכְמָה:</p>
</blockquote>

<blockquote>
<p>אֶת נַפְשְׁכֶם אִם יֵשׁ קוֹלִי לִשְׁמֹעַ,</p>
</blockquote>

<blockquote>
<p>שִׁמְעוּ אֲמָרַי, כִּי לָכֶם יִנְעָמוּ,</p>
</blockquote>

<blockquote>
<p>מִשְׁפַּט אֱמֶת אַבִּיעַ:</p>
</blockquote>

<blockquote>
<p>יִתְמֹךְ יְקָר עַזּוּת עִם עֹז אֶזְרוֹעַ,</p>
</blockquote>

<blockquote>
<p>אוּלָם מְאוֹרָיו עוֹד פַּעַם יוּעַמּוּ.</p>
</blockquote>

<blockquote>
<p>הֵן לֹא בְהוֹד תַּשְׁמִיעַ</p>
</blockquote>

<blockquote>
<p>תֹּקֶף גְּבוּרָתָהּ בַּחוּץ אֵימָתָה,</p>
</blockquote>

<blockquote>
<p>אָמְנָם בְּפַחַד לָהּ מֵרַע נִקָּתָה.</p>
</blockquote>

<blockquote>
<p>אִם כֵּן לְבַד זֶה הוּא יִלְבַּשׁ תִּפְאָרֶת,</p>
</blockquote>

<blockquote>
<p>כִּי יֶאֱחֹז בָּזֶה וּבְזֶה גַּם יַחַד,</p>
</blockquote>

<blockquote>
<p>יִכְרֹת עֲבוֹת רֶשַׁע, יִשְׂחַק לַפַּחַד,</p>
</blockquote>

<blockquote>
<p>אוּלָם בְּיִרְאַת אֵל עֻזּוֹ נִכְתָּרֶת.</p>
</blockquote>

<blockquote>
<p>אִם כֵּן לְדוֹדַי אֵל כָּעֵת חֻבָּרוּ,</p>
</blockquote>

<blockquote>
<p>תָּרֹן לְשׁוֹן אִלֵּם, אֶרֶץ תָּרִיעַ:</p>
</blockquote>

<blockquote>
<p>יִצְחָק דְּבוֹרָה הֵמָּה,</p>
</blockquote>

<blockquote>
<p>כִּי עֹז וְאֵימָה בָּם יַחַד נִקְשָׁרוּ,</p>
</blockquote>

<blockquote>
<p>וּבְעֵת לְחַבֵּק, עֵת זָמִיר הִגִּיעַ,</p>
</blockquote>

<blockquote>
<p>כֵּן שָׁפְרָה נָעֵמָה</p>
</blockquote>

<blockquote>
<p>זֹאת נַחֲלַת שַׁדַּי וָחֵן יִמְצָאוּ,</p>
</blockquote>

<blockquote>
<p>כִּי עֹז וְאֵימָה עַל מָגֵן יִשָּׂאוּ.</p>
</blockquote>

<br>  

<blockquote>
<p>כֻּלָּם:</p>
</blockquote>

<blockquote>
<p>מִנִּי שְׁמֵי אֵימָה עֻזָּם זוֹרֵחַ,</p>
</blockquote>

<blockquote>
<p>אֵימָה בְעֹז תּוּכַן יַחַד יִלְבָּשׁוּ,</p>
</blockquote>

<blockquote>
<p>כָּבוֹד וּבֶטַח כֵּן לָעַד יִירָשׁוּ,</p>
</blockquote>

<blockquote>
<p>רַב טוּב וְשָׁלוֹם עַד לִבְלִי יָרֵחַ.
<br></p>
</blockquote>

<blockquote>
<p><strong>צוּרַת הַחִידָה</strong></p>
</blockquote>

<blockquote>
<p>אִישׁ יְפֵה תֹאַר עוֹטֶה רוּחַ כְּשַׂלְמָה. כַּצֵּל עוֹבֵר לְהֶבֶל דָּמָה</p>
</blockquote>

<blockquote>
<p>אִם אַחֲרַי תִּרְדֹּף, לֹא תַשִּׂיגֵנִי,</p>
</blockquote>

<blockquote>
<p>כִּי רַק לְלֹא שָׁאַל אוֹתִי נִדְרַשְׁתִּי,</p>
</blockquote>

<blockquote>
<p>אַף רַחֲמִים הֵן לֹא עִמָּהֶם אָנִי,</p>
</blockquote>

<blockquote>
<p>מֵעֵת הֱיוֹתִי אֶל קִצִּי נִגְרָשְׁתִּי.</p>
</blockquote>

<blockquote>
<p>אַךְ בֶּאֱנוֹשׁ הִנֵּה רוּחַ נֻפָּחָה,</p>
</blockquote>

<blockquote>
<p>אוֹתָהּ לְמוֹשָׁב לִי מֵאָז הוּכָנָה.</p>
</blockquote>

<blockquote>
<p>בֵּיתִי פְתוּחָה הִיא וּרְחָבָה אֵינָהּ,</p>
</blockquote>

<blockquote>
<p>בֵּין הָאֲרֻבּוֹת הִיא וּבְרֹאשׁ נִתָּנָה.</p>
</blockquote>

<blockquote>
<p>הֵן אַחֲרֵי אֶפְרַח אַף נוֹפִי יִרֶב,</p>
</blockquote>

<blockquote>
<p>הִנֵּה בְמַגַּל יָד כְּצִיץ נִקְצַרְתִּי,</p>
</blockquote>

<blockquote>
<p>אַךְ יֵשׁ אֲשֶׁר עוֹדֶנִּי רַךְ נִקְטַפְתִּי,</p>
</blockquote>

<blockquote>
<p>בּוֹנֵי מְלוֹנִי עַל פִּשְׁעָם נֶעְכָּרְתִּי.</p>
</blockquote>

<blockquote>
<p>לֹא יִשְׂבְּעוּ טוּבִי אַנְשֵׁי הָרֶשַׁע,</p>
</blockquote>

<blockquote>
<p>כִּי עוֹד אֲנִי עִמָּם מֵהֶם בָּרַחְתִּי,</p>
</blockquote>

<blockquote>
<p>יִרְווּ אֲהָבַי כֵּן אַנְשֵׁי הַצֶּדֶק,</p>
</blockquote>

<blockquote>
<p>יַעַן לְחֶבְרָתָם תָּמִיד אָרָחְתִּי.</p>
</blockquote>

<blockquote>
<p>תָּוִי בְתוֹךְ סוֹף רֹאשׁ גֵּוִי נָתַתִּי</p>
</blockquote>

<blockquote>
<p>וּבְשֵׁם לְעַם לוֹעֵז כָּזֶה נִקְרֵאתִי,</p>
</blockquote>

<blockquote>
<p>אוּלָם בְּהִתְחַזֵּק הַתָּא פָתוּחַ,</p>
</blockquote>

<blockquote>
<p>לִיסוֹד בְּנֵי תֵבֵל הִנֵּה נִגְלֵיתִי.</p>
</blockquote>

<blockquote>
<p>פַּעַם אֲנִי כִשְׁמִי, אַף פַּעַם אַיִן,</p>
</blockquote>

<blockquote>
<p>חָכָם שְׁמִי יַגִּיד, אַךְ עֵת כִּי יַעַל</p>
</blockquote>

<blockquote>
<p>דּוֹמֵם וְגוּשׁ עָפָר עִמִּי יַבִּיעַ</p>
</blockquote>

<blockquote>
<p>עַל לֹא אֲנִי אִתּוֹ נוֹדַע הַבָּעַל.</p>
</blockquote>

<blockquote>
<p>לֹא יִשְׁלְטוּ בִי כָּל מַלְכֵי הָאָרֶץ,</p>
</blockquote>

<blockquote>
<p>יָמַי שְׁמוֹנָה עַל רֹאשָׁם יָנוּחַ,</p>
</blockquote>

<blockquote>
<p>גַּם בַּמְּרוֹמִים אֶת מִשְׁכָּנִי שַׂמְתִּי,</p>
</blockquote>

<blockquote>
<p>חַי פֹּה וְיָם אֵרֵד לִרְעוֹת הָרוּחַ.</p>
</blockquote>

<blockquote>
<p>עֵת תֶּחֱלַשׁ בֵּיתִי, אוֹתָהּ אַנִּיחַ,</p>
</blockquote>

<blockquote>
<p>הֵן מַעְיְנוֹתַי נִגָּרִים אָדָמוּ,</p>
</blockquote>

<blockquote>
<p>אִם אֵלְכָה לִי, אֶת זִיוָם יִלְבִּינוּ,</p>
</blockquote>

<blockquote>
<p>חַיַּי לְאַרְבָּעִים הֵם סָפוּ תָמּוּ.</p>
</blockquote>

<blockquote>
<p>אִם תִּדְרְשׁוּ אוֹתִי, אֶתְכֶם אוֹדִיעַ,</p>
</blockquote>

<blockquote>
<p>כִּי בֵין יְדִידַי אֵל הִנֵּה הוֹפַעְתִּי,</p>
</blockquote>

<blockquote>
<p>כֵּן לַעֲדֵי עַד עִמָּהֶם אֶשְׁכֹּנָה,</p>
</blockquote>

<blockquote>
<p>אִם אָהֳלִי מֵאָז בָּהֶם תָּקָעְתִּי.</p>
</blockquote>

<blockquote>
<p>כָּל דּוֹרְשֵׁי אוֹתִי לָהֶם יוֹעִילוּ,</p>
</blockquote>

<blockquote>
<p>הֵמָּה בְּצִדְקָתָם נַפְשָׁם יַצִּילוּ.</p>
</blockquote>

<br>  

<blockquote>
<p>מִתְעַלֵּס בְּאַהֲבָתָם מֹשֶׁה חַיִּים בלא&quot;א יַעֲקֹב חַי לוּצָאטוֹ</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/4189">https://benyehuda.org/read/4189</a></div></body></html>