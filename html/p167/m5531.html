<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שיר לחתונת יצחק בן אהרן מאריני</title>
	<meta name="author" content="משה חיים לוצטו"/>
</head>
<body>

<blockquote>
<p>בְּיוֹם הִתְחַבֵּר דּוֹדִים וְרֵעִים נֶאֱמָנִים תֻּמָּה בְחִבּוּרִים. נֶאֶסְפוּ שָׁמָה כָל הַהֲדוּרִים. הֲלֹא הֵמָּה עֲטֶרֶת בַּחוּרִים. הַמַּשְׂכִּיל כמ&#8220;ר <strong>יִצְחָק</strong> בֶּן הַיָּשִׁישׁ כמ&#8221;ר <strong>אַהֲרֹן מַארִינִי</strong> יצ&#8220;ו, מָצָא אִשָׁה מָצָא טוֹב עֵזֶר כְּנֶגְדּוֹ, הַבְּתוּלָה וְהַצְּנוּעָה מר&#8221;ת <strong>אֶסְתֵּר</strong> בַּת הַמָּנוֹחַ כמ&#8220;ר <strong>שְׁמוּאֵל מִפַאס</strong> ז&#8221;ל, וּבִרְאוֹתִי חֶבֶל מְשׁוֹרְרִים. כֻּלּם אֲהוּבִים, כֻּלּם בְּרוּרִים. יִשְׂאוּ יַחְדָּיו תּוֹדָה וְקוֹל זִמְרָה. אָז יָשִׁיר משֶׁה אֶת הַשִּׁירָה:</p>
</blockquote>

<br>  

<blockquote>
<p>יִצְחָק אֶסְתֵּר</p>

<p>יָצָא חָק־סֵתֶר
<br></p>
</blockquote>

<blockquote>
<p>מֵאָז אֱנוֹשׁ חוֹלַל וְהֹרָה גֶבֶר,</p>

<p>טֶרֶם יְצִירָתוֹ כְּבָר הִשְׁמִיעַ</p>

<p>הָאֵל בְּקוֹל עֻזּוֹ וְיָסַד חֶבֶר,</p>

<p>עֵזֶר כְּנֶגְדּוֹ מִזְּבוּל הוֹפִיעַ.</p>

<p>אַךְ יֵשׁ יְשׁוֹטֵט, יַחֲקֹר כָּל עֵבֶר</p>

<p>לָתוּר מְנוּחָה לוֹ וְלֹא יַגִּיעַ;</p>

<p>כִּי הָיְתָה אָמוֹן, בְּרוֹם נִסְתָּרָה,</p>

<p>זֹאת הַגְּזֵרָה כַּאֲשֶׁר נִגְזָרָה.
<br></p>
</blockquote>

<blockquote>
<p>מַתַּת אֱלֹהִים הִיא וַחֶלְקַת אֹשֶׁר,</p>

<p>וּבְחֵיק יְרֵא מִצְוָה לְבַד תַּצְלִיחַ:</p>

<p>כִּי מִפְּרִי יָדָיו וְתֹם וָיֹשֶׁר</p>

<p>יִזְכֶּה לְמוֹ אִשָּׁה, אֲשֶׁר הוֹכִיחַ</p>

<p>הָאֵל לְעֵזֶר לוֹ בְּהוֹן וָעֹשֶׁר.</p>

<p>רַב טוּב וְשָׁלוֹם אָהֳלוֹ יַפְרִיחַ,</p>

<p>עָלָיו יְמִין אֵל רוֹמְמָה, עָצֵמָה,</p>

<p>אָף נַחֲלָתוֹ שָׁפְרָה, נָעֵמָה.
<br></p>
</blockquote>

<blockquote>
<p>זֶה חֶלְקְךָ, יִצְחָק, לְךָ יָאָתָה,</p>

<p>אֶסְתֵּר לְבֵית שָׁלוֹם, וְטוֹב נוֹחָלֶת</p>

<p>בָּכֶם זְרוֹעַ אֵל הֲלֹא נִגְלָתָה,</p>

<p>זֹאת נַחֲלַת שַׁדַּי, וְלֹא נִבְהָלֶת:</p>

<p>זֶרַע אֱמֶת יַחְדָּו, בְּלֹא עַוְלָתָה,</p>

<p>מִשְׁפָּט לְקַו, צֶדֶק לְמוֹ מִשְׁקָלֶת.</p>

<p>וּבְתֵת עֲטֶרֶת פָּז לְרֹאשָׁךְ כֶּתֶר,</p>

<p>יָצָא לְאוֹר עוֹלָם דְּבַר חָק־סֵתֶר.
<br></p>
</blockquote>

<blockquote>
<p>יִצְחָק יְרֵא הָאֵל, בְּיוֹם קָנִיתָ</p>

<p>אִשָּׁה יְעָדָהּ לָךְ לְבַת גִּילֶךָ,</p>

<p>אִתָּהּ לְרֹב שָׁלוֹם וְעֹז זָכִיתָ;</p>

<p>חַיִּים רְאֵה עִמָּהּ, וְרַב חֵילֶךָ.</p>

<p>בִּכְלִי בְּרָכָה בֵּיתְךָ בָנִיתָ,</p>

<p>אֹהֶל לְבַל יִצְעַן יְהִי בֵיתֶךָ.</p>

<p>שָׁלוֹם כְּמֵי נָהָר הֲכִי תִמְצָאוּ,</p>

<p>שָׁלוֹם יְהִי לָכֶם וְאַל תִּירָאוּ.</p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/5531">https://benyehuda.org/read/5531</a></div></body></html>