<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קינה על מות ר' מנשה חפץ</title>
	<meta name="author" content="משה חיים לוצטו"/>
</head>
<body>

<blockquote>
<p>בְּיוֹם מַר, יוֹם צָרָה וְתוֹכֵחָה, כִּי שַׂר וְגָדוֹל נָפַל בְּיִשְׂרָאֵל, אִישׁ חַיִל רַב פְּעָלִים, אִישׁ צַדִּיק תָּמִים הָרַב הַגָּדוֹל הַמָּנוֹחַ כמוהר&#8220;ר <strong>מְנַשֶּׁה חֵפֶץ</strong> זצוק&#8221;ל
<br></p>
</blockquote>

<blockquote>
<p>אֵיךְ תַּחַת</p>

<p>אַדְמַת עָפָר הַיּוֹם יְבֻלַּע גֶּבֶר,</p>

<p>בֵּין כּוֹכָבִים קֵן לוֹ כְּבָר הִגְבִּיהַּ?</p>

<p>אֵיךְ נַחַת</p>

<p>נֶפֶשׁ אָדָם תִּמְצָא - וּמִיָּם שֶׁבֶר</p>

<p>רָאֹה נֶגְדָּהּ תִּרְאֶה, אֲשֶׁר הֵבִיאָה</p>

<p>תֵּבֵל מָוֶת עָלֶיהָ,</p>

<p>לִשְׁדֹד יַלְדֵי חֵיקָהּ בְּבֵין שָׁדֶיהָ?</p>

<p>עַל דַּל אוֹ עַל עָשִׁיר, כְּסִיל וָבַעַר,</p>

<p>אִם שָׂב, אִם טַף, אִם נַעַר,</p>

<p>חָכָם, סָכָל - חַנּוֹת כְּמוֹ שָׁכָחָה</p>

<p>עֵינָהּ לֹא תָחוּס, לֹא תְרַחֵם סֶלָה.</p>

<p>חָכְמַת חַכְמֵי לֵב נִדְּחָה, נִסְרָחָה,</p>

<p>בִּינָה נֶגְדָּהּ אָבָדָה,</p>

<p>עֵצָה גַם לֹא עָמָדָה.</p>

<p>גּוֹיִם, מַמְלָכוֹת מָטוּ,</p>

<p>אִם תַּסְגִּירֵם אֶל פַּח - וְלֹא נִמְלָטוּ!</p>

<p>אַרְזֵי זֶרַע אָדָם כְּצִיץ מֵעֶרֶב</p>

<p>אִם רֶגַע יִתְמוֹלָלוּ,</p>

<p>שִׁטִּים רָמִים אִם עַד מְעַט יִשְׁפָּלוּ -</p>

<p>מָה עוֹד תִּקְוָה לַחוֹחַ?</p>

<p>מִבְחַר הַצֹּאן לָקוֹחַ,</p>

<p>בָּרוֹת אֶל מַר חַרְבּוֹ כְּאַכְזָר מָוֶת -</p>

<p>אֵיךְ יַעַמְדוּ אִתּוֹ צְעִירֵי עֵדֶר?</p>

<p>הָרֵם מֵרֹאשׁ צָנִיף וְהַפְשֵׁט אֶדֶר!</p>

<p>הֵן עֵירֻמִּים יֶחְפָּרוּ,</p>

<p>נִבְזִים וּשְׁפָלִים, גַּם פְּלִיטָיו יַחַד,</p>

<p>מֻכֵּי אֵימָה וָפַחַד,</p>

<p>כִּי רַב יָדַע לִבָּם אֲשֶׁר גַּם הֵמָּה</p>

<p>זֶה אֶל יָדָיו עוֹד לַהֲרֹג נִמְכָּרוּ.</p>

<p>הָרֵי עוֹלָם, גִּבְעוֹת קְדוּמִים, לָמָּה</p>

<p>עוֹד תַּעַמְדוּ תֶּחְזָקוּ,</p>

<p>בַּל תֵּלֵכוּן הַיּוֹם לְקוֹלִי מָיִם?</p>

<p>לָמָּה לֹא זֶה נָמַקּוּ</p>

<p>כִּימָה וּכְסִיל, כָּל כּוֹכְבֵי שָׁמָיִם?</p>

<p>הָהּ, כִּי עַד הוֹלֵךְ רוּחַ</p>

<p>מִלַּי אַשְׁלִיךְ מֵאֵין מְאַסֵּף לָמוֹ!</p>

<p>זֹה חַטָּאתֵךְ, נַפְשִׁי, פְּרִי לָקוֹחַ</p>

<p>מֵאִישׁ שׁוֹגֶה מִקֶּדֶם.</p>

<p>הוֹי עֵץ, אֶבֶן מִכְשׁוֹל! אֲהָהּ, מַדּוּעַ</p>

<p>אֶל עֵין אָדָם נַחוֹתָ,</p>

<p>כִּי עֵת מָוֶת זַמּוֹתָ</p>

<p>אֶל תַּחַת חֵן בּוֹגֵד וְתַחַת יֹפִי,</p>

<p>אִם כָּל הַיּוֹם נָגוּעַ,</p>

<p>עַד בּוֹא יָבוֹא שִׁמְשִׁי שְׁאוֹל מִתַּחַת,</p>

<p>לִמְצֹא בֶעָפָר נָחַת.</p>

<p>הוֹי חֵלֶק</p>

<p>גּוֹרָל מֵרוֹשׁ מַר, אֶל אֱנוֹשׁ יַגִּיעַ!</p>

<p>סוֹף הָאָדָם לָמוּת וְאֵין מוֹשִׁיעַ!</p>

<p>אִישׁ זֶה צַדִּיק תָּמִים נְקִי כַפַּיִם,</p>

<p>חֵפֶץ כִּשְׁמוֹ הוּא: רַב מְנַשֶּׁה חֵפֶץ.</p>

<p>אֵיכָה שֶׁבֶר וָנֵפֶץ</p>

<p>עָדָיו יִגַּע? אַךְ לֹא! הֲלֹא אֵלֵינוּ!</p>

<p>כִּי הוּא כַנֶּשֶׁר, לוֹ מְנוּחָה רָמָה</p>

<p>מָצָא בֵין אַרְצוֹת עָל, ה' שָׁמָּה;</p>

<p>אָכֵן לָנוּ חָשְׁכֵּנוּ,</p>

<p>שׁוֹאָה וּמְשׁוֹאָה אָמֶשׁ,</p>

<p>כִּי רַד עֶרֶב הַיּוֹם וּבָא הַשָּׁמֶשׁ.</p>

<p>יוֹצֵר בָּאָדָם רוּחַ,</p>

<p>נוֹתֵן לָרֶפֶשׁ נֶפֶשׁ,</p>

<p>מָתַי שָׁלֵו יָנוּחַ,</p>

<p>יִשְׁקֹט מִנִּי עָמָל עֲמַל־כַּפֶּיךָ?</p>

<p>תָּשִׁיב אֶל תַּעְרָהּ עוֹד בְּרַק חַרְבֶּךָ?</p>

<p>כִּי אִם מָוֶת לָנֶצַח</p>

<p>תַּשְׁבִּית מֵאִישׁ זִכְרוֹ, וְחֶרְפָּה סָרָה,</p>

<p>תֵּבֵל, כִּי רַב נֶעְכָּרָה,</p>

<p>תִּפְרַח תָּגֵל אֵין פָּרֶץ,</p>

<p>יִפְרַח צַדִּיק עוֹד כָּל יְמֵי הָאָרֶץ!
<br></p>
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/5921">https://benyehuda.org/read/5921</a></div></body></html>