<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שיר ידידות לכבוד ישראל גדליה קזיס</title>
	<meta name="author" content="משה חיים לוצטו"/>
</head>
<body>

<blockquote>
<p>בְּיוֹם הִתְעַטֵּר בְּכֶתֶר הַפִּילוֹסוֹפִיאָה וְהָרְפוּאָה מַעֲלַת הֶחָכָם הָרוֹפֵא כה&#8220;ר <strong>יִשְׂרָאֵל גְּדַלְיָה</strong> בֶּן מַעֲלַת הֶחָכָם הָרוֹפֵא הַמֻּבְהָק כמהר&#8221;ר <strong>משֶׁה קַזֵיס</strong> בֶּן מַעֲלַת הָרַב הַמֻּבְהָק הֶחָכָם הָרוֹפֵא כמוהר&#8220;ר <strong>יוֹסֵף בָּרוּךְ קַזֵיס</strong> זצ&#8221;ל, חָכְמָה חוֹזֶרֶת עַל אַכְסַנְיָא שֶׁלָּהּ. לַיְשָׁרִים נָאוָה תְהִלָּה:</p>
</blockquote>

<br>

<blockquote>
<p>הוֹלֵךְ לְאִטִּי, מִתְנַהֵל לָשׂוּחַ</p>

<p>בֵּין מֶרְחֲבֵי שָׂדַי, נִקְרֹא נִקְרֵיתִי</p>

<p>הַיּוֹם בְּהַר זִמְרָה רֶגַע לָנוּח,</p>

<p>מִנּוֹזְלָיו לִשְׁתּוֹת שָׁם כִּי צָמֵאתִי -</p>

<p>עֵת מֵהֲמוֹן עַם רָב, בִּכְנָפָיו רוּחַ</p>

<p>כָּעָב לְעוֹפֵף קַל, פִּתְאֹם נִכְסֵיתִי:</p>

<p>לִשְׁאֹב זְמִירוֹת אִישׁ אִישׁ הַר יִקְרָאוּ,</p>

<p>כַּדּוֹ עֲלֵי שִׁכְמוֹ הָעַיְנָה בָּאוּ.</p>
</blockquote>

<br>

<blockquote>
<p>שָׁם חָבְרוּ יַחְדָּיו, יַחְדָּיו נוֹעָדוּ</p>

<p>שָׂרֵי תְבוּנוֹת, כָּל רוֹעֵי גַן דַּעַת;</p>

<p>עִמְקֵי תְהוֹמוֹת־שִׁיר אִישׁ אִישׁ יָרָדוּ,</p>

<p>וַיְמַלְּאוּ כַדָּם זִמְרָה נוֹבַעַת.</p>

<p>תּוֹדוֹת יְקָר הַלֵּל שָׁם הִצְטַיָּדוּ</p>

<p>וּבְתוֹךְ עֲלָמוֹת שִׁיר הֶדֶר מִגְבַּעַת</p>

<p>שָׁם חָבְשׁוּ, יַחְדָּיו לָשׁוֹן דָּרָכוּ</p>

<p>וּכְמוֹ נְחָלִים הִלּוּלִים נִשְׁפָּכוּ.</p>
</blockquote>

<br>

<blockquote>
<p>אֵלֶּה לְחָכְמָה קָרְבָּנָם יַקְרִיבוּ,</p>

<p>אֵלֶּה לְיֹשֶׁר מַצַּבְתָּם הֵרִימוּ;</p>

<p>מִי אֶל גְּבוּרָה אֶשְׁכָּרָם יָשִׁיבוּ,</p>

<p>אֶל בֵּית נְדִיבוֹת מִי כָבוֹד יָשִׂימו;</p>

<p>לִיקָר רְפוּאָה מִי פִיהֶם הִרְחִיבוּ,</p>

<p>מִי שִׁיר לְפָאֵר אֶת מֶחְקָר יַנְעִימוּ.</p>

<p>שָׁם כָּל כְּבוֹד עָשְׁרָם יַחְדָּיו הוֹצִיאוּ</p>

<p>כָּל שָׁר בְּשִׁירִים, וּבְיָדָם הֵבִיאוּ.</p>
</blockquote>

<br>

<blockquote>
<p>מַבִּיט וּמִשְׁתָּאֶה רֶגַע עָמַדְתִּי</p>

<p>לִרְאוֹת: בְּשֶׁלְמִי כָל שָׁאוֹן זֶה הֵנָּה?</p>

<p>אֶל יַרְכְּתֵי הָהָר יָרֹד יָרַדְתִּי</p>

<p>לַמְחוֹלְלוֹת, לִשְׁאֹל אַחַת מֵהֵנָּה:</p>

<p>מַה־זֶּה וְעַל־מַה־זֶּה? עוֹד לֹא צָעַדְתִּי</p>

<p>שִׁשָּׁה צְעָדִים, עַל הָרֹאשׁ עוֹדֶנָּה</p>

<p>אַחַת לְעֵינַי אֶת דִּגְלָהּ הֵרִימָה,</p>

<p>כָּבוֹד לְבֵית קַזֵּיס נִסָּהּ הֵרִימָה.</p>
</blockquote>

<br>

<blockquote>
<p>&#8216;חוֹבֵשׁ בְּתִפְאַרְתּוֹ הַיּוֹם&#8217; - קָרָאוּ</p>

<p>יַחְדָּיו - &#8216;יְחִי!&#8217; הָעָם שָׁמָּה שָׂמֵחַ,</p>

<p>אֶת נוֹגְנִים שָׁרִים כַּפָּם יִמְחָאוּ</p>

<p>אֶל בֵּן יְשַׂמַּח אָב, כַּיּוֹם נוֹצֵחַ;</p>

<p>&#8216;כָּבוֹד לְיִשְׂרָאֵל!&#8217; קוֹלָם נָשָׂאוּ,</p>

<p>&#8216;יִגְדַּל גְּדַלְיָה, זָּה הַיּוֹם זוֹרֵחַ!&#8217;</p>

<p>אָז גַּם אֲנִי לָהֶם קוֹלִי נָשָׂאתִי:</p>

<p>&#8216;דֹּמּוּ מְעַט, אֵלַי הַרְפּוּ!&#8217; קָרָאתִי.</p>
</blockquote>

<br>

<blockquote>
<p>'שִׁמְעוּ אֲדַבֵּר נָא, דֵּעִי אַף אָנִי</p>

<p>אֶתְכֶם אֲחַוֶּה, מַה־לָּכֶם תֶּהְמָיוּ?</p>

<p>גָּם לִי כְּמוֹכֶם לֵב, שִׁיר הִלְבִּישַׁנִי</p>

<p>רַבּוֹת כְּבָר, אַף כִּנְחָלִים נִטָּיוּ</p>

<p>אִתִּי זְמִירוֹת, עֵת פֶּלֶא בָאַנִי</p>

<p>לָשִׁיר חֲדָשׁוֹת מֵרָחוֹק יֶאְתָיוּ.</p>

<p>אִם יוֹם בְּשׂוֹרָה, יַד שִׁירִי לֹא תֵלַהּ,</p>

<p>אָשִׁיר עֲלֵי עָשׂוֹר נִפְלָאוֹת סֶלָה.</p>
</blockquote>

<br>

<blockquote>
<p>אַךְ מַה־נְּרַנֵּן אֶת לַכֹּל מוּדַעַת?</p>

<p>לֶחֶם אֲשֶׁר נֹאכֵל? גֶּפֶן הַיָּיִן?</p>

<p>כִּי מִשְּׁנוֹת עוֹלָם הֵן לֹא נִגְרַעַת</p>

<p>מִנִּי אֱנוֹשׁ דַּרְכָּם, וּלְהַפְלִיא אָיִן.</p>

<p>לֹא בָחֲרָה עַל זֹאת גַּנָּהּ לָטַעַת</p>

<p>זִמְרָה, וְלֹא נִפְתַּח עַל הַר־שִׁיר עָיִן</p>

<p>אֶל כָּל גְּדוֹלוֹת רַק מָתְקָהּ הִקְדִּישָׁה</p>

<p>אֶל הוֹד גְּבוּרוֹת אַךְ דִּבְשָׁהּ הִגִּישָׁה</p>
</blockquote>

<br>

<blockquote>
<p>מִטִּיט רְחוֹבוֹת אִם זָהָב יִקָּחוּ -</p>

<p>אָז תִּשְׁפְּכוּ שִׁירָה, אָז אַל תִּשְׁתֹּקוּ!</p>

<p>אַךְ מִשְּׁבָא אִם פָּז לָרֹב יִשְׁלָחוּ,</p>

<p>מֵהַרְרֵי אוֹפִיר זָהָב יָזֹקּוּ -</p>

<p>מַה־תִּתְמְהוּ? אוֹ מָה רִנָּה תִּפְצָחוּ?</p>

<p>הֵן תִּגְזְלוּ שִׁירָה, זִמְרָה תַעֲשֹׁקוּ!</p>

<p>כֵּן מַה־לְזַמֵּר עוֹד הַיּוֹם תּוּכָנוּ</p>

<p>חָכְמוֹת לְבֵית קַזֵּיס, וּכְבָר זָקָנוּ?</p>
</blockquote>

<br>

<blockquote>
<p>מַטַּע פְּאֵר הוּא זֶה, מֵאָז הִבְשִׁילוּ</p>

<p>הוֹד אַשְׁכְּלוֹתָיו אַךְ עִנְבֵי תִפְאָרֶת.</p>

<p>מִדּוֹר לְדוֹר פֹּארוֹת מָתְקוֹ הִגְדִּילוּ</p>

<p>וַיְהִי לְדוֹר וָדוֹר גֶּפֶן אַדָּרֶת.</p>

<p>מִנִּי יְקָר שָׁרְשָׁם הַאִם יַפִּילוּ</p>

<p>הַיּוֹם קְצִירֵיהֶם? הֵן עַל מִשְׁמָרֶת</p>

<p>לָהּ עָמְדָה חָכְמָה, כִּי לֹא חָדֵלָה</p>

<p>אוֹתָהּ לְגַדֵּל עוֹד וּכְמוֹ גָדֵלָה.</p>
</blockquote>

<br>

<blockquote>
<p>יִשְׂמַח עֲלֵי בֵן אָב, עֵינָיו תִּרְאֶינָה</p>

<p>כֶּתֶר זְקֵנָיו בּוֹ חָדָשׁ יַפְרִיחַ.</p>

<p>עַתָּה חֲדָשׁוֹת עוֹד בַּדָּיו תֵּצֶאנָה,</p>

<p>גֶּזַע יְשִׁישִׁים מִשּׂוֹרֵק יַצְמִיחַ.</p>

<p>כָּבוֹד סְעַפּוֹתָיו לָכֵן תִּרְבֶּינָה,</p>

<p>וּלְדוֹרְשֵׁי טוּבוֹ יָפְיוֹ יַזְרִיחַ.</p>

<p>פִּרְיוֹ כְּמִשְׁפָּטוֹ מָתוֹק נֹאכֵלָה;</p>

<p>אָכֵן תְּהִלָּה לוֹ דּוּמִיָּה סֶלָה!</p>
</blockquote>

<p><br></p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/6901">https://benyehuda.org/read/6901</a></div></body></html>