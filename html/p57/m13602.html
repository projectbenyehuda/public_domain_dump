<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יוֹחָנָן בֶּן-הַשְּׂעוֹרָה</title>
	<meta name="author" content="רוברט ברנז / שאול טשרניחובסקי"/>
</head>
<body>

<blockquote>
<br />
</blockquote>

<blockquote>
<p>וּשְׁלֹשָׁה מְלָכִים כָּרְתוּ בְּרִית,</p>

<p>וּשְׁמָם עַל סְבִיבָם נוֹרָא,</p>

<p>וַתְּהִי שְׁבוּעָתָם: נַכְרִית נִיר</p>

<p>לְיוֹחָנָן בֶּן-הַשְּׂעוֹרָה.</p>

<br />
</blockquote>

<blockquote>
<p>בַּמַּעְדֵּר בָּאוּ וּבָאֵת</p>

<p>וַיּוֹרִידוּהוּ דוּמָה,</p>

<p>וְעַל גַּבּוֹ חָרְשׁוּ: &quot;הִנֵּה מֵת –</p>

<p>הֵם אָמְרוּ – וְאֵין לוֹ תְּקוֹמָה.&quot;</p>

<br />
</blockquote>

<blockquote>
<p>וַיְהִי לִתְשׁוּבַת יֶרַח זוֹ,</p>

<p>בִּכְנָפָיו מַלְקוֹשׁ וְיוֹרֶה,</p>

<p>וְלִמְחִתַּת צָרָיו קָם וַיְחִי</p>

<p>יוֹחָנָן בֶּן-הַשְּׂעוֹרָה.</p>

<br />
</blockquote>

<blockquote>
<p>הַקַּיִץ בָּא וְלוֹהֵט כְּאֵשׁ,</p>

<p>וְיוֹחָנָן עוֹשֶׂה חָיִל,</p>

<p>בַּחֲנִית יִתְגַּבֵּר עַל כָּל צָר,</p>

<p>וְאַדַּרְתּוֹ – סִתְרוֹ לָיִל.</p>

<br />
</blockquote>

<blockquote>
<p>הַחֹרֶף בָּא, וַיַּשֵּׁב קֹר –</p>

<p>וַיִּפְּלוּ פְנֵי יוֹחָנָן,</p>

<p>וַתִּכְשַׁל בִּרְכּוֹ, רֹאשׁוֹ שַׁח.</p>

<p>כָּל כֹּחוֹ גָז כֶּעָנָן.</p>

<br />
</blockquote>

<blockquote>
<p>וַיִּדַּל מְאֹד מִיּוֹם אֶל יוֹם,</p>

<p>כִּי זָקַן וְיוֹמוֹ אָתָא:</p>

<p>וּמְשַׂנְאָיו הֶרְאוּ אָז אַךְ אָז</p>

<p>עֶבְרָתָם מַה קָּשָׁתָה:</p>

<br />
</blockquote>

<blockquote>
<p>אֶת שֵׁן הַמְּגֵרָה שִׁלְּחוּ בוֹ,</p>

<p>כִּי אָמְרוּ: יֹאבַד יִשְׁעוֹ;</p>

<p>בַּחֲבָלִים נֶאֱסַר וְהוּבַל כֵּן</p>

<p>כְּאַסִּיר בְּעַד פִּשְׁעוֹ.</p>

<br />
</blockquote>

<blockquote>
<p>וְעַל גַּבּוֹ הָשְׁכַּב, וְדָשׁוּ דוּשׁ</p>

<p>אֶת בְּשָׂרוֹ לְהַצְמִיתוֹ,</p>

<p>וְזָרְקוּ אוֹתוֹ בָּאֲוִיר,</p>

<p>בִּרְצוֹתָם לְהַכְרִיתוֹ.</p>

<br />
</blockquote>

<blockquote>
<p>וְנֶפשׁ צָרָיו אָבְתָה מְאֹד,</p>

<p>כִּי תָבוֹא נַפְשׁוֹ מַיִם,</p>

<p>וַיּוֹרִידוּהוּ חַי פִּי-תְהוֹם:</p>

<p>לַמָּוֶת אוֹ לַחַיִּים.</p>

<br />
</blockquote>

<blockquote>
<p>אַךְ הֵם מָשׁוּהוּ גַם מִשָּׁם</p>

<p>וְיָסְפוּ לְעַנּוֹתוֹ,</p>

<p>כִּי רָאוּ: הוּא בַּחַיִּים עוֹד,</p>

<p>וּבְמַקְלוֹת חָבְטוּ אוֹתוֹ.</p>

<br />
</blockquote>

<blockquote>
<p>וְעַל מוֹקֵד הֹעֲלָה, עַל אֵשׁ,</p>

<p>עַד יִיבַשׁ מֹחַ גְּרָמָיו,</p>

<p>וְהוּרַע לוֹ בַּעֲבֹר הַטְּחוֹן</p>

<p>עַל בְּשָׂרוֹ וְעַל עֲצָמָיו.</p>

<br />
</blockquote>

<blockquote>
<p>וְאַף דָּמָיו מָצוּ וְשָׁכְרוּ בְּגִיל</p>

<p>עַל מִשְׁתֵּה-נְגִינָתָם,</p>

<p>וְכַאֲשֶׁר יוֹסִיפוּ שְׁתֹה,</p>

<p>כֵּן יִגְדַּל גִּיל שִׁירָתָם.</p>

<br />
</blockquote>

<blockquote>
<p>וְכָכָה גָבַר לִפְנֵי אֵל</p>

<p>יוֹחָנָן בֶּן-הַשְּׂעוֹרָה –</p>

<p>אִם תִּטְעַם מֶנּוּ שֶׁמֶץ דָּם,</p>

<p>יָנוּסוּ פַּחְדֵי מוֹרָא,</p>

<br />
</blockquote>

<blockquote>
<p>לָכֵן גַּם פִּינוּ מָלֵא שִׁיר:</p>

<p>וְחָיִיתָ, בֶּן-הַשְּׂעוֹרָה!</p>

<p>וְלֹא יָסוּף נִירְךָ לְעוֹלְמֵי-עַד</p>

<p>מִשְּׁדֵמָה וּמַמְּגוּרָה!</p>

<br />
</blockquote>

<p>אודיסה, 1897</p>

<blockquote>
<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/13602">https://benyehuda.org/read/13602</a></div></body></html>