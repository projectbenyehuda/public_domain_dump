<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פֶּרֶק בַּאֲנָטוֹמְיָה</title>
	<meta name="author" content="שאול טשרניחובסקי"/>
</head>
<body>

<blockquote>
<p>יֶשְׁנָן חָכְמוֹת-מְלָכוֹת וְיֶשְׁנָן שְׁפָחוֹת, כַּיָּדוּעַ.</p>

<p>אַשְׁרֵי הַנִּשְׁמָע לַמַּלְכָּה, וְאוֹי לוֹ לַבּוֹחֵר בַּשִּׁפְחָה,</p>

<p>אַף-עַל-פִּי שֶׁאִי-אֶפְשָׁר לוֹ לָעוֹלָם בְּלֹא זוֹ וּבְלֹא אֵלֶּה.</p>

<br>  

<p>בֹּשֶׁת כִּסַּתְנִי וּכְלִמָּה בִּפְנֵי מְיֻדָּעַי וְרֵעַי,</p>

<p>אֵלֶּה שֶׁפָּנוּ לְמַלְכָּה, כְּלוֹמַר לַפִּילוֹסוֹפְיָה,</p>

<p>בֵּין הַדְּבֵקִים בְּווּנְדְט וּבֵין הַמְנַסְּחִים כְּקוֹיגֶן,</p>

<p>בֵּין הַדּוֹגְלִים בְּזִימֶל וְתַלְמִידָיו שֶׁל קוּנוֹ, שֶׁל פִישֶׁר;</p>

<p>אוּלָם אָנֹכִי&#8230; אֲנִי&#8230; הֵן כָּרוּךְ אַחַר הַשִּׁפְחָה,</p>

<p>אוּלַי הַכְּעוּרָה בֵּינֵיהֶן וְהַמְּזֹהֶמֶת בְּכֻלָּן,</p>

<p>יַעַן אָנֹכִי שׁוֹמֵעַ פֶּרֶק בְּהִלְכוֹת נִתּוּחַ.</p>

<br>  

<p>יֶשְׁנוֹ יֹפִי בָּעֶצֶם, נוֹי נִפְלָא וְנֶעְלַם מֵעֵינֵי</p>

<p>אִישׁ אֲשֶׁר אוֹתוֹ לֹא יָבִין, יֹפִי הַבָּא מִתּוֹךְ שִׁכְלוּל</p>

<p>כָּל פְּעֻלּוֹתֶיהָ, לְרַבּוֹת כָּל-תְּנוּעוֹתֶיהָ הַגְּמִישׁוֹת,</p>

<p>אֲשֶׁר הִכְרִיזוּ עֲלֵיהֶן אַרְבָּעִים הַדּוֹרוֹת, בְּטֶרֶם</p>

<p>חִבְּלוּ אוֹתָן וּרְקָמוּן אִמָּהוֹת-הַבֵּיצָה הַקְּטַנָּה.</p>

<p>אֵין לְךָ בִּנְיָן לַיֹּפִי, אֵין לַבִּירִינְתִּים כְּאוֹתוֹ</p>

<p>בִּנְיַן-רִבּוֹאוֹת-הַתָּאִים, הַמְּשַׁמְּשִׁים בּוֹ קִנִּים צְנוּעִים</p>

<p>לְבוֹנֵי-הַגֶּרֶם<a href="#fn:1" id="fnref:1" title="see footnote" class="footnote"><sup>1</sup></a> הַנָּבוּב עַל כָּל נְקֻדּוֹת-הִתְגָּרְמוּת<a href="#fn:2" id="fnref:2" title="see footnote" class="footnote"><sup>2</sup></a></p>

<p>תַּבְנִית הַקְּשָׁתוֹת הַשְּׁלוּבוֹת, שֶׁנִּתְקְלוּ אַחַת בַּשְּׁנִיָּה,</p>

<p>עוֹטְרוֹת הַקָּנֶה הֶחָלוּל וּסְמוּכוֹת לַקְּצָווֹת<a href="#fn:3" id="fnref:3" title="see footnote" class="footnote"><sup>3</sup></a> הַשְּׁנַיִם –</p>

<p>מְקוֹמוֹ שֶׁל קִבּוּל פְּעֻלָּה, בּוֹ עֶצֶם גּוֹבֶלֶת בְּעֶצֶם –</p>

<p>גְּמַר-שִׁכְלוּל-בִּנְיָן, וּבִנְיָן שֶׁל אַדְרִיכַלִּים מַקְסִימִים.</p>

<p>אָכֵן, אִלּוּ רָצִיתִי, הָיִיתִי גַּם מֵבִיא הַסְכָּמוֹת</p>

<p>אַף לַשִׁפְחָה הַלֵּזוּ, שֶׁאֵינָהּ כָּל-כָּךְ מְכֹעֶרֶת.</p>

<p>כַּמָּה וְכַמָּה מֵאַנְשֵׁי-הַשֵּׁם הָיוּ כְּרוּכִים אַחֲרֶיהָ!</p>

<p>[מִדָּה יְדוּעָה מִכְבָר, שֶׁאֲחָזוּ בָּהּ מִן הַשְּׁפָחוֹת:</p>

<p>לִהְיוֹת לָאו-דַּוְקָא מְכֹעָרוֹת גַּם מִן הַגְּבֶרֶת בַּבָּיִת].</p>

<p>יֵשׁ לִי רְשִׁימָה אֲרֻכָּה שֶׁל כַּמָּה וְכַמָּה גְאוֹנִים,</p>

<p>אֲשֶׁר עָסְקוּ גַּם הֵם בְּחָכְמַת-נִתּוּחַ בִּשְׁעָתָם;</p>

<p>אֶלָּא כְּבָר דָּרְשׁוּ חֲזַ&quot;ל: אֵין מְבִיאִים רְאָיָה מִשּׁוֹטִים</p>

<p>(גּוֹיִם כְּגֵּיטֶה וְדַה-וִינְטְשִׁי&#8230;); וְאוּלָם כָּל זֶה אַךְ לְמוֹתָר.</p>

<p>מִי לָנוּ גָדוֹל מִדָּוִד מֶלֶךְ-יִשְׂרָאֵל!! מָשִׁיחַ,</p>

<p>לִכְשֶׁיָּבוֹא, אַף הוּא יִהְיֶה בֶּן-דָּוִד, כְּלוּם לֹא כָךְ?</p>

<p>מֶלֶךְ-יִשְׂרָאֵל, עָלָיו הַשָּׁלוֹם, נְעִים-זְמִירוֹת –</p>

<p>יַעֲקֹב וְכֻלֵּיהּ וְכֻלֵּיהּ, – הוּא הָיָה מְנַתֵּחַ בְּדוֹרוֹ:</p>

<p>&#8220;יָדָיו מְלֻכְלָכוֹת בְּשָׁפִיר וּבְשִׁלְיָה&#8221;; וּמִי עוֹד כָּמוֹהוּ</p>

<p>אֲשֶׁר הֵיטִיב לָדַעַת לִפְרָטֵי-פְרָטֶיהָ הַחָכְמָה.</p>

<p>כֵּיצַד שׁוֹפְכִים הַדָּם, בַּגָּלוּי וְכֵן גַּם בַּסֵּתֶר,</p>

<p>תּוֹךְ כְּדֵי רְמִיזָה לְעֶבֶד – כֶּלֶב נִרְצָע לִבְעָלָיו,</p>

<p>דְּמֵי-בְנֵי-אִשָּׁה, שֶׁמִּלְּטָה אֶת נַפְשׁוֹ מֵחֶרֶב-אָבִיהָ,</p>

<p>דָּם-בְּנֵי-אָדָם, שֶׁנִּשְׁבַּע לוֹ: &#8220;לֹא לְהַכְרִית אֶת זַרְעוֹ&#8221;</p>

<p>(צַדִּיק נוֹקֵם אֶת – גִבְעוֹן!) לְרַבּוֹת הַדָּם אֵין לוֹ שׁוֹחֵר,</p>

<p>&#8220;לָשִׂים אֶל פְּנֵי הַמִּלְחָמָה הַחֲזָקָה&#8221;, אוֹ בְּיָד שֶׁל מוֹקִיעִים,</p>

<p>לָשִׂים אָדָם &#8220;בַּמְּגֵרָה וּבַחֲרִיצֵי-הַבַּרְזֶל&#8221;,</p>

<p>גַּם &#8220;בְּמַגְזְרוֹת-בַּרְזֶל וְהַעֲבֵר אוֹתָם בַּמַּלְבֵּן&#8221;,</p>

<p>כָּךְ: &#8220;מְלֹא הַחֶבֶל לְהַחֲיוֹת וּשְׁנֵי חֲבָלִים לְהָמִית&#8221;.</p>

<br>  

<p>אוּלָם בַּיָּמִים הָהֵם שָׁמַעְתִּי חֶרְפָּתִי וָאֶדֹּם.</p>

<p>בּוֹשׁ וְנִכְלָם הָיִיתִי בִּפְנֵי מְיֻדָּעַי וְרֵעַי –</p>

<p>עַד שֶׁזָּכִיתִי וְרָאִיתִי, כִּי יֵשׁ אֲשֶׁר תֵּצֵא תּוֹעֶלֶת</p>

<p>גַּם מִמְּנֻוֶּלֶת הַלֵּזוּ, פּוֹשֶׁטֶת-נְבֵלוֹת בָּרַבִּים;</p>

<p>עַד שֶׁהִגַּעְתִּי וְאָמַרְתִּי, לְאַחַר מַעֲשֶׂה שֶׁהָיָה:</p>

<p>אָכֵן, מַה-טּוֹב וּמַה-נָּעִים, אֲשֶׁר יָצַקְתִּי לְפָנִים</p>

<p>מַיִם עַל יַד-פְּרוֹפֶסּוֹרִים, מִגְּדוֹלֵי-הַדּוֹר בְּיָמֵינוּ,</p>

<p>דַּוְקָא מְנַתְּחִים, חֵי אֵלִי! וּמַעֲשֵׂה שֶׁהָיָה כָּךְ הָיָה:</p>

<br>  

<p>יֵשׁ לִי הַתָּרַת-נְשִׁיקָה לְגַבֵּי כַּף-יָד אַחַת קְטַנָּה.</p>

<p>אֶלָּא מִכֵּיוָן שֶׁנִּתְּנָה רְשׁוּת לְהַמְּנַשֵׁק, שׁוּב אֵינוֹ</p>

<p>מַבְחִין בֵּין כַּף יָד לְיָד, בֵּין מַרְפֵּק-חֲמוּדוֹת לְגֹּבַהּ-</p>

<p>שֶׁכֶם נִפְלָאָה וְרַכָּה וְכֻלֵּיהּ וְכֻלֵּיהּ, עַד גְּמִירָה&#8230;</p>

<p>דְּבָרִים בֵּינוֹ לְבֵינָהּ! הַדְּבָרִים עַתִּיקִים, יְדוּעִים.</p>

<p>דֶּרֶךְ בַּנָּשִׁים לִי כָּךְ: מְגַלֶּה טֶפַח וּמְנַשֵּׁק טְפָחַיִם.</p>

<p>כָּכָה גַם אַתָּה עֲשֵׂה! &#8220;כִּמְּתֻקָּנִים בָּהֶם&#8221; הֲלֹא נֶאֱמַר.</p>

<br>  

<p>וְהָיָה גּוֹרָלְךָ לְהַטּוֹת אֶת יָדְךָ אֶל גְּבוּל-מֶמְשְׁלוֹתֶיךָ,</p>

<p>אֲשֶׁר תִּלְכֹּד וְתִירַשׁ בְּפִיךָ וּבִשְׂפָתֶיךָ.</p>

<p>וְיָצָא הַגְּבוּל אֶל-מִתַּחַת <strong>הַסַּנְטֵר</strong><a href="#fn:4" id="fnref:4" title="see footnote" class="footnote"><sup>4</sup></a> הַנֶּחְמָד וְיָרַד</p>

<p>לְמִגְדַּל-הַצַּוָּאר הַזָּקוּף וְעַד לִפְנֵי <strong>חֲרִיץ-הַחֲנִיקָה</strong><a href="#fn:5" id="fnref:5" title="see footnote" class="footnote"><sup>5</sup></a>,</p>

<p>מְקוֹם שָׁם חֻבְּרוּ <strong>עֶצֶם-הֶחָזֶה</strong><a href="#fn:6" id="fnref:6" title="see footnote" class="footnote"><sup>6</sup></a> וּקְצוֹת שְׁתֵּי <strong>הַכְּתֵפוֹת</strong><a href="#fn:7" id="fnref:7" title="see footnote" class="footnote"><sup>7</sup></a>,</p>

<p>מָקוֹם נֶחְמָד מְאֹד, חֲטִיבָה תַּמָּה, כַּנֶּאֱמַר.</p>

<p>וְעָבַר הַגְּבוּל אֶת הַכִּתְפָה הַדַּקָּה לְיָד מְלַטֶּפֶת,</p>

<p>בּוֹלְטָה וְלֹא-בּוֹלְטָה וּמְשַׁמְּשָׁה דֹּפֶן לְבִנְיָן שֶׁל חָרִיץ,</p>

<p>הוּא <strong>&#8220;הֶחָרִיץ שֶׁמִּמַּעַל-לַכִּתְפָה&#8221;</strong><a href="#fn:8" id="fnref:8" title="see footnote" class="footnote"><sup>8</sup></a> , הֵיכַל הַחֲרִיטוֹת*</p>

<p>נָאֶה בְּצִמְצוּמוֹ וַאֲשֶׁר, אִם יִתֵּן לוֹ אֵל אֶת הַבְּרָכָה,</p>

<p>וְהָיָה מָלֵא כַּיָּם שִׁירָה, וְהָיְתָה בּוֹ יוֹתֵר</p>

<p>מִשֶּׁיֶּשְׁנָהּ בְּכָל שִׁירָיו שֶׁל פְּלוֹנִי אַלְמוֹנִי הַמְשׁוֹרֵר.</p>

<p>וְיָרַד מַטָּה הַגְּבוּל וְנָסַב אֶל-גֵּא בֵּין-הַדַּדִּים,</p>

<p>וְעָלָה אֶל גִּבְעוֹת מוֹר נוֹזֵל וְתָאַר הַגְּבוּל אֶת הַגְּבָעוֹת,</p>

<p>אֲשֶׁר בָּרָא בִּנְשִׁיקָה לְהַרְבּוֹת נְשִׁיקוֹת בָּעוֹלָם.</p>

<p>וְנָסַב מַעְלָה וּמַעְלָה וְעַד – בּוֹאֲכָה רֹאשׁ-קְנֵה-הַזְּרוֹעַ,</p>

<p>וְעָבַר עַל מַצַּע הַקְּטִיפָה הַחַיָּה, וְעָבַר אֶל כֶּתֶף</p>

<p>חֶמֶד עֲגֻלָּה וּמְגָרָה, וְעָלָה אֶל פְּנֵי הַמַּפְרֶקֶת<a href="#fn:9" id="fnref:9" title="see footnote" class="footnote"><sup>9</sup></a></p>
</blockquote>

<blockquote>
<p>קוֹרֵאת לִנְשִׁיקָה, מַדְּשִׁיאָה הַשַּׂעֲרָה הָרַכָּה מוֹךְ-מֶשִׁי.</p>

<p>וְעָבַר הַגְּבוּל מֵרֹאשׁ-חוּלְיָה, הִיא <strong>הַבּוֹלֶטֶת</strong> <a href="#fn:10" id="fnref:10" title="see footnote" class="footnote"><sup>10</sup></a> , וְיָרַד</p>

<p>אֶל-בֵּין <strong>הַשְּׁכָמוֹת</strong><a href="#fn:11" id="fnref:11" title="see footnote" class="footnote"><sup>11</sup></a> <strong>וְרִמְזֵי-הַחוּלְיוֹת</strong> <a href="#fn:12" id="fnref:12" title="see footnote" class="footnote"><sup>12</sup></a>
יָמִינָה וּשְׂמֹאלָה</p>

<p><strong>וְתָאַר הַגְּבוּל אֶת הַגַּב</strong> הַגָּמִישׁ, וְהָיוּ תּוֹצְאוֹתָיו</p>

<p>עֵמֶק <strong>אֲצִילָה</strong><a href="#fn:13" id="fnref:13" title="see footnote" class="footnote"><sup>13</sup></a> מַצְנִיעָה, הִיא קִרְיַת-שְׂעָרוֹת רֵיחָנִית.</p>

<p>וְעָלָה הַגְּבוּל <strong>רֹאשׁ-הַכָּתֵף</strong> וְיָרַד אֶל <strong>קְנֵה-הָאֶזְרוֹעַ</strong><a href="#fn:14" id="fnref:14" title="see footnote" class="footnote"><sup>14</sup></a>,</p>

<p>עַמּוּד עָדִין, כְּלִיל-תִּפְאֶרֶת, וְסָבַב עַד פְּנֵי <strong>הַקִּבּוֹרֶת</strong><a href="#fn:15" id="fnref:15" title="see footnote" class="footnote"><sup>15</sup></a></p>

<p>נָאַת הָאוֹן בְּצִמְצוּמוֹ, חֲטִיבָה תַּמָּה וּשְׁלֵמָה,</p>

<p>וְסָבַב פּוֹנֶה <strong>לַמַּרְפֵּק</strong><a href="#fn:16" id="fnref:16" title="see footnote" class="footnote"><sup>16</sup></a> הַמְּעֻגָּל רַכּוֹת וְתָאַר</p>

<p><strong>גֵּיא בֵּין הַקָּנִים</strong> <strong>וְהַזְּרוֹעַ</strong>, הַמָּקוֹם הַמּוּכָן לִנְשִׁיקוֹת.</p>

<p>זוֹ הִיא נַחֲלָתְךָ, וְלָקַחְתָּ אוֹתָהּ מִיַּד הַנֶּחֱמָדָה</p>

<p>בְּפִיךָ וּבְאֶצְבְּעוֹתֶיךָ – נַחֲלַת קְטִיפָה וְאַטְלַס</p>

<p>מַמָּשׁ כְּמוֹ שֶׁלָּמַדְנוּ עוֹד בִּהְיוֹתֵנוּ בַּחֶדֶר:</p>

<p>&quot;הִנֵּה הָאֱלֹהִים (שְׁמַע) מֵבִיא אוֹתְךָ לְאֶרֶץ</p>

<p>זָבַת חָלָב וּדְבָשׁ&#8230;&quot; וּבָאוּ, נִתְקַיְּמוּ הַדְּבָרִים.</p>

<p>אוּלָם אֲנִי לֹא בְּהָא&#8230; אֲנִי אַךְ בִּנְטִילַת-יָדַיִם.</p>

<br>  

<p>יֵשׁ לִי הַתָּרַת-נְשִׁיקָה לְגַבֵּי כַּף-יָד אַחַת קְטַנָּה,</p>

<p>צֶחָה, חֲטִיבַת-אֳמָנִים. וְלָהּ אֶצְבְּעוֹתֶיהָ הַוְּרֻדּוֹת</p>

<p>דַּקּוֹת, אֲרֻכּוֹת, וְנָאוֹת, וּנְבוֹנוֹת-נְבוֹנוֹת לְהַפְלִיא!</p>

<p>יֵשׁ לָאֶצְבָּעוֹת פַּרְצוּפָן: זוֹ גַּסָּה, זוֹ טִפְּשִׁית, זוֹ דַלָּה,</p>

<p>וְיֵשׁ גַּם צִפּוֹרֶן מַוְרִידָה וּמַעֲשֵׂה-שָׁקֵד מָאֳרֶכֶת.</p>

<p>וַרְדוּת זוֹ מִשֶּׁלָּהּ וּשְׂרַק כָּל-שֶׁהוּא מִן הַמַּכְחוֹל.</p>

<p>אֵין לְךָ יֹפִי הָעוֹלֶה עַל מֶזֶג שֶׁל טֶבַע וָאֳמָנוּת!</p>

<p>אוֹתָהּ הַתָּרַת-נְשִׁיקָה: &#8220;יִשַּׁק יִשַּׁק, יְלַטֵּף יְלַטֵּף!&#8221;</p>

<p>בַּעֲווֹנוֹתַי הָרַבִּים נְשִׁיקָה רַק אַחַת&#8230; נוּ, מֵילָא&#8230;</p>

<p>אוֹתָהּ כַּף-יָד, וְלֹא פֵּרַשׁ: מַה-זֶה כַּף-יָד, הֱוֵי אוֹמֵר:</p>

<p>כָּל אוֹתָהּ יָד, נֶחֱמָדָה וּקְטַנָּה, עַל פִּרְקָהּ וְעַל קִרְבָּהּ.</p>

<p>כְּלוֹמַר, עַל כָּל-עַצְמוֹתֶיהָ (אַחַת מֵהֶן לֹא נֶעְדָּרָה) –</p>

<p>פָּסוּק מְפֹרָשׁ בַּבִּיבֶּל (הַכְּתִיב אַחֵר, אוּלָם הַקְּרִי הוּא)</p>

<p>לוֹמַר לְךָ: כָּל נְשִׁיקָה תִּהְיֶה שֶׁל שָׁלֹשׁ נְשִׁיקוֹת.</p>

<p>לֹא אָמַרְנוּ כַּף-יָד אֶלָּא כְּשֶׁיֵשׁ בָּהּ (כַּמּוּבָן)</p>

<p><strong>שֹׁרֶשׁ</strong><a href="#fn:17" id="fnref:17" title="see footnote" class="footnote"><sup>17</sup></a>, <strong>מַסְרֵק</strong><a href="#fn:18" id="fnref:18" title="see footnote" class="footnote"><sup>18</sup></a> שֶׁל יָד <strong>וְאֶצְבָּעוֹת</strong> <a href="#fn:19" id="fnref:19" title="see footnote" class="footnote"><sup>19</sup></a> מוּנָחִים לְפָנֶיךָ.</p>

<p><strong>שֹׁרֶשׁ</strong>– אַחַת, <strong>מַסְרֵק</strong> – שְׁתַּיִם <strong>וְאֶצְבָּעוֹת</strong> – שָׁלֹשׁ</p>

<p>וְנֶאֱמַר: עַל כָּל עַצְמוֹתֶיהָ – אַחַת מֵהֶן לֹא נֶעְדָּרָה.</p>

<p>כַּמָּה בְּשָׁרְשָׁהּ שֶׁל יָד? – <strong>סְפִינָה</strong><a href="#fn:20" id="fnref:20" title="see footnote" class="footnote"><sup>20</sup></a>, <strong>לְבָנָה</strong><a href="#fn:21" id="fnref:21" title="see footnote" class="footnote"><sup>21</sup></a> <strong>וּמְשֻׁלָּשׁ</strong><a href="#fn:22" id="fnref:22" title="see footnote" class="footnote"><sup>22</sup></a>,</p>

<p><strong>קִטְנִית</strong> <a href="#fn:23" id="fnref:23" title="see footnote" class="footnote"><sup>23</sup></a> <strong>מְרֻבַּת-קְצָווֹת גְּדוֹלָה</strong><a href="#fn:24" id="fnref:24" title="see footnote" class="footnote"><sup>24</sup></a>, <strong>מְרֻבַּת-קְצָווֹת</strong></p>

<p><strong>קְטַנָּה</strong> <a href="#fn:25" id="fnref:25" title="see footnote" class="footnote"><sup>25</sup></a>, <strong>פִּיקָן</strong> <a href="#fn:26" id="fnref:26" title="see footnote" class="footnote"><sup>26</sup></a>, <strong>אוֹנְקָלִי</strong> <a href="#fn:27" id="fnref:27" title="see footnote" class="footnote"><sup>27</sup></a>
– שְׁנֵי טוּרִים בַּשֹּׁרֶשׁ הָאֶחָד:</p>

<p>סְפִינָה – אַחַת, לְבָנָה – שְׁתַּיִם, מְשֻׁלָּשׁ – שָׁלֹשׁ,</p>

<p>קִטְנִית – אַרְבַּע, מְרֻבַּת-קְצָווֹת גְּדוֹלָה – חָמֵשׁ,</p>

<p>מְרֻבַּת-קְצָווֹת קְטַנָּה – שֵׁשׁ וְהָאוּנְקָלִי – שֶׁבַע,</p>

<p>פִּיקָן – שְׁמוֹנֶה, אֱמֹר: שְׁמוֹנֶה נְשִׁיקוֹת בַּשֹּׁרֶשׁ.</p>

<p>כַּמָּה אֶצְבָּעוֹת בַּיָּד? <strong>אֶצְבַּע</strong><a href="#fn:28" id="fnref:28" title="see footnote" class="footnote"><sup>28</sup></a>, <strong>קְמִיצָה</strong><a href="#fn:29" id="fnref:29" title="see footnote" class="footnote"><sup>29</sup></a>, <strong>אֲגוּדָל</strong><a href="#fn:30" id="fnref:30" title="see footnote" class="footnote"><sup>30</sup></a>,</p>

<p><strong>זֶרֶת</strong> <a href="#fn:31" id="fnref:31" title="see footnote" class="footnote"><sup>31</sup></a><strong>וּצְרֵדָה</strong><a href="#fn:32" id="fnref:32" title="see footnote" class="footnote"><sup>32</sup></a>, שֶׁהֵן חָמֵשׁ נְשִׁיקוֹת נוֹסָפוֹת.</p>

<p>אָמְרוּ: מִנַּיִן שֶׁכָּל נְשִׁיקָה וּנְשִׁיקָה בְּאֶצְבַּע</p>

<p>תִּהְיֶה שֶׁל שָׁלֹשׁ נְשִׁיקוֹת? שָׁלֹשׁ מַעֲרָכוֹת<a href="#fn:33" id="fnref:33" title="see footnote" class="footnote"><sup>33</sup></a> בְּאֶצְבַּע,</p>

<p>שָּׁלֹשׁ מַעֲרָכוֹת לְאַרְבַּע, וְיוֹצֵא מִכְּלָלָן אֲגוּדָל,</p>

<p>אֲשֶׁר אֵין לוֹ אַךְ שְׁתַּיִם אוֹ שָׁלֹשׁ, אִם נִטַּל מִמַּסְרֵק,</p>

<p>וְנֹאמַר – אַרְבַּע בַּמַּסְרֵק [הָרוֹצֶה יָבוֹר כִּרְצוֹנוֹ],</p>

<p>עוֹד אַרְבַּע-עֲשָׂרָה נְשִׁיקוֹת, הַזּוֹכָה יִּזְכֶּה וְיוֹסִיף.</p>

<br>  

<p>הוֹי יָדַיִם – יָדַיִם! יָדַיִם עֲנֻגּוֹת, עֲדִינוֹת&#8230;</p>

<p>צַחוֹת וּשְׁזוּפוֹת&#8230; אֲרֻכּוֹת וְדַקּוֹת&#8230; שׁוֹבְבוֹת וּצְנוּעוֹת&#8230;</p>

<p>תְּמִימוֹת&#8230; זְעִירוֹת&#8230; מַשְׁקִיטוֹת&#8230; יָדַיִם יְדֵי-רַחֲמָנִיּוֹת&#8230;</p>

<p>זְרִיזוֹת&#8230; חֲמִימוֹת&#8230; עֲצֵבוֹת&#8230; מַרְעִידוֹת מֵאֹשֶׁר בְּשֶׁפַע&#8230;</p>

<p>וְכֻלָּן-וְכֻלָּן חֲמוּדוֹת! וְכֻלָּן כְּכֻלָּן – חֲבִיבוֹת!</p>

<p>אוֹהֲבוֹת, רְווֹת-גַּעְגּוּעִים, וּמְסוּרוֹת, מַרְגִּיעוֹת-מְנַחֲמוֹת,</p>

<p>רַכּוֹת-נִכְנָעוֹת, מִתְמַסְרוֹת בִּזְרוֹעוֹת, בְּיָדִי הַחֲזָקָה,</p>

<p>כָּל אֵלֶּה שֶׁחִבְּבוּ לְסַלְסֵל בְּתַלְתַּלַּי, בְּמַחְלְפוֹת-רֹאשִׁי –</p>

<p>קְוֻצּוֹת עַרְמוֹנִים-כֵּהִים, הַיּוֹרְדוֹת עַל כְּתֵפַי הַצְּעִירוֹת,</p>

<p>בְּתַלְתַּלֵּי-גֶּבֶר, שֶׁזָּרְקָה בּוֹ שֵׂיבָה בַּכִּירָה אֶת חָרְפָּהּ</p>

<p>בְּשֶׁפַע טַבָּעוֹת-טַבָּעוֹת בְּגַּלֵּי-שַׂעֲרוֹתַי הַמַּמְרִים,</p>

<p>לוֹטְפוֹת אֶת חָזִי הַמְּקֻמָּר וּמְחַבְּקוֹת צַוָּארִי הַגָּמִישׁ.</p>

<p>הוֹי, הוֹי, יָדַיִם, יָדַיִם! אַיְכֶן, אַיְכֶן, חֲבִיבוֹת?</p>

<p>בְּדֶרֶךְ מִי-יֵדַע, בִּנְתִיבוֹת-עוֹלָמוֹת רְחוֹקוֹת וּקְרוֹבוֹת?</p>

<p>תְּהִי בִּרְכַּת-שַׁדַּי עֲלֵיכֶן, וּכְלִמַּת-הַזִּקְנָה לֹא-תֵּדְעוּ,</p>

<p>לִהְיוֹת מַרְעִידוֹת בְּרָזוֹן וּמַצָּע לְרֶשֶׁת שֶׁל קְמָטִים,</p>

<p>עוֹמְדוֹת עַד-קִצָּן בְּיָפְיָן וּרְווּיוֹת טַל-זִכְרוֹן-אַהֲבָתָן,</p>

<p>כְּרֻכְסֵי-הָאַלְפִּים הַוְּרֻדִּים מֵאוֹר-אַחַר-שְׁקִיעָה שֶׁל חַמָּה.</p>

<br>  

<p>הִנֵּה אֲנִי אֶפִּיקוֹרוֹס וְדָשׁ בַּעֲקֵבַי עֲבֵרוֹת;</p>

<p>שׁוֹמֵר כָּל-מִצְוָה אֵינֶנִּי, אַךְ יֵשׁ לִי חֲבִיבוֹת, לְמַלֵּא</p>

<p>דִּבְרֵי-הַכָּתוּב: &quot;גַּם פּוֹשְׁעֵי-יִשְׂרָאֵל מְלֵאִים כָּרִמּוֹן</p>

<p>מִצְווֹת&quot;. הֲרֵי אֲנִי זָהִיר בַּמִּצְוָה: וְנָשַׁקְתָּ לָאִשָּׁה –</p>

<p>קַלָּה כְּבַחֲמוּרָה. וְהִנֵּה עַרְבּוּבְיָה גְּדוֹלָה שׂוֹרֶרֶת</p>

<p>עוֹד אֶצְלֵנוּ בְּנִדּוֹן הַנָּחַת-הַשֵּׁם בַּנִּתּוּחַ.</p>

<p>בְּעֶטְיָהּ שֶׁל אוֹתָהּ עַרְבּוּבְיָה לֹא אֵצֵא הַמִּצְוָה, חָלִילָה.</p>

<p>פַלַנְכְּס – הַמַּעֲרָכָה, זֶה יְכַנֶּנָּה &#8220;הַגָּלִיל&#8221;</p>

<p>יֵשׁ מְתַרְגֵּם &#8220;הַחוּלְיָה&#8221;, וּשְׁלִישִׁי קוֹרֵא לָהּ &#8220;בֹּרֶג&#8221;.</p>

<p>מִי מֵהֶם צָדַק, חֵי-נַפְשִׁי, אֵינֶנִּי יוֹדֵעַ עַד עַכְשָׁיו,</p>

<p>עַד שֶׁפָּסְקוּ הֲלָכָה בְּוַעַד-הַלָּשׁוֹן בָּאָרֶץ.</p>

<p>אַךְ כְּדֵי לָצֵאת אֶת כֻּלָּם אֲנִי אֵין לִי בְּרֵרָה אַחֶרֶת</p>

<p>אֶלָּא לְנַשֵּׁק לְפִי כֻלָּם, כְּדֶרֶךְ יְרֵאִים מַנִּיחִים</p>

<p>תְּפִילִין שֶׁל רַשִׁ&quot;י וְשֶׁל תָּם (וְקַל וָחֹמֶר בִּנְשִׁיקוֹת):</p>

<p>&#8220;גָּלִיל&#8221;, &#8220;בֹּרֶג&#8221;, וְ&#8220;חוּלְיָה&#8221;, וְ &#8220;הַמַּעֲרָכָה&#8221; – רְבִיעִית,</p>

<p>אִמְרִי מֵעַתָּה, יַקִּירָה, שֶׁכָּל נְשִׁיקָה וּנְשִׁיקָה</p>

<p>תִּהְיֶה שֶׁל אַרְבַּע נְשִׁיקוֹת לָצֵאת יְדֵי כָל הַדֵּעוֹת.</p>

<p>אֶפֶס עוֹד עָקָה! מִהְיוֹתִי מְבֻלְבָּל מֵרִבּוּי שֶׁל שֵׁמוֹת,</p>

<p>אוּלַי אֲנִי לֹא דִּקְדַּקְתִּי בְּמִסְפָּר (חַס וְחָלִילָה!)</p>

<p>אָנוּס אָנֹכִי עַל-כָּרְחִי לַחֲזוֹר שׁוּב עַל הַמִּנְיָן.</p>

<p>לְאַחַר יֵאוּשׁ-בְּעָלִים הֵן זוֹכִים גַּם מִן הַהַפְקֵר.</p>

<p>כַּמָּה וְכַמָּה נְשִׁיקוֹת בִּזְכוּת אֲנָטוֹמְיָה קִבַּלְתִּי!</p>

<br>  

<p>וְהָיָה בְּאַחֲרִית-הַיָּמִים וְהָיוּ וְקָמוּ הַדְּבָרִים!</p>

<p>פִּתְאֹם לְפֶתַע יָבוֹאוּ, וְרוֹאֶה לֹא רָאָה, לֹא הִבִּיט,</p>

<p>חוֹזֶה עֲלֵיהֶם לֹא חָזָה וּנְבִיאִים עֲלֵיהֶם לֹא נִבְּאוּ –</p>

<p>וְנִפְקְחוּ עֵינֵי בְנֵי-נְבִיאִים וּבְנֵי-הַחֲכָמִים, וְרָאוּ</p>

<p>בָּרוּר, וְיָפֶה וְהֵיטֵב, בְּפַעַם רִאשׁוֹנָה כֵּן יִרְאוּ:</p>

<p>חַיָּה מְחַזֶּרֶת (וְשׁוּב) עַל אַכְסַנְיָה שֶׁלָּהּ: עַל לֵב-אָדָם.</p>

<p>חַיַּת הָאָדָם הַפֶּרֶא, שֶׁהִיא הַנּוֹרָאָה בַּחַיּוֹת:</p>

<p>זוֹ הַטּוֹרֶפֶת לְפִיהָ, לִשְׁעַת-רַעֲבוֹנָהּ נִכְנָעַת,</p>

<p>וְזוֹ מִתּוֹךְ שִׁיטָה וְתָכְנִית, כְּמִצְוַת-עֶקְרוֹנִים הֶגְיוֹנִית.</p>

<p>בֻּטֹּל יְבֻטְּלוּ חֲלוֹמוֹת כָּל חוֹלְמֵי הַיֹּשֶׁר וְהַצֶּדֶק,</p>

<p>אֲשֶׁר חֲלַמְתֶּם בְּ&#8220;אֶרֶץ הַמְּשׁוֹרְרִים וְהַפִּילוֹסוֹפִים&#8221;,</p>

<p>אֲשֶׁר רְאִיתֶם בְּנֹגַהּ הָאָדָם הָעֶלְיוֹן הַגָּדוֹל.</p>

<p>וְנִבְהֲלָה עֵינְכֶם לְמַרְאֶה הָרַעַל הַקַּר, הַמְּפַעְפֵּעַ</p>

<p>בְּחֶבְיוֹן וְרִידֵיהֶם הַשּׁוֹפְכִים אֶת דְּמֵיהֶם הַנִּרְפִּים</p>

<p>דְּמֵי בּוּלְבּוּס,</p>

<p>דָּמִים הַשּׁוֹמְרִים מוֹרֶשֶׁת דְּמֵי-בְּנֵיהֶם שֶׁל שׁוֹחֲטִים</p>

<p>בְּנֵי-שׁוֹחֲטִים,</p>

<p>כָּל יְמוֹת דּוֹר-הַצַּלְבָּנִים, בְּמַחֲשַׁכֵּי יְמֵי-הַבֵּינַיִם</p>

<p>יְמוֹת &#8220;הַמַּגֵּפָה הַשְּׁחוֹרָה&#8221;, &#8220;חַי פוּרוֹר טֶבְטוֹנִיקוּם&#8221;<a href="#fn:34" id="fnref:34" title="see footnote" class="footnote"><sup>34</sup></a></p>

<p>לְעוֹלָם!</p>

<p>לִבִּי, לִבִּי לָכֶם! הֲיֵשׁ עוֹד מַכְאוֹב כְּמַכְאוֹבְכֶם?</p>

<p>קוּמוּ וּנְקוֹנֵן הַקִּינָה הַגְּדוֹלָה, הַמָּרָה בַּקִּינוֹת,</p>

<p>&#8220;אֵיכָה&#8221; חֲדָשָׁה עַל חָרְבַּן עוֹלָמוֹת שֶׁל מְתַקְּנֵי עוֹלָמוֹת</p>

<p>&#8220;אַיֶּכָּה&#8221; חֲדָשָׁה עַל עָמְדְכֶם פִּתְאֹם עֵרֻמִּים מִמַּשָּׂא-</p>

<p>נֶפֶשׁ, מְרֻמִּים מִדַּעַת, בְּאֹפֶן כֹּה טִפְּשִׁי, אִוַּלְתִּי.</p>

<br>  

<p>אֶלָּא – חֲזַק וֶאֱמָץ! כִּי מִי זֶה לֹא רִמָּה אוֹתָנוּ?!</p>

<p>נָשִׁים חֲמוּדוֹת-לִבֵּנוּ [רָאִינוּ בָּהֶן חָזוּת-הַכֹּל],</p>

<p>שֶׁאֻמָּנוּתָן בְּכָךְ, סַרְסוּרִים לִדְבָרִים שֶׁל קְדֻשָּׁה,</p>

<p>סוֹחֲרִים בְּקָדְשֵׁי-הָאֻמָּה, מַשְׁמִינִים מִדְּמֵי-הַחֲלוּצִים,</p>

<br>  

<p>תּוֹפְשֵׂי-רְוָחִים מִשֶּׁבֶר אֲחֵיהֶם הַנְּתוּנִים בַּצָרָה,</p>

<p>חֶמְדַּת-הַדּוֹר וְתִפְאַרְתּוֹ – בְּחִירֵי-הָעָם, כְּבַיָּכוֹל,</p>

<p>כּוֹאֲבֵי מַכְאוֹב-הָאֻמָּה, הַבָּאִים עַל שְׂכָרָם בִּשְׁעָתָם&#8230;</p>

<p>הוֹי, מִי לֹא רִמָּה אוֹתָנוּ? – נוּ, מֵילָא&#8230; עוֹד אֶחָד, עוֹד שְׁנַיִם</p>

<br>  

<p>נִפְסַח עֲלֵיהֶם בְּבוּז, כִּי סוֹף-אִידֵאַל לְנַצֵּחַ!</p>

<p>רִמְּתָה הַשִּׁירָה הַקְּדוֹשָׁה, רִמְתָה הַתַּרְבּוּת הַגְּבוֹהָה</p>

<p>אוּלַי לֹא תְרַמֶּה הָאַחַת – הַחָכְמָה מַדָּעֵי הַטֶּבַע.</p>

<br>  

<p>וְהָיוּ דִבְרֵי הַשִּׁיר הַזֶּה לְעֵדוּת נֶאֱמָנָה</p>

<p>לַאֲשֶׁר נוֹאַשׁ מֵחַיִּים טוֹבִים, כִּי אָמַר בְּלִבּוֹ:</p>

<p>אָכֵן, מַר וּמַר לָנוּ. וְלָמְדוּ לָדַעַת הָעִקָּר:</p>

<p>לֹא שֶׁנִּפָּגֵשׁ בַּטּוֹב, אֶלָא שֶׁנֶּחְכַּם לְהוֹצִיא</p>

<p>תָּמִיד יָקָר מִזּוֹלֵל, מִמַּר נוֹצִיא מָתוֹק (רְאֵה שִׁירִי!).</p>

<p>וְשֵׁנִית, הוּא מַה שֶׁאָמַרְתִּי: מַה-טּוֹב וּמַה-נָּעִים, כִּי לְפָנִים</p>

<p>מַיִם יָצַקְתִּי עַל-יַד פְּרוֹפֶסּוֹרִים, מֵהֶם מְפֻרְסָמִים,</p>

<p>יִרְאוּ מְנַתְּחִים וְיִשְׂמָחוּ, תַּלְמִידֵי הָרוֹפְאִים – וְיַעֲלֹזוּ,</p>

<p>וְעֵינֵי-הַפִּילוֹסוֹפִים רוֹאוֹת וּנְמַקּוֹת מִקִּנְאָה.</p>

<br>  
</blockquote>

<p> פיכטנגרונד (ברלין) – תל-אביב 1930 – 1933</p>

<div class="footnotes">
<hr />
<ol>

<li id="fn:1">
<p>Osteoblasten <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>Pundtum ossificationis <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>Epiphysis <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>Menta <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>Fosa jugularis <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>Sternum <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>Claviculae <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>Fossa Superaclavicularis <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p>Nucha <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p>Vertebra prominens <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p>Scapula <a href="#fnref:11" title="return to body" class="reversefootnote">&#160;&#8617;</a></p>
</li>

<li id="fn:12">
<p>Vertebrae <a href="#fnref:12" title="return to body" class="reversefootnote">&#160;&#8617;</a></p>
</li>

<li id="fn:13">
<p>Axilla <a href="#fnref:13" title="return to body" class="reversefootnote">&#160;&#8617;</a></p>
</li>

<li id="fn:14">
<p>Brachinm <a href="#fnref:14" title="return to body" class="reversefootnote">&#160;&#8617;</a></p>
</li>

<li id="fn:15">
<p>Musc. Biceps. <a href="#fnref:15" title="return to body" class="reversefootnote">&#160;&#8617;</a></p>
</li>

<li id="fn:16">
<p>Articul. Cubit. <a href="#fnref:16" title="return to body" class="reversefootnote">&#160;&#8617;</a></p>
</li>

<li id="fn:17">
<p>Carpus <a href="#fnref:17" title="return to body" class="reversefootnote">&#160;&#8617;</a></p>
</li>

<li id="fn:18">
<p>Metadarpus <a href="#fnref:18" title="return to body" class="reversefootnote">&#160;&#8617;</a></p>
</li>

<li id="fn:19">
<p>Digiti. <a href="#fnref:19" title="return to body" class="reversefootnote">&#160;&#8617;</a></p>
</li>

<li id="fn:20">
<p>Os scaphoideum <a href="#fnref:20" title="return to body" class="reversefootnote">&#160;&#8617;</a></p>
</li>

<li id="fn:21">
<p>Os Lunatum <a href="#fnref:21" title="return to body" class="reversefootnote">&#160;&#8617;</a></p>
</li>

<li id="fn:22">
<p>Os triquetrum <a href="#fnref:22" title="return to body" class="reversefootnote">&#160;&#8617;</a></p>
</li>

<li id="fn:23">
<p>Os pisiforme <a href="#fnref:23" title="return to body" class="reversefootnote">&#160;&#8617;</a></p>
</li>

<li id="fn:24">
<p>Os multangulum majus <a href="#fnref:24" title="return to body" class="reversefootnote">&#160;&#8617;</a></p>
</li>

<li id="fn:25">
<p>Os multangulum minus <a href="#fnref:25" title="return to body" class="reversefootnote">&#160;&#8617;</a></p>
</li>

<li id="fn:26">
<p>Os capitatum <a href="#fnref:26" title="return to body" class="reversefootnote">&#160;&#8617;</a></p>
</li>

<li id="fn:27">
<p>Os hamatum <a href="#fnref:27" title="return to body" class="reversefootnote">&#160;&#8617;</a></p>
</li>

<li id="fn:28">
<p>Digitum II <a href="#fnref:28" title="return to body" class="reversefootnote">&#160;&#8617;</a></p>
</li>

<li id="fn:29">
<p>Digitum IV <a href="#fnref:29" title="return to body" class="reversefootnote">&#160;&#8617;</a></p>
</li>

<li id="fn:30">
<p>Digitum I <a href="#fnref:30" title="return to body" class="reversefootnote">&#160;&#8617;</a></p>
</li>

<li id="fn:31">
<p>Digitum V <a href="#fnref:31" title="return to body" class="reversefootnote">&#160;&#8617;</a></p>
</li>

<li id="fn:32">
<p>Digitum III <a href="#fnref:32" title="return to body" class="reversefootnote">&#160;&#8617;</a></p>
</li>

<li id="fn:33">
<p>Phalnnges <a href="#fnref:33" title="return to body" class="reversefootnote">&#160;&#8617;</a></p>
</li>

<li id="fn:34">
<p>השגעון הגרמניFuror teutonicus <a href="#fnref:34" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/3545">https://benyehuda.org/read/3545</a></div></body></html>