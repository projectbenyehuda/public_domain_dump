<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>כַּלְבָּא דִשְׁמַיָּא</title>
	<meta name="author" content="פרנסיס תומפסון / שאול טשרניחובסקי"/>
</head>
<body>

<blockquote>
<p>בָּרַחְתִּי מִפָּנָיו בְּעַד יָמִים וְלֵילוֹת,</p>

<p>בָּרַחְתִּי מִפָּנָיו בְּעַד קְשָׁתוֹת הַשָּׁנִים,</p>

<p>בָּרַחְתִּי מִפָּנָיו בָּאֳרָחוֹת עֲקַלְקַלּוֹת</p>

<p>שֶׁל לְבָבִי, בְּגַלֵּי-צְחוֹק שַׁטְפָנִים,</p>

<p>וּבְעַרְפִלֵּי דְמָעוֹת מִמֶּנּוּ הִתְחַמָּקְתִּי,</p>

<p>נֶחְפַָּז אֶל עָל בְּסִכּוּיֵי תִקְווֹת,</p>

<p>וּמַטָּה טָס וְנִמְהָר מְאֹד</p>

<p>בְּעַד מַחְשַׁךְ-הָעֲנָקִים שֶׁל זַעֲווֹת-תְּהוֹם</p>

<p>מִפְּנֵי צַעֲדֵי-הָאוֹן בָּאִים בָּאִים אַחֲרַָי.</p>

<br />
</blockquote>

<blockquote>
<p>אֲבָל בְּלִי הִזְדַָּרֵז</p>

<p>וּבְשֶׁקֶט לֹא יֵדַע הַסֵּס,</p>

<p>בְּפַחַז מָתוּן וְהֶתְמֵד מָלֵא-הוֹד</p>

<p>הָלְמוּ הַצְּעָדִים, וְהַקּוֹל לְעוֹלָם</p>

<p>מַתְמִיד וְעוֹלֶה עַל קוֹלָם:</p>

<p>&#8220;הַכֹּל יִבְגֹּד בְּךָ, הַבּוֹגֵד בִּי בָּגוֹד!&#8221;</p>

<br />
</blockquote>

<blockquote>
<p>חָזַרְתִּי כְּנִדָּח</p>

<p>עַל אֶשְׁנַבֵּי לְבָבוֹת מַאְדִּימֵי מָסָךְ,</p>

<p>סוּג חֲסָדִים מְלַפְּפִים כֻּלּוֹ</p>

<p>(אַף אִם יָדַעְתִּי כִּי כֻלִּי לָאַהֲבָה שֶׁלּוֹ,</p>

<p>אֵין כְּפַחְדִּי מִָשְׁלוֹ:</p>

<p>אִם הוּא שֶׁלִּי, אֵין לִי עוֹד עַל פָּנָיו מְאוּם),</p>

<p>וְאִם אֶשְׁנָב קָטָן יַרְחִיב פִּתְחוֹ לִי, כְּלוּם</p>

<p>לֹא יִסְגְּרֶנּוּ שׁוּב עֲיָם רוּחוֹ, כִּי לִי קָרְבָה?</p>

<p>אֵין פַּחַד נֵָס מָהִיר כְּאַהֲבָה רוֹדְפָה.</p>

<br />
</blockquote>

<blockquote>
<p>בְּמֶרְחַקֵּי הַיְקוּם אֲנִי בָרַחְתִּי,</p>

<p>הִרְגַּזְתִּי אַבּוּלֵי-הַפָּז אֲשֶׁר לַכּוֹכָבִים,</p>

<p>דָּפוֹק עַל בְּרִיחֵיהֶם הַמְצַלְצְלִים וְיַסְתִּירוּנִי;</p>

<p>מִתְמַרְמֵר עַל צִרְצוּרִים עֲרֵבִים</p>

<p>וְעַל פִּטְפּוּטֵי-כֶסֶף שֶׁל אוּלָם הַלְּבָנָה הַחִוֵּר,</p>

<p>אָמַרְתִּי לַצְּפִירָה: חוּשִׁי! וְלָעֶרֶב: מַהֵר!</p>

<p>וְיַצְפִּינוּנִי צְעִירֵי הַפְּרָחִים שֶׁבִּשְׁמֵי-רֹם</p>

<p>מִפְּנֵי אוֹתוֹ אוֹהֵב אָיֹם!</p>

<p>כַּסֵּנִי בִּצְעִיפְךָ הֶעָמוּם, פֶּן יִרְאֵנִי!</p>

<p>נִסִּיתִי כָּל מְשָׁרְתָיו, אַךְ כְּדֵי</p>

<p>לִרְאוֹת כִּי בָגְדוּ בִּי וְנֶאֱמָנִים הֵם לוֹ,</p>

<p>וְאֶת זַלְזְלָם בִּי מִתּוֹךְ אֱמוּנָם בּוֹ,</p>

<p>יָשְׁרָם זֶה הַבּוֹגֵד וְֶאֱמוּנָה רְמִיָּה.</p>

<p>וָאֶתְחַנַּן אֶל כָּל הַקַּל: חָנֵּנִי הַקַּלּוּת!</p>

<p>דָּבַקְתִּי בְרַעְמָתוֹ הַשּׁוֹרֶקֶת שֶׁל כָּל רוּחַ וָרוּחַ;</p>

<p>אוּלָם, בֵּין שֶׁטִּאטְאוּ בְשֶׁטֶף</p>

<p>מֶרְחַב עֲרָבוֹת שֶׁל תְּכֵלֶת-עָל,</p>

<p>בֵּין שֶׁגִּלְגְּלוּ גְרוּפֵי רְעָמִים</p>

<p>אֶת מֶרְכַּבְתּוֹ בַּמָּרוֹם</p>

<p>וּבְרָקִים מְרַחֲפִים סָבִיב לְפַרְסוֹתָם –</p>

<p>אֵין פַּחַד נָס מָהִיר כְּאַהֲבָה רוֹדְפָה.</p>

<br />
</blockquote>

<blockquote>
<p>אֲבָל בְּלִי הִזְדָּרֵז,</p>

<p>וּבְשֶׁקֶט לֹא יֵדַע הַסֵּס,</p>

<p>בְּפַחַז מָתוּן וְהֶתְמֵד מָלֵא-הוֹד</p>

<p>דְּלָקוּנִי הַצְּעָדִים לְעוֹלָם,</p>

<p>וְקוֹל הָעוֹלֶה עַל קוֹלָם:</p>

<p>&#8220;כְּלוּם לֹא יָגֵן עָלֶיךָ, כִּי לֹא גַנּוֹתָ עָלָי!&#8221;</p>

<br />
</blockquote>

<blockquote>
<p>חָדַלְתִּי מֵחַפֵּשׂ בִּפְנֵי אִישׁ וְנַעֲרָה</p>

<p>אֶת סוֹד נְדוּדַי הַנּוֹרָא;</p>

<p>אֲבָל בִּפְנֵיהֶם שֶׁל תִּינוֹקוֹת לִי נִדְמָה,</p>

<p>שֶׁיֵּשׁ דְּבַר-מֶָה מֵעֵין תְּשׁוּבָה – דְּבַר-מֶָה.</p>

<p>לְפָחוֹת הֵם שֶׁלִּי, וַדַּאי כִּי הֵם שֶׁלִּי!</p>

<p>פָּנִיתִי אֲלֵיהֶם זָהִיר בְּמַעֲשָׂי;</p>

<p>אוּלָם, אַךְ אוֹרָה עֵינָם הַצְּעִירָה</p>

<p>עִם נִצְנוּץ הַמַּעֲנֶה כַּצְּפִירָה,</p>

<p>וַיִּשָּׂאֵם מַלְאָכָם מִמֶּנִּי בִּשְׂעָרָה.</p>

<br />
</blockquote>

<blockquote>
<p>&quot;הוֹי, יַלְדֵי טֶבַע, הַכְנִיסוּנִי-נָא</p>

<p>בְּסִיעַתְכֶם הָעֲדִינָה,</p>

<p>וְאֶדְרֹשׁ בִּשְׁלוֹמְכֶם שָׂפָה אֶל שָׂפָה,</p>

<p>אֲלַטֶּפְכֶם מִלְּטִיפוֹתָי,</p>

<p>נִשְׁתּוֹלְלָה</p>

<p>בַּתַּלְתַּלִּים שֶׁל הַגְּבִירָה-אִמֵּנוּ הַתּוֹעִים,</p>

<p>בַּכֵּרָה נְחוֹלְלָה,</p>

<p>נָסֵב אִתָּהּ בְּהֵיכָל קִירוֹתָיו רוּחוֹת</p>

<p>תַּחַת תְּכֵלֶת אַפִּרְיוֹן,</p>

<p>כְּמוֹכֶם, הַתְּמִימִים, אֶשְׁתֶּה</p>

<p>מִתּוֹךְ אַגָּן</p>

<p>אוֹר דִּמְעוֹתָיו שֶׁל שַׁחַר-רֹם.&quot;</p>

<p>וַיַּעֲשׂוּ כְּחִנּוּנִי.</p>

<p>בְּסִיעָתָם הָעֲדִינָה נִכְנַסְתִּי גַם אֲנִי,</p>

<p>פָּתַחְתִּי סְגוֹר תַּעֲלוּמוֹת הַטֶּבַע,</p>

<p>אָז בַּנְתִּי כָּל בִּטּוּיֵי-פִתְאֹם</p>

<p>עַל פְּנֵי הַרַקִיעַ הָעַקְשָׁנִים,</p>

<p>אָז בַּנְתִּי לֵדַת עֲנָנִים</p>

<p>רְבוּצוֹת קֶצֶף-יָם נוֹשֵׁם פְּרָאוּת.</p>

<p>וְעִם כָּל נוֹלָד וּמֵת</p>

<p>צַצְתִּי וְקָמַלְתִּי גַּם אֲנִי; וְהֵם הֵם הַיּוֹצְרִים</p>

<p>הֲלָךְ-נַפְשִׁי לִנְהִי אוֹ לֵאלֹהַי,</p>

<p>אִתָּם גַּם מְשׂוֹשִׂי, אִתָּם גַּם צַעֲרִי.</p>

<p>נֶעֱצַבְתִּי עִם עֶרֶב עֲרִירִי</p>

<p>מַדְלִיק אֲלִיתוֹתָיו הַמַּזְהִירוֹת</p>

<p>סָבִיב קֳדָשָׁיו הַמֵּתִים שֶׁל הַיּוֹם;</p>

<p>אֶצְחַק עִם שַׁחַר לִי יַקְסִים;</p>

<p>עִם תְּקוּפָה וּתְקוּפָה חוֹגֵג וְנֶעֱצָב,</p>

<p>אֲנִי וְהַשָּׁמַיִם בָּכִינוּ יַחְדָּו,</p>

<p>וְדִמְעָתָם הַמְּתוּקָה נִמְלְחָה בְּדִמְעַת-בֶּן-תְּמוּתָה שֶׁלִּי,</p>

<p>אֶל דְּפִיקוֹת אֲדֻמּוֹת שֶׁל לֵב שְׁקִיעַת חַמָּה</p>

<p>גִּמַּשְׁתִּי אֶת לִבִּי שֶׁלִּי לִדְפֹּק עִמָּהּ</p>

<p>כְּדֵי לְחַלֵּק אֶת חֻמִּי וְחֻמָּהּ.</p>

<p>אֲבָל לֹא זֶה, לֹא זֶה הֵקֵל כְּאֵבִי, כְּאֵב-אָדָם.</p>

<p>לַשָּׁוְא רֻטְּבָה בְדִמְעִי לְחִי-רֹם אֲפֹרָה,</p>

<p>כִּי אֵין אַָנוּ יוֹדְעִים מַה-יֵּשׁ בְּפִי אַחִים:</p>

<p>אֲנִי וְכָל-הַיֵּשׁ; נַפְשִׁי – בְּקוֹל הֲגִיגָהּ,</p>

<p>וְהֵם – קוֹלָם הַנִּיד, הֵם נִיבָם – דְּמָמָה.</p>

<p>הַטֶּבַע אֵם-חוֹרֶגֶת אֻמְלָלָה, בַּמֶּה תִשְׁבֹּר צְמָאִי,</p>

<p>וּבִרְצוֹתָהּ לְהֵיטִיב לִי,</p>

<p>תַּשִּׁיל צְעִיף-שָׁמֶיהָ הַתָּכֹל, וְלִי</p>

<p>תְגַל שְׁדֵי-עֶדְנָתָהּ, כִּי מֵעוֹלָם</p>

<p>עוֹד לֹא בֵרַךְ חֲלָבָם</p>

<p>בַּצֹּרֶת-פִּי.</p>

<br />
</blockquote>

<blockquote>
<p>הִנֵּה הִנֵּה בְּלִי הִזְדָּרֵז,</p>

<p>וּבְשֶׁקֶט לֹא יֵדַע הַסֵּס,</p>

<p>בְּפַחַד מָתוּן וְהֶתְמֵד מָלֵא-הוֹד,</p>

<p>הַלְמוּת רַגְלַיִם לְעוֹלָם</p>

<p>וְקוֹל עוֹלֶה, מָהִיר מִקּוֹלָם:</p>

<p>&#8220;כְּלוּם לֹא יְרַצֶּךָּ, אַתָּה שֶׁלֹּא רִצִּיתָ אוֹתִי.&#8221;</p>

<br />
</blockquote>

<blockquote>
<br />
</blockquote>

<blockquote>
<p>עָרֹם אֲחַכֶּה לְמַכַּת אַהֲבָתְךָ הַנַּעֲלָה.</p>

<p>אֶחָד אֶחָד פָּרַקְתָּ מֵעָלַי מַדָּי</p>

<p>וַתַּשְׁלִיכֵנִי עַל בִּרְכָּי –</p>

<p>אֲנִי חָלַשְׁתִּי מְאֹד.</p>

<p>יָשַׁנְתִּי, לִכְאוֹרָה, וֶהֱקִיצוֹתִי מַקְשֶׁה לִרְאוֹת,</p>

<p>וְהִנֵּה עָרֹם הֻצַּגְתִּי בִשְׁנָתִי.</p>

<p>בְּעֶצֶם שִׁפְעַת כֹּחוֹת עֲלוּמַי</p>

<p>זִעְזַעְתִּי עַמּוּדֵי כָל שְׁעוֹתַי</p>

<p>סָחַבְתִּי אֶת חַיַּי עָלָי; אָיֹם, כְּסוּי רְבָבִים</p>

<p>אֲנִי עוֹמֵד בְּתוֹךְ אֲבַק שְׁנוֹתַי הַנֶּעֱרָמוֹת,</p>

<p>נְעוּרַי הַמְרֻסָּקִים מוּטָלִים מֵתִים תַּחַת הָעִיִּים.</p>

<p>יָמַי רִשְׁרְשׁוּ וְכָלוּ בֶּעָשָׁן,</p>

<p>הִתְנַפְּחוּ וְהִתְפַּקְּעוּ כְּבוּעוֹת שֶׁמֶשׁ בְּמוֹ אוּבָל.</p>

<p>רְאֵה, הִנֵּה גַם חֲלוֹם מֵחוֹלֵם נִגְזָל,</p>

<p>וְנֵבֶל מִפּוֹרֵט עָלָיו.</p>

<br />
</blockquote>

<blockquote>
<p>גַּם שֵׁרוּת שִׁירָתִי הַפּוֹרְחוֹת, בָּן אֲנִי</p>

<p>נִפְנַפְתִּי הָאָרֶץ כְּצָמִיד עַל זְרוֹעִי,</p>

<p>הֵן מִתְפָּרְקוֹת – פְּתִילִים דַּקִּים מִדָּי</p>

<p>לָאָרֶץ הַכְּבֵדָה בְּיִסּוּרִים קָשִׁים.</p>

<p>הוֹי, כְּלוּם אַהֲבָתְךָ אֵינָהּ אַךְ עֵשֶׂב רָע,</p>

<p>עַל-אַף הָאַרְגָּמָן בּוֹ אֶת פְּרָחָיו תִּקְרָע,</p>

<p>וְאֵינְךָ סוֹבֵל שֵׁנִי יַעֲלֶה מִבַּלְעָדֶיךָ?</p>

<p>הוֹי, כְּלוּם נֶחֱרָצָה,</p>

<p>צַיַּר אֵין-סוֹף-הַכֹּל,</p>

<p>נֶחֱרָצָה – כִּי כָל עֵץ אֲשֶׁר בּוֹ תְּצַיֵּר</p>

<p>תַּקְדִּים לִגְחֹל?</p>

<p>אִבִּי שִׁחֵת אֵת רְבִיבוֹ הַמְהַבְהֵב בֶּעָפָר,</p>

<p>וְלִבִּי דוֹמֶה כַּיּוֹם לְמִזְרָקָה סְדוּקָה.</p>

<p>בָּהּ נִרְפְּשׁוּ שִׁיר דְּמָעַי הַנּוֹטְפִים בְּלִי-קֵץ</p>

<p>מִשְּׂעִפַּי הַלַּחִים</p>

<p>עַל-פְּנֵי עַנְפֵי רוּחִי הַנֶּאֱנָחִים.</p>

<p>כָּךְ הַדָּבָר, וּמַה-יִּהְיֶה?</p>

<p>אִם כֹּה מַר בְּשַׂר הַפְּרִי, מַה-טַּעַם קְלִפָּתוֹ?</p>

<p>קָשֶׁה לִי לְנַחֵשׁ מַה-זְּמָן יוֹצֵר בְּעַרְפִלָּיו.</p>

<p>אֲבָל מִזְּמָן לִזְמָן קוֹל חֲצוֹצְרָה בָּא שָׁם,</p>

<p>מֵרֹם גַּגּוֹת-הַנֵּצַח הַנִּסְתָּרִים,</p>

<p>לְרֶגַע קַל יְנַעֲרוּ הָעֲרָפֶל, וְשׁוּב</p>

<p>לְאַט יְכַס עַל בֻּרְגָּסִים מוּאָרִים לְמֶחֱצָה,</p>

<p>וְאוּלָם לֹא יַקְדִּים עַד יוֹפַע לְעֵינַי</p>

<p>הוּא הַקּוֹרֵא אֵלָי, כֻּלּוֹ עָטוּף בִּלְבוּשׁ</p>

<p>סִגְלָה קְדוּרָה, עֲטוּר כְּלִיל בְּרוֹשִׁים,</p>

<p>אֲנִי יוֹדֵעַ שְׁמוֹ, אָבִין שְׂפַת הַחֲצוֹצְרוֹת.</p>

<p>מַה-לֵּב אָדָם וּמַה-מּוֹתוֹ זֶה, כִּי יְבוּל</p>

<p>שָׂדֶיךָ בּוֹ תַרְבֶּה, כְּלוּם תְּזַבֵּל כָּל גְּבוּל</p>

<p>כְּרָמֶיךָ בְּמַק-קְבָרוֹת?</p>

<br />
</blockquote>

<blockquote>
<p>עַתָּה שָׁתוּ עָלַי</p>

<p>הֲמוֹן קוֹלוֹת – רוֹדְפַי,</p>

<p>כִּתְּרוּנִי כַּהֲמוֹת הַיָּם סְבִיבִי.</p>

<p>&quot;הַאֵין אַרְצְךָ נֶאֱלָחָה,</p>

<p>בֶּתֶר עַל בֶּתֶר חֲתוּכָה?</p>

<p>רְאֵה: הַכֹּל בּוֹרֵחַ מִפָּנֶיךָ, כִּי בָרַחְתָּ מִפָּנָי,</p>

<p>יְצִיר מוּזָר, עָלוּב וּבָטֵל!</p>

<p>עַל שׁוּם מָה יְבַכֶּרְךָ גּוֹרָלְךָ עַל-כֹּל?</p>

<p>וְאֵין מִלְבַדִּי עוֹשֶׂה הַרְבֵּה מִכְּלוּם (הוּא סָח).</p>

<p>אַהֲבַת-אָדָם דּוֹרֶשֶׁת זְכוּת-אָדָם,</p>

<p>אֵיפֹה אַתָּה זְכוּתְךָ שֶׁלָּךְ?</p>

<p>חֲרֶרֶת-הַטִּיט הַמְזֹהָמָה בַחֲרָרוֹת הֶחָי,</p>

<p>אֲהָהּ, לֹא יָדַעְתָּ עַד כֹּה</p>

<p>כַּמָּה אֵינְךָ רָאוּי לְאַהֲבָה.</p>

<p>וּמִי יִרְצֶה לֶאֱהָבְךָ, הַנִּקְלֶה בֶּחָי,</p>

<p>וּמִלְּבַדִּי מִבַּלְעָדָי?</p>

<p>וְכָל אֲשֶׁר יָדִי לָקְחָה מִמֶּךָּ, לֹא נָטַלְתִּי</p>

<p>כְּדֵי לְהָרַע-לָךְ,</p>

<p>וְאַךְ כְּדֵי שֶׁתְּחַפְּשֵׂם בִּזְרוֹעוֹתַי שֶׁלִּי,</p>

<p>אֲשֶׁר טָעִיתָ כִּטְעוֹת תִּינוֹק</p>

<p>וַתִּתְיָאֵשׁ מֵהֶם, אֲנִי תִכַּנְתִּי פֹה;</p>

<p>אַךְ קוּם, תְּפֹס בְּכַפִּי וּבוֹא!&quot;</p>

<br />
</blockquote>

<blockquote>
<p>פָּסַק קוֹל הַצְּעָדִים נִכְחִי.</p>

<p>וְכִי סוֹף-סוֹף זֶה-חָשְׁכִּי</p>

<p>אַךְ צֵל מִיָּדוֹ, הַנְּטוּיָה לִלְטִיפוֹת?</p>

<p>&quot;הוֹי, רָפֶה, עִוֵּר וְטִפֵּשׁ,</p>

<p>אֲנִי הוּא אֲשֶׁר אַתָּה מְבַקֵּשׁ,</p>

<p>דָּחִיתָ אֶת הָאַהֲבָה, כִּי דְחִיתַנִי מְאֹד!&quot;</p>

<br />
</blockquote>

<p>תל-אביב, 1.4.38</p>

<blockquote>
<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/13615">https://benyehuda.org/read/13615</a></div></body></html>