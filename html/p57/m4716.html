<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ויהי ערב ויהי בקר</title>
	<meta name="author" content="שאול טשרניחובסקי"/>
</head>
<body>

<h1 id="וַיְהִיעֶרֶבוַיְהִיבֹקֶר...שאולטשרניחובסקי">וַיְהִי עֶרֶב וַיְהִי בֹקֶר&#8230; / שאול טשרניחובסקי</h1>

<br>

<blockquote>
<p>שׁוּב שָׁקַע יוֹם וַיְהִי עֶרֶב בְּאוּלָם בֵּית-הָאֲסוּרִים.</p>
</blockquote>

<blockquote>
<p>אִטִּים, מִתְמַהְמְהִים-כְּבֵדִים נִמְשְׁכוּ זָחֲלוּ יָמִים:</p>
</blockquote>

<blockquote>
<p>תַּבְנִית חוּט אֶחָד מְמֻשָּךְ מִסְתַּחֵב לוֹ בַּעֲצַלְתָּיִם,</p>
</blockquote>

<blockquote>
<p>תַּבְנִית אוֹתוֹ הַחוּט הַמִּתְפָּרֵק וְנִמְשָׁךְ וְהוֹלֵךְ,</p>
</blockquote>

<blockquote>
<p>הוֹלֵךְ לְהַתִּיר מֵעַל פְּקַעַת-הַצֶּמֶר שֶׁל אִשָּׁה,</p>
</blockquote>

<blockquote>
<p>סַבְתָּא צוֹנֶרֶת עוֹלָמִית, הַמַּאֲרִיכָה בַּטְּרִיסָה.</p>
</blockquote>

<blockquote>
<p>הָיוּ הַיָּמִים כִּהְיוֹתָם, אֲרֻכִּים-אֲרֻכִּים אֲפוֹרִים;</p>
</blockquote>

<blockquote>
<p>אֶלָּא לְאַחַר מִיתָתָם, לְאַחַר שֶׁנִּשְׁאֲרוּ כְּרוּכִים</p>
</blockquote>

<blockquote>
<p>בְּחֻלְיַת-שַׁרְשֶׁרֶת קִדְּמָתַם, לְאַחַר גְּמַר הֲלִיכָתָם, -</p>
</blockquote>

<blockquote>
<p>קְצָרִים, דַּלִּים מִמַּעַשׂ וְחִוְרִים, לְלֹא רֶשֶׁם בּוֹלֵט,</p>
</blockquote>

<blockquote>
<p>דּוֹמִים אֶחָד לַשֵּׁנִי, אֶחָד לַשֵּׁנִי וְגוֹמֵר,</p>
</blockquote>

<blockquote>
<p>דּוֹמִים שָׁעָה לְשָׁעָה וְרֶגַע לְרֶגַע קִדְּמָהוּ,</p>
</blockquote>

<blockquote>
<p>אַרְבַּע הַפְסָקוֹת לְכֻלָּם, לְשֵׁם מַתַּן קֻרְטוּב שֶׁל חַיִּים:</p>
</blockquote>

<blockquote>
<p>פְּקֻדַּת &#8220;קוּם לְבִקֹּרֶת!&#8221; עִם כְּנִיסַת שַׂר בֵּית-הַסֹּהַר,</p>
</blockquote>

<blockquote>
<p>טִיּוּל-הַבֹּקֶר הַמְרַעֲנֵן וְטִיּוּל-הָעֶרֶב הַקָּצָר</p>
</blockquote>

<blockquote>
<p>בְּתוֹךְ תְּחוּם צַר שֶׁל חֲצֵרוֹת בֵּין כֹּתֶל וּבֵין גַּל-הַדֹּמֶן,</p>
</blockquote>

<blockquote>
<p>וְאוֹתָהּ הַפְסָקָה נְעִימָה, עָלֶיהָ מַכְרִיזִים בְּבוֹאָהּ</p>
</blockquote>

<blockquote>
<p>רֵיחַ שֶׁל בּוֹרְשְׁץ' מִן &#8216;הַחֹפֶשׁ&#8217; וְלֶחֶם-קְסַרְקִיטִין שֶׁל שִׁפּוֹן,</p>
</blockquote>

<blockquote>
<p>רֵיחוֹ שֶׁל עוֹלָם מִסְתַּיֵּג מֵעֵבֶר לְחוֹמוֹת הָאָבֶן.</p>
</blockquote>

<blockquote>
<p>עוֹד הַקָּהָל מִתְלַבֵּט בַּמִּסְדְּרוֹן הָאָפֵל לְמֶחֱצָה,</p>
</blockquote>

<blockquote>
<p>עַד שֶׁנִפְתְּחָה דֶּלֶת הָאוּלָם בּוֹ הָיוּ כְּלוּאִים.</p>
</blockquote>

<blockquote>
<p>&#8220;מֵרוֹץ סוּסִים הַבֹּקֶר!&#8221; בַּת קוֹל יָצְאָה מַכְרֶזֶת.</p>
</blockquote>

<blockquote>
<p>שָׁאַל גְּרוּזִין בְּקוֹל גְּרוֹנִי: &quot;אַחֲרֵי סְעוּדַת-הַבֹּקֶר?</p>
</blockquote>

<blockquote>
<p>מֵרוֹץ מַשְׁמָעוֹ, כְּלוֹמַר – מֵרוֹץ עִם מַעְצוֹרִים?&quot;</p>
</blockquote>

<blockquote>
<p>נִפְלְגוּ דֵעוֹת הַקָּהָל, וּלְאַחַר וִכּוּחִים גָּמָרוּ:</p>
</blockquote>

<blockquote>
<p>מֵרוֹץ עִם מַעְצוֹרִים, לְאַחַר הַסְּעוּדָה הַמֵּרוֹץ!</p>
</blockquote>

<blockquote>
<p>יְהִי מַה-שֶּׁיִּהְיֶה, אַךְ יֶהִי, וּבִלְבַד לְהַסִּיחַ הַדַּעַת,</p>
</blockquote>

<blockquote>
<p>וְלוּ גַּם לְשָׁעָה אַךְ קַלָּה, לִשְׁכֹּחַ אֶת כָּתְלֵי הַכֶּלֶא,</p>
</blockquote>

<blockquote>
<p>הֵן בְּמִשְׂחָק בְּקֻבְיָא, הֵן בְּמִשְׂחַק-הַמַּלְכָּה</p>
</blockquote>

<blockquote>
<p>עַל-פְּנֵי קַרְשֵׁי הָרִצְפָּה בְּמִסְגֶּרֶת רְשׁוּמָה בַּפֶּחָם</p>
</blockquote>

<blockquote>
<p>גָּנוּב מִגַּלֵּי הָאַשְׁפָּה, וְהֵן בְּ&#8217;אִכְּס-מִכְּס' שֶׁל פְּעוֹטוֹת</p>
</blockquote>

<blockquote>
<p>עַל-גַּבֵּי כֹּתֶל הַחֶדֶר, בְּכָל מַה שֶּאֶפְשָׁר: - בִּקְלָפִים&#8230;</p>
</blockquote>

<blockquote>
<p>אוּלָם הַקְּלָפִים מְסוּרִים אַךְ לַמֵּיטִיבִים לְשַׂחֵק,</p>
</blockquote>

<blockquote>
<p>לָאו כָּל יָדַיִם בָּם זוֹכוֹת! בִּקְלָפִים מְשַׂחֲקִים בַּלֵּילוֹת</p>
</blockquote>

<blockquote>
<p>לְאוֹרָהּ שֶׁל מְנוֹרַת-הַתָּמִיד שֶׁנֵּרָהּ לֹא יִכְבֶּה בָּאוּלָם;</p>
</blockquote>

<blockquote>
<p>אֶלָּא יֵשׁ לִנְהֹג בִּזְהִירוּת: עִם נִמְנוּם מַשְׁגִּיחִים וְזָקִיף.</p>
</blockquote>

<blockquote>
<p>הַכֹּל כְּבָר מָאוּס וְנִמְאָס, הַכּלֹ כֹּה אָפוֹר מְאֻפָּר:</p>
</blockquote>

<blockquote>
<p>גַּם הַשִּׁירָה בְּצַוְתָּא בֵּין מִנְחָה לְמַעֲרִיב בַּחֹשֶׁךְ,</p>
</blockquote>

<blockquote>
<p>גַּם הַמִּשְׂחָקִים וְהַקְּלָפִים; וְהוֹלֵךְ הָרֹאשׁ מִתְפַּקֵּעַ.</p>
</blockquote>

<blockquote>
<p>מַרְגִּישׁ אָדָם בְּמֹחוֹ, שֶׁזֶּה בָּא וּמַתְחִיל מַרְתִּיחַ</p>
</blockquote>

<blockquote>
<p>עַד לְשִׁגָּעוֹן וּלְהָקִיא, מֵאוֹתוֹ מִאוּס מְשֹמֵם</p>
</blockquote>

<blockquote>
<p>אֲשֶׁר נִשְׁתַּפֵּךְ מִסָּבִיב: כֹּתֶל, אִצְטָבָא וְאָדָם,</p>
</blockquote>

<blockquote>
<p>עַד הַמְעֻתָּדִים לִתְלִיָּה, הַנִּרְאִים מוּזָרִים-אֲיֻמִּים,</p>
</blockquote>

<blockquote>
<p>מֵתִים מִתְלַבְּטִים בֵּין חַיִּים. וְעוֹד נוֹרָא מִזֶּה וְעוֹד אָיֹם –</p>
</blockquote>

<blockquote>
<p>חַיִּים מוּכָנִים לְגַרְדּוֹם בְּאַחַד הַבְּקָרִים בְּהַשְׁכֵּם.</p>
</blockquote>

<blockquote>
<p>לָמָּה פְּנֵיהֶם אֲפוֹרוֹת? כְּלוּם נִדְמֶה כָּךְ – כְּעֵין אֲדָמָה?</p>
</blockquote>

<blockquote>
<p>לָמָּה עֵינֵיהֶם כֹּה קוֹדְחוֹת בְּאֵשׁ זָרָה בְּלַהַט מְקֻלָּל?</p>
</blockquote>

<blockquote>
<p>מַה בְּעֵינֵיהֶם: הַפַּחַד, הַיֵּאוּשׁ אוֹ תִּקְוָה נִסְתָּרָה?</p>
</blockquote>

<blockquote>
<p>אֵימָה לְהִסְתַּכֵּל בָּאֵלֶּה, וּבוּשָׁה וְחֶרְפָּה לַחַיִּים;</p>
</blockquote>

<blockquote>
<p>אֵימָה וּמוֹרָא לְהַבִּיט, אַךְ &#8216;בְּנֵי הַמָּוֶת&#8217; מְכַנְּסִים</p>
</blockquote>

<blockquote>
<p>רֹאשָׁם לְצַוַּאר כֻּתָּנְתָּם, וְיֵשׁ לָהֶם צַוָּאר&#8230; הַצַּוָּאר!</p>
</blockquote>

<blockquote>
<p>חֶצְיוֹ, לְמַעְלָה, הוּא שָׁזוּף וְחֶצְיוֹ לְמַטָּה, כֹּה מַלְבִּין,</p>
</blockquote>

<blockquote>
<p>אוֹמְרִים שֶׁשָּׁם – בְּגֶרְמַנְיָה – מַתִּיזִים הָרֹאשׁ בְּמוֹ גַּרְזֶן;</p>
</blockquote>

<blockquote>
<p>וַדַּאי, הַטַּבָּח מִתְכַּוֵּן לְקַו-הַבֵּינַיִם בַּצַּוָּאר.</p>
</blockquote>

<blockquote>
<p>מִי הוּא שֶׁהִתִּיר אֶת דָּמָם, דַּם-אַחֵר, דַּם-אָדָם, דַּם אָחִיו?</p>
</blockquote>

<blockquote>
<p>מִי הוּא שֶׁנָּתַן רְשׁוּת?&#8230; הַיּוֹם מֵרוֹץ-סוּסִים בָּאוּלָם&#8230;</p>
</blockquote>

<blockquote>
<p>רַק לְהַסִּיחַ הַדָּעַת&#8230; כְּמֵרוֹץ שֶׁל סוּסִים, בְּמֵרוֹץ&#8230;</p>
</blockquote>

<blockquote>
<p>רוּלִיק הַגּוּרְגַ&#8217;י הַשְּׁחַרְחַר (בֶּן-מָוֶת) מְסַדֵּר הַמֵּרוֹץ.</p>
</blockquote>

<br>  

<blockquote>
<p>תָּפַס רוּלִיק מְקוֹמוֹ עַל הַיָּצוּעַ וְהֵסִיר</p>
</blockquote>

<blockquote>
<p>אֶת הַשְּׂמִיכָה הַשְּׂעִירָה תַּבְנִית שְׂמִיכַת חַיָּלִים,</p>
</blockquote>

<blockquote>
<p>כִּנֵּס אֶת כַּפָּיו וְחָטַט וְהוֹצִיא מִשָּׁם אֶת הַסָּדִין,</p>
</blockquote>

<blockquote>
<p>חָטַט וְחָטַט בַּקָּצֶה עַד שֶׁפָּרַם אֶת תְּפָרָיו.</p>
</blockquote>

<blockquote>
<p>תָּפַח בְּקָצֵהוּ שֶׁל חוּט וְהִתְחִיל מַשְׁחִילוֹ בִּזְהִירוּת</p>
</blockquote>

<blockquote>
<p>עַד שֶׁהוֹצִיאוֹ, אֶת כֻּלּוֹ. וְאוֹתוֹ הַחוּט עָשָׂה קְשָׁרִים</p>
</blockquote>

<blockquote>
<p>הֵן בַּקָּצֶה הָאֶחָד, הֵן בַּקָּצֶה הַשֵּׁנִי.</p>
</blockquote>

<blockquote>
<p>קָפַל הַחוּט בְּדַיְקָנוּת וּמָצָא הַתָּוֶך, בְּפֶחָם</p>
</blockquote>

<blockquote>
<p>הֵטִיל בּוֹ סִמָּן מְבֹרָר – הִיא הַמַּטָּרָה לַסּוּסִים.</p>
</blockquote>

<blockquote>
<p>אוֹתוֹ הַחוּט קָשַׁר-הִדֵּק אֶל כֶּרַע הַמִּטָּה בַּקָּרֶשׁ,</p>
</blockquote>

<blockquote>
<p>קֶשֶׁר בַּר-קְיָמָה, וְקָצֵהוּ הַשֵּנִי בַּכֶּרַע הַשְּׁנִיָּה</p>
</blockquote>

<blockquote>
<p>מָתַח אוֹתוֹ כָּרָאוּי. וְנִשְׁאֲלָה שְׁאֵלָה בַּחֶבְרָה:</p>
</blockquote>

<blockquote>
<p>סוּסִים מִנַּיִן? מִי יִתֵּן? הֲגַם כֻּלָּם כְּבֵדִים בַּמִּקְנֶה.</p>
</blockquote>

<blockquote>
<p>עָנָה רוּלִיק הַשְּׁחַרְחָר: &quot;הִנֵּה אָנֹכִי מְנַדֵּב!</p>
</blockquote>

<blockquote>
<p>אָמְנָם כִּי נֶדֶר נָדַרְתִּי: אִנָּקֵם בְּעֶדְרִי הַיָּפֶה</p>
</blockquote>

<blockquote>
<p>עֵקֶב כָּל עֲקִיצוֹתָיו, אוֹרִידֵם בְּיָגוֹן שְׁאוֹלָהּ</p>
</blockquote>

<blockquote>
<p>אִתִּי לִכְשֶׁאֵעָלֶה – וְחַיִּים יִקְבְּרוּם עִמִּי;</p>
</blockquote>

<blockquote>
<p>אֶלָּא לְטוֹבַת הַכְּלָל הֲרֵינִי מוּכָן וּמְזֻמָּן</p>
</blockquote>

<blockquote>
<p>נֶפֶש הָאַחַת לְהַחֲיוֹת, בִּתְנַאי שֶׁתַּגִּיעַ רִאשׁוֹנָה</p>
</blockquote>

<blockquote>
<p>אֶל הַמַּטָּרָה. בְּחַיַּי! אֲנִי אַחֲזִירֶנָּה לִמְקוֹמָהּ!&quot;</p>
</blockquote>

<blockquote>
<p>פָּרַם רוּלִיק כֻּתָּנְתּוֹ הַוְּרֻדָּה וְהִכְנִיס לְתוֹכָהּ</p>
</blockquote>

<blockquote>
<p>כַּפּוֹ תַּחַת בֵּית-שֶׁחְיוֹ וְהִתְחִיל מְגָרֵר מְגָרֵר.</p>
</blockquote>

<blockquote>
<p>– &quot;אַחַת אֶתֵּן אָנֹכִי, - עָנָה גְּרִישׁוּק הָאַדְמוֹנִי:</p>
</blockquote>

<blockquote>
<p>עֶגְלֵי מַרְבֵּק עָלָי&#8230; זֶה שָׁנָה אָנֹכִי מְפַטְּמָן&#8230;</p>
</blockquote>

<blockquote>
<p>אֲשֶׁר טִפַּחְתּי וְרִבִּיתִי, אִמָּן הַסּוֹטָה לִבְרָכָה!</p>
</blockquote>

<blockquote>
<p>תִּשְׁמְעוּ, אֵיך הֵן מִתְפּוֹצְצוֹת בֵּין בֹּהֶן וָבֹהֶן – כַּמִּשְׁפָּט&quot;.</p>
</blockquote>

<blockquote>
<p>– &quot;כַּלֵּךְ לְךָ, לַבְקָן בֶּן-לַבְקָן, הֲלֹא עֲדָרֶיךָ לַבְקָנִים,</p>
</blockquote>

<blockquote>
<p>חִוְרִים-לְבָנִים כָּמוֹךָ; לְסַמֵּא עֵינַיִם אָמָרְתָּ?</p>
</blockquote>

<blockquote>
<p>– הִנֵּה אֲנִי מוֹסֵר סוּסָה שְׁחוֹרָה-מַשְׁחִירָה, רְאִיתֶם?</p>
</blockquote>

<blockquote>
<p>אָמְנָם, חֲבָל וַחֲבָל, אֲהַבְתִּין: שְׁמֵנוֹת וּגְדוֹלוֹת;</p>
</blockquote>

<blockquote>
<p>אֶלָּא אֲנִי כְּבָר אָמַרְתִּי: לְטוֹבַת הַכְּלָל, הֲלֹא נִיחָא!&quot;</p>
</blockquote>

<blockquote>
<p>גָּרַד בִּשְׂעִירַת חָזֵהוּ, שֶׁצִּמֵר הַצֶּמֶר הַמַּשְׁחִיר:</p>
</blockquote>

<blockquote>
<p>– &#8220;הִנֵּה עוֹד אַחַת, חֲבֵרִים!&#8221; – תָּפַס בֵּין שְׁתֵּי אֶצְבְּעוֹתָיו</p>
</blockquote>

<blockquote>
<p>כִּנָּה אַחַת וּנְתָנָהּ עַל קְצֵה חוּט הַסָּדִין הַנִמְּתָּח,</p>
</blockquote>

<blockquote>
<p>הִרְכִּיב גַּם אֶת הַשְּׁנִיָּה בַּקָּצֶה הַשֵּׁנִי לַדְּרוֹמוֹס.</p>
</blockquote>

<blockquote>
<p>הִבִּיט הַקָּהָל בְּרוּלִיק, הֵיאַךְ הוּא עוֹסֵק בַּבְּהֵמָה:</p>
</blockquote>

<blockquote>
<p>&#8220;רוּלִיק, רְאֵה עֲמִידָתָהּ, שֶׁיְּהֵא רֹאשָׁהּ קוֹדֵם לַזָּנָב!&#8221;</p>
</blockquote>

<blockquote>
<p>עָמְדוּ &#8216;הַסּוּסוֹת&#8217; הַשְּׁתַּיִם כְּעֵין שָׁעָה קַלָּה נִמְלָכוֹת,</p>
</blockquote>

<blockquote>
<p>אִם לַעֲמוֹד עַל-עָמְדָן אוֹ לִהְיוֹת עוֹלוֹת לְנִכְחָן;</p>
</blockquote>

<blockquote>
<p>אַחַר זָזוּ מִמְּקוֹמָן, מְזָרְזוֹת רַגְלֵיהֶן הַזְּעִירוֹת,</p>
</blockquote>

<blockquote>
<p>אַחַת זוֹחֶלֶת-נֶחְפֶּזֶת כְּנֶגֶד הַשְּנִיָּה חֲבֶרְתָּהּ.</p>
</blockquote>

<blockquote>
<p>כָּךְ, כִּמְעַט בְּבַת אַחַת, לֹא קָדְמָה הָאַחַת אַךְ זָרֶת.</p>
</blockquote>

<blockquote>
<p>עָמַד הַקָּהָל מִצְטוֹפֵף עַל יַד הָאִצְטָדִין, מִסְתַּכֵּל,</p>
</blockquote>

<blockquote>
<p>אֵלֶּה בְּפִשּׁוּט הַצַּוָּאר וְאֵלֶּה עַל קְצֵה בְּהוֹנוֹתֵיהֶם, –</p>
</blockquote>

<blockquote>
<p>קָהָל מַחֲרִישׁ עוֹמֵד וְלִבּוֹ לַכִּנִּים לַשְּתָּיִם.</p>
</blockquote>

<blockquote>
<p>–&quot;מִי רוֹצֶה אִתִּי יִתְעָרֵב, שְׁנַיִם פְּסִיגִים שֶׁל סֻכָּר! –</p>
</blockquote>

<blockquote>
<p>קָרָא פִּתְאֹם הַבַּלָּן הֶחָשׁוּד עַל זְרִיקַת פְּצָצָה –</p>
</blockquote>

<blockquote>
<p>סֻכָּר! אָנֹכִי! אֲנִי בְּעַד הָאֲגַפַּי הַיְמָנִי!&quot;</p>
</blockquote>

<blockquote>
<p>–&#8220;וַאֲנִי בְּעַד הַשְֹּמָאלִי&#8221; – עָנָהוּ רוּלִיק הַגּוּרְגִ&#8217;י.</p>
</blockquote>

<blockquote>
<p>נִמְצְאוּ כַּמָּה מִתְעָרְבִים: זֶה מִשְׁכֵּן הַסֻּכָּר, זֶה לֶחֶם,</p>
</blockquote>

<blockquote>
<p>אֶחָד עָבַט הַפְּסַדְיָה וְאֶחָד קַעֲרַת מְרָקוֹ.</p>
</blockquote>

<blockquote>
<p>–&#8220;מִי יְהֵי לָנוּ הַפַּנְקָס?&#8221; – &#8220;רוּלִיק!&#8221; – &quot;לֹא רוּלִיק,</p>
</blockquote>

<blockquote>
<p>אַךְ גְּרִישְׁקָא!</p>
</blockquote>

<blockquote>
<p>רוּלִיק יִתְבַּקֵּר פִּנְקָסוֹ!&quot; – &quot;לְהֶפֶךְ, כִּי נֶאֱמָן עַל דְּבָרוֹ,</p>
</blockquote>

<blockquote>
<p>נָסִיךְ הוּא, לֹא יְשַׁקֵּר!&quot; – &quot;נְסִיכֵי הַגּ&#8217;וּרְגִ&#8217;ים יְדַעְנוּם:</p>
</blockquote>

<blockquote>
<p>בַּעַל בֵּית-חֹמֶר וּשְׁתַּיִם עִזִּים לוֹ – נָסִיךְ בְּעַמָּיו!&quot;</p>
</blockquote>

<blockquote>
<p>–&#8220;לָמָּה יִתְבַּקֵּר? אֵין צֹרֶךְ!&#8221;&#8230; וְעָמְדוּ רְתוּקִים לַדְּרוֹמוֹס</p>
</blockquote>

<blockquote>
<p>זוּגוֹת עֵינַיִם יְגֵעוֹת, עֵינַיִם קוֹדְחוֹת, צוֹפִיּוֹת</p>
</blockquote>

<blockquote>
<p>עַד שֶׁ&#8217;הַסּוּסוֹת' מִתְקָרְבוֹת אֶל אֶמְצַע-הַחוּט – הַמַּטָּרָה;</p>
</blockquote>

<blockquote>
<p>קוֹלוֹת הַקּוֹרְאִים לַשְׁתָּיִם, אֵלֶּה וְאֵלֶּה מְעוֹדְדִים:</p>
</blockquote>

<blockquote>
<p>–&#8220;זוּזִי, מַה תִּתְמַהְמָהִי?&#8221; – מְזָרֵז הַלָּה הַמְפַגֶּרֶת;</p>
</blockquote>

<blockquote>
<p>–&quot;מַה-לָּךְ, הַבַּת הַשְּׁחַרְחֹרֶת? – מְעוֹדֵד הַשֵּׁנִי בְּחִירָתוֹ –</p>
</blockquote>

<blockquote>
<p>רוֹצָה אַתְּ בְּהֶפְסֵדִי? כְּלוּם כָּךְ אַתְּ נוֹהֶגֶת בַּמְפַרְנֵס?&quot;</p>
</blockquote>

<blockquote>
<p>עָמְדָה לוֹ זְכוּתוֹ לְרוּלִיק הַזָּן וְהַמְפַרְנֵס – וְזָכָה.</p>
</blockquote>

<blockquote>
<p>הִיא כְּשֶׁהִגִּיעָה רִאשׁוֹנָה, עַד הַמַּטָּרָה, לָהּ &#8216;הַדְרָן&#8217;</p>
</blockquote>

<blockquote>
<p>קָרְאוּ הַקּוֹרְאִים, וְרוּלִיק הוּא מַכְנִיס אֶת כָּל הַמַּשְׁכּוֹנוֹת,</p>
</blockquote>

<blockquote>
<p>הוּא וְכָל אֵלֶּה שֶׁזָּכוּ בְּאוֹתוֹ הַמֵּרוֹץ; וְדָפְקוּ</p>
</blockquote>

<blockquote>
<p>שְׁנֵי הַנְּעָרִים הַפְּלִיטִים, הַמְּמֻנִּים עַל הַכְנָסַת סְעֻדָּה&#8230;</p>
</blockquote>

<blockquote>
<p>וְשׁוּב הַיּוֹם כְּשֶׁהָיָה: עֵינַיִם מְצַפּוֹת מְיַחֲלוֹת.</p>
</blockquote>

<br>  

<blockquote>
<p>עֵינֵי גְּרִישׁוּק הִתְנוֹצְצוּ בְּשׁוּב הָאֲסִירִים הַחַדְרָה,</p>
</blockquote>

<blockquote>
<p>יָדָיו כָּרַךְ עַל חָזוֹ וְנִכְנָס לָאוּלָם בְּקָהָל.</p>
</blockquote>

<blockquote>
<p>נִכָּר שֶׁכּוֹבֵשׁ הוּא יִצְרוֹ הַהוֹלֵךְ וְגוֹבֵר עַל דַּעְתּוֹ,</p>
</blockquote>

<blockquote>
<p>רוֹצֶה לִפְתֹּחַ אֶת פִּיו, אֶלָּא שֶׁגָּזַר עַל שְׂפָתָיו.</p>
</blockquote>

<blockquote>
<p>הוּא לֹא מִהֵר, כְּדַרְכּוֹ, לִפְשֹׁט מְעִילוֹ הָרָטֹב,</p>
</blockquote>

<blockquote>
<p>אֶלָּא פָּרַשׂ לַפִּנָּה, שָׁם הָיְתָה מִטָּתוֹ מֻצַּעַת,</p>
</blockquote>

<blockquote>
<p>שָׁכַב עָלֶיהָ עַל בִּטְנוֹ בְּפִשּׁוּט יָדַיִם וְשָׁתָק.</p>
</blockquote>

<blockquote>
<p>וְאוֹתוֹ רֶגַע שֶׁנִּכְנַס הָאַחֲרוֹן וְסֻגְּרָה הַדֶּלֶת,</p>
</blockquote>

<blockquote>
<p>וְהַמַּפְתֵּחַ עוֹד רוֹטֵן בְּחוֹר הַמַּנְעוּל הֶחָלוּד,</p>
</blockquote>

<blockquote>
<p>קָפַץ מִמְּקוֹמוֹ וְעָמָד, מִתַּמֵּר בַּחֲלָלוֹ שֶׁל אוּלָם,</p>
</blockquote>

<blockquote>
<p>פָּרַם מְעִילוֹ הָרָכוּס, – וְהוֹצִיא אֶת רֹאשׁוֹ הַנָּאֶה</p>
</blockquote>

<blockquote>
<p>חָתוּל שָׁחוּם-לְבַנְבָּן, בַּעַל גַּרְבַּיִם מַלְבִּינִים,</p>
</blockquote>

<blockquote>
<p>זְנָבוֹ – טַבָּעוֹת שְׁחַמְחַמּוֹת, וְקָפַץ עַל גַּב הָאִצְטָבָא;</p>
</blockquote>

<blockquote>
<p>חַיָּה נָאָה וּגְמִישָׁה, רָזָה קְצָתָהּ. וְתֵכֶף</p>
</blockquote>

<blockquote>
<p>הוֹצִיא הֶחָתוּל לָשׁוֹן מַוְרִידָה וּמָחָה בָּהּ שְׂפָתָיו,</p>
</blockquote>

<blockquote>
<p>שׁוּב הִכְנִיסָהּ, הִתְמַתַּח, כְּמַזְקִיף אֲבָרִים יְגֵעִים.</p>
</blockquote>

<blockquote>
<p>זָקַף זָנָב לְמַעְלָה וְהִתְחִיל מְטַיֵּל בַּחֶדֶר</p>
</blockquote>

<blockquote>
<p>עַל הָאִצְטָבוֹת הָרְצוּפוֹת&#8230; &quot;רַבּוֹתַי, מַה תֹּאמְרוּ לַבָּחוּר?</p>
</blockquote>

<blockquote>
<p>הִנֵּה רַבּוֹתַי! אַךְ שׁוּרוּ, הֶחָתוּל! אֲנִי כִּי לְכַדְתִּיו,</p>
</blockquote>

<blockquote>
<p>תְּפַסְתִּיו בֶּחָצֵר, בַּשְּׁפָכִין&#8230; חָדָשׁ בָּאוּלָם, חֶבְרַיָּא!&quot;</p>
</blockquote>

<blockquote>
<p>נִטְפְּלוּ אֵלָיו מִיָּד כָּל הַחַבְרַיָה, אֵין נֶעְדָּר,</p>
</blockquote>

<blockquote>
<p>נוֹצְצוֹת עֵינַיִם שֶׁרֻכְּכוּ: זֶה מַעֲבִיר כַּפּוֹ עַל גַּבּוֹ,</p>
</blockquote>

<blockquote>
<p>זֶה מְדַגְדֵּג אֶת רֹאשׁוֹ, מְלַטֵּף קַרְקֶפֶת הַקְּטִיפָה,</p>
</blockquote>

<blockquote>
<p>מְמַעֵךְ בְּאֶצְבַּע זְהִירָה אֲחוֹרֵי אָזְנָיו הַזְּקוּפוֹת, –</p>
</blockquote>

<blockquote>
<p>אֵינוֹ מְסָרֵב, אַךְ מַטֶּה אֶת רֹאשׁוֹ אֶל עֵבֶר מְלַטְּפוֹ;</p>
</blockquote>

<blockquote>
<p>נִרְאֶה שֶׁעָלָיו חֲבִיבִים יִסּוּרִים מֵאַהֲבַת אָדָם.</p>
</blockquote>

<blockquote>
<p>עוֹמֵד הַקָּהָל לוֹ סָבִיב וְנֶהֱנֶה מִתְּנוּעַת הַחַיָּה,</p>
</blockquote>

<blockquote>
<p>מַמָּש כְּאִלּוּ הֵם רוֹאִים בְּפַעַם רִאשׁוֹנָה כְּמוֹתוֹ.</p>
</blockquote>

<blockquote>
<p>מַעֲשֵׂה פְּעוֹטוֹת נִתְקָלִים בּוֹ וּמְשַׁתְּפִים כְּרֶגַע</p>
</blockquote>

<blockquote>
<p>אוֹתוֹ אֶל מִשְׂחֲקֵיהֶם. רָצוּ לְרַצּוֹת אֶת פָּנָיו:</p>
</blockquote>

<blockquote>
<p>&#8220;חַכֵּה תְּחַכֶּה עִמָּנוּ וּתְקַבֵּל אֲרוּחַת-הָעָרֶב!&#8221;</p>
</blockquote>

<blockquote>
<p>הֵבִיא הָאֶחָד לוֹ סֻכָּר, הִתְחִילוּ מְרַנְּנִים אַחֲרָיו:</p>
</blockquote>

<blockquote>
<p>&#8220;סֻכָּר הוּא מֵבִיא לֶחָתוּל – סֻכָּר נוֹתְנִים לְכֶלֶב!&#8221;</p>
</blockquote>

<blockquote>
<p>אֶלָּא שֶׁקִּבְּלָה הַשֻּׁנְרָה&#8230; הִתְחִילוּ מְסַפְּרִים בֶּחָתוּל:</p>
</blockquote>

<blockquote>
<p>–&#8220;שֻׁנְרָה אֵין לָהּ זִכָּרוֹן&#8221;. – &#8220;אֵינֶנָּה חוֹבֶבֶת בְּעָלֶיהָ&#8221;. –</p>
</blockquote>

<blockquote>
<p>&#8220;לֹא תַּאֲמִינוּ בֶּחָתוּל!&#8221; – &quot;אָמְנָם, יָדַעְתִּי חֲתוּלִים</p>
</blockquote>

<blockquote>
<p>כְּרוּכִים כְּאוֹתוֹ הַכֶּלֶב, מְסוּרִים לְקוֹנָם בְּתָמִים&quot;.</p>
</blockquote>

<blockquote>
<p>&quot;מַעֲשֶֹה בְּחָתוּל שֶׁיָּשֵׁן עִם יֶלֶד, וְהִתְחִיל זֶה נוֹחֵר;</p>
</blockquote>

<blockquote>
<p>סָבְרָה הַחַיָּה כִּי עַכְבָּר מִתְחַבֵּא, וְקָרְעָה גְּרוֹנוֹ!</p>
</blockquote>

<blockquote>
<p>חַיָּה כּוֹזֵבָה&quot;. – &#8220;שׁוּב מַעֲשֶֹה&#8221;&#8230; אֶפֶס כְּשֶׁהִכְנִיס הַנַּעַר</p>
</blockquote>

<blockquote>
<p>נוֹשֵׂא הַסְּעוּדָה, הַמַּאֲכָל – לָהּ נָדַב כָּל אֶחָד מִפִּתּוֹ.</p>
</blockquote>

<blockquote>
<p>עָרְבָה עַל כֻּלָּם רֵעוּתוֹ, וְעָבַר מִיָּד לְיַד חוֹבֵב;</p>
</blockquote>

<blockquote>
<p>אֵלֶּה שֶׁפָּסַח עֲלֵיהֶם חָפוּ פְּנֵיהֶם, נֶעְלָבוּ;</p>
</blockquote>

<blockquote>
<p>אֵלֶּה שֶׁשָּׁהָה עַל בִּרְכָּם נָהֲרוּ פְּנֵיהֶם, מֵעֹנֶג.</p>
</blockquote>

<blockquote>
<p>כָּכָה עָבַר עֲלֵיהֶם הָעָרֶב – עַד שֶׁלְּפֶתַע</p>
</blockquote>

<blockquote>
<p>פָּנָה גְרִישְׁקַא לַחֲבוּרָה: &#8220;הָבָה נִתְלֶנּוּ, וְנִרְאֶה&#8221;&#8230;</p>
</blockquote>

<blockquote>
<p>אָדָם לֹא עָנָה, לֹא מִחָה. הִתְחִילוּ מְחַפְּשִׂים הַחֶבֶל,</p>
</blockquote>

<blockquote>
<p>עַד שֶׁמְּצָאוּהוּ בַּמָּקוֹם שֶׁמְּצָאוּהוּ; וְלַחַלּוֹן</p>
</blockquote>

<blockquote>
<p>יָדִית שֶׁל בַּרְזֶל לְפָתְחוֹ – גְּרִישְׁקַא הֲפָכָהּ לִתְלִיָּה,</p>
</blockquote>

<blockquote>
<p>עָשָׂה עֲנִיבָה בַּחֶבֶל וְקָשַׁר הַחֶבֶל בַּיָּדִית.</p>
</blockquote>

<blockquote>
<p>תָּפַס הֶחָתוּל וּלְטָפוֹ: &#8220;אַל תִּירָא, חֲבִיבִי, אַל תִּירָא&#8221;.</p>
</blockquote>

<blockquote>
<p>חִבְּקוֹ בְּיָדוֹ הָאַחַת, הִכְנִיסוֹ אֶל תַּחַת בֵּית-שֶׁחְיוֹ,</p>
</blockquote>

<blockquote>
<p>תָּפַס בַּשְׁנִיָּה הַחֶבֶל וַיַּעֲבִירֵהוּ עַל חֶלְקַת</p>
</blockquote>

<blockquote>
<p>צַוַּאר-הֶחָתוּל הַשָּׂעִיר, וּמָדַד וְתִכֵּן, וּפִתְאוֹם</p>
</blockquote>

<blockquote>
<p>שָׁמַט אֶת יָדָיו מִתַּחַת לַחַיָּה הַנָּאָה, וַיִּסּוֹג.</p>
</blockquote>

<blockquote>
<p>נִמְתַּח הַחֶבֶל מִיָּד, וְהֶחָתוּל נִסְתָּרַח, נִדַּלְדֵּל</p>
</blockquote>

<blockquote>
<p>מַטָּה, וּכְאִלּוּ הוּא קָפָא, וְנִתְלָה כְּאוֹתוֹ שַׂק כָּבֵד.</p>
</blockquote>

<blockquote>
<p>רֶגַע נִשְׁאַר כֹּה תָּלוּי וְעוֹמֵד בֵּין תִּקְרָה לְרִצְפָּה,</p>
</blockquote>

<blockquote>
<p>תָּלוּי וְעוֹמֵד בְּלִי נוֹעַ, וְשָׁעָה קַלָּה כָּךְ נִשְׁאַר</p>
</blockquote>

<blockquote>
<p>כּוֹפֵף רֹאשׁוֹ לְפָנָיו, מַקְשֶׁה מַפְרַקְתּוֹ בְּקֶשֶׁת.</p>
</blockquote>

<blockquote>
<p>פִּתְאֹם הִתְחִיל מְרוֹמֵם, מִתּוֹךְ מַבְלִיגִית נוֹאָשָׁה,</p>
</blockquote>

<blockquote>
<p>בְּקֹשִׁי אֶת גּוּפוֹ הַתָּלוּי, אֶת כְּתֵפָיו, אֶל נֹכַח צַוָּארוֹ:</p>
</blockquote>

<blockquote>
<p>אַחַת וּשְׁתַּיִם וְשָׁלֹש – וְנִשְׁאַר קָפוּא לְאֵין תְּנוּעָה,</p>
</blockquote>

<blockquote>
<p>הוֹלֵךְ חָזֵהוּ מִתְרוֹמֵם וְנוֹפֵל, מִתְקוֹמֵם וְנוֹפֵל.</p>
</blockquote>

<blockquote>
<p>קָרַע לִרְוָחָה עֵינַיִם נִפְחָדוֹת וְיוֹצְאוֹת מֵחוֹרָן,</p>
</blockquote>

<blockquote>
<p>נִכְחוֹ מַבִּיט בְּפִשּׁוּט-רַגְלַיִם, בְּמַבָּט שֶׁל קוֹפֵא,</p>
</blockquote>

<blockquote>
<p>כְּאִלּוּ הֻכָּה בְּתִמָּהוֹן, לֹא מֵבִין מַה-יֵּשׁ כָּאן, מַה-קָּרָה?</p>
</blockquote>

<blockquote>
<p>הִנֵּה הִתְאַמֵּץ עוֹד פַּעַם – הִתְכּוֹפֵף, הִתְעַקֵּל עֲוִיתוֹת,</p>
</blockquote>

<blockquote>
<p>עֵינָיו נִמְלְאוּ דָּמִים וְשׁוּב הִשְתַּלְשֵׁל כָּל גּוּפוֹ;</p>
</blockquote>

<blockquote>
<p>הֵרִים אֶת רַגְלָיו קִדְמִיּוֹת, הֵנִיף אֶת הָאֲחוֹרִיּוֹת,</p>
</blockquote>

<blockquote>
<p>פָּשַׂק צִפָּרְנָיו הַחַדּוֹת וְהֶעֱרָה בְּחִיּוּךְ-מִפְלֶצֶת</p>
</blockquote>

<blockquote>
<p>טוּרֵי שִׁנָּיו הַצַּחוֹת וְנָפְלָה לְשׁוֹנוֹ מִבֵּינוֹת</p>
</blockquote>

<blockquote>
<p>לְשִׁנָּיו שֶׁאָרְכוּ לְפֶתַע – תְּפוּחָה, אֲרֻכָּה, מַכְחִילָה,</p>
</blockquote>

<blockquote>
<p>נִשְׁאֲרָה תְּלוּיָה מְשֻׁרְבָּבֶת. צְמַרְמֹרֶת דַּקָּה שֶׁבְּדַקּוֹת</p>
</blockquote>

<blockquote>
<p>עָבְרָה הִקִּיפָה הַגּוּפָה וְכָל שַׂעֲרוֹתֶיהָ סָמָרוּ.</p>
</blockquote>

<blockquote>
<p>שׁוּב הִתְכּוֹפְפָה, הִתְעַקְּלָה, וְשׁוּב יָרְדָה מַטָּה בְּכֹבֶד,</p>
</blockquote>

<blockquote>
<p>עוֹלָה בְּרַגְלֶיהָ בָּאַרְבַּע מִלְּמַטָּה לְמַעְלָה וְחוֹזְרָה.</p>
</blockquote>

<blockquote>
<p>נִתַּק מִמְּקוֹמוֹ הַחֶבֶל – וַיִּתְנוֹעֵע הֶחָתוּל,</p>
</blockquote>

<blockquote>
<p>נִרְאָה כְּאִלּוּ הוּא יוֹצֵא בִּמְחוֹל מַעֲדַנּוֹת וָקֶצֶב,</p>
</blockquote>

<blockquote>
<p>הוֹלֵךְ וְשׂוֹחֶה מְעֻמָּד עַל גַּלִּים לֹא-נִרְאִים בָּאֲוִיר,</p>
</blockquote>

<blockquote>
<p>הֵנָּה וָהֵנָּה לְאִטּוֹ, וְצוֹעֵד קָדִימָה, וְנִרְתָּע&#8230;</p>
</blockquote>

<blockquote>
<p>מְלֵאוֹת סַקְרָנוּת אֲיֻמָּה רֻתְּקוּ אֵלָיו הָעֵינָיִם;</p>
</blockquote>

<blockquote>
<p>עָמְדוּ חִוְרִים-מוֹרִיקִים מִתּוֹךְ שִׁתּוּק כָּל נִשְׁמָתָם.</p>
</blockquote>

<blockquote>
<p>פִּתְאוֹם הִתְעַקֵּל הֶחָתוּל, זָקַף אֶת זְנָבוֹ – וְהִתְרִיז,</p>
</blockquote>

<blockquote>
<p>זֶרֶם סָרוּחַ וּמְזֻהָם פָּרַץ וְהִתִּיז נִתּוּזִים</p>
</blockquote>

<blockquote>
<p>סָבִיב לוֹ, הַרְחֵק מִסָּבִיב&#8230; – פֶּרֶשׁ וְקִלּוּחַ שֶׁל –</p>
</blockquote>

<br>  

<blockquote>
<p>קָפְצוּ נִרְתְּעוּ כֻּלָּם מֵאֵצֶל הַחַלּוֹן וְהַתְּלִיָּה.</p>
</blockquote>

<blockquote>
<p>&#8220;נָבָל מְנֻוָּל, הֵא!&#8221; – נָהַם רוּלִיק, בִּקְפִיצָה מְשֻׁנָּה</p>
</blockquote>

<blockquote>
<p>זִנֵּק כְּלַפֵּי הַחַלּוֹן וְהוֹרִיד אֶגְרוֹפוֹ הַקָּשֶׁה,</p>
</blockquote>

<blockquote>
<p>וּבְמַאֲמַצֵּי כָּל כֹּחוֹ, עַל חָזוֹ שֶׁל גְּרִישְׁקַא וַיִפֹּל</p>
</blockquote>

<blockquote>
<p>אַרְצָה אַפְּרַקְדָן. בְּכֹחַ מָשַׁךְ רוּלִיק הַחֶבֶל,</p>
</blockquote>

<blockquote>
<p>מָשַׁךְ בּוֹ שֵׁנִית וְנִתְּקוֹ; בִּן-רֶגַע קָרַע הַחַלּוֹן,</p>
</blockquote>

<blockquote>
<p>זָרַק בּוֹ אֶת הַנְּבֵלָה, וַיִּפֹּל בִּכְבֵדוּת עַל קְרָשָׁיו.</p>
</blockquote>

<blockquote>
<p>דּוּמָם וּבוֹשִׁים הִתְפַּזְּרוּ, כָּל אֶחָד וְאֶחָד לִמְקוֹמוֹ,</p>
</blockquote>

<blockquote>
<p>שָׁכְבוּ אִישׁ-אִישׁ עַל יְצוּעוֹ. וּדְמָמָה חֲשֵׁכָה בָּאוּלָם.</p>
</blockquote>

<blockquote>
<p>&#8220;מַה-שָּׁם? מָה?&#8221; קָרָא צְרוּדוֹת הַזָּקִיף בֶּחָצֵר – לֹא נַעֲנָה.</p>
</blockquote>

<blockquote>
<p>מִישֶׁהוּ חִוֵּר לֹא-נִרְאֶה הִתְהַלֵּךְ בַּחֶדֶר, מִתְגַּנֵּב,</p>
</blockquote>

<blockquote>
<p>צוֹעֵד בְּצַעֲדֵי צְלָלִים, וְקוֹר אִלֵּם נוֹדֵף הֵימֶנוּ;</p>
</blockquote>

<blockquote>
<p>צָעַד וְגָזַל בְּלֶכְתּוֹ הַשֵּנָה הַמְּתוּקָה הַנְּעִימָה,</p>
</blockquote>

<blockquote>
<p>וּמְשַׁכַּחַת הַצָּעַר – – וְשָׁכְבוּ עַל קַשׁ מַצְעֵיהֶם</p>
</blockquote>

<blockquote>
<p>כָּל הָאֲסִירִים יְגֵעִים וּרְצוּצִים, מַרְעִידִים מִקָּרָה,</p>
</blockquote>

<blockquote>
<p>תּוֹחֲבִים רֹאשָׁם בַּכֶּסֶת אוֹ כּוֹרְכִים עֲלֵיהֶם מְעִילָם,</p>
</blockquote>

<blockquote>
<p>אוֹטְמִים אָזְנַיִם בְּאֶצְבַּע כְּדֵי לֹא לִשְׁמוֹעַ-לְהַבְחִין,</p>
</blockquote>

<blockquote>
<p>מִי הוּא הַבּוֹכֶה תַּמְרוּרִים, בְּכִיָּה שֶׁל תִּינוֹק אֵין-אוֹנִים,</p>
</blockquote>

<blockquote>
<p>מִי הַמִּתְהַפֵּךְ עַל צִדּוֹ בְּצַעַר יְגוֹנִים שֶׁל טֵרוּף,</p>
</blockquote>

<blockquote>
<p>מִי הוּא הַחוֹרֵק שִׁנַּיִם בִּנְהִימָה תּוֹךְ קְלָלָה נִמְרֶצֶת, –</p>
</blockquote>

<blockquote>
<p>כְּדֵי לֹא לְהַבְחִין-לָדַעַת, מִי הוּא הַחוֹבֵט אֶת רֹאשׁוֹ</p>
</blockquote>

<blockquote>
<p>בְּשִׁגָּעוֹן נוֹאָשׁ-מְיֻאָשׁ בְּכֹתֶל הָאֶבֶן הַקָּרָה.</p>
</blockquote>

<blockquote>
<p>אֶפֶס כְּשֶׁהִכְחִיל הַשַּׁחַר בִּתְכֵלֶת עַרְפִילִית-חִוֶּרֶת,</p>
</blockquote>

<blockquote>
<p>אוֹתָהּ תְּנוּעָה תְּדִירָה שֶׁל יוֹם-יוֹם נֵעוֹרָה כָּרָגִיל,</p>
</blockquote>

<blockquote>
<p>גִלָּה מִישֶׁהוּ פִּתְאֹם, אֲשֶׁר אֵין לִרְאוֹת אֶת רוּלִיק.</p>
</blockquote>

<blockquote>
<p>&#8220;יָצָא לִצְרָכָיו&#8221;, עָנוּהוּ. אַךְ גַּם לַמְּפַקֵּחַ לֹא נַעֲנָה,</p>
</blockquote>

<blockquote>
<p>לֹא הִתְיַצֵּב לְמִפְקַד &#8216;קוּם לְבִקֹרֶת&#8217;, כִּי נִפְקָד.</p>
</blockquote>

<blockquote>
<p>&#8220;שֶׁמָּא יָצָא וְלֹא שָׁב עוֹד, מִי עַל הַדֶּלֶת?&#8221; –&quot; לֹא יָצָא</p>
</blockquote>

<blockquote>
<p>הוֹד מַעֲלָתוֹ!&quot; וְזָרַק בִּפְנֵי הַמַּשְׁגִּיחִים: &#8220;לְחַפְּשׂוֹ!&#8221;</p>
</blockquote>

<blockquote>
<p>מָצְאוּ אוֹתוֹ מְחַפְּשָׂיו מִתַּחַת לַחֲמוֹר-הָאִצְטָבָא</p>
</blockquote>

<blockquote>
<p>תָּלוּי עַל שְׁתֵּי כִּתְפוֹתָיו, קוֹפֵא וְקָר&#8230; וַיְּהִי בֹקֶר.</p>
</blockquote>

<br>  

<h2 id="תל-אביב1937.">תל-אביב, 1937.</h2>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/4716">https://benyehuda.org/read/4716</a></div></body></html>