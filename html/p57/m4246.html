<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שיח קדומים</title>
	<meta name="author" content="שאול טשרניחובסקי"/>
</head>
<body>

<blockquote>
<p>לִי סִפֵּר הַמַּעְיָן וַיְסַפֵּר הַגָּל&#8230;</p>

<p>וְאֶת אֲשֶׁר לִי סִפְּרוּ אֲנִי לֹא יָדַעְתִּי.</p>

<p>אַךְ נַפְשִׁי הִרְגִּישָׁה, אַךְ נַפְשִׁי הִבְחִינָה</p>

<p>בְּרֶטֶט הַנְּגִינָה</p>

<p>וּבְזַעֲזוּעֶיהָ,</p>

<p>וּמְלֵאָה הִיא אוֹתָם.</p>

<p>וְנִדְמוּ לִי אוֹתָם</p>

<p>הַקּוֹלוֹת הַתּוֹבְעִים</p>

<p>דְּבַר-מָה וְהַקּוֹבְלִים,</p>

<p>כִּשְׁיָרֵי בִיב הוֹלֵךְ הָלֹךְ וְחָרֹב,</p>

<p>כְּאִלּוּ הֵם נוֹבְעִים</p>

<p>מִנֶּפֶשׁ לִי יְקָרָה, מִלֵּב לִי מְאֹד קָרוֹב,</p>

<p>כִּי עַל-כֵּן יֵשׁ בָּמוֹ נִיחוֹחוֹת, שֶׁהֵמָּה</p>

<p>זִכְרוֹנוֹת שֶׁל יַלְדוּת עַל מֶרְחֲבֵי שְׁדֵמָה,</p>

<p>עַלִּיזִים כְּמֵי-אָבִיב מִגְּבָעוֹת גָּלָשׁוּ;</p>

<p>כִּי עַל-כֵּן יֵשׁ בָּמוֹ דֵי אוֹן וְדֵי כֹחַ</p>

<p>לְהָעִיר חֶזְיוֹנוֹת, שֶׁכְּבָר-כְּבָר טֻשְׁטָשׁוּ,</p>

<p>מִי יֵדַע מָתַי,</p>

<p>וְשֶׁלֹּא לִשְׁכֹּחַ&#8230;
<br><br />
*</p>

<p>וְהַיַּעַר שָׂח, וְהַיַּעַר שָׂח&#8230;</p>

<p>עוֹדֶנּוּ רָטֹב וּכְמוֹ עֵר</p>

<p>אֶל בּוֹא חֲלוֹם-אוֹר וּמָלֵא פְאֵר,</p>

<p>בְּעוֹד חֶצְיוֹ שָׁקוּף וְחֶצְיוֹ מְלַבְלֵב;</p>

<p>וְשֶׁמֶשׁ-יָם מְהַבְהֵב</p>

<p>וְיוֹרֶה בּוֹ רְסִיסִים שֶׁל אוֹרוֹת נֶחְפָּזִים.</p>

<p>וּמָלֵא הוּא רָזִים;</p>

<p>וְשָׂח הוּא, וְשָׂח הוּא&#8230; בְּכָל אַלְפֵי גְזָעָיו,</p>

<p>בַּעֲנָפָיו, בְּיוֹנְקוֹתָיו וְצֶאֱצָאָיו</p>

<p>וּבַעֲלֵי-תִפְאַרְתּוֹ.</p>

<p>וְגַלֵּי הֶמְיָתוֹ הַטְּמִירָה וְהַנָּאוָה</p>

<p>מִשְׁתַּפְּכִים בְּגָאוֹן, מִשְׁתַּפְּכִים בִּרְחָבָה</p>

<p>מְלֹא רֹחַב צַמַּרְתּוֹ.</p>

<p>וַעֲדִינָה שִׁירָתוֹ לְלֹא-סוֹף, לְלֹא פִּתְרוֹנִים</p>

<p>מְרַפְרֶפֶת וְנִתְלָה בְּרָאשֵׁי אַלּוֹנִים</p>

<p>חֲסוֹנִים וּזְקוּפִים.
<br><br />
*</p>

<p>וּבְרֶטֶט הַחַיִּים הַמְּפַכִּים עַל סְבִיבַי</p>

<p>הִרְגַּשְׁתִּי וָאָבִין נְאוּמָם,</p>

<p>וּבְסַפְּרָם לְתֻמָּם,</p>

<p>כְּפִטְפּוּט תִּינוֹקוֹת,</p>

<p>הִכַּרְתִּי בַשִּׂיחוֹת, שֶׁבַּעֲנָוָה הֵן בּוֹקְעוֹת</p>

<p>וְעוֹלוֹת,</p>

<p>הִכַּרְתִּי קוֹל אַחַי, אַחַי הַקְּטַנִּים,</p>

<p>שֶׁאוֹתָם עָזַבְתִּי זֶה רַבּוֹת בַּשָּׁנִים,</p>

<p>בְּהַפְרִיד אֱלֹהִים בָּאָרֶץ אֵיתָנִים,</p>

<p>וְנִשְׁאֲרוּ דְווּיִם וְנַעֲנִים</p>

<p>עַד בְּלִי-לְהַכִּיר אָח אֶת אָח&#8230;</p>

<p>וְהַיַּעַר שָׂח, וְהַיַּעַר שָׂח – – –</p>
</blockquote>

<br>  

<p>Klingenteich</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/4246">https://benyehuda.org/read/4246</a></div></body></html>