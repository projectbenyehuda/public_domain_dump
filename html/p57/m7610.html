<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הוֹי, אַרְצִי! מוֹלַדְתִּי!</title>
	<meta name="author" content="שאול טשרניחובסקי"/>
</head>
<body>

<blockquote>
<p>הוֹי, אַרְצִי! מוֹלַדְתִּי!</p>

<p>הַר-טְרָשִׁים קֵרֵחַ.</p>

<p>עֵדֶר עֻלְפֶּה: שֶׂה וּגְדִי.</p>

<p>זְהַב-הָדָר שָׂמֵחַ.</p>

<p>מִנְזָרִים, גַּל מַצֵּבָה,</p>

<p>כִּפּוֹת-טִיט עַל בַּיִת.</p>

<p>מוֹשָׁבָה לֹא-נוֹשָׁבָה,</p>

<p>זַיִת אֵצֶל זַיִת.
<br><br />
אֶרֶץ! אֶרֶץ-מוֹרָשָׁה!</p>

<p>דֶּקֶל רַב-כַּפָּיִם.</p>

<p>גֶּדֶר-קַו-צַבָּר רָשָׁע.</p>

<p>נַחַל כְּמַהּ הַמָּיִם.</p>

<p>רֵיחַ פַּרְדְּסֵי-אָבִיב.</p>

<p>שִׁיר-צִלְצַל גַּמֶּלֶת.</p>

<p>חֵל-חוֹלוֹת לַיָּם סָבִיב.</p>

<p>צֵל שִׁקְמָה נוֹפֶלֶת.
<br><br />
אֶרֶץ-נַחֲלַת מִדְבַּר-סִין!</p>

<p>קֶסֶם כּוֹכְבֵי לֶכֶת.</p>

<p>הֶבֶל-זַעַם הַחַמְסִין,</p>

<p>מְלוּנָה בְּשַׁלֶּכֶת.</p>

<p>כֶּרֶם-גֶפֶן נִים-לֹא-נִים.</p>

<p>תֵּל-חָרְבָּה נֶחֱרֶשֶׁת.</p>

<p>תְּכוֹל-לֵילוֹת וִילֵל-תַּנִּים.</p>

<p>מַשְׁאֵבָה נוֹקֶשֶׁת.
<br><br />
הוֹי, הוֹי, אֶרֶץ חֶמְדַּת-לֵב!</p>

<p>הַשָּׁמִיר, הַשָּׁיִת.</p>

<p>בַּיִר סוּד יָתוֹם בַּגֵּב.</p>

<p>בַּשָּׁמַיִם עָיִט.</p>

<p>מַטְלִיּוֹת מִדְבָּר וָחוֹל.</p>

<p>שְׁבִיל זָרוּעַ שְׁחֵלֶת.</p>

<p>בְּיָם שֶׁל אוֹר טוֹבֵעַ כֹּל,</p>

<p>וְעַל פְּנֵי כֹל הַתְּכֵלֶת.</p>
</blockquote>

<br>  

<p>תל-אביב 1933</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/7610">https://benyehuda.org/read/7610</a></div></body></html>