<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עַל הַדָּם (כְּלִיל סוֹנֵיטוֹת)</title>
	<meta name="author" content="שאול טשרניחובסקי"/>
</head>
<body>

<blockquote>
<p>וְנִקֵּיתִי דָּמָם לֹא-נִקֵּיתִי.</p>
</blockquote>

<p>(יואל, ד', כ&quot;א)</p>

<br>

<blockquote>
<h2 id="א">א</h2>
</blockquote>

<blockquote>
<p>עֲיֵפֵי אֱנוֹשִׁיּוּת וִירֵשַׁת הַדּוֹרוֹת</p>

<p>וּטְעוּנֵי לֵב קָט, שֶׁנִּתְרוֹקֵן מִתּוֹכוֹ,</p>

<p>נֵתַע אִישׁ לְעֶבְרוֹ, לְלֹא רְצוֹנוֹ וְלֹא בְכֹחוֹ,</p>

<p>וּכְאוֹתוֹ סוּס עִוֵּר הַנִּתְקָל בְּבוֹרוֹת.
<br><br />
כִּגְרוּפֵי יָם סוֹעֵר נָשׁוּטָה עַל צְרוֹרוֹת,</p>

<p>וּכְפֶגֶר עֲפִיאָן, שֶׁנִּסְרַח בּוֹ מֹחוֹ;</p>

<p>וְאִישׁ אִישׁ עַל קִנּוֹ מִתְקַנֵּא בְּאֶפְרוֹחוֹ –</p>

<p>פֶן יִפְקַח זֶה עֵינָיו אֶל-מוּל פְּנֵי הַמְּאוֹרוֹת.
<br><br />
חֲזִיז-אֵל קוֹרֵעַ מֶרְחֲבֵי עֲנָנִים</p>

<p>מִקְּצוֹת הַשָּׁמַיִם עַד קְצוֹתָם, אִם קוֹלְטוֹ</p>

<p>הָרְאִי הַקְּטַנְטַן – דְּמוּת נִיצוֹץ הוּא פוֹלְטוֹ; –
<br><br />
כֵּן בְּמַעֲשֵׂה-בְרֵאשִׁית נִתְבּוֹנֵן פַּזְלָנִים,</p>

<p>מִמַּעֲבֵה עַרְפִלֵּי-סְתָרִים נְמַקִּים,</p>

<p>וְעֵינֵינוּ תִכְלֶינָה לִמְאוֹרוֹת מֶרְחַקִּים.
<br></p>

<h2 id="ב">ב</h2>
</blockquote>

<blockquote>
<p>עֵינֵינוּ תִּכְלֶינָה לִמְאוֹרוֹת-מֶרְחַקִּים</p>

<p>מֵחֻלִּין יוֹם יוֹם וּמִתּוֹךְ קְרַב-קְטַנּוֹת,</p>

<p>הַמְּשִׁמִּים לִבֵּנוּ בִדְאָגוֹת וּטְעָנוֹת,</p>

<p>בְּמוּסָר שֶׁל קוֹפִים טִפְּשָׁנִים וּמְחַקִּים.
<br><br />
כִּבְיָמִים הָיִינוּ תִינוֹקוֹת עוֹד רַכִּים</p>

<p>עַל בִּרְכֵּי אוֹמֶנֶת וְסַבְתּוֹת מִתְעַנּוֹת,</p>

<p>הַקּוֹלְעוֹת סִפּוּרֵי-בַדֵּיהֶן וּמְתַנּוֹת</p>

<p>עַל צָרוֹת קְדוֹשִׁים מְסוּרִים לַמַּכִּים.
<br><br />
וּבְמִדְרָשׁ-בִּן-יוֹמוֹ צָץ בְּמֹחַ נְמָלִים,</p>

<p>בִּלְשׁוֹן סַרְדִּיּוֹטִין וְחִדּוּדֵי גַמָּלִים</p>

<p>יָבֹאוּ אֵלֵינוּ הֲמוֹן יְרַקְרַקִּים.
<br><br />
כַּף-זְכוּתָם עַל אַלְפֵי פִשְׁעֵיהֶם מְכַסָּה,</p>

<p>הַמְחַדְּשִׁים אֱמוּנָה, אֱמוּנָה כִּי פַסָּה;</p>

<p>נִזְקָנָה לַפֶּלֶא הַגָּדוֹל מְחַכִּים.
<br></p>

<h2 id="ג">ג</h2>
</blockquote>

<blockquote>
<p>נִזְקָנָה לַפֶּלֶא הַגָּדוֹל מְחַכִּים – – –</p>

<p>לֵב יֶלֶד, לֵב טִפֵּשׁ, בְּשָׁעָה לֹא-טוֹבָה</p>

<p>מִי זְרָעֲךָ אַהֲבָה, חֶסֶד וְחוֹבָה</p>

<p>וְיִמְתַּח בְּךָ נִימִים אֲנִינִים וְדַקִּים?
<br><br />
הוֹי נִימִים אֲנִינִים! יֵשׁ שִׁירִים&#8230; גַּנְזַכִּים&#8230;</p>

<p>אַךְ בִּיְּשָׁם הָאָדָם&#8230; מֵרָזוֹן&#8230; מִשֹּׂבַע&#8230;</p>

<p>וְקוֹלָם לֹא נִשְׁמָע (וִישׁוּעָה לֹא קְרוֹבָה)</p>

<p>בִּמְהוּמַת תַּגָּרִים וּשְׁרִיקַת קוֹזַקִּים.
<br><br />
וּמַחֲשִׁים אוֹרִים צְבָא-מָרוֹם מִמָּעַל,</p>

<p>וְהָעַוְלָה הַגְּדוֹלָה בָאָרֶץ מֶמְשַׁלְתָּהּ,</p>

<p>וּפִצְעֲךָ גָדוֹל, אִם נַפְשְׁךָ הִצַּלְתָּ,
<br><br />
וַחֲלוֹמְךָ עוֹד אִתְּךָ, רִחַקְתָּ מִמַּעַל&#8230;</p>

<p>וּמָתַי קֵץ חָזוֹן? לַמּוֹעֵד? לְדוֹרוֹת?</p>

<p>נָתוּרָה אַף-נַחְפֹּשׂ בְּמִסְתּוֹרִין שֶׁל תּוֹרוֹת&#8230;
<br></p>

<h2 id="ד">ד</h2>
</blockquote>

<blockquote>
<p>נָתוּרָה אַף-נַחְפֹּשׂ בְּמִסְתּוֹרִין שֶׁל תּוֹרוֹת</p>

<p>מְגֻדְּלֵי-הַפֶּרַע וּמְהַלְּכֵי-קֵרֵחַ,</p>

<p>וּבְשִׂיג חוֹלֵי-נוֹפְלִים וּמֻכֵּי-יָרֵחַ,</p>

<p>הַתּוֹעִים וְהַמַּתְעִים וְהָעוֹשִׂים בָּם סְחוֹרוֹת.
<br><br />
וְכַאֲשֶׁר יוּעַם עַרְפֶל-הַמָּסֹרוֹת</p>

<p>כֵּן יְעַוֵּר עֵינֵינוּ, כְּשֶׁמֶשׁ זוֹרֵחַ;</p>

<p>וּמֵי מַעְיָן נִרְפָּשׂ שֶׁהֶעֱלוּ רֵיחַ</p>

<p>יְרַכְּכוּ הַלְּבָבוֹת לַעֲשׂוֹתָם כִּנּוֹרוֹת.
<br><br />
רוּחֵנוּ כִּי קָצְרָה, מִהַרְנוּ נוֹאַשְׁנוּ</p>

<p>מֵעִיּוּן, מֵאוֹר הַמַּשּׂוּאוֹת יָרַשְׁנוּ,</p>

<p>שֶׁהֶעֱלוּן אַנְשֵׁי הַדְּרִישָׁה הַגְּאוֹנִית.
<br><br />
וּכְאוֹתָהּ נִשֹּׁבֶת עַל פִּתְחֵי מַמְּגוֹרוֹת</p>

<p>קַלּוֹנוּ, מַכְרִיזִים מַחֲשָׁבָה אַיְלוֹנִית,</p>

<p>אֶל שְׁבִילֵי הַדִּמְיוֹן נָסוּרָה וּמְקוֹרוֹת.
<br></p>

<h2 id="ה">ה</h2>
</blockquote>

<blockquote>
<p>אֶל שְׁבִילֵי הַדִּמְיוֹן נָסוּרָה וּמְקוֹרוֹת&#8230;</p>

<p>בַּלֶּחֶם הַקְּלוֹקֵל, פֵּרוּרִים נִמְאָסִים,</p>

<p>נִשְׁתַּחֲוֶה נִכְרָעָה שְׂפַת חָנֵף, וְשָׂשִׂים</p>

<p>לִמְתַקְּנֵי-הָעוֹלָם מַסִּיעֵי הַקּוֹרוֹת
<br><br />
לְבִנְיָן הַפְּלָאוֹת מַשְׁכִּיחַ הַמְּרוֹרוֹת,</p>

<p>וּבְהִבָּנוֹתוֹ – מִגְדַּל נַנָּסִים –</p>

<p>אַף-נִתְקַע כַּף עָלָיו: פַּנָּסִים, פַּנָּסִים!</p>

<p>לָאֵלֶּה יִחַלְנוּ, הֵן הֵמָּה הַמְּאוֹרוֹת!
<br><br />
הֵתָיוּ הַנָּזִיד וּזְכִיתֶם בִּמְחִירוֹ</p>

<p>גַּם-חֹפֶשׁ, גַּם-חֵרוּת הַגּוּף וְהַנֶּפֶשׁ&#8230;</p>

<p>הַקּוֹנֶה, הַלְוַאי וְנִמְשַׁלְנוּ לִבְעִירוֹ!
<br><br />
וְדִמְיוֹנוֹת הַקֶּסֶם? – נַכְפִּישֵׁם בָּרֶפֶשׁ!</p>

<p>הוֹי, טִפְּשִׁים, חָלַמְנוּ, אֲנַחְנוּ הַמְּזַכִּים,</p>

<p>הַצְּמֵאִים לְאִמְרֵי-הָאֱמֶת הַזַּכִּים.
<br></p>

<h2 id="ו">ו</h2>
</blockquote>

<blockquote>
<p>צְמֵאִים לְאִמְרֵי-הָאֱמֶת הַזַּכִּים</p>

<p>נְשַׁלְּמָה כְּסִיטוֹן מַס כָּפוּל וָמֶכֶס</p>

<p>בִּלְשַׁד נְּעוּרֵינוּ וּבְתֹם בְּאֵין פְּחֶתֶת,</p>

<p>וּבְחֹם אֲבִיבֵנוּ וְכֹחוֹתָיו מְפַּכִּים
<br><br />
כְּעֵינוֹת הַמְּשׁוּבָה מִמְּעָרוֹת-מַחֲשַׁכִּים&#8230;</p>

<p>עַד בּוֹא יוֹם-הַזִּקְנָה תַּשׁ כֹּחוֹ, וּכְעֶכֶס,</p>

<p>שֶׁפָּרַשׂ עוֹר-שְׁנָתוֹ, נִתְחַבֵּא בָרֶכֶס,</p>

<p>וְאֵין חַמָּה רוֹמֶזֶת בְּעַד הַחֲרַכִּים.
<br><br />
חֲלוֹמוֹת הַנֹּעַר, פַּרְפָּרִים בְּנֵי יוֹמָם!</p>

<p>עִם פְּרָחִים לִבְלַבְתֶּם&#8230; אַיָּמוֹ, אֵי מְקוֹמָם?</p>

<p>וַתֵּאָלֵמוּ עִם שִׁיר הַשְּׁרַקְרַקִּים&#8230;
<br><br />
אַיֶּךָּ, הַגִּבּוֹר, הוֹי גִּבּוֹר-אֶצְבָּעִי?</p>

<p>הַנּוֹפֵל כִּי נִכְשַׁל בְּדִבְרֵי הֲבָאִי</p>

<p>מִפַּח אֶל פִּי-פַחַת, מִתְּהוֹם אֶל מַעֲמַקִּים.
<br></p>

<h2 id="ז">ז</h2>
</blockquote>

<blockquote>
<p>מִפַּח אֶל פִּי-פַחַת, מִתְּהוֹם אֶל מַעֲמַקִּים</p>

<p>נִקָּלַע נִחָרִים כִּפְלֵיטַת הַשְּׂרֵפָה,</p>

<p>מְאֻשָּׁרִים-עֲלוּבִים בַּבְּרָכָה הַטְּרֵפָה,</p>

<p>בֵּרְכָנוּ הַ&#8217;שֵּׂכֶל' בִּשְׂפַת-חֲלַקְלַקִּים,
<br><br />
הַמְּחַנֵּק בְּנַפְשֵׁנוּ כָל-קוֹלוֹת צוֹעֲקִים</p>

<p>בְּעֹשֶׁר רִנָּתָם וְסֻמְפּוֹנְיוֹת מַגְרֵפָה;</p>

<p>וּסְיָגִים וּגְדָרִים וְחֹק נְצָרֵפָה,</p>

<p>הַנָּחָה לְהַנָּחָה וְשִׁגְיוֹנוֹת שֶׁל כְּרָכִּים.
<br><br />
וְנִהְיֶה אַךְ פַּעַם כִּקְטַנִּים בִּקְטַנִּים,</p>

<p>כְּשִׂיחַ הַשָּׂדֶה וּכְטִפָּה בַזֶּרֶם!</p>

<p>לְאֵין מֶחְקָר, אֵין תַּכְלִית, אֵין מוֹשְׁלִים, אֵין מְעַנִּים,
<br><br />
כַּאֲשֶׁר הָיִינוּ מִקֶּדֶם, וּבְטֶרֶם</p>

<p>בִּינוֹנוּ, מָלַכְנוּ בָאָרֶץ וּמְאוֹרוֹת,</p>

<p>וּנְבִיאִים הֶלְאוּנוּ וּמְבַשְּׂרֵי הַבְּשׂוֹרוֹת.
<br></p>

<h2 id="ח">ח</h2>
</blockquote>

<blockquote>
<p>וּנְבִיאִים הֶלְאוּנוּ וּמְבַשְּׂרֵי הַבְּשׂוֹרוֹת</p>

<p>הַכּוֹאֲבִים לְאָדָם וּלְיֵשַׁע בְּתֵבֵל,</p>

<p>וּמְפִיצֵי תוֹרוֹתָם עֲמוּסֵי הַסֵּבֶל</p>

<p>הַמְּמַלְּאִים פְּנֵי אֶרֶץ מִזְבְּחוֹת אֵין-סְפוֹרוֹת.
<br><br />
עֲנָוִים עַל-כָּרְחָם, צֹאן-קֹדֶשׁ וּצְחוֹרוֹת</p>

<p>עַד לֹא נָחֲלוּ אֶרֶץ – וּזְרַע שֹׁד וָתֶבֶל,</p>

<p>קְהַל זְאֵבִים רְעַבְתָּנִים, בְּהַשְׁרִישָׁם, בַּחֶבֶל</p>

<p>נֶעֶטְרֵי זֵר דַּפְנָא וְתוֹפְשֵׂי תִמּוֹרוֹת.
<br><br />
וְאִלּוּ נִסְתַּחֲפוּ נַהֲרוֹת הַדָּמִים,</p>

<p>שֶׁשָּׁפְכוּ תַּלְיָנֵי-הַקֹּדֶשׁ הַצָּמִים,</p>

<p>מִדְבָּרָה אַל חֶגַ&#8217;ס וּצְחִיחַת הַגָּלִיל,
<br><br />
וְנָתְנוּ יְבוּלָם עִדָּן וְעִדָּנִים,</p>

<p>וְהָפַךְ הַמִּדְבָּר אֲגַם דֶּשֶׁא קַלִיל, –</p>

<p>אֲרוּרִים כֹּהֲנֵי הַבֵּל וְהַחַמָּנִים!
<br></p>

<h2 id="ט">ט</h2>
</blockquote>

<blockquote>
<p>אֲרוּרִים כֹּהֲנֵי הַבֵּל וְהַחַמָּנִים,</p>

<p>כָּל יוֹצֵר-שָׁמַיִם וּמוֹשִׁיב אֱלִילִים,</p>

<p>וּמְחוֹקְקֵי דָתָם בָּאֶבֶן וּגְוִילִים,</p>

<p>בְּאוֹתוֹת וּבְמוֹפְתִים וְעֵדוּת נֶאֱמָנִים;
<br><br />
מְשַׁלְּמִים אֱמוּנָה בְּמָעוֹת מְזֻמָּנִים;</p>

<p>וְאֵלִים מַרְעִימִים וְשׁוֹפְטִים פְּלִילִים,</p>

<p>וּפוּלְסֵי דְּנוּרָא לְבָנִים אֱוִילִים,</p>

<p>מְצַוִּים עַל אֹשֶׁר בְּכֹחוֹת-אֵיתָנִים!
<br><br />
וּבְכֹחוֹת-אֵיתָנִים עַל-גַּב מִזְבְּחוֹתָם</p>

<p>גַּם יִשְׁפְּכוּ דָמִים, קָרְבְּנוֹת צוּר עוֹשָׂם,</p>

<p>יַכְרִיעוּ לַטֶּבַח לִרְבָבוֹת לִרְבָבוֹת
<br><br />
כָּל אֲשֶׁר לֹא יֵצֵא עִמָּהֶם בִּמְחוֹלָם,</p>

<p>כָּל גֵּאֵי הָרוּחַ וּנְדִיבֵי הַלְּבָבוֹת,</p>

<p>וּנְבִיאֵי-הָאֱמֶת וְהַנִּשְׁמָעִים בְּקוֹלָם.
<br></p>

<h2 id="י">י</h2>
</blockquote>

<blockquote>
<p>וּנְבִיאֵי-הָאֱמֶת וְהַנִּשְׁמָעִים בְּקוֹלָם&#8230;</p>

<p>חֲרָבוֹת בִּידֵיהֶם פִּיפִיּוֹת וּשְׁתָּיִם:</p>

<p>הָאֱמֶת וְהָאַהֲבָה, נֶשֶׁק הַפְּלָאִים;</p>

<p>וְזָרְעוּ בִתְפִלָּה, מִימִינָם, מִשְּׂמֹאלָם
<br><br />
עַל נֶפֶשׁ נְחוּשָׁה וְלֵב-אֶבֶן מֵעוֹלָם,</p>

<p>מִתְנַכְּלִים לַטּוֹבִים, מַעֲרִימִים לָרָעִים,</p>

<p>בְּאֵשׁ וּבַדָּם יַטִּיפוּ לִפְרָאִים</p>

<p>בְּטִפְּשׁוּת קַנָּאִים וּקְשִׁי-עֹרֶף גּוֹלָם.
<br><br />
וּמָלַךְ הַשֶּׁקֶר, וְהָאֱמֶת נֶעְדֶּרֶת,</p>

<p>הָאַהֲבָה תֶחְמַץ כִּשְׂאֹר בַּמִּשְׁאֶרֶת,</p>

<p>תַּסְרִיחַ עַל מוֹקְדוֹת הַמִּינִים וּשְׁכוֹלָם.
<br><br />
כָּל הוֹגֶה מַחֲשָׁבָה וְהָיָה לְאָלָה,</p>

<p>אִם הוּא נַפְשׁוֹ כְגָאֳלָם נַפְשָׁם לֹא גְאָלָהּ,</p>

<p>אַף-יוּאַר לָעַד שֵׁם מְתַקְּנֵי-הָעוֹלָם!
<br></p>

<h2 id="יא">יא</h2>
</blockquote>

<blockquote>
<p>אַף-יוּאָר לָעַד שֵׁם מְתַקְּנֵי-הָעוֹלָם!</p>

<p>סָרִיסֵי-הַלֵּב וְנִפְתְּלֵי-אֱמוּנָה,</p>

<p>הַסּוּמִים בְּמֹחָם, וּבְנֶפֶשׁ עֲנֻגָּה</p>

<p>יַבְחִינוּ אַךְ עֶדְנָם וְתָפְתֶּה שְׁאוֹלָם.
<br><br />
נִגָּרִים כִּרְגָבִים סוּמָאִים בְּמִשְׁעוֹלָם,</p>

<p>מְרַטְּשִׁים וְרוֹצְצִים מִתּוֹךְ קֹר-מְכוּנָה</p>

<p>גַּם חָרָשֵׁי-חֵמָר גַּם פְּסִילֵי אַתּוּנָה,</p>

<p>מִכֹּבֶד רָב פֶּגֶר לֹא יִשְׁמְעוּ קוֹל-עָם.
<br><br />
עַד לֹא מָלְכוּ הֵם, עַד נֶחְבְּאוּ בַּסֶּדֶק</p>

<p>יָשִׁירוּ לְחֹפֶשׁ וְיִנַּבְּאוּ לְצֶדֶק</p>

<p>תַּלְיָנִים בִּקְדֻשָּׁה וּמַשְׁוִים עַקְשָׁנִים;
<br><br />
אַךְ סוֹף מַנְגִּינָתָם – אֲזִקִּים, גַּרְדֻּמּוֹת</p>

<p>לָעֲבַרְיָנִים וּלְאַנְשֵׁי-הַתְּרוּמוֹת,</p>

<p>כֹּהֲנֵי הַיֹּפִי וּמַכְחוֹל-אֳמָנִים.
<br></p>

<h2 id="יב">יב</h2>
</blockquote>

<blockquote>
<p>כֹּהֲנֵי הַיֹּפִי וּמַכְחוֹל-אֳמָנִים,</p>

<p>אִישׁ אִישׁ רוּחוֹ טָהוֹר וְקָדוֹשׁ לַפִּידוֹ;</p>

<p>אִם מָצָא זְרַע-אֱמֶת, מְצָאוֹ לְפִידוֹ</p>

<p>וּלְחַבּוּרָתוֹ בִקְהַל הַנִּרְגָּנִים.
<br><br />
וּפְרָס כִּי תִנְחָלוּ – כְּלִיל קוֹץ וּבַרְקָנִים.</p>

<p>הֲגַם מִכֶּם יֵצֵא צַר יֹפִי לַכְחִידוֹ?</p>

<p>כָּל קַלְוִין וְקַלְוִין וְסֶרְוֵיטוֹ<a href="#fn:1" id="fnref:1" title="see footnote" class="footnote"><sup>1</sup></a> בְצִדּוֹ?</p>

<p>עֲנוּ בִי, כָּל חוֹלֵם חֲלוֹם שִׁיר וּגְוָנִים!
<br><br />
מִתְּהוֹם אִי-הֲוָיָה קָרָאנוּ לִתְחִיָּה</p>

<p>לִרְבֲבוֹת קוֹלוֹת בִּסְעָרָה מַפְלִיאָה,</p>

<p>אַךְ אֵין בִּגְלָלֵנוּ אֲנָחָה, אֵין קִינָה;
<br><br />
וְאוֹצָרוֹת שֶׁל גְּוָנִים וּצְבָעִים שָׁפַכְנוּ;</p>

<p>מֵאַרְגְּמַן-הַקֹּדֶשׁ נְקִיִּם אֲנַחְנוּ</p>

<p>הָרוֹדִים בַּשִּׁירָה וּמִסְתְּרֵי חִנָּהּ.
<br></p>

<h2 id="יג">יג</h2>
</blockquote>

<blockquote>
<p>הָרוֹדִים בַּשִּׁירָה וּמִסְתְּרֵי חִנָּהּ,</p>

<p>אַךְ אַתֶּם מְאַחֲדִים עֲבָרִים וַעֲתִידוֹת,</p>

<p>וּבְהִמְנוֹן אַכְנֵטוֹן, שָׁר בֵּין פִּירָמִידוֹת<a href="#fn:2" id="fnref:2" title="see footnote" class="footnote"><sup>2</sup></a>,</p>

<p>וּזְמִירוֹת בֶּן-יִשַׁי נִשְׁתַּפֵּךְ בִּתְחִנָּה.
<br><br />
שִׁיר-עֶרֶשׂ, שִׁיר אֶחָד וּמָלֵא חֲנִינָה,</p>

<p>לְשִׁפְחָה בַת-עֶבֶד וּלְשִׁדָּה בַשִּׁדּוֹת;</p>

<p>וְעֶרֶב יִתְכַּוֵּץ עִם גּוֹנֵי הַחִידוֹת</p>

<p>לֵב אֲמוֹדָאִים וְלֵב עָמֵל בַּטְּחִינָה.
<br><br />
וּבָאָה יְצִירַתְכֶם וְקָרְאָה לִנְדִיבוֹת</p>

<p>מִתּוֹךְ לֵב מִתְלַהֵב וּשְׁאִיפוֹת מַרְהִיבוֹת</p>

<p>מְצָרְפָה נִיצוֹצוֹת וּפְעֻלָּה לִפְעֻלָּה
<br><br />
לְאִטָּם וּכְהַפְרוֹת חֹם-אָבִיב הַגִּנָּה.</p>

<p>אִם צִוָּה הָאֵל וְהוּא עָתִיד לִגְאֻלָּה,</p>

<p>יִגְּאֲלוּ הָעוֹלָם בְּשִׁיר וּמַנְגִּינָה.
<br></p>

<h2 id="יד">יד</h2>
</blockquote>

<blockquote>
<p>יִגְאֲלוּ הָעוֹלָם בְּשִׁיר וּמַנְגִּינָה,</p>

<p>וְהָיְתָה הַרְמוֹנְיָה אַחַת נִפְלָאָה&#8230;</p>

<p>בֵּינְתַיִם – וַתִּתְגַּל הַחַיָּה הָרָעָה</p>

<p>בְּעִמְקֵי הָאָדָם, הֵגִיחָה מִקִּנָּהּ.
<br><br />
וּבְלוֹיֵי-הַסְּחָבוֹת שֶׁל תַּרְבּוּת מְגִנָּה</p>

<p>הִתְפָּרְקָה, וַתּוֹפַע בְּנַוְלוּת-הַזְּוָעָה&#8230;</p>

<p>הוֹי, יוֹבְלוֹת שֶׁל פִּילוֹסוֹפְיָה נִשָּׂאָה!</p>

<p>אַתֶּן מַה-פְּעַלְתֶּן אֱמוּנָה וּבִינָה?
<br><br />
שִׁבֳּלֵי אַרְגְּמַן-הַקֹּדֶשׁ הַטְּהוֹרוֹת</p>

<p>מְכַסּוֹת פְּנֵי אֶרֶץ, וְאָדָם טוֹבֵעַ&#8230;</p>

<p>דִּמְדּוּמִים שֶׁל תַּרְבּוּת&#8230; וּבִלְבּוּל שֶׁל תְּחוּמִים&#8230;
<br><br />
עֲלָטָה גוֹבֶרֶת אוֹ שַׁחַר בּוֹקֵעַ?</p>

<p>נִדְהָמִים נִתְבּוֹנֵן בְּמַעֲבֵה דִמְדּוּמִים,</p>

<p>עֲיֵפֵי אֱנוֹשִׁיּוּת וִירֵשַׁת הַדּוֹרוֹת.
<br></p>

<h2 id="טו">טו</h2>
</blockquote>

<blockquote>
<p>עֲיֵפֵי אֱנוֹשִׁיּוּת וִירֵשַׁת הַדּוֹרוֹת</p>

<p>תִּכְלֶינָה עֵינֵינוּ לִמְאוֹרוֹת מֶרְחַקִּים;</p>

<p>נִזְקָנָה, לַפֶּלֶא הַגָּדוֹל מְחַכִּים.</p>

<p>נָתוּרָה נַחְפֹּשָׂה בְּמִסְתּוֹרִין שֶׁל תּוֹרוֹת,
<br><br />
אֶל שְׁבִילֵי הַדִּמְיוֹן נָסוּרָה וּמְקוֹרוֹת,</p>

<p>צְמֵאִים לְאִמְרֵי-הָאֱמֶת הַזַּכִּים.</p>

<p>מִפַּח אֶל פִּי פַחַת, מִתְּהוֹם אֶל מַעֲמַקִּים</p>

<p>הֶלְאוּנוּ הַנְּבִיאִים וּמְבַשְּׂרֵי הַבְּשׂוֹרוֹת.
<br><br />
אֲרוּרִים כֹּהֲנֵי הַבֵּל וְהַחַמָּנִים!</p>

<p>וּנְבִיאֵי הָאֱמֶת וְהַנִּשְׁמָעִים בְּקוֹלָם!</p>

<p>אַף יוּאַר לָעַד שֵׁם מְתַקְּנֵי-הָעוֹלָם!
<br><br />
אַךְ כֹּהֲנֵי הַיֹּפִי וּמַכְחוֹל-אֳמָנִים,</p>

<p>הָרוֹדִים בַּשִּׁירָה וּמִסְתְּרֵי חִנָּהּ,</p>

<p>יִגְאֲלוּ הָעוֹלָם בְּשִׁיר וּמַנְגִּינָה.</p>
</blockquote>

<br>  

<p>אודיסה, ברלין, 1923</p>

<div class="footnotes">
<hr />
<ol>

<li id="fn:1">
<p>קלוין הריפורמטור הוציא להרג את סרויטו – אף הוא ריפורמטור <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>המלך הריפורמטור, בשעתו, אשר הניח אחריו המנונים נעלים. <a href="#fnref:2" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/5854">https://benyehuda.org/read/5854</a></div></body></html>