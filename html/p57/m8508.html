<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קִיר הַפֶּלֶא אֲשֶׁר בְּוֶרְמַיְזָה</title>
	<meta name="author" content="שאול טשרניחובסקי"/>
</head>
<body>

<blockquote>
<p>מִלְּבוֹא הַשּׁוּק עַד אֵם הָרְחוֹב</p>

<p>קוֹל-צִלְצוּל בָּא, קוֹל-הַלְמוּת תֹּף,</p>

<p>חֲצוֹצְרוֹת וּמְצִלְתָּיִם.
<br><br />
קוֹל-הָמוֹן בָּא, קוֹל הֲמוֹן-עָם,</p>

<p>בַּסָּךְ, בַּגְּדוּד, בַּשִּׁיר הָרָם,</p>

<p>בִּפְסִיעָה אַחַת אֶחָת.
<br><br />
הָרֶכֶב נָע אֶל שַׁעֲטוֹת סוּס,</p>

<p>הַלַּנְדְּסְקְנֶכְט זָע, אֲדֻמֵּי-סוּת,</p>

<p>צְרוֹר-נוֹצוֹת עַל הַכּוֹבָע.
<br><br />
יֵשׁ יִבְרֹק אוֹר וְטָס כַּסִּיס</p>

<p>עַל-פְּנֵי סוֹחֵרָה וְחֹד חֲנִית,</p>

<p>עַל גַּרְזֶן-אוֹן וָפָלֶד.
<br><br />
מַה-צַּר הָרְחוֹב בִּקְצֵה הָעִיר!</p>

<p>וּכְאֶבֶן אַחַת קִיר עַל קִיר,</p>

<p>כָּל דֶּרֶךְ לִנְטוֹת אָיִן.
<br><br />
בִּשְׁפַל הָרְחוֹב הוֹלֶכֶת אַט</p>

<p>עִבְרִיָּה, רַגְלָהּ כְּמוֹ בַּסַּד –</p>

<p>כִּי כְּרֵסָהּ בֵּין שִׁנֶּיהָ.
<br><br />
וּפִתְאֹם נָטָה, פִּתְאֹם סָר</p>

<p>הַגְּדוּד הַבָּא לָרְחוֹב הַצָּר,</p>

<p>הַדֻּכָּס עוֹבֵר בְּרֹאשׁוֹ.
<br><br />
הָאִשָּׁה נִרְתְּעָה אֶל הַצַּד,</p>

<p>בִּמְבוּכָה הִיא: אֵי תַצִּיב יָד,</p>

<p>עוֹד רֶגַע וְהִיא נִרְמָסֶת.
<br><br />
שָׁוְא תִּתְיַפֵּחַ, תִּשָּׂא קוֹל&#8230;</p>

<p>הַגְּדוּד הִנֵּהוּ – אַל חֲמֹל</p>

<p>עַל אִשָּׁה יְהוּדִיָּה!
<br><br />
נִלְחָצָה הִיא בֵין קִיר וָקִיר,</p>

<p>הָאָדָם – עֵץ, וְהַכֹּתֶל – גִּיר,</p>

<p>אֵין רֶוַח וְהַצָּלָה!
<br><br />
מִכֹּבֶד בַּרְזֶל כָּל סוּס שַׁח,</p>

<p>עַל הַפָּרָשִׁים בַּרְזֶל צַח:</p>

<p>הַקּוֹבַע וְהַסּוֹחֵרָה.
<br><br />
בִּידֵיהֶם בַּרְזֶל – הַחֲנִית,</p>

<p>וְהַלֵּב לֶב-בַּרְזֶל, לַהֲמִית</p>

<p>הַבַּרְזֶל בַּרְזֶל יָעַן.
<br><br />
וַיְהִי כִּי קָשָׁה לֵב הָאִישׁ,</p>

<p>וַיַּחְמֹל קִיר וְנִבְקַע חִישׁ,</p>

<p>וַתָּבוֹא בּוֹ הָאִשָּׁה.
<br><br />
הוֹי עִיר וֶרְמַיְזָה, עִיר הַנּוֹי!</p>

<p>הַקִּיר עוֹד בָּהּ, וְהַנִּקְרָה בוֹ.</p>

<p>הַבָּא שָׁם וִימַשְׁשֶׁנּוּ.
<br><br />
הַקִּיר עוֹדֶנּוּ, נִקְרָה בוֹ –</p>

<p>הוּא קִיר-הַפֶּלֶא בְּעִיר הַנּוֹי,</p>

<p>הֲרַת אַגָּדוֹת-פֶּלֶא.
<br><br />
כֹּה לִפְנֵי שָׁנִים הַרְבֵּה מְאֹד</p>

<p>בָּעִיר אָז פָּרְחוּ אָוֶן, שֹׁד,</p>

<p>מֶמְשֶׁלֶת פְּרִיצֵי-אָדָם.
<br><br />
מֶמְשֶׁלֶת-זָדוֹן וְגֶבֶר עָז&#8230;</p>

<p>וְלוּ קָרָה כַּדָּבָר בְּיָמֵינוּ – כִּי-אָז</p>

<p>לֹא תָזוּז מִמְּקוֹמָהּ גַּם-אָבֶן!</p>
</blockquote>

<br>  

<p>סוינמינדה, 1924</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/8508">https://benyehuda.org/read/8508</a></div></body></html>