<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לְאַטוֹן</title>
	<meta name="author" content="שאול טשרניחובסקי"/>
</head>
<body>

<p><a href="#fn:1" id="fnref:1" title="see footnote" class="footnote"><sup>1</sup></a></p>

<p>תהילות המלך אַכְנֶטוֹן והמלכה נֶפֶר-נֶפְרוּ-אַטוֹן<a href="#fn:2" id="fnref:2" title="see footnote" class="footnote"><sup>2</sup></a></p>

<br>

<blockquote>
<p>יָפֶה עֲלוֹתְךָ עַל כְּנַף הַשָּׁמָיִם</p>

<p>אַטוֹן חַי, מְחוֹלֵל הַחַיִּים:</p>

<p>בַּעֲלוֹתְךָ בְּאַפְסֵי מִזְרָח</p>

<p>מָלְאָה כָל אֶרֶץ הֲדָרְךָ:</p>

<p>כִּי יַפְיָפִיתָ גָּדַלְתָּ</p>

<p>מִתְנוֹצֵץ מָרוֹם עַל-פְּנֵי הָאֲדָמָה:</p>

<p>קַרְנֶיךָ תְּחַבֵּקְנָה כָל הָאֲרָצוֹת,</p>

<p>כָּל אֲשֶׁר יָצַרְתָּ עָשִׂיתָ</p>

<p>אַתָּה רֶע<a href="#fn:3" id="fnref:3" title="see footnote" class="footnote"><sup>3</sup></a> וְאֶת כֻּלָּם שָׁבִיתָ שֶׁבִי;</p>

<p>בְּאַהֲבָתְךָ תְּאַסְּרֵם כֻּלָּם</p>

<p>רָחַקְתָּ וְקַרְנֶיךָ עַל-פְּנֵי אֲדָמוֹת:</p>

<p>רַמְתָּ וְעִקְּבוֹתֶיךָ אוֹר-לַיּוֹם:</p>

<p>כִּי תָבוֹא בְאַפְסֵי מַעֲרָב
<br><br />
וְחָשְׁכָה תֵבֵל חֶשְׁכַת קֶבֶר:</p>

<p>יִישְׁנוּ בִמְעוֹנוֹתָם</p>

<p>רָאשֵׁיהֶם יָלִיטוּ</p>

<p>סֻגְּרוּ נְחִירֵיהֶם</p>

<p>אֵין אִישׁ רוֹאֶה רֵעֵהוּ:</p>

<p>גֻּנְּבוּ חֶפְצֵיהֶם אֲשֶׁר לִמְרַאֲשׁוֹתָם</p>

<p>וְהֵמָּה לֹא יָדְעוּ זֹאת:</p>

<p>הַכְּפִירִים יוֹצְאִים מִמְּאוּרוֹתָם</p>

<p>הַצִּפְעוֹנִים יַפְרִישׁוּ</p>

<p>חֹשֶךְ וַעֲלָטָה</p>

<p>תֵּבֵל נֶאֶלְמָה דוּמִיָּה:</p>

<p>כִּי יוֹצְרָם שָׁכַן מֵעֵבֶר חוּג-הַשָּׁמָיִם:
<br><br />
אוֹר תָּאִיר הָאָרֶץ</p>

<p>כִּי תַעֲלֶה בְּחוּג הַשָּׁמָיִם:</p>

<p>כִּי תִגַּהּ דּוּמָם כַּשֶּׁמֶשׁ</p>

<p>תְּגָרֵשׁ עֲלָטָה:</p>

<p>כִּי תְּשַׁלַּח קַרְנֶיךָ</p>

<p>תָּחֹגְנָה שְׁתֵּי הָאֲרָצוֹת<a href="#fn:4" id="fnref:4" title="see footnote" class="footnote"><sup>4</sup></a> יוֹם יוֹם:</p>

<p>יָקִיצוּ עַל רַגְלֵיהֶם יַעֲמוֹדוּ</p>

<p>כִּי אַתָּה הֲקִימוֹתָ אוֹתָם:</p>

<p>יִרְחֲצוּ יִלְבְּשׁוּ בְגָדִים</p>

<p>כַּפֵּיהֶם פְּרוּשׂוֹת יִקֹּדּוּ כִי תִזְרָח:</p>

<p>אַחַר יַעֲשׂוּ מְלַאכְתָּם בִּמְלֹא תֵבֵל:</p>

<p>הַבְּהֵמָה שְׂמֵחָה בַּמִּרְעֶה
<br><br />
עֵצִים וַעֲשָׂבִים יִפְרָחוּ:</p>

<p>צִפֳּרִים יְרַחֲפוּ עַל בִּצּוֹתֵיהֶן</p>

<p>פְּרוּשׂוֹת כַּנְפֵיהֶן לְךָ תִּשְׁתַּחֲוֶינָה:</p>

<p>כָּל בְּנֵי-מָרוֹן יִרְקְדוּ בְרַגְלֵיהֶם</p>

<p>צִפּוֹר כָּל כָּנָף תְּעוּפֶינָה:</p>

<p>תִּחְיֶינָה כִי תָאִיר עֲלֵיהֶן:
<br><br />
סִירוֹת עוֹלוֹת וְיוֹרְדוֹת</p>

<p>הַדְּרָכִים פְּתוּחוֹת כִּי זָרַחְתָּ:</p>

<p>דְּגַת הַיְאוֹר רוֹקֶדֶת לְפָנֶיךָ</p>

<p>וְקַרְנֵי אוֹרְךָ בְּקֶרֶב יָם גָּדוֹל:
<br><br />
אַתָּה תָצוּר עֻבָּר בְּתוֹךְ אִשָּׁה</p>

<p>תִּבְרָא זֶרַע בַּגָּבֶר:</p>

<p>תִּתֵּן חַיִּים לַבֵּן בִּמְעֵי אִמּוֹ</p>

<p>תְּיַשְּׁנֶנּוּ וְלֹא יִבְכֶּה</p>

<p>מֵינֶקֶת לוֹ גַּם בָּרֶחֶם:</p>

<p>תִּשְׁלַח רוּחַ לְהַחֲיוֹת בִּרְיָה</p>

<p>בְּגִיחָהּ מִן הַגְּוִיָּה</p>

<p>…בְּיוֹם הִוָּלְדָהּ:</p>

<p>תִּפְתַּח פִּיהָ לְמַלֵּל דְּבָרִים</p>

<p>תַּסְפִּיק לָהּ אֶת צְרָכֶיהָ:</p>

<p>אֶפְרוֹחַ מְצַפְצֵף בַּבֵּיצָה</p>

<p>תְּשַׁלַּח בָּהּ רוּחַ לְהַחֲיוֹתוֹ:</p>

<p>וְהָיָה כִּי תְשַׁכְלְלֶנּוּ,</p>

<p>וְיוּכַל לִבְקוֹעַ קְלִפָּתוֹ</p>

<p>אָז יִבְקַע מִבֵּיצָתוֹ
<br><br />
לְצַפְצֵף בְּכָל מְאֹדוֹ:</p>

<p>יָרוּץ בִּשְׁתֵּי רַגְלָיו,</p>

<p>כַּאֲשֶׁר יָגִיחַ מִשָּׁם:
<br><br />
מָה רַבּוּ כָל פְּעָלֶיךָ</p>

<p>נִסְתְּרוּ מִנֶּגֶד עֵינֵינוּ:</p>

<p>הוֹי אֵל אֶחָד וְאֵין אַחֵר מִבַּלְעָדָיו:</p>

<p>אֶרֶץ יָצַרְתָּ כִּרְצוֹנֶךָ</p>

<p>כַּאֲשֶׁר הָיִיתָ לְבַדֶּךָ:</p>

<p>אָדָם וְכָל הַבְּהֵמָה בָּקָר וְצֹאנֶה</p>

<p>כֹּל אֲשֶׁר עַל-פְּנֵי הָאֲדָמָה</p>

<p>הַמְהַלֵּךְ בְּרַגְלָיו:</p>

<p>כֹּל אֲשֶׁר בַּמְּרוֹמִים</p>

<p>הַמְעוֹפֵף בִּכְנָפָיו</p>

<p>מְדִינוֹת סוּרְיָה וְנוּבְּיָה</p>

<p>אֶרֶץ מִצְרָיִם:</p>

<p>תַּצִּיג כָּל אָדָם עַל מְכוֹנוֹ</p>

<p>תַּסְפִּיק לוֹ צְרָכָיו</p>

<p>אִישׁ אִישׁ וְקִנְיָנוֹ</p>

<p>וְיָמָיו סְפוּרִים:</p>

<p>שׁוֹנִים דְּבָרִים לִלְשׁוֹנוֹתָם</p>

<p>שׁוֹנִים מַרְאֵה פְנֵיהֶם וְצִבְעָם:</p>

<p>כִּי אַתָּה הִפְרַדְתָּ גוֹיִים:</p>

<p>וּבָרָאתָ אֶת הַיְאוֹר בִּשְׁאוֹל תַּחְתִּית</p>

<p>תַּעֲלֶנּוּ מַעְלָה כִרְצוֹנֶךָ</p>

<p>לְהַחֲיוֹת גּוֹי זֶה יָצַרְתָּ</p>

<p>אַתָּה הַמּוֹשֵׁל בְּכֻלָּם:
<br><br />
אַתָּה שֶׁמֶשׁ-יוֹם פַּחַד אֶרֶץ רְחוֹקָה:</p>

<p>בָּרָאתָ (גַּם) אֶת חַיֵּיהֶם</p>

<p>יָצַרְתָּ אֶת הַיְאוֹר בַּשָּׁמַיִם</p>

<p>וְנָפוֹל יִפּוֹל לְמַעֲנָם:</p>

<p>יַכּוּ גַלִּים עַל הָרִים יָם גָּדוֹל</p>

<p>יַשְׁקוּ שְׂדוֹתֵיהֶם בְּעָרֵיהֶם:</p>

<p>מַה-נִּפְלְאוּ מְזִמּוֹתֶיךָ הוֹי מוֹשֵׁל-עַד:</p>

<p>הַשִּׁיחוֹר בַּשָּׁמַיִם לִבְנֵי הַנֵּכָר</p>

<p>וּלְבֶהֱמַת שָׂדֶה הַמְהַלְּכָה בְרַגְלֶיהָ:</p>

<p>אַךְ הַשִּׁיחוֹר הָאֲמִתִּי יוֹצֵא מִשְּׁאוֹל–</p>

<p>הַתַּחְתִּית לְמַעַן מִצְרָיִם:</p>

<p>קַרְנֶיךָ זָנוֹת גַּן וְגִנָּה</p>

<p>בַּעֲלוֹתְךָ יִחְיוּ וְיִפְרְחוּ בָךְ:
<br><br />
בָּרָאתָ מוֹעֲדִים לַעֲשׂוֹת כָּל בְּרוּאֶיךָ</p>

<p>סְתָו אֲשֶׁר קָרָה בִכְנָפָיו:</p>

<p>(אַף) זַלְעֲפוֹת חֹרֶב:</p>

<p>יָצַרְתָּ שְׁמֵי מֶרְחַקִּים לַעֲלוֹת בָּם</p>

<p>לִרְאוֹת כֹּל אֲשֶׁר פָּעָלְתָּ</p>

<p>כַּאֲשֶׁר הָיִיתָ לְבַדֶּךָ:</p>

<p>תַּעֲלֶה וּמַרְאֲךָ מַרְאֵה אַטוֹן חָי</p>

<p>תִּזְרַח תָּאִיר תִּרְחַק וְתָשׁוּב:</p>

<p>אַתָּה וְאֵין בִּלְתְּךָ יָצַרְתָּ אַלְפֵי אֲלָפִים תְּמוּנוֹת מִמֶּךָּ:</p>

<p>כְּפָרִים עָרִים וְחַוּוֹת</p>

<p>עַל-פְּנֵי דֶרֶךְ אוֹ עַל נָהָר:</p>

<p>כָּל הָעֵינַיִם יִרְאוּךָ נֶגְדָּן</p>

<p>כִּי תּוֹפַע שֶׁמֶשׁ-יוֹמָם עַל-פְּנֵי הָאָרֶץ:
<br><br />
אַתָּה בִלְבָבִי הִנֶּךָ</p>

<p>אֵין מִבַּלְעָדֶיךָ אֲשֶׁר יְדָעֲךָ</p>

<p>בִּלְתִּי בִנְךָ אַכְנֶטוֹן</p>

<p>אֲשֶׁר גִּלִּיתָ לוֹ מַחְשְׁבוֹתֶיךָ</p>

<p>וַתְּחֻנֶּנּוּ מֵעֻזֶּךָ:</p>

<p>הַיְקוּם בְּיָדְךָ אַתָּה</p>

<p>כַּאֲשֶׁר יְצָרוּם כַּפֶּיךָ:</p>

<p>תַּעֲלֶה – יִחְיוּ</p>

<p>תָּבוֹא – יִגְוָעוּן;</p>

<p>כִּי אַתָּה הַהֲוָיָה:</p>

<p>בְּךָ יִחְיוּ בְנֵי-אָדָם</p>

<p>וְעֵינֵיהֶם תֶּחֱזֶינָה בַהֲדָרְךָ</p>

<p>עַד אִם תָּבוֹא:</p>

<p>וְחָשְׂכוּ מִכָּל עֲבוֹדָה</p>

<p>כִּי תָבוֹא בְאַפְסֵי מַעֲרָב;</p>

<p>תִּזְרַח וְיַצְמִיחוּ… לְמַעַן הַמֶּלֶךְ:</p>

<p>מֵאָז יָסַדְתָּ אֶרֶץ</p>

<p>כּוֹנַנְתָּם לְמַעַן בִּנְךָ</p>

<p>אֲשֶׁר יָצָא מֵחֲלָצֶיךָ:</p>

<p>מֶלֶךְ חַי בֶּאֱמֶת</p>

<p>הַמּוֹשֵׁל בִּשְׁתֵּי הָאֲרָצוֹת נֶפֶר-חֶפרוּ – רֶע וְאֹמֶן-רֶע</p>

<p>בֶּן-רֶע הַחַי בֶּאֱמֶת אֲדוֹן הָעֲטָרוֹת</p>

<p>אַכְנֶטוֹן אֲשֶׁר יָמָיו רַבִּים:</p>

<p>וּלְמַעַן שְׁגָלוֹ הַגְּדוֹלָה אֲשֶׁר אָהַב</p>

<p>גְּבֶרֶת שְׁתֵּי הָאֲרָצוֹת נֶפֶר-נֶפְרוּ – אַטוֹן נֶפֶרְטִיטִי</p>

<p>תִּחְיֶה וְתִנּוֹן לְעוֹלָם וָעֶד:</p>
</blockquote>

<br>  

<p>אודיסה, 25.1.1922</p>

<div class="footnotes">
<hr />
<ol>

<li id="fn:1">
<p>תרגום מספרו של הד&#8220;ר בִּירֶסְטֶד, &#8221;תולדות מצרים העתיקה&quot;. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>אַכְנֶטוֹן המלך הוא אַמַן&#8211;חֹטֶפּ הרביעי, שחי לערך 1400 לפני  ספירת הנוצרים. הוא אמר לעשות מהפכה באמונת המצרים וגזר  לקדש את השמש הנגלה, הוא אַטון&#8211;אמן&#8211;חֹטֶפּ הרביעי הוא  חו&#8211;אַן&#8211;אַטוֹן, אשר קברות חתני פרעה טוטַנְח&#8211;אטון נגלו על&#8211;ידי  הלורד קרנבורן בנחל קברות מצרים אצל העיר לוקסור. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>אלוהים בשפת מצרים. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>ארץ מצרים. <a href="#fnref:4" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2772">https://benyehuda.org/read/2772</a></div></body></html>