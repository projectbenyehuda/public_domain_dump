<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>כֵּיצַד מְרַקְּדִין...</title>
	<meta name="author" content="שאול טשרניחובסקי"/>
</head>
<body>

<p>אָמְרוּ עָלָיו עַל רבי יהודה בר עילאי שהיה נוטל בד של הדס ומרקד לפני הכלה&#8230; מר שמואל בר רב יצחק מרקד אתלת&#8230; פירש רש&quot;י: שלש בדין, זורק אחת ומקבל אחת. (כתובות י&#8220;ז ע&#8221;א)</p>

<br>

<blockquote>
<p>הָרַבִּי עַלִּיז שָׂמֵחַ,</p>

<p>הָרַבִּי בֵּין תַּלְמִידָיו</p>

<p>מְטוֹפֵף בָּא צַעַד צַעַד,</p>

<p>טָס מֵרִים שׁוּלֵי בְּגָדָיו.
<br><br />
כֹּחַ נֹעַר, כֹּחַ קֶסֶם!</p>

<p>כָּךְ הָיָה – כָּךְ – בִּנְעוּרָיו!</p>

<p>כַּף יִמְחָא, לִבּוֹ שָׂמֵחַ,</p>

<p>בָּעֵינַיִם אשֶׁר רָב
<br><br />
לוֹהֲטִים פָּנָיו מִנַּחַת,</p>

<p>אֵשׁ תְּלַהֵט שְׁסַ&quot;ה גִידָיו,</p>

<p>בְּרִקּוּד יֵצֵא, יָרִיעַ</p>

<p>בַּעֲדַת כָּל-תַּלְמִידָיו.
<br><br />
וּבַדִּים שָׁלשׁ בְּיָדַיִם</p>

<p>שֶׁל הֲדַס – בְּצָהֲלוֹ</p>

<p>יָד זוֹרְקָה וְיָד קוֹלֶטֶת,</p>

<p>&#8220;שְׁטוּת זוֹ מַה הוֹעִילָה לוֹ?&#8221;
<br><br />
הַגֶּד-לִי – לִי לָאוֹרֵחַ,</p>

<p>מַה קָּרָה כָּאן, כִּי עַל כֵּן</p>

<p>הָרַבִּי הַיּוֹם שָׂמֵחַ,</p>

<p>כֹּה יָגִיל לֵב הַזָּקֵן?
<br><br />
מַה יִּרְקוֹד, יַבְרִיק עֵינַיִם?</p>

<p>הַבְּמַעֲשֵׂר וּדְמַאי</p>

<p>הֲלָכָה פָּסַק? בְּכִלְאַיִם</p>

<p>שׁוּב נָצַח אֶת בֵּית שַׁמַּאי?
<br><br />
כְּלוּם צָמְאָה קַרְקַע לְמָיִם –</p>

<p>וּפִתְאֹם גִּשְׁמֵי בְּרָכָה?</p>

<p>קוֹנְסוּל בָּא חָדָשׁ – גֵּר צֶדֶק?</p>

<p>וְאֵין יוֹצֵאת, אֵין צְוָחָה?
<br><br />
מַה יִּרְקוֹד זֶה? מַה יָּרִיעַ?</p>

<p>שִׂמְחָתוֹ זֹה הִיא עַל מָה?</p>

<p>הֲשָׁקְטָה עַתָּה הָאָרֶץ,</p>

<p>שָׁכְכָה הַמִּלְחָמָה?
<br><br />
כְּלוּם כָּשְׁלָה, קָרְסָה כְּבָר רוֹמָא</p>

<p>הַמּוֹשֶׁלֶת בַּכִּפָּה?</p>

<p>קִמְבְּרִים כִּי בָקְעוּ גְּבוּלֶיהָ</p>

<p>חֵיל פַּרְתִּים בָּא וְצִפָּה
<br><br />
כַּעֲרָפֶל כָּל כְּרַכֶּיהָ?</p>

<p>אֵין מֶמְשֶׁלֶת הַזָּדוֹן?</p>

<p>לֵב אַחִים שָׁב עַל אַחִים כְּבָר,</p>

<p>וְאָפֵס רִיב וּמָדוֹן?</p>
</blockquote>

<p>*</p>

<blockquote>
<p>לֹא הָיָה רִיב עַל מַסֶּכֶת,</p>

<p>כָּל עִנְיַן סוּגְיָא אֵין שָׁם,</p>

<p>אַף לֹא קוֹצוֹ שֶׁל יוֹד, עָלֶיהָ</p>

<p>בֵּית שַׁמַּאי מָסְרוּ נַפְשָׁם.
<br><br />
מָה אִם גֶשֶׁם יֵשׁ אוֹ אָיִן?</p>

<p>קוֹנְסוּל הוֹלֵךְ, קוֹנְסוּל בָּא –</p>

<p>הַפּוֹלִיטִיקָה עוֹמֶדֶת,</p>

<p>אֵין יוֹצֵאת בְּאֵין רוֹצִים בָּהּ!
<br><br />
עוֹד שׁוֹקֶטֶת בִּגְבוּלֶיהָ</p>

<p>גַּם מֶמְשֶׁלֶת הַזָּדוֹן,</p>

<p>עוֹד נוֹשֶׁקֶת חֶרֶב חֶרֶב</p>

<p>כְּבִימֵי אֲסַרְחַדּוֹן.
<br><br />
אֶפֶס כִּי עֲדַיִן רוֹמָא</p>

<p>הַמּוֹשֶׁלֶת בַּכִּפָּה</p>

<p>כּוֹס הַתַּרְעֵלָה מָלָאָה,</p>

<p>אַף לֹא נִגְרְעָה טִפָּה.
<br><br />
יֵשׁ עוֹד מִלְחָמָה בָּאָרֶץ,</p>

<p>וּמִלְחֶמֶת בֵּין-אַחִים</p>

<p>פִּי שִׁבְעָה רָעָה מִמֶּנָּה,</p>

<p>קָרְבָּנוֹת אָכְלָה מֵחִים.</p>
</blockquote>

<p>*</p>

<blockquote>
<p>לֹא! כִּי הָרַבִּי יָרִיעַ,</p>

<p>שִׂמְחָתוֹ כִּי נַעֲלָה:</p>

<p>הוּא לַחֲתֻנָּה אוֹרֵחַ, –</p>

<p>קוֹל חָתָן וְקוֹל כַּלָּה!
<br><br />
בְּיִשְׂרָאֵל בָּנוּ עוֹד בַּיִת,</p>

<p>בִּיהוּדָה חִדְּשׁוּ עוֹד קֵן, –</p>

<p>מִפְּנֵי זֶה יַבְרִיק עֵינַיִם</p>

<p>אַף יָשִׂישׂ לֵב הַזָּקֵן.
<br><br />
בָּא הַשָּׂב מַרְאֶה כָּאן, כֵּיצַד</p>

<p>מְרַקְּדִין לִפְנֵי כַלָּה.</p>

<p>הַךְ הַתֹּף! הַךְ מְצִלְתָּיִם!</p>

<p>גּוּפוֹ קַל, רַגְלוֹ קַלָּה.
<br><br />
בְּיִשְׂרָאֵל בָּנוּ עוֹד בַּיִת –</p>

<p>כִּי עַל כֵּן גָּדַל גִּילוֹ,</p>

<p>קֵן חָדָשׁ - הוּא יְבָרְכֵנוּ&#8230;</p>

<p>וַאֲנַן מַה נַּעַן לוֹ?
<br><br />
יִפְרְחוּ דוֹר בַּחוּרֵינוּ,</p>

<p>בְּשֶׁפַע כֹּחַ וּבִזְמָן;</p>

<p>תִּתְנוֹסֵסְנָה בְּנוֹתֵינוּ</p>

<p>צְנוּעוֹת בְּחֵן-קִסְמָן!
<br><br />
יִמָּלֵא כָּל תְּחוּם אַרְצֵנוּ</p>

<p>קוֹל חָתָן וְקוֹל כַּלָּה,</p>

<p>צְחוֹק אִשָּׁה הַמִּתְרַפֶּקֶת</p>

<p>עַל בִּרְכָּיו שֶׁל בַּעְלָהּ!
<br><br />
בְּתִלֵּיהֶן כִּי תַעֲלֶינָה</p>

<p>שׁוּב עָרִים – הַנְשַׁמּוֹת!</p>

<p>יִשְׁרְצוּ עִם חַוּוֹתֵינוּ:</p>

<p>חֲדָשׁוֹת נִבְנוֹת-קָמוֹת!
<br><br />
תֵּעָקֵר כְּקוֹץ סָפִיחַ</p>

<p>מַשְׂטֵמָה לְעוֹלָמִים,</p>

<p>יִכָּחֵד מָדוֹן וָקֶצֶף</p>

<p>הַמַּפְרִיד אַחִים, עַמִּים!
<br><br />
תַּעֲבוֹר מִכָּל הָאָרֶץ</p>

<p>כָּל מֶמְשֶׁלֶת הַזָּדוֹן!</p>

<p>אַל יְהִי בְּתֵבֵל עֶבֶד,</p>

<p>אַל יְהִי בָהּ כָּל-אָדוֹן!
<br><br />
בְּיָמַי וּבְיָמֵינוּ,</p>

<p>בְּחַיֵּיכֶם, בִּזְמַן קָרִיב,</p>

<p>בְּחַיֵּי כָל בֵּית יִשְׂרָאֵל</p>

<p>וּבְחַיָּיו שֶׁל הַיָּרִיב!
<br><br />
בְּיָמָיו וּבְיָמֵינוּ</p>

<p>תִּוָּשַׁע בַּת יְהוּדָה,</p>

<p>יִשְׂרָאֵל יִשְׁכּוֹן לָבֶטַח</p>

<p>בַּתּוֹרָה וַעֲבוֹדָה!</p>
</blockquote>

<br>  

<p>תל-אביב 1934</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5212">https://benyehuda.org/read/5212</a></div></body></html>