<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ביעותי לילה</title>
	<meta name="author" content="שאול טשרניחובסקי"/>
</head>
<body>

<h1 id="ביעותילילהשאולטשרניחובסקי">ביעותי לילה / שאול טשרניחובסקי</h1>

<blockquote>
<p>לֵילוֹת – הַשְּׁחוֹר בָּעֲרָבָה בִּתְחוּם פֵּירֵיקוֹפּ וּבוֹאֲכָה</p>
</blockquote>

<blockquote>
<p>עִיר מֵלִיטוֹפּוֹל בַּחֹרֶף! עַל שִׁכְבַת הַשֶּׁלֶג הַדַּקָּה</p>
</blockquote>

<blockquote>
<p>סוּפוֹת מִסְתָּעֲרוֹת שָׁרוֹת וְשׁוֹרְקוֹת מַנְגִּינוֹת אֲיֻמּוֹת,</p>
</blockquote>

<blockquote>
<p>הוֹדְפוֹת-מַסִּיעוֹת שַׁיָּרוֹת-עֲנָנִים כְּבֵדוֹת מַקְדִּירוֹת.</p>
</blockquote>

<blockquote>
<p>אַלְפֵי רְבָבָה רְסִיסִים – קֶרַח וּבָרָד מִסְתּוֹבְבִים,</p>
</blockquote>

<blockquote>
<p>יוֹצְאִים בִּמְחוֹלוֹת מְטֹרָפִים וְאִתָּם מַחֲנוֹת מַחֲנוֹת</p>
</blockquote>

<blockquote>
<p>שֵׁדִים וְרוּחוֹת, מַזִּיקִים לְסַנְוֵר עֵינַי נוֹסֵעַ.</p>
</blockquote>

<blockquote>
<p>רוּחוֹת מִשְׁתּוֹלְלוֹת בַּחֲתֻנּוֹת וְיוֹצְאוֹת בְּרִקּוּד זְוָעוֹת,</p>
</blockquote>

<blockquote>
<p>וְהֵנָּה מְגָרְרוֹת בִּמְחוֹלָן הַבָּרָד, הַשֶּׁלֶג וְהַקֶּרַח,</p>
</blockquote>

<blockquote>
<p>לִמְחֹק וּלְכַסּוֹת פִּתְאֹם עַל כָּל מַסְלוּלֵי הַשָּׂדֶה.</p>
</blockquote>

<blockquote>
<p>וְיוֹצְאִים זְאֵבִים רְעֵבִים מִנְּקִיקֵי נְחָלִים שׁוֹמֵמִים</p>
</blockquote>

<blockquote>
<p>וּמֵחֳרָבוֹת שֶׁל בּוֹרוֹת, מִצְטָרְפִים לִכְנוּפְיוֹת וְזָאֶבֶת,</p>
</blockquote>

<blockquote>
<p>בָּאוֹת וְסוֹבְבוֹת בַּכְּפָר בֵּין גִּדְרוֹת הַצֹּאן וּמִכְלָאוֹת</p>
</blockquote>

<blockquote>
<p>אֶת הָרֶפֶת הַחַמָּה, אֲשֶׁר שָׁם תִּרְבַּץ לָבֶטַח</p>
</blockquote>

<blockquote>
<p>כָּל הַבְּהֵמָה הַכְּשֵׁרָה, – וּמְיַלְּלִים בְּיִסּוּרֵי רַעֲבוֹנָם.
<br>
לֵילוֹת הָאוֹר בָּעֲרָבָה בִּתְחוּם פֵּירֵיקוֹפּ וּבוֹאֲכָה</p>
</blockquote>

<blockquote>
<p>עִיר מֵלִיטוֹפּוֹל בַּקַּיִץ! עַל רַחֲבֵי שָׂדוֹת שֶׁל דָּגָן</p>
</blockquote>

<blockquote>
<p>רֵיחוֹת עִשְׂבֵי תְּבָלִים, כְּבֵדִים בְּסַמְמָנִים מַשְׂכִּירִים,</p>
</blockquote>

<blockquote>
<p>תְּלוּיִם וְעוֹמְדִים כְּשׁוּפִים תַּחַת אַפִּרְיוֹן, סַהֲרוּרִים.</p>
</blockquote>

<blockquote>
<p>שָׂדֶה וָגַן וּמִקְשָׁאוֹת נוֹשְׁמִים נְשִׂימָה חֲמִימָה,</p>
</blockquote>

<blockquote>
<p>כְּבֵדָה וּמַחֲנִיקָה, וּמַחֲנוֹת מַחֲנוֹת שֵׁדִים,</p>
</blockquote>

<blockquote>
<p>רוּחוֹת-הָרַעַ וּמַזִּיקִים נְמַקִּים בְּחֶמְדַּת-בְּשָׂרִים,</p>
</blockquote>

<blockquote>
<p>מוֹצְצִים לְשַׁדּוֹ שֶׁל חֵי וּמְצַעֲרִים אוֹתוֹ בִּכְמִיהָה,</p>
</blockquote>

<blockquote>
<p>רוּחַ שֶׁל עִוְעִים נְסוּכָה וְלֵאוּת מְשֻׁנָּה תּוֹקֶפֶת</p>
</blockquote>

<blockquote>
<p>&#8220;שִׁקְצוֹת&#8221; מְנֻדָּדוֹת מִשֵּׁנָה מִתְפַּרְקְדוֹת בְּעֶרְיָתָן חֲמוּמוֹת.</p>
</blockquote>

<blockquote>
<p>וְיוֹצְאִים בַּחוּרִים רְעֵבִים מִבְּקָתוֹת חֲמִימוֹת, מִמִּשְׁכַּב</p>
</blockquote>

<blockquote>
<p>לִינָה בִּגְרָנוֹת רֵיחָנִיּוֹת, מִצְטָרְפִים לִכְנוּפְיוֹת וּכְנוּפְיוֹת,</p>
</blockquote>

<blockquote>
<p>בָּאִים מִסְתּוֹבְבִים בַּכְּפָר בֵּין עֲלִיּוֹת-אַמְבָּרִים וָרֶפֶת,</p>
</blockquote>

<blockquote>
<p>שָׁמָּה יְשֵׁנוֹת הַ&#8220;שּׁקְצוֹת&#8221; הַחַמּוֹת וּבְרִיאוֹת הַבָּשָׂר,</p>
</blockquote>

<blockquote>
<p>כְּמֵהִים, מַרְעִידִים, רְצוּצִים, וּמְנַבְּלִים אֶת פִּיהֶם מִתַּאֲוָה.
<br>
סָבָא – אַבָּא דְּאַבָּא – אָז גָּר בַּכְּפָר בִּילִיזִירְקָה,</p>
</blockquote>

<blockquote>
<p>פִּנָּה נִדַּחַת מְאֹד, אֲשֶׁר שָׁם הָיְתָה עוֹד שְׁלִיטָה</p>
</blockquote>

<blockquote>
<p>אָז לְרוּחוֹת הַטֻּמְאָה, לַשָּׂעִיר, לַשֵּׁד וּמְכַשֵּׁפָה,</p>
</blockquote>

<blockquote>
<p>אֶדֶן-הַבַּיִת הֶחָם וּמִינֵי גִּלְגּוּלִים מְשֻׁנִּים.</p>
</blockquote>

<blockquote>
<p>הִנֵּה מַדּוּעַ גַּם קָרָה כָּל מַה שֶׁקָּרָה בְּסִפּוּרִי.</p>
</blockquote>

<blockquote>
<p>וְאֵלֶּה גִּבּוֹרֵי סִפּוּרִי: סָבָא הַשַּׁתְקָן הַזּוֹעֵף,</p>
</blockquote>

<blockquote>
<p>סַבְתָּא – סְתָם אִשָּׁה בְּאַמְהוּתָהּ וּשְׁלֹשׁ פָּרוֹתֶיהָ הַחוּמוֹת,</p>
</blockquote>

<blockquote>
<p>אֶלְטְשִׁיק הַבָּחוּר הַקַּצָב. וּכְדֵי לֹא לְהוֹצִיא שִׁיר חָלָק,</p>
</blockquote>

<blockquote>
<p>כְּדֵי לְמַלֵּא אֶת דִּבְרֵי הַמֵּימְרָה הָאוּקְרָאִינִית:</p>
</blockquote>

<blockquote>
<p>&#8220;דֶּלֶת תִּסֹּב עַל צִירָהּ, וְשִׁירָה תִּסֹּב עַל צְעִירָה&#8221;,
<br>
מַזְכִּיר אָנֹכִי בָּזֶה גַּם אֶת קִילִינָה הַ&#8220;שּׁקְצָה&#8221;,</p>
</blockquote>

<blockquote>
<p>יְפַת-הַדּוֹר שֶׁבַּכְּפָר, נַעֲרָה הֲדוּרָה בְּתַכְלִית.</p>
</blockquote>

<blockquote>
<p>בַּעֲבוּר זוּג עֵינֶיהָ הַשְּׁחוֹרוֹת אֲנִי אֶזְכְּרֶנָה,</p>
</blockquote>

<blockquote>
<p>חַמּוֹת כַּחַמָּה שֶׁל נִיסָן וּשְׁחוֹרוֹת-מְאִירוֹת כַּלָּיְלָה.</p>
</blockquote>

<blockquote>
<p>אַשְׁרֵי הָאִישׁ אֲשֶׁר רָאָה אוֹתָן בְּאוֹרָן מֵאֹשֶׁר,</p>
</blockquote>

<blockquote>
<p>אַשְׁרָיו וְאַשְׁרָיו שֶׁהִדְלִיק נִיצוֹצוֹת הָאֹשֶׁר בְּעֵינֶיהָ.</p>
</blockquote>

<blockquote>
<p>אֶלָּא מִי שֶׁלֹּא רָאָה אוֹתָן בְּקִצְפָּן, בַּסְּעָרָה,</p>
</blockquote>

<blockquote>
<p>סוּפַת-לֵיל-הָעֲרָבָה וּבְרָקִים מַבְרִיקִים מִתְלַקְּחִים,</p>
</blockquote>

<blockquote>
<p>הוּא לֹא רָאָה מֵעוֹלָם עֵינַיִם מַקְסִימוֹת בְּיָפְיָן.</p>
</blockquote>

<blockquote>
<p>אֵין כָּל זֶה מִן הָעִנְיָן, וְאֵין לָהּ כָּל שַׁיָּכוּת לַמְּסֻפָּר.
<br>
שָׁלֹשׁ מִצְווֹת נִצְטַוְּתָה פָּרָה עֲלֵיהֶן בָּרֶפֶת:</p>
</blockquote>

<blockquote>
<p>וָלָד, חָלָב וּגְלָלִים. חָלָב וּגְלָלִים יוֹם יוֹם; אַךְ</p>
</blockquote>

<blockquote>
<p>וָלָד אֶחָד כִּמְלֹא כָּל-חָדְשֵׁי הֶרְיוֹנָהּ.</p>
</blockquote>

<blockquote>
<p>שְׁלָשׁ פָּרוֹתֶיהָ שֶׁל סַבְתָּא מִלְאוּ תַּפְקִידָן בֶּאֱמוּנָה.</p>
</blockquote>

<blockquote>
<p>נָתְנוּ בְּשֶׁפַע חֲלָבָן אֲשֶׁר לַמֶשֶׁק וְלָעֵגֶל,</p>
</blockquote>

<blockquote>
<p>לִהְיוֹת כּוֹס חָלָב טָרִי לַסָּבָא בְּקוּמוֹ בַּבֹּקֶר,</p>
</blockquote>

<blockquote>
<p>חֹמֶר לְחַבֵּץ הַחֶמְאָה, בְּגַלְגֵּל סָבָא עַל בִּרְכָּיו</p>
</blockquote>

<blockquote>
<p>קַנְקַן מָלֵא בְּשָׁעָה נוֹחָה בֵּין תּוֹרָה לְעֵסֶק,</p>
</blockquote>

<blockquote>
<p>לָבוֹא בְּקַהֲוָה הֲדוּרָה בְּשַׁחֲרֵי שַׁבָּתוֹת וְיוֹם טוֹב,</p>
</blockquote>

<blockquote>
<p>לִהְיוֹת לִגְבִינָה רְכִיכָה, לְחֹבֶץ אוֹ לַחֲרִיצִים,</p>
</blockquote>

<blockquote>
<p>לְמַלֵּא פַּכִּים קְטַנִּים שַׁמֶּנֶת לְבָנָה וּשְׁמֵנָה</p>
</blockquote>

<blockquote>
<p>וְכַדִּים גְּדוֹלִים שֶׁל קוּם לְנָפֶשׁ עֲיֵפָה בַּקַּיִץ,</p>
</blockquote>

<blockquote>
<p>אַחַר הַצָּהֳרַיִם בַּשַּׁבָּת לְאַחַר הַשֵּׁנָה;</p>
</blockquote>

<blockquote>
<p>גַּם בְּאֵין בָּשָׂר בָּאִטְלִיז – לְמָרָק עַל אִטְרִיוֹתָיו.</p>
</blockquote>

<blockquote>
<p>הָלְכוּ הַיָּמִים וָרַבּוּ, וְעוֹלָם קַיָּם עַל סִדְרוֹ.
<br>
אוֹי וַאֲבוֹי לָהּ לַסָּבְתָּא! נִבְעָה הַפֶּרֶץ בַּמֶּשֶׁק.</p>
</blockquote>

<blockquote>
<p>אֵיפֹה נִגְלָה הַפֶּרֶץ? בְּחַדְרֵי חֲדָרָיו – בָּרֶפֶת,</p>
</blockquote>

<blockquote>
<p>מָקוֹם אֲשֶׁר אֵין בּוֹ כָּל דְּרִיסַת רֶגֶל לַנָּכְרִי.
<br>
פָּשָׂה הַנֶּגַע בָּרֶפֶת, לְפֶתַע פִּתְאוֹם נִתְגַּלָּה.</p>
</blockquote>

<blockquote>
<p>חָדְלוּ הַפָּרוֹת, הַשָּׁלֹשׁ, לְמַלֵּא תַּפְקִידָן כַּשּׁוּרָה!</p>
</blockquote>

<blockquote>
<p>נוֹתְנוֹת חֲלָבָן בָּעֶרֶב, בְּשׁוּבָן מֵעֶדְרָן כְּתָמִיד;</p>
</blockquote>

<blockquote>
<p>אֶפֶס בַּבֹּקֶר – אֵינֶנּוּ, לְאַחַר לִינָה בָּרֶפֶת.</p>
</blockquote>

<blockquote>
<p>תֹּאמַר: חָלוּ הַחוּמוֹת. לֹא כִּי! אוֹכְלוֹת וּשְׂמֵחוֹת,</p>
</blockquote>

<blockquote>
<p>חַס וְחָלִילָה – שְׁקֵטוֹת. הֶחָלָב נִגְזַל – וְאֵינֶנּוּ.</p>
</blockquote>

<blockquote>
<p>אָכֵן, אֵין סוֹגְרִים הָרֶפֶת בְּמַנְעוּל הַבַּרְזֶל כְּקֹדֶם.</p>
</blockquote>

<blockquote>
<p>וְלַיְלָה לַיְלָה סַבְתָּא הוֹלֶכֶת לִפְקוֹד הַדֶּלֶת.</p>
</blockquote>

<blockquote>
<p>הַכֹּל בְּסֵדֶר. וְאָמְנָם, כִּי עַכְשָׁו אֵין סוֹגְרִים, אֵין פּוֹקְדִים,</p>
</blockquote>

<blockquote>
<p>גַּם אֵין בּוֹדְקִין הַדֶּלֶת&#8230; אֲבָל וְשׁוּב אֲבָל, יֵשׁ שׁוֹמֵר.</p>
</blockquote>

<blockquote>
<p>שׁוֹמֵר נֶאֱמָן עַל סַבְתָּא, הַיָּשֵׁן בַּלֵּילוֹת בָּרֶפֶת:</p>
</blockquote>

<blockquote>
<p>אֶלְטְשִׁיק הַבָּחוּר הַקַּצָב, אֶלְטְשִׁיק הַגַּדְפָן וְהָעַקְשָׁן.</p>
</blockquote>

<blockquote>
<p>מָתַי הִתְחִיל הַפֶּגַע? סַבְתָּא יוֹדַעַת בְּדִיּוּק.</p>
</blockquote>

<blockquote>
<p>פֶּגַע זֶה הִתְחִיל מִיָּד מִיּוֹם בּוֹ סָר אֶל סַבְתָּא</p>
</blockquote>

<blockquote>
<p>אוֹתוֹ אֶלְטְשִׁיק הַקַּצָב, וּכְדֵי שֶׁלֹּא לִהְיוֹת לָטֹרַח</p>
</blockquote>

<blockquote>
<p>עַל סָבְתָּא וְהַשִּׁפְחָה קָבַע לִינָתוֹ בָּרֶפֶת.</p>
</blockquote>

<blockquote>
<p>כֵּן, לְמָחֳרָתוֹ שֶׁל אוֹתוֹ הַלַּיְלָה גַּם הָיָה הַפֶּגַע.</p>
</blockquote>

<blockquote>
<p>מוּבָן מֵאֵלָיו, לֹא אֶלְטְשִׁיק אָשֵׁם בַּדָּבָר בְּאִם תֹּאמַר</p>
</blockquote>

<blockquote>
<p>הוּא הוּא שׁוֹתֶה הֶחָלָב&#8230; דְּלִי חָלָב כְּלוּם עָלָיו יִתְגַּבָּר?</p>
</blockquote>

<blockquote>
<p>אֵין הַדָּבָר כִּפְשׁוּטוֹ, אֵינֶנּוּ כִּפְשׁוּטוֹ, רַבּוֹתַי.</p>
</blockquote>

<blockquote>
<p>עַיִן רָעָה בַּפָּרוֹת, עֵינוֹ שֶׁל שׂוֹנֵא וּמְקַנֵּא.</p>
</blockquote>

<blockquote>
<p>אֵלֶּה יִקְרוּ יוֹם יוֹם. וּמַדּוּעַ דַּוְקָא בַּלַּיְלָה?</p>
</blockquote>

<blockquote>
<p>לְעַיִן רָעָה יֵשׁ תְּרוּפָה. יֶשְׁנָה יַדְעָנִית זְקֵנָה.</p>
</blockquote>

<blockquote>
<p>אֶלָּא עוֹד דָּבָר בְּגוֹ. אֶלְטְשִׁיק מִשְׁכָּבוֹ בַּפִּנָּה,</p>
</blockquote>

<blockquote>
<p>בְּתוֹךְ עֲרֵמָה שֶׁל קַשׁ, עַל גַּבֵּי אַגְנִינָה עַתִּיקָה,</p>
</blockquote>

<blockquote>
<p>וְיוֹם יוֹם עַל רִצְפַּת הָרֶפֶת עֲרֵמָה שֶׁל שַׁחַת</p>
</blockquote>

<blockquote>
<p>פְּזוּרָה, כְּתוּתָה, קְמוּטָה וּמְעוּכָה וּמְמוֹלָלָה,</p>
</blockquote>

<blockquote>
<p>מַמָּשׁ לְאַחַר חֲתֻנָּה שֶׁל שֵׁדִים – אַל אֶחֱטָא בִּשְׂפָתָי!</p>
</blockquote>

<blockquote>
<p>(הָיְתָה הָרֶפֶת בְּנוּיָה: חֶצְיָהּ לְכָאן – דִּיר לַפָּרוֹת,</p>
</blockquote>

<blockquote>
<p>חֶצְיָהּ לְכָאן – אָסָם לֶחָצִיר, מִכָּאן גַּם עֲרֵמַת הַשָּׁחַת).
<br>
סַבְתָּא מַרְעִישָׁה עוֹלָמוֹת, סַבְתָּא מַסְפִּידָה בָּרַבִּים,</p>
</blockquote>

<blockquote>
<p>הִתְיָעֲצָה עִם דּוֹדוֹת, סִפְּרָה לְמַכִּירוֹתֶיהָ,</p>
</blockquote>

<blockquote>
<p>סִפְּרָה לְאַחַת וְאַחַת וּלְכֻלָּן בְּיַחַד אֲסוֹנָהּ</p>
</blockquote>

<blockquote>
<p>אָבְדָה עֵצָה מֵאִשָּׁה&#8230; וְהַסָּב? הוּא שׁוֹתֵק, כְּדַרְכּוֹ,</p>
</blockquote>

<blockquote>
<p>הֻגֵּד הֻגַּד לַסַּבְתָּא, אֲשֶׁר יֵשׁ שְׁמוּעָה, כִּי רָאוּ:</p>
</blockquote>

<blockquote>
<p>לַיְלָה לַיְלָה נִכְנֶסֶת לְרִפְתָּהּ שֶׁלָּהּ – מְכַשֵּׁפָה.</p>
</blockquote>

<blockquote>
<p>לְאִטָּהּ עוֹבֶרֶת הָרְחוֹב, חֲלוּקָהּ הַלָּבָן עָלֶיהָ,</p>
</blockquote>

<blockquote>
<p>יָדָהּ אוֹחֶזֶת בַּדְלִי, וְשַׂעֲרוֹתֶיהָ פְּרוּעוֹת.</p>
</blockquote>

<blockquote>
<p>דֶּלֶת הָרֶפֶת נִפְתַּחַת לְאִטָּהּ, וְסוֹגֶרֶת בַּעֲדָהּ.</p>
</blockquote>

<blockquote>
<p>מָתַי הִיא יוֹצֵאת אֵין יוֹדְעִים, וְאוּלָם יֵשׁ לְעֻמָּתָם</p>
</blockquote>

<blockquote>
<p>אֲשֶׁר רָאוּהָ בְּצֵאתָהּ הַשְׁכֵּם עִם כּוֹכְבֵי הַבֹּקֶר.</p>
</blockquote>

<blockquote>
<p>וַיִּזְדַּעֲזַע הָרְחוֹב, וְעִמּוֹ הַכִּכָּר מִסָּבִיב,</p>
</blockquote>

<blockquote>
<p>כִּכָּר אָמַרְתִּי – הַכְּפָר! יֵשׁ אוֹמְרִים: אִפַּרְכִיָה כֻּלָּהּ.</p>
</blockquote>

<blockquote>
<p>פְּשִׁיטָא לְךָ: פָּרוֹתֶיהָ שֶׁל גִּיטֶלֶה אֵשֶׁת ר' דּוּבֶּר.</p>
</blockquote>

<blockquote>
<p>שָׁמְעָה סָבְתָּא – נִדְהָמָה. סָבָא – הוּא שׁוֹתֵק, כְּדַרְכּוֹ.</p>
</blockquote>

<blockquote>
<p>אָז גַּם נִתְחַוְּרוּ הַפְּלִיאוֹת, וְכָל הַסְּתִירוֹת הָרַבּוֹת:</p>
</blockquote>

<blockquote>
<p>לָמָּה לֹא צָעֲקוּ כְּלָבִים, וְאוֹתוֹ הַשַּׁחַת הַמָּעוּךְ.</p>
</blockquote>

<blockquote>
<p>פּוֹתְחוֹת הַנָּשִׁים וְעוֹסְקוֹת בְּפָרָשַׁת הַיּוֹם, &#8220;מְכַשֵּׁפָה&#8221;,</p>
</blockquote>

<blockquote>
<p>בְּמַעֲשֵׂי זַאֲטוּטֵי-שְׂעִירִים שֶׁקָּנוּ יְשִׁיבָה בַּתַּנּוּר,</p>
</blockquote>

<blockquote>
<p>מַעֲשֶׂה בְּנוֹסֵעַ בַּדֶּרֶךְ שֶׁקִּבֵּל בְּעֶגְלָתוֹ זְקֵנָה,</p>
</blockquote>

<blockquote>
<p>פִּתְאוֹם שׁוֹמֵעַ פְּעִיָּה וּדְמוּת תַּיִשׁ צוֹחֵק לְפָנָיו,</p>
</blockquote>

<blockquote>
<p>פּוֹעֵר אֶת פִּיהוּ וְקוֹפֵץ מֵעַל הָעֲגָלָה וְנֶעְלָם.</p>
</blockquote>

<blockquote>
<p>מַעֲשֶׂה בִּ&#8220;שְׁרֵייטֶלֶךְ&#8221; טוֹבִים שֶׁבָּאוּ לְיֶשַׁע אַלְמָנָה,</p>
</blockquote>

<blockquote>
<p>מַעֲשֶׂה נּוֹרָא בְּאֶדֶן-הַבַּיִת אֲשֶׁר נִתְחַבֵּב</p>
</blockquote>

<blockquote>
<p>עָלָיו סוּס אֶחָד בָּאֻרְוָה, וְרָכַב עָלָיו בַּלֵּילוֹת.</p>
</blockquote>

<blockquote>
<p>הָיְתָה הַבְּהֵמָה יְגֵעָה עוֹמֶדֶת מַעֲלָה קֶצֶף,</p>
</blockquote>

<blockquote>
<p>אֶפֶס רַעֲמָתָהּ קְלוּעָה לְכַמָּה וְכַמָּה עֲנִיבוֹת&#8230;</p>
</blockquote>

<blockquote>
<p>כְּצַמַּת הַכַּלָּה לְ&#8220;כִסּוּי&#8221;&#8230;
<br>
וְנִזְכְּרוּ בְּאֶלְטְשִׁיק הַמִּסְכֵּן,</p>
</blockquote>

<blockquote>
<p>נִכְמְרוּ עָלָיו רַחֲמֵיהֶם: כֵּיצַד מְסַכֵּן אֶת נַפְשׁוֹ</p>
</blockquote>

<blockquote>
<p>נַעַר טִפֵּשׁ כָּמוֹהוּ&#8230; הִנֵּה גּוֹרָלוֹ שֶׁל יָתוֹם!</p>
</blockquote>

<blockquote>
<p>נִקְהֲלוּ עָלָיו וְדִבְּרוּ בְּאָזְנָיו דִּבְרֵי כִּבּוּשִׁים:</p>
</blockquote>

<blockquote>
<p>יֶחְדַּל מִלִּינָה בָּרֶפֶת, מָקוֹם מְזֻמָּן לַטֻּמְאָה.</p>
</blockquote>

<blockquote>
<p>אוֹמְרִים לְאֶלְטְשִׁיק: חֲדַל, אַל תְּסַכֵּן נַפְשֶׁךָ&#8230;</p>
</blockquote>

<blockquote>
<p>מַעֲשֶׂה בִּכְרַכֵּי הַיָּם, בִּמְדִינָה פְּלוֹנִית אַלְמוֹנִית.</p>
</blockquote>

<blockquote>
<p>לָמָּה לוֹ אִיֵּי הַיָּם? לָמָּה בְּרִיטַנְיָה דַּוְקָא?</p>
</blockquote>

<blockquote>
<p>פֹּה בִּבְרִיטַאן עַל הַדְּנִיפֶּר – אֶצְלֵנוּ מַמָּשׁ, יַקִּירִי!</p>
</blockquote>

<blockquote>
<p>אֵינְךָ רוֹצֶה בָּזוֹ? כָּךְ וְכָךְ קָרָה בְּקַהִירִי,</p>
</blockquote>

<blockquote>
<p>וְכִי סֵירוֹגוֹז אֵינוֹ כְּפָר? אֶלְטְשִׁיק הָעַקְשָׁן מְסָרֵב,</p>
</blockquote>

<blockquote>
<p>הוּא בְּשֶׁלּוֹ: אִם מִשּׁוּם זֶה – דַּוְקָא פֹּה יָלִין וְיִישַׁן.</p>
</blockquote>

<blockquote>
<p>כְּדֵי שֶׁיִּתְפְּסֶנָּה אֶת זוֹ – הַמְּכַשֵּׁפָה, יִמַּח שְׁמָהּ.</p>
</blockquote>

<blockquote>
<p>אַדְּרַבָּא וְאַדְּרַבָּא – פֹּה תָּבוֹא – הוּא יְחַבְּקֶנָּה,</p>
</blockquote>

<blockquote>
<p>הוּא יְחַבְּקֶנָּה, הַלְוַאי שֶׁתָּבוֹא, וּמַפְשִׁיל שַׁרְווּלָיו,</p>
</blockquote>

<blockquote>
<p>מַרְאֶה זְרוֹעַ אַדִּירָה עִם כְּתָמִים צְהֻבִּים מַשְׂעִירָה,</p>
</blockquote>

<blockquote>
<p>זְרוֹעַ שֶׁל קַצָּב בַּר-כֹּחַ: הַלְוַאי וְהַלְוַאי, שֶׁהִיא תָּבוֹא.</p>
</blockquote>

<blockquote>
<p>אוֹמְרִים לְדַבֵּר עַל לִבּוֹ, וְאֶלְטְשִׁיק כְּבָר מַתְחִיל וּמַסְמִיק,</p>
</blockquote>

<blockquote>
<p>סִמָּן לְדִבּוּר מְפוֹצֵץ הַנָּכוֹן לְ&#8220;הֵחָרֵק מִשִּׁנָּיו&#8221;.</p>
</blockquote>

<blockquote>
<p>הָיָה אֶלְטְשִׁיק הַקַּצָּב גַּדָּפָא רַבָּא בְּדוֹרוֹ,</p>
</blockquote>

<blockquote>
<p>שֵׁנִי בִּשְׁלִישִׁי שֶׁלִּי – אֲבָל הָאֱמֶת הִיא אֱמֶת!</p>
</blockquote>

<blockquote>
<p>לְשׁוֹן פִּיפִיּוֹת בְּפִיהוּ וּשְׁנוּנָה מֵחַלַּף הַשּׁוֹחֵט,</p>
</blockquote>

<blockquote>
<p>שְׁנוּנָה מֵחֹד שֶׁל גַּרְזֶן, אֲשֶׁר בְּיָדָיו הַשּׂעִירוֹת.</p>
</blockquote>

<blockquote>
<p>פַּחְדּוֹ נָתַן עַל כָּל בָּאֵי אִטְלִיזוֹ, וְאֵימָתוֹ</p>
</blockquote>

<blockquote>
<p>עַל טַבַּחַת וְרַקַּחַת הֲגַם שֶׁאַף הֵן בַּעֲלוֹת לָשׁוֹן,</p>
</blockquote>

<blockquote>
<p>גַּם עַל הַגְּבִירוֹת, גַּם הֵן. שֶׁלֹּא לָבוֹא לִידֵי בִּזָּיוֹן
<br>
הֵן נִמְלָטוֹת מִמֶּנּוּ – וּמוֹרָאוֹ וּפַחְדּוֹ</p>
</blockquote>

<blockquote>
<p>עַל הַשּׁוֹחֵט וְהָרַב, שׂוֹנְאָיו, מַטְרִיפֵי סְחוֹרָתוֹ.</p>
</blockquote>

<blockquote>
<p>כֵּיוָן שֶׁהִתְחִיל הוּא מַסְמִיק, מַרְפִּים מִמֶּנּוּ, הַמְנֻוָּל</p>
</blockquote>

<blockquote>
<p>עֶרֶב עֶרֶב הוּא בָא, בַּבֹּקֶר מְקִיצִים. הַבָּחוּר,</p>
</blockquote>

<blockquote>
<p>יָשֵׁן שֵׁנָה עֲמֻקָּה, כִּלְאַחַר יְגִיעָה מְפָרֶכֶת,</p>
</blockquote>

<blockquote>
<p>עַד שֶׁמְּזִיזִים הַלָּהּ מֵעַל הָאַגְנִינָא הַחַמָּה</p>
</blockquote>

<blockquote>
<p>לַעֲשׂוֹת תְּפִלָּתוֹ שֶׁל יוֹם&#8230;
<br>
וְהֶחָלָב, כְּקֹדֶם, אֵינֶנּוּ:</p>
</blockquote>

<blockquote>
<p>שַׁחַת, שְׁכָבָה עֲמֻקָּה נְטוּשָׁה עַל רִצְפַּת הָרֶפֶת</p>
</blockquote>

<blockquote>
<p>כְּתוּתָה, מְעוּכָה וּטְרוּפָה&#8230; כִּלְאַחַר חֲתֻנָּה שֶׁל שֵׁדִים.</p>
</blockquote>

<blockquote>
<p>שׁוּב כְּלוּם לֹא רָאָה, לֹא שָׁמַע. בְּעֶרֶב יָשׁוּב לָרֶפֶת.</p>
</blockquote>

<blockquote>
<p>גַּם הַפָּרוֹת מַבִּיטוֹת בְּעֵינֵי אִשָּׁה טִפְּשׁוֹנֶת,</p>
</blockquote>

<blockquote>
<p>יֵשׁ שֶׁהֵן פּוֹתְחוֹת בְּמֶה&#8230; מֶה קוֹל הַשָּׁאוֹן, רַבּוֹתַי?</p>
</blockquote>

<blockquote>
<p>אֶפֶס לֹא כְּלוּם תְּסַפֵּרְנָה? וְכָךְ יְמֵי קַיִץ נִצָּבִים.
<br>
נֶכֶד חָבִיב עַל סָבוֹ הָיִיתִי, וּפַעַם נִתְּנָה רְשׁוּת לִי</p>
</blockquote>

<blockquote>
<p>לִשְׁהוֹת אוֹתוֹ שָׁבוּעַ אֵצֶל סָבָא וְסַבְתָּא.</p>
</blockquote>

<blockquote>
<p>אִמָּא נֵאוֹתָה לְכָךְ: וְ&#8220;אַתָּה אַל תַּהֲפֹךְ הַבָּיִת!&#8221;</p>
</blockquote>

<blockquote>
<p>סָבָא עָסוּק בְּשֶׁלּוֹ, בְּשֶׁלָּהּ בַּמִּטְבָּח הַסַּבְתָּא,</p>
</blockquote>

<blockquote>
<p>עָזוּב אֲנִי לְנַפְשִׁי לַעֲשׂוֹת כָּעוֹלֶה עַל רוּחִי.</p>
</blockquote>

<blockquote>
<p>וְאָז הַמְּלָפְפוֹן בָּאָרֶץ. בִּרְשׁוּת וְלֹא בִּרְשׁוּת נֶהֱנֵיתִי</p>
</blockquote>

<blockquote>
<p>נִתְיַחַדְתִּי עִמָּהֶם, כְּאַוַּת נַפְשִׁי – נָפַלְתִּי</p>
</blockquote>

<blockquote>
<p>עַל הַמְּצִיאָה, וּרְאֵה: דּוֹמַנִי הִגְדַּשְׁתִּי הַמִּדָּה,</p>
</blockquote>

<blockquote>
<p>מֵעַי הוֹמִים בַּלַּיְלָה – אוֹי וַאֲבוֹי לִי – כַּחֲלִילִים.</p>
</blockquote>

<blockquote>
<p>עַד שֶׁהִרְגִּישָׁה בִּי סַבְתָּא, נֶחְפָּז אֲנִי מִן הַבַּיִת,</p>
</blockquote>

<blockquote>
<p>מַהֵר אֶל אֲשֶׁר הָלַכְתִּי, בַּלַּיְלָה עִם סַהַר, בַּכֶּסֶא&#8230;</p>
</blockquote>

<blockquote>
<p>עוֹבֵר אֲנִי עַל הָרֶפֶת, – דַּלְתָּהּ פְּתוּחָה לְמֶחֱצָה.</p>
</blockquote>

<blockquote>
<p>בֶּן בַּעַל-בַּיִת טוֹב אָנִי, הִרְהַרְתִּי: אִי-סֵדֶר!</p>
</blockquote>

<blockquote>
<p>וּכְשֶׁעָבַרְתִּי בְּחָזְרִי, נָעַלְתִּי; אַךְ קֹדֶם הִבַּטְתִּי
<br>
אֶל פְּנִים הָרֶפֶת, לָדַעַת מַה שְּׁלוֹם פָּרוֹתֵינוּ. וְהִנֵּה</p>
</blockquote>

<blockquote>
<p>הַמְּכַשֵּׁפָה יוֹשֶׁבֶת חוֹלֶבֶת הַפָּרָה אֶל דְּלִיָּהּ.</p>
</blockquote>

<blockquote>
<p>לֹא רָאִיתִי פָּנֶיהָ, רָאִיתִי מַעֲרֻמֵּי כְּתֵפַיִם,</p>
</blockquote>

<blockquote>
<p>גַּם נִחַשְׁתִּי, כִּי צְעִירָה וְיָפָה הִיא, הַמְּכַשֵּׁפָה.</p>
</blockquote>

<blockquote>
<p>אַךְ אֶת זְנָבָהּ רָאִיתִי, זָנָב שָׁחֹר וְעָבֶה,</p>
</blockquote>

<blockquote>
<p>נוֹפֵל עַל לֹבֶן בְּשָׂרָהּ. וְאַף עַל פִּי שֶׁהָיִיתִי</p>
</blockquote>

<blockquote>
<p>&#8220;שֵׁגֶץ&#8221; גָּדוֹל, אַךְ תָּמִים, עַד דְּלָא יָדַע לְהַבְחִין
<br>
בֵּין שִׁקְצָה כְּרוּכָה בְּסוּדָר וּבֵין מְכַשֵּׁפָה עֲרֻמָּה,</p>
</blockquote>

<blockquote>
<p>לֹא הִבְחַנְתִּי אִם חָפְצָה זְנָבָהּ הַשָּׁחֹר מוּל עָרְפָּהּ,</p>
</blockquote>

<blockquote>
<p>אוֹ שֶׁהוּא יוֹרֵד מִתְפַּתֵּל וְנוֹטֶה מֵעָרְפָּהּ לְמָטָה.</p>
</blockquote>

<blockquote>
<p>נִסְתַּלַּקְתִּי מִשָּׁם, כִּסְנוּנִית נִפְחֶדֶת אֶל קִנָּהּ.</p>
</blockquote>

<blockquote>
<p>רֹאשִׁי צָפַנְתִּי בַּכַּר, וָאִישַׁן, כִּי הֻנַּח לִי תֵּכֶף.
<br>
הַשְׁכֵּם בַּבֹּקֶר הֵעִירוּ אֶת אֶלְטְשִׁיק&#8230; הֶחָלָב אֵינֶנּוּ&#8230;</p>
</blockquote>

<blockquote>
<p>אוֹי וַאֲבוֹי לָהּ לְסָבְתָּא. שׁוּב מְכַשֵּׁפָה הָיָתָה.</p>
</blockquote>

<blockquote>
<p>&#8220;גַּם רְאִיתִיהָ.&#8221; מִהַרְתִּי לְבַשֵּׂר הַבְּשׂוֹרָה לְסָבְתָּא,</p>
</blockquote>

<blockquote>
<p>&#8220;יָשְׁבָה בָּרֶפֶת וְחָלְבָה&#8230; אֲנִי רְאִיתִיהָ, חֵי נַפְשִׁי&#8221;.</p>
</blockquote>

<blockquote>
<p>סָפְקָה הַזְּקֵנָה כַּפֶּיהָ, וּפָנָה אֵלַי אָז גַּם סָבָא.</p>
</blockquote>

<blockquote>
<p>&quot;תֹּאמַר, אַתָּה רְאִיתָהּ? וּמָתַי? אַתָּה הַשֶּׁקֶץ? –</p>
</blockquote>

<blockquote>
<p>סָבָא, אֲנִי רְאִיתִיהָ! זָנָב לָהּ – זַנְבָא אֲרִיכָא</p>
</blockquote>

<blockquote>
<p>מַמָּשׁ כְּצַמַּת קִילִינָה&#8220;&#8230; &quot; – אֵיזֹה קִילִינָה&#8221;? בָּא מַפְסִיק</p>
</blockquote>

<blockquote>
<p>סָבָא וְעֵינָיו זְעוּמוֹת – &#8220;קִילִינָה! קִילִינָה בַּת הָאַלְמָנָה&#8221;!</p>
</blockquote>

<blockquote>
<p>פִּתְאוֹם הִתְלַקְּחוּ שְׁתֵּי עֵינָיו, וְנִיצוֹץ אֵשׁ יָצָא מֵעֵינֵי</p>
</blockquote>

<blockquote>
<p>סָבָא וְנִנְעַץ בְּעֵינָיו שֶׁל אֶלְטְשִׁיק, וְנִיצוֹץ מֵעֵינָיו</p>
</blockquote>

<blockquote>
<p>שֶׁל אֶלְטְשִׁיק</p>
</blockquote>

<blockquote>
<p>יָצָא וְנִנְעַץ בְּעֵינָיו שֶׁל סָבָא.
<br>
וּשְׁנֵיהֶם נִשְׁתַּתְּקוּ:</p>
</blockquote>

<blockquote>
<p>שְׁנֵיהֶם רֹאשָׁם הוֹרִידוּ, וְסָבָא מַחֲלִיק זְקָנוֹ.</p>
</blockquote>

<blockquote>
<p>שְׁנֵיהֶם יָשְׁבוּ וְשָׁתְקוּ. וְאַחֲרֵי כֵן דִּבֵּר סָבָא.
<br>
דִּבּוּר דִּבּוּר מִפִּיו – חֲטִיבָה חֲתוּכָה מוּצֶקֶת.</p>
</blockquote>

<blockquote>
<p>אֶלָּא שֶׁדִּבֵּר בְּקוֹל רָם, וּלְשׁוּם אָדָם הוּא לֹא הִתְכַּוֵּן,</p>
</blockquote>

<blockquote>
<p>זָרַק כְּלַפֵּי חֲלַל הַחֶדֶר הַגָּדוֹל כָּל דְּבָרָיו,</p>
</blockquote>

<blockquote>
<p>נָפְלוּ כְּאֶבֶן פְּרוּעָה: &quot;תֵּדַע לָהּ הַמְּכַשֵּׁפָה,</p>
</blockquote>

<blockquote>
<p>אֲשֶׁר אִם תִּפּוֹל בְּיָדִי, אֲקַצֵּץ בְּצַמָּתָהּ הַנָּאָה,</p>
</blockquote>

<blockquote>
<p>אַף עַל פִּי שֶׁהִיא נָאָה! וּגְדוֹלָה תִּהְיֶה הַחֶרְפָּה!</p>
</blockquote>

<blockquote>
<p>וְהִיא אַל תּוֹסִיף לְבַקֵּר בָּרֶפֶת, וְאַל תִּתְרָעֶה</p>
</blockquote>

<blockquote>
<p>אֶת פָּרוֹתֵינוּ, וְגַם (כָּאן הִנְמִיךְ קְצָת אֶת קוֹלֵהוּ)</p>
</blockquote>

<blockquote>
<p>לֹא תְּטַפֵּל בַּפָּר, פַּר בֶּן-בָּקָר שֶׁלָּנוּ!&quot;</p>
</blockquote>

<blockquote>
<p>אוֹתָהּ מְכַשֵּׁפָה הָיְתָה – וְהָא לִי הָרְאָיָה –</p>
</blockquote>

<blockquote>
<p>בֶּאֱמֶת מְכַשֵּׁפָה: עוֹף הַשָּׁמַיִם בְּוַדַּאי</p>
</blockquote>

<blockquote>
<p>הוֹלִיךְ אֵלֶיהָ הַקּוֹל, וְשׁוּב לֹא הוֹפִיעָה בָּרֶפֶת,</p>
</blockquote>

<blockquote>
<p>לֹא בְּעֶרֶב הַהוּא, וְלֹא לְמָחֳרָתוֹ, לְעוֹלָם.</p>
</blockquote>

<blockquote>
<p>הָיָה הֶחָלָב כְּקֹדֶם שׁוֹפֵעַ בְּכַדֵּי הַסַּבְתָּא.</p>
</blockquote>

<blockquote>
<p>אוּלָם יַחַד עִם זֶה חָדַל מִבּוֹא אֶל בֵּיתֵנוּ</p>
</blockquote>

<blockquote>
<p>גַּם מְקֹרָבִי ר' אֶלְטְשִׁיק, הַבָּחוּר הַקַּצָּב הָעַקְשָׁן.</p>
</blockquote>

<blockquote>
<p>אוֹתָהּ שָׁנָה נִכְנַס אֶלְטְשִׁיק לְמַזָּל-טוֹב, לְחֻפָּה.</p>
</blockquote>

<blockquote>
<p>נִרְאֶה לִי, עָלָה בְּיָדוֹ לִתְפֹּס סוֹף-סוֹף &#8220;מְכַשֵּׁפָה&#8221;.</p>
</blockquote>

<blockquote>
<p>אָמְרוּ: וְאוּלַי לְהֶפֶךְ, הוּא מְכַשֵּׁפָה תְּפָסַתּוּ?</p>
</blockquote>

<blockquote>
<p>יַעַן כִּי מַחֲצִית קִלְלוֹתָיו נִשְׁאֲרוּ שְׁמוּרוֹת בַּבָּיִת.
<br>
הָיָה חָלָב כְּקֹדֶם שׁוֹפֵעַ בְּכַדֵּי הַזְּקֵנָה,</p>
</blockquote>

<blockquote>
<p>אִישׁ לֹא הִתְעָרֵב וְלֹא בִּלְבֵּל עוֹד חֲצֵרֵנוּ וְרִפְתֵּנוּ,</p>
</blockquote>

<blockquote>
<p>אֶלְטְשִׁיק הָעַקְשָׁן לֹא בָא&#8230; הוּא עַקְשָׁן? כֻּלָּנוּ עַקְשָׁנִים!</p>
</blockquote>

<blockquote>
<p>&#8220;עַם קְשֵׁה עֹרֶף&#8221;, כַּנֶּאֱמָר, מִיּוֹם יְצִיאַת מִצְרַיִם,</p>
</blockquote>

<blockquote>
<p>אֵין לוֹ לְרִבּוֹן הָעוֹלָם אֻמָּה קְשַׁת-עֹרֶף אַחֶרֶת.</p>
</blockquote>

<blockquote>
<p>בָּקַע לָנוּ הַיָּם, פָּרַשׂ עַנְנֵי כְּבוֹדוֹ,</p>
</blockquote>

<blockquote>
<p>נָתַן בַּמִּדְבָּר הַמָּן, סִיעוֹת שַׂלְוִים לְאָכְלָה,</p>
</blockquote>

<blockquote>
<p>נִגְלָה עָלֵינוּ עַל הַר עָשֵׁן בְּקוֹלוֹת וּרְעָמִים.
<br>
נִסִּים, נִפְלָאוֹת עַיִן לֹא רָאֲתָה אוֹתָם מֵעוֹלָם,</p>
</blockquote>

<blockquote>
<p>אָנוּ שׁוּב מַקְשִׁים עָרְפֵּנוּ. הֲיֵשׁ אֻמָּה אַחֶרֶת</p>
</blockquote>

<blockquote>
<p>אֲשֶׁר לֹא הָיְתָה מְשֻׁכְנַעַת, לֹא הָיְתָה נִכְנַעַת לְעוֹלָם?</p>
</blockquote>

<blockquote>
<p>אֻמָּה עַקְשָׁנִית וְגֵאָה, אַחֲרוֹנָה עַל שְׂפַת יָם הַתִּיכוֹן</p>
</blockquote>

<blockquote>
<p>אֲשֶׁר נִכְנְעָה לְרוֹמִי הַגְּדוֹלָה, מוֹשֶׁלֶת בְּכִפָּה.</p>
</blockquote>

<blockquote>
<p>אַךְ רַק עַקְשָׁנִים נִשְׁאַרְנוּ&#8230;</p>
</blockquote>

<blockquote>
<p>עַל אַפָּם וְעַל כָּל חֲמָתָם</p>
</blockquote>

<blockquote>
<p>שֶׁל הֶהָמָנִים מֵעוֹלָם, שֶׁל דּוֹר וְדוֹר וְהָמָנוֹ.</p>
</blockquote>

<blockquote>
<p>עַם קְשֵׁה עֹרֶף וְנִרְדָּף, עַם אֻמְלָל שֶׁבְּאֻמְלָלִים,</p>
</blockquote>

<blockquote>
<p>עַם בּוֹנֶה בֵּיתוֹ – – – –, – – – – מִקְדָּשָׁיו.</p>
</blockquote>

<blockquote>
<p>– – – – – וְסַפְסָר&#8230; וְטִפֵּשׁ לְרַפֵּא אֶת חָלְיוֹ.</p>
</blockquote>

<blockquote>
<p>שָׁפָל וְנִבְזֶה בְּעֵינָיו, נִבְזֶה בְּעֵינֵי אֲחֵרִים.</p>
</blockquote>

<blockquote>
<p>אִילָן עַקְמוּמִי מַתְלִיעַ וּבַעַל צַמֶּרֶת מַרְקִיבָה,</p>
</blockquote>

<blockquote>
<p>מֻכַּת הַכִּנָּם וּשְׁחִין, אֲשֶׁר שָׁרָשָׁיו יִרְוָיוּ</p>
</blockquote>

<blockquote>
<p>גֵּזֶל כָּל טִפָּה שֶׁל מַיִם אִישׁ מִמִּשְׁנֵהוּ מִתַּחַת,</p>
</blockquote>

<blockquote>
<p>וַעֲנָפָיו בָּרוּם יָרִיבוּ עַל כֶּתֶם שֶׁל שֶׁמֶשׁ.</p>
</blockquote>

<blockquote>
<p>סָבְתָּא הָיְתָה אוֹמֶרֶת: הֲיֵשׁ לָנוּ בְּעוֹלָמֵנוּ</p>
</blockquote>

<blockquote>
<p>יְהוּדִים אֻמְלָלִים אֲחֵרִים לְאַהֲבָה אוֹתָם וּלְרַחֵם,</p>
</blockquote>

<blockquote>
<p>וְאוֹתָם חֲמִשִּׁים צַדִּיקִים הַמְּכַפְּרִים עַל הַדּוֹר כֻּלּוֹ?</p>
</blockquote>

<blockquote>
<p>אַחִים, אַחִים אֻמְלָלִים, רֹאשִׁי יְהִי כַּפָּרָתְכֶם!
<br>
6/8.6.</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן-יהודה באינטרנט</a>.  הוא זמין תמיד בכתובת הבאה:<br /><a href="https://bybe.benyehuda.org/read/8055">https://bybe.benyehuda.org/read/8055</a></div></body></html>