<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>צֵילוֹן</title>
	<meta name="author" content="איוואן בונין / שאול טשרניחובסקי"/>
</head>
<body>

<blockquote>
<br />
</blockquote>

<blockquote>
<p>קְצֵה-גְבוּל הָאָרֶץ.</p>

<p>רַק חוֹפֵי-מַיִם שׁוֹמְמִים, מֵאֵין יוֹשֵׁב,</p>

<p>וְעַד הַקֹּטֶב רַחֲבֵי אוֹקְיָנוֹס.</p>

<br />
</blockquote>

<blockquote>
<p><strong>מַתָּרָה</strong> – מְצוּדַת הוֹלַנְדִּים. חֲפִירוֹת,</p>

<p>חוֹמוֹת וְשַׁעַר בָּן. וְדֶרֶךְ עוֹטַת צֵל</p>

<p>תּוֹך יַעַר שֶל אֱגוֹזוֹת-קוֹקוֹס, בֵּינֵיהֶן –</p>

<p>צְרִיפֵי הַסִּינְגָלֶזִים. מִיָּמִין</p>

<p>בְּרַק חֹרֶב חָם שֶׁל חוֹל יָבֵשׁ וְיָם&#8230;</p>

<br />
</blockquote>

<blockquote>
<p><strong>כֵּף דּוֹנְדְרָה</strong> בְּתוֹךְ צֵל עַתִּיקֵי תֹמֶר.</p>

<p>פֹּה קְצַת קָרִיר, וְרֵיחַ הַמּוּסוֹן מָתוֹק,</p>

<p>וְתַחַת הַמִּרְפֶּסֶת שֶׁל מָלוֹן עַל כְּלוֹנְסָאוֹת</p>

<p>קוֹל רַעַשׁ מַיִם: בְּהִסְתּוֹבְבָם</p>

<p>יְשַׁפְשְׁפוּ הָאֲבָנִים, רוֹתְחִים בְּקֶצֶף מֶשִׁי&#8230;</p>

<br />
</blockquote>

<blockquote>
<p>מִכָּאן וָהָלָאה – נוֹף</p>

<p>נִשְׁכָּח מֵאֱלֹהִים. הַגּ&#8217;וּנְגְלִים הַנְּמוּכִים</p>

<p>כֻּלָּם תְּלָלִים חַסְרֵי גְבוּלִים. אָבָק לָבָן</p>

<p>מְסַמֵּא עָיִן&#8230; מַחֲלִיפִים אֶת הַסּוּסִים.</p>

<p>טַף מִתְגּוֹדֵד וְקַבְּצָנִים&#8230; וְשׁוּב</p>

<p>אֲנִי מַבִּיט עַל כְּבִישׁ לֻבַּן בָּאֵשׁ,</p>

<p>עַל חוֹפֵי הָאוֹקְיָנוֹס. יוֹנְקֵי-דְבַשׁ</p>

<p>עוֹטִים-נוֹצוֹת יְרַקְרַק-כְּחוֹל יָנוּחוּ</p>

<p>עַל חוּטֵי טֶלֶגְרַף זְהַבְהַבִּים&#8230;</p>

<p><strong>לָגוּנָה</strong> אֵצֶל רַנָּה כְּעֵין הַסַּפִּיר.</p>

<p>הַשְּׁקִיטָנִים יַאְדִּימוּ וַרְדִּיִּים.</p>

<p>רֵמִים מְנַמְנְמִים בְּתוֹךְ בִּצּוֹת, וַעֲלֵיהֶם</p>

<p>עוֹמְדוֹת וּמַלְבִּינוֹת הָאֲנָפוֹת,</p>

<p>זִמְזוּם זְבוּבִים מִתְנוֹצְצִים, מִמַּעַל</p>

<p>קוֹפִים גְּדוֹלִים מְעַגְּלֵי עָיִן&#8230;</p>

<br />
</blockquote>

<blockquote>
<p>וְשׁוּב יִשּׁוּב עָנִי.</p>

<p>כַעֲשָׂרָה צְרִיפִים דַּלִּים. תּוֹךְ הָאוֹקְיָנוֹס</p>

<p>בְּזֹהַר הַשְּׁקִיעָה – כְּתָמִים וְרֻדִּים</p>

<p>שֶׁל מִפְרָשִׂים נָחִים. מֵאֲחוֹרֵי הַגּ&#8217;וּנְגְלִים,</p>

<p>הָרֵי לִילָךְ&#8230; בַּלַיְלָה הַיָּרֵחַ</p>

<p>מַבִּיט בַּחַלֹּנוֹת&#8230; דַּיּוֹת-בְּרָמִינִים</p>

<p>כְּעֵין הַקַּהְוָה&#8230; רֹאשָׁן חַרְסִינָה</p>

<p>בְּתוֹךְ שָׁמַיִם כְּחֻלִּים וּטְהוֹרִים</p>

<p>אַחֲרֵי דָגָה עוֹקְבוֹת בַּכְּרִית&#8230;</p>

<br />
</blockquote>

<blockquote>
<p>עוֹד פַּעַם דֶּרֶךְ:</p>

<p>אֲגַם מֵי-תְכֵלֶת תּוֹךּ טַבַּעַת</p>

<p>שֶל מֶלַח לְבַנְבַּן וּסְבָךְ וְיָעַר.</p>

<p>הַכֹל פִּרְאִי נָאֶה, כִּבְגַן-עֵדֶן.</p>

<p>בּוֹלְטִים חוֹחֵי שִׁטָּה מְסוֹכְכִים</p>

<p>עַלֵי מִשְׁבֶּצֶת שֶׁל צַמֶּרֶת עֲנֻגָּה מְאֹד.</p>

<p>הַצַּבָּר יוֹצֵק אֹדֶם בִּפְרָחָיו,</p>

<p>וְגִזְעֵי אֵפֶר תּוֹךְ עֲבִי-לִיאָנוֹת,</p>

<p>כְּאֵשׁ לוֹהֲטוֹת כּוֹסוֹת הַחֲבַצֶּלֶת הַזּוֹחֶלֶת.</p>

<p>מְרַפְרֵף הָמוֹן שֶׁל פַּרְפָּרִים&#8230; בַּכָּר</p>

<p>כְּגֹלֶם נָח עֲנָק שָׁחֹם – נָחָשׁ-עֲנָק&#8230;.</p>

<p>הִנֵּה הוּא מִתְפַּתֵּל לְאַט – זוֹחֵל וְאֵינוֹ.</p>

<br />
</blockquote>

<blockquote>
<p>קְרוֹנוֹת-צְמָדִים נִרְאִים, גַּגֵּי-הַקַּשׁ</p>

<p>יוֹצְאִים-בּוֹלְטִים – וַאֲרֻכִּים</p>

<p>מִפָּנִים וּמֵאָחוֹר, מַטֶּה נָעוּץ</p>

<p>בְּגַב הָעֲגָלִים הַנִּרְתָּמִים.</p>

<p>&#8220;מֶק, מֶק!&#8221; קוֹרֵא נֶהָג עָרֹם-עֶרְיָה</p>

<p>עִם גּוּף שָׁחוֹר נֶחְמָד. הִנֵּה נִגְלוּ</p>

<p>חוֹלוֹת. דְּקָלִים בִּשְׁמֵי הַכְּחוֹל יָנִיעוּ</p>

<p>כַּפּוֹתֵיהֶם. אוֹמְרִים שִׁירָה</p>

<p>תַּרְנְגוֹלֵי הַגּ&#8217;וּנְגְלִים – קוֹל מוּזָר, קוֹל חַד,</p>

<p>כְּפִרְחֵי-הַתַּרְנְגוֹל שֶׁלָּנוּ. בַּמְּרוֹמִים</p>

<p>עָגִים עוּגוֹת נְשָׁרִים, רוֹחֵף הַפֶּרֶס</p>

<p>חַד-רְאוּת. חַרְטוֹמָנִים וְחוֹלִיִּים רָצִים</p>

<p>בְּנֹעַם-חֵן עַל עֵשֶׂב; עַל עֵצִים</p>

<p>יוֹשְׁבִים בַּעֲטָרוֹת תֻּכִּיִּים. פִּתְאֹם</p>

<p>בָּא-רָץ כְּעֵין קוֹרָה תִּמְסָח, הַמָּיְמָה</p>

<p>נָפַל-שָׁאַן – וַתִּתְפּוֹצֵץ הַדָּגָה הַזְּעִירָה</p>

<p>כִּבְיַד אֲבַק-שְׂרֵפָה!</p>

<br />
</blockquote>

<blockquote>
<p>לְעִתִים נִפְגֹּשׁ כָּאן אֶת הַפִּיל:</p>

<p>עוֹמֵד לוֹ נִים-לֹא-נִים בַּכָּר כֹּחם הַשָּׁמֶשׁ;</p>

<p>יׁש גַּם פַּנְתֵּר – הוּא לַקְּקָן, וּבְעֵת</p>

<p>יְשַׁסַּע כֶּלֶב, יֹאכַל רַק לִבּוֹ;</p>

<p>מְצוּיִים חֲזִירֵי-בָּר, דֻּבִּים מְשֻׁרְבְּבֵי-שָׂפָה,</p>

<p>וְיֵשׁ חֲזִיר-סָמָר – נֶחְפָּז אֶל מַשְׁאַבִּים,</p>

<p>מְסַמֵּר אֶת זִיפָיו, מְאֹד עַסְקָנִי,</p>

<p>זוֹעֵף, מֻטְרָד כֻּלּוֹ&#8230;</p>

<br />
</blockquote>

<blockquote>
<p>מִכָּאן,</p>

<p>מִן הַגּ&#8217;וּנְגְלִים הָאֵל, מִן הַחוֹפִים הָהֵם</p>

<p>וְעַד הַקֹטֶב – יָם גָּלוּי-רָחָב.</p>

<br />
</blockquote>

<p>27.11.33</p>

<blockquote>
<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/13630">https://benyehuda.org/read/13630</a></div></body></html>