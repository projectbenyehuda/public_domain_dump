<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בֵּין הַמְּצָרִים</title>
	<meta name="author" content="שאול טשרניחובסקי"/>
</head>
<body>

<h2 id="i">I</h2>

<blockquote>
<p>קוֹל רַעַם הַקְּרָב עַל תּוֹגַרְמָה יָרִיעַ.</p>

<p>שְׂלוֹנִיקִי נָבוֹכָה, שְׁוָקֶיהָ שׁוֹמֵמִים.</p>

<p>אֶת בֵּית רַבִּי שְׁמוּאֵל הִקִּיפָה הַזְּעָקָה,</p>

<p>תַּאֲנִיַּת-הַמְּקוֹנְנִים תַּהֲלֹךְ שָׁם אֵימִים;</p>

<p>הַדְּלָתוֹת לִרְגָעִים עַל צִירָן תִּסַּבְנָה,</p>

<p>הַקְּרוֹבִים, הָרְחוֹקִים נֶאֱסָפִים, נֶאֱנָקִים;</p>

<p>קְהַל הֲמוֹן-שְׁכֵנִים רַחֲמָנִים נֶאֱנָחִים,</p>

<p>גַּם חוֹמְדֵי-חֶזְיוֹנוֹת בֵּינֵיהֶם נִדְחָקִים.</p>

<p>– מַה-זֶּה וְעַל מַה-זֶּה פֹּה כֻּלְכֶם נֶאֱסַפְתֶּם,</p>

<p>וּרְאוֹת מַה-תִּשְׁתּוֹקֵק הָעֵדָה נִצָּבָה?</p>

<p>– הֵן יוֹסֵף – הַבְּכוֹר – מֵאֲבוֹתָיו יִפָּרֵד</p>

<p>לָצֵאת לַמִּלְחָמָה, מִתְנַדֵּב לַצָּבָא!
<br><br />
גַּבּוֹת רַב שְׁמוּאֵל הַנְּטוּיוֹת כִּקְשָׁתוֹת</p>

<p>קָרְבוּ, הִתְלַכְּדוּ וַתִּתְאַחֵדְנָה,</p>

<p>מְלֹא רֹחַב מִצְחוֹ כִּי חָרְשָׁה הַדְּאָגָה,</p>

<p>עֵינָיו יְבֵשׁוֹת וּמְאוּם לֹא תַּגֵּדְנָה,</p>

<p>מְאוּם לֹא תַּגֵּדְנָה – וְהִנָּן נִצְמָדוֹת:</p>

<p>פְּנֵי בְנוֹ בְּכוֹרוֹ לוֹ אֶבֶן שׁוֹאָבֶת&#8230;</p>

<p>רַק יָדוֹ הַצְּנוּמָה, שֶׁתִּרְעַד לִרְגָעִים,</p>

<p>הִיא תָּעִיד עַל אֶבְלוֹ, כִּי נַפְשׁוֹ דוֹאָבֶת.</p>

<p>אַךְ כְּאַלּוֹן-בָּכוּת, כַּחֲלֹף תּוֹר הַחֹרֶף,</p>

<p>וְרִבְבוֹת בַּדָּיו יְנַעֲרוּ הַשְּׁלָגִים,</p>

<p>מַר תָּרִיד הָאֵם עַל צַוְּארֵי הָעֶלֶם,</p>

<p>כָּל קִמְטֵי לְחָיֶיהָ מָלְאוּ כַּפְּלָגִים.
<br><br />
– הַאוֹסִיף אֶרְאֶךָּ, אֲהָהּ, בֶּן-טִפּוּחַי?</p>

<p>הַאוֹסִיף אֶשָּׁקְךָ? – וְהִיא מִתְרַפֶּקֶת&#8230;</p>

<p>-עוֹד נָשׁוּב נִתְרָאֶה! – אֱלֹהִים הַיּוֹדֵעַ –</p>

<p>וּנְשִׁיקוֹת מַאֲלִיפוֹת הִיא אוֹתוֹ נוֹשֶׁקֶת.</p>

<p>וּבְכָל חֹם-לִבָּתוֹ הַבֵּן יְחַבְּקֶנָּה,</p>

<p>יִלְחָצָהּ אֶל לִבּוֹ – שִׂפְתֵיהֶם נִשֵּׁקוּ.</p>

<p>הַנְּשִׁיקָה אֲרֻכָּה: כְּאִלּוּ כָּל חַיָּיו</p>

<p>אָז יַפְקִיד בְּיַד אִמּוֹ, שֶׁיָּדָיו חִבֵּקוּ.</p>

<p>הַנְּשִׁיקָה אֲרֻכָּה: מֵאֲנוּ הִפָּרֵד!</p>

<p>כָּכָה תִּפָּרֵד הַנְּשָׁמָה מִגְּוִיָּה - - -</p>

<p>עוֹד רֶגַע הִתְחַזֵּק הָעֶלֶם, וּפִתְאֹם</p>

<p>גַּם פָּנָיו הִתְעַוְּתוּ, וַיִגְעֶה בִּבְכִיָּה&#8230;
<br></p>
</blockquote>

<h2 id="ii">II</h2>

<blockquote>
<p>כַּעֲשָׂרוֹת בַּשָּׁנִים כֵּן אָרַךְ הַלָּיִל.</p>

<p>שְׁנַת שְׁמוּאֵל נָדְדָה, הַזְּקֵנָה נֶאֱנָחָה:</p>

<p>&quot;הָהּ, אֵיפֹה בֵּן יַקִּיר, אַיֵּהוּ מַחֲמַדִּי?</p>

<p>הַחַי הוּא, אִם עָזַב אֶת עֵמֶק-הַבָּכָא?</p>

<p>אוֹי, אוֹי לִי, עֵץ רַעֲנָן הוֹי, פֶּרַח טִפַּחְתִּי!</p>

<p>אִם נִקְּרוּ עֵינֶיךָ כְּבָר עוֹרְבֵי-הַנָּחַל?</p>

<p>רִבּוֹנוֹ-שֶׁל-עוֹלָם, חַיֵּהוּ, אַמְצֵהוּ!</p>

<p>בֵּין סַלְעֵי תֶּסַּלְיָה הֲשָׁתָה, הֶאָכָל?</p>

<p>רִבּוֹנוֹ-שֶׁל-עוֹלָם! הוֹי מֶלֶךְ-הַמְּלָכִים!</p>

<p>אוֹי, הָסֵר מִמֶּנּוּ כָּל פֶּגַע, כָּל קְטָטָה!</p>

<p>עַד מָתַי עוֹד תֹּאכַל חֶרֶב-מִלְחָמָה,</p>

<p>וְלֶב מֶלֶךְ וָמֶלֶךְ בְּיָדְךָ אַךְ אָתָּה!&quot;
<br><br />
הַבֹּקֶר אַךְ הָיָה, וּבְטֶרֶם עוֹד תַּחְפִּיר</p>

<p>בְּגִיחָהּ הַחַמָּה אֶת חֶרְמֵשׁ-הַסַּהַר,</p>

<p>וּבְטֶרֶם עַפְעַפֵּי-הַשַּׁחַר נִבְקָעוּ&#8230;</p>

<p>וּבְחֵיק עַרְפִלֵּי-תְּכֵלֶת תִּתְלוֹנֵן אֲדָמָה, -</p>

<p>וּכְבָר רַבִּי שְׁמוּאֵל יָנוּעַ בַּשְּׁוָקִים,</p>

<p>אִם לַחְקֹר לָדַעַת חֲדָשׁוֹת תִּקְרֶינָה</p>

<p>וְשִׂיחָה וּשְׁמוּעָה, שֶׁתַּעֲבוֹר בָּאָרֶץ,</p>

<p>אוֹ לִרְאוֹת בָּאֹרְחוֹת נִפְצָעִים תָּבֵאנָה.</p>

<p>אָז יָסוּר אֶל בָּתֵּי-הַחוֹלִים לַצָּבָא,</p>

<p>אָז יִדְרֹשׁ, אָז יַחְקֹר: מֵאַיִן הַבָּאִים,</p>

<p>וְאִם יֵשׁ מֵהֶם אֶחָד, שֶׁרָאָה אוֹ שָׁמַע</p>

<p>אֵי חוֹנֶה הַגְּדוּד, שֶׁבּוֹ בְּנוֹ הַנָּעִים?
<br><br />
– &quot;לָרִיסָה נִלְכָּדָה, חֲמִשִּׁים הֹרָגוּ –</p>

<p>בֵּינֵיהֶם שַׂר-צָבָא – וּשְׁמוֹנִים נִפְצָעִים&quot;.</p>

<p>– וּבְמִבְחַר בָּנֵינוּ שִׁלַּמְנוּ אֲנַחְנוּ –</p>

<p>אִמָּהוֹת שַׁכּוּלוֹת – הַמִּלִּים הַשְּׁתָּיִם.</p>

<p>– &quot;נָא חִדְלִי מִבֶּכִי! הַאֶחָד הוּא בְּנֵנוּ?</p>

<p>הֶאָפֵסוּ כְּבָר שָׁבִים מִשְּׂדֵה-הַמִּלְחָמָה?</p>

<p>אִם יִרְצֶה הַשֵּׁם&#8230;&quot; וּמִשֶּׁטֶף אִמְרוֹתָיו</p>

<p>גַּם יִרְוַח לַזְּקֵנָה וּתְהִי לָהּ נֶחָמָה.</p>

<p>וּכְיֶלֶד הַבּוֹרֵא עוֹלָמוֹת בַּהֲגִיגוֹ</p>

<p>וּמְלֵאִים הֵם חַיִּים גַּם יִרְאֵם לְעֵינַיִם,</p>

<p>כֵּן יַאֲמִין הַזָּקֵן הַנּוּגֶה בִּדְבָרָיו,</p>

<p>וְשָׁב וְרָפָא לוֹ, וְרָאָה אוֹר-חַיִּים.
<br></p>
</blockquote>

<h2 id="iii">III</h2>

<blockquote>
<p>– מַה צִלְצְלָה הַמְּצִלָּה?&quot; – אִגֶּרֶת לַאֲדוֹנִי,</p>

<p>– &#8220;מֵאַיִן?&#8221; – מִוָּלָה. &quot;הִיא חַיִּים מְבַשֶּׂרֶת.</p>

<p>יְהִי שְׁמוֹ מְבֹרָךְ!&#8230;&quot; פָּנֵימוֹ מָה אוֹרוּ,</p>

<p>מַה יָדָם רוֹעֶדֶת, דִּמְעָתָם נִגֶּרֶת!</p>

<p>– נָא מַהֵר קְרָאֶנָּה!&quot; – הַכְּתָב לֹא כְּתָב יוֹסֵף,</p>

<p>הוּא כְּתָב מֹשֶׁה בְּנֵנוּ&#8230; – &quot;כְּתָב מֹשֶׁה?&#8230;מִוָּלָה?&#8230;</p>

<p>הֲטוֹבָה הַבְּשׂוֹרָה?&#8230; אִם קְלָלָה תּוֹכֵכִי?&quot; –</p>

<p>פְּנֵי שְׁמוּאֵל מֶה חָפוּ, הַזְּקֵנָה נִבְהָלָה.</p>

<p>&quot;אֲבוֹתַי הַיְּקָרִים! נָא סִלְחוּ הַפָּעַם;</p>

<p>אֶת נַפְשְׁכֶם לַדְאִיב לֹא הָיָה בְּכֹחִי,</p>

<p>וְעַד שֶׁנִשְׁבַּעְתִּי לְדֶגֶל צְבָא-יָוָן</p>

<p>לֹא אָזְנְכֶם גִלִּיתִי – מִתְנַדֵּב אָנֹכִי.</p>

<p>עִם לַהֲקַת מֵרֵעַי מִצָּרְפַת אָתָאנוּ,</p>

<p>בְּעַד יָוָן, עַם עוֹלָם, נַפְשֵׁנוּ נַקְרִיבָה;</p>

<p>אִם אָמוּת, אַל תִּבְכּוּ לִי: רוּחִי שׁוֹקֶטֶת,</p>

<p>וּבְשִׁמְכֶם עַל שְׂפָתַי לָאֵל נַפְשִׁי אָשִׁיבָה&quot;.
<br></p>
</blockquote>

<h2 id="iv">IV</h2>

<blockquote>
<p>וַיְהִי הַלָּיְלָה&#8230; עַל תּוֹעֲפוֹת אוֹטְרִיס</p>

<p>הִתְפַּשְׁטוּ הַצְּלָלִים. כִּגְדוּדֵי עֲנָקִים</p>

<p>שַׁרְשֶׁרֶת הַסְּלָעִים הִתְפָּרְדָה מִסָּבִיב;</p>

<p>עֲטוּפֵי מַאְפֵּלְיָה שָׁחֲרוּ עֲמָקִים.</p>

<p>כִּנְחַשׁ-עֲקַלָּתוֹן מִבְּנֵי הָעֲנָקִים,</p>

<p>שֶׁרִבְבוֹת עֲגִילָיו יִתְפַּתְּלוּ בַּדְּרָכִים,</p>

<p>הֲמוֹן עֲקַלְקַלּוֹת הַמִּשְׁעוֹל נִטָּיוּ;</p>

<p>וְעַרְעָר יָנוּעַ שָׁם אַחַד הַסְּבָכִים.</p>

<p>מִסָּבִיב לוֹ עַרְבוֹת הַיְשִׁימוֹן עִם רָזָיו</p>

<p>כִּדְמוּת גְּבוּרָה נָחָה עִם חוֹתָם עַצָּבֶת,</p>

<p>כְּאִלּוּ נִשְׁפְּכוּ עַל סְעִיפֵי הַסְּלָעִים</p>

<p>כָּל גִּנְזֵי תַּעֲלוּמוֹת הַחַיִּים וְהַמָּוֶת.</p>

<p>מִמַּעַל אַפִּרְיוֹן – מֶרְחַבְיַת-שָׁמַיִם –</p>

<p>הָאִלֵּם כַּנֶצַח וְשׁוֹקֵט בַּעֲרִיפָיו;</p>

<p>מִתַּחַת – גַּבְנוּנֵי הַר אוֹטְרִיס וַאֲגַפָּיו</p>

<p>עִם יֵצֶר הָאָדָם הַנֶּאֱבָק בֵּין סְעִיפָיו.
<br><br />
וַיָּשַׂר הַלָּיְלָה&#8230; בֵּין כֵּפֵי הַסְּלָעִים</p>

<p>גְּדוּד קָטָן מִצְּבָא הַמִּתְנַדְּבִים הִרְגִיעַ.</p>

<p>הַצּוֹפִים הָעֳמְדוּ, הַמְּדוּרוֹת נִדְעָכוּ,</p>

<p>אֶת תְּרוּעוֹת הַשֵּׁנָה הַחֲצוֹצְרָה הִשְׁמִיעָה.</p>

<p>וַתִּפְשֹׁט הַדְּמָמָה&#8230;וּפִתְאֹם לְפֶתַע</p>

<p>בָּא אַחַד הַמְּרַגְלִים: הָרָעָה נִפְתָּחָה!</p>

<p>מִקּוֹל הַחֲרָדָה כְּבָר נֵעוֹר הַמַּחֲנֶה,</p>

<p>הַמְּפַקְּדִים נֶחְפָּזִים: &#8220;עֲמֹד בַּמַּעֲרָכָה!&#8221;</p>

<p>וּבְחֶשְׁכַת הַלַּיְלָה מֵאֵצֶל הֶהָרִים,</p>

<p>בַּמִּשְׁעוֹל הָעוֹלֶה לִמְצָרֵי הַסְּלָעִים,</p>

<p>כְּסַעַר מִתְחוֹלֵל בֵּין רַחֲבֵי עֲרָבוֹת</p>

<p>בָּא מוּעָף בִּיעָף גְּדוּד פָּרָשִׁים נִשָּׂאִים.</p>

<p>וּבְטֶרֶם הִסְפִּיקוּ הַיְּוָנִים בָּם לִירוֹת –</p>

<p>וּכְבָר הַפָּרָשִׁים עָדֵימוּ הִגִּיעוּ,</p>

<p>וּבְרַעַם-הַתֻּפִּים וּבְצִלְצַל-הַנֶּשֶׁק</p>

<p>קוֹל עֲנוֹת עָלָה, אֲנָקוֹת הֵרִיעוּ,</p>

<p>וּבְחֶשְכַת הַלַּיְלָה בַּגַּיְא, בֵּין הַמְּצָרִים,</p>

<p>הִתְלַכְּדוּ, הִתְנַגְּשׁוּ מַעַרְכוֹת הָאוֹיְבִים,</p>

<p>עֵינֵימוֹ בָּעָרוּ, וּדְמֵי לִבָּם הָמוּ</p>

<p>כַּהֲמוֹת הַגַּלִּים לִשְׁאוֹן קְנֵי-הָרוֹבִים.</p>

<p>מִגְּרוֹנָם הַנִּחָר הִתְפָּרֵץ לִרְגָעִים</p>

<p>קוֹל פֶּרֶא, קוֹל זְוָעוֹת&#8230; וּבְיָדָם הַחֲמוּשָׁה</p>

<p>לְמִקְסַם מַנְגִינוֹת הַקְּרָב כָּל הַגִּידִים</p>

<p>וְהַשְּׁרִירִים שׂרָגוּ – וַתִּהְיֶה נְחוּשָׁה.</p>

<p>נֶאְזָרִים בִּגְבוּרָה נִלְחֲמוּ הַיְּוָנִים,</p>

<p>אַךְ יַד הַפָּרָשִׁים עָלֵימוֹ גָבָרָה,</p>

<p>וּמִרְמָס לְפַרְסוֹת סוּסֵיהֶם גַּם הָיוּ.</p>

<p>בְּחַרְבוֹת תּוֹגַרְמָה מַחֲצִיתָם נִגְזָרָה,</p>

<p>מְעַט הַנִּשְׁאָרִים בְּאֵין מִשְׁטָר וָסֵדֶר</p>

<p>אֶל תַּחַת הַדֶּגֶל נִדְחָקוּ, נֶהְדָּפוּ;</p>

<p>פָּרָשֵׁי הָאוֹיֵב אוֹתָמוֹ כִּתֵּרוּ</p>

<p>וְאֶל דֶּגֶל-הַתְּכֶלֶת<a href="#fn:1" id="fnref:1" title="see footnote" class="footnote"><sup>1</sup></a> - הֵמָּה שָׁאָפוּ.</p>

<p>בֵּינֵיהֶם הָאֶחָד: אֶל תִּתּוֹ קוֹל רַעַם</p>

<p>וְקוֹל עֲנוֹת-גְּבוּרָה נָמוֹגוּ כָּל קָמָיו;</p>

<p>מִימִינוֹ, מִשְׂמֹאֹלוֹ בִּמְעוּף לַהַט חַרְבּוֹ</p>

<p>לֹא אֶחָד כְּבָר נָפַל מִתְבּוֹסֵס בְּדָמָיו.</p>

<p>וְעַד קָרוֹב לַדֶּגֶל עַל סוּסוֹ הִגִּיעַ,</p>

<p>וּבְרִשְׁפֵי הַזַּעַם בְּנֹות-עֵינָיו הֵאִירוּ, -</p>

<p>אַךְ שָׁדוּד כְּבָר נָפַל מִסּוּסוֹ לָאָרֶץ –
<br><br />
וּלְאוֹר בְּרַק הַיְרִיָּה <strong>אִישׁ אָחִיו</strong> הִכִּירוּ – – –</p>
</blockquote>

<br>  

<p>אודיסה</p>

<div class="footnotes">
<hr />
<ol>

<li id="fn:1">
<p>הדגל היוני <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/7221">https://benyehuda.org/read/7221</a></div></body></html>