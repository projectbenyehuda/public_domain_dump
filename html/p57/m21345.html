<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תְּפִלָה אֶל עִשְׁתָּר</title>
	<meta name="author" content="אלמוני/ת / שאול טשרניחובסקי"/>
</head>
<body>

<blockquote>
<p>גְּבֶרֶת הַגְּבִירוֹת הָאֵלָה בָאֵלוֹת אֵלַיִךְ אֲשַׁוֵּעַ:</p>
</blockquote>

<blockquote>
<p>עִשְׁתָּר מַלְכַּת כָּל הַמַּמְלָכוֹת מוֹרַת־דֶּרֶךְ לָאָדָם:</p>
</blockquote>

<blockquote>
<p>אִירְנִינִי<a href="#fn:1" id="fnref:1" title="see footnote" class="footnote"><sup>1</sup></a> בְּרוּכָה אַתְּ הַגְּדוֹלָה בֵין הָאִיגִיגִים:<a href="#fn:2" id="fnref:2" title="see footnote" class="footnote"><sup>2</sup></a></p>
</blockquote>

<blockquote>
<p>אַדִּירָה אַתְּ מוֹשֶׁלֶת אַתְּ נִשְׂגָּב שְׁמֵךְ:</p>

<p>אַתְּ מְאוֹר הָאָרֶץ וְהַשָּׁמַיִם בַּת־סִין<a href="#fn:3" id="fnref:3" title="see footnote" class="footnote"><sup>3</sup></a> שַׂגִּיאַת־הַכֹּחַ:</p>
</blockquote>

<blockquote>
<p>אַתְּ מְאַשֶׁרֶת נֶשֶׁק מְעוֹרֶרֶת מִלְחָמָה:</p>
</blockquote>

<blockquote>
<p>בְּיָדַיִךְ כָּל הַמִּצְווֹת נֶעֱטֶרֶת נֵזֶר־מֶלֶךְ:</p>
</blockquote>

<blockquote>
<p>אַתְּ מוֹשֶׁלֶת נִפְלָא גָדְלֵךְ רָמָה עַל כָּל עֶלְיוֹנִים:</p>
</blockquote>

<blockquote>
<p>אַתְּ כּוֹכַב עֲנוֹת קְרָב מְעוֹרֶרֶת מְדָנִים</p>
</blockquote>

<blockquote>
<p>בֵּין אַחִים רֵעַ וְרַעְיָה:</p>
</blockquote>

<blockquote>
<p>גְּבֶרֶת שְׂדֵה־מִלְחָמָה רוֹעֶצֶת הָרִים:</p>
</blockquote>

<blockquote>
<p>נֶאֱזֶרֶת מִלְחָמָה עוֹטָה זְוָעוֹת:</p>
</blockquote>

<blockquote>
<p>בְּיָדֵךְ הַמִּשְׁפָּט תְּכוֹנְנִי מוֹסְדוֹת אֶרֶץ וְשָׁמָיִם:</p>
</blockquote>

<blockquote>
<p>מִקְדָּשִׁים הֵיכָלוֹת מְעוֹנוֹת־אֱלֹהִים וּבָתֵּי־אֵל לָךְ יוֹחִילוּ:</p>
</blockquote>

<blockquote>
<p>אֵיפֹה נִפְקַד שְׁמֵךְ אֵיפֹה נִפְקְדוּ חֻקָּיִךְ:</p>
</blockquote>

<blockquote>
<p>אֵיפֹה לֹא קִשְּׁטוּ תְמוּנָתֵךּ לֹא הֵקִימוּ לְך מִקְדָּשׁ:</p>
</blockquote>

<blockquote>
<p>אֵיפֹה לֹא גִדְּלוּךְ וְאֵיפֹה לֹא רוֹמְמוּךְ:</p>
</blockquote>

<blockquote>
<p>אַנוּ אֶנְלִיל וְאֵאָה<a href="#fn:4" id="fnref:4" title="see footnote" class="footnote"><sup>4</sup></a> גִדְּלוּךְ רוֹמְמוּ מֶמְשַׁלְתֵּךְ
בָּאֵלִים:</p>
</blockquote>

<blockquote>
<p>נְשָׂאוּךְ עַל כָּל הָאִיגִיגִים שָׂמוּ כִסְאֵךְ מֵעַל כֻּלָּם:</p>
</blockquote>

<blockquote>
<p>לְשֵׁמַע שְׁמֵךְ אֶרֶץ וְשָׁמַיִם יָחִילוּ:</p>
</blockquote>

<blockquote>
<p>אֱלֹהִים יִשַּׁחוּ הָאֲנוּנָקִים יִהְיוּ כָאָבֶן</p>
</blockquote>

<blockquote>
<p>בְּנֵי־אָדָם יְרוֹמְמוּ שְׁמֵךְ הַנּוֹרָא:</p>
</blockquote>

<blockquote>
<p>גְּדוֹלָה אַתְּ נִשְׂגָּבָה אָתְּ:</p>
</blockquote>

<blockquote>
<p>כָּל שְׁחוֹרֵי־הָרֹאשׁ<a href="#fn:5" id="fnref:5" title="see footnote" class="footnote"><sup>5</sup></a> הַחַיָּה וְהָאָדָם יְהַלְלוּ עֻזֵּךְ:</p>
</blockquote>

<blockquote>
<p>אַתְּ תַּיְשִׁירִי פָעֳלֵי־אֱנוֹשׁ בֶּאֱמֶת וּצְדָקָה:</p>
</blockquote>

<blockquote>
<p>אַתְּ מַשְׁקֶפֶת עַל כָּל עָנִי וְנַעֲנֶה:</p>
</blockquote>

<blockquote>
<p>תּוֹרִים דֶּרֶך יוֹם יוֹם:</p>
</blockquote>

<blockquote>
<p>עַד מָתֵי תִּתְמַהְמְהִי גְּבֶרֶת הַשָּׁמַיִם וְהָאָרֶץ</p>
</blockquote>

<blockquote>
<p>הַמַּנְהֶגֶת כָּל אָדָם קוֹדֵר:</p>
</blockquote>

<blockquote>
<p>עַד מָתַי גְּבֶרֶת קָדְשֵׁי אֵאַנָּה הָאַרְמוֹן הַתָּמִים:</p>
</blockquote>

<blockquote>
<p>עַד מָתַי הַגְּבִירָה קַלַּת הַבִּרְכָּיִם</p>
</blockquote>

<blockquote>
<p>עַד מָתַי תִּתְמַהְמְהִי גְּבֶרֶת מִלְחָמָה קְרָב וּקְרָב:</p>
</blockquote>

<blockquote>
<p>אַתְּ הַנֶּהְדָּרָה הַלְּבִיאָה בֵּין הָאִיגִיגִים</p>
</blockquote>

<blockquote>
<p>הַכּוֹבֶשֶׁת אֵלִים מוֹרְדִים:</p>
</blockquote>

<blockquote>
<p>הָאַדִּירָה בֵין הַמּוֹשְׁלִים הָאוֹחֶזֶת בְּיָד חֲזָקָה</p>
</blockquote>

<blockquote>
<p>רֶסֶן מְלָכִים:</p>
</blockquote>

<blockquote>
<p>הַפּוֹתַחַת רֶחֶם סָגוּר לְכָל הַנָּשִׁים:</p>
</blockquote>

<blockquote>
<p>אַתְּ עִשְׁתָּר הָאַדִּירָה מְרִימָה וּמַשְׁפִּילָה גָּדוֹל עֻזֵּךְ:</p>
</blockquote>

<blockquote>
<p>מְאוֹר שָׁמַיִם וָאָרֶץ מַבְרִיק נֹגַהּ לְכָל הָאֲרָצוֹת:</p>
</blockquote>

<blockquote>
<p>הָאַכְזָרִיָּה בְסַעַר זַעְפָּה הַמְנַצַּחַת בְּקָטֶל:</p>
</blockquote>

<blockquote>
<p>לָהַב תַּבְעֵרָה הַמִּתְלַבָּה כְנֶגֶד הָאֵלִים</p>
</blockquote>

<blockquote>
<p>הַמְּמִיטָה אֲבַדּוֹן עַל אַדִּירִים:</p>
</blockquote>

<blockquote>
<p>עִשְׁתָּר הַמְּבִיאָה חִוְרַת־פָּנִים וְכוֹנֶסֶת הַצְּבָאוֹת:</p>
</blockquote>

<blockquote>
<p>אֵלַת הַגְּבָרִים עִשְׁתָּר לַנָּשִׁים אֵין חֵקֶר לְמִשְׁפָּטֶיהָ:</p>
</blockquote>

<blockquote>
<p>מִמַּבַּט עֵינֶיהָ יִחְיוּ מֵתִים יָקוּמוּ חוֹלִים:</p>
</blockquote>

<blockquote>
<p>תּוֹעֶה יִמְצָא דֶרֶךְ נְכוֹנָה כִּי יַבִּיט בְּפָנָיִךְ:</p>
</blockquote>

<blockquote>
<p>בַּעֲטֹף נַפְשִׁי אֵלַיִךְ אֲשַׁוֵּעַ אֲנִי עַבְדֵּךְ הַנּוּגֶה וִידוּעַ
חֹלִי:</p>
</blockquote>

<blockquote>
<p>הַבִּיטִי בִי גְּבִרְתִּי הַאֲזִינִי לִתְפִלָּתִי:</p>
</blockquote>

<blockquote>
<p>הַקִּיפִי עָלַי בְּחַסְדֵּךְ וְשִׁמְעִי תְחִנָּתִי:</p>
</blockquote>

<blockquote>
<p>אָנָּא חָנִּינִי וְיֵרַךְ לְבָבֵךְ:</p>
</blockquote>

<blockquote>
<p>חִמְלִי עַל בְּשָׂרִי הָאֻמְלָל הַנֶּעְכָּר וְהֶהָרוּס:</p>
</blockquote>

<blockquote>
<p>חִמְלִי עַל לִבִּי הַכּוֹאֵב הַמָּלֵא דְמָעוֹת וַאֲנָחוֹת:</p>
</blockquote>

<blockquote>
<p>חִמְלִי עַל בִּטְנִי הַחוֹלָה הַנַּעֲנָה וְהַהֲרוּסָה:</p>
</blockquote>

<blockquote>
<p>חִמְלִי עַל בֵּיתִי הַנּוּגֶה הַכָּבֵד בִּילֵל אֲנָחָה:</p>
</blockquote>

<blockquote>
<p>חִמְלִי עַל נַפְשִׁי הַמְּלֵאָה דִמְעָה וַאֲנָחָה:</p>
</blockquote>

<blockquote>
<p>אִירְנִינִי הַנִּשְׂאֵת אֲרִי זוֹעֵם אָנָּא יַרְגִּיעַ לִבֵּךְ:</p>
</blockquote>

<blockquote>
<p>רְאֵם זוֹעֵם אָנָּא יְרֻכַּךְ רוּחֵךְ:</p>
</blockquote>

<blockquote>
<p>הַפְנִי אֵלַי מַבַּט חַסְדֵּךְ:</p>
</blockquote>

<blockquote>
<p>רַבַּת־הַחֶסֶד יֶחֱזוּ בִּי פְנֵי אוֹרֵךְ:</p>
</blockquote>

<blockquote>
<p>הָסִירִי כְשָׁפִים רָעִים מִבְּשָׂרִי וְאֶרְאֶה בְאוֹר־נָגְהֵךְ:</p>
</blockquote>

<blockquote>
<p>עַד מָתַי גְּבִרְתִּי יִתְנַקְּשׁוּ בִי צָרָי</p>
</blockquote>

<blockquote>
<p>בְּשֶׁקֶר וְכָזָב יַחְמְסוּ עָלַי מְזִמּוֹת:</p>
</blockquote>

<blockquote>
<p>עַד מָתַי רוֹדְפַי יִטְּרוּ שִׂנְאַה יֶאֶרְבוּ לִי:</p>
</blockquote>

<blockquote>
<p>עַד מָתַי גְּבִרְתִּי סָכָל וְנִקְלֶה יְאַיְּמוּ עָלָי:</p>
</blockquote>

<blockquote>
<p>רְפֵי־כֹחַ הֶחֱלִימוּ וְאָנֹכִי חָלִיתִי:</p>
</blockquote>

<blockquote>
<p>אָנוּד כַּגַּל אֲשֶׁר רוּחַ רָעָה תְרוֹמְמֶנּוּ:</p>
</blockquote>

<blockquote>
<p>לִבִּי יִדְאֶה וִיְפַרְפֵּר כְּצִפּוֹר שָׁמָיִם:</p>
</blockquote>

<blockquote>
<p>כְּיוֹנָה אֶתְאַבֵּל יוֹמָם וָלָיְלָה:</p>
</blockquote>

<blockquote>
<p>נִדְכֵּיתִי וּמָרָה אֵילִילָה:</p>
</blockquote>

<blockquote>
<p>נְהִי וַאֲנָחָה יָצִיקוּ לִבִּי:</p>
</blockquote>

<blockquote>
<p>כִּי מֶה עָשִׂיתִי אֱלֹהַי וְאֵלָתִי אֲנִי מָה:</p>
</blockquote>

<blockquote>
<p>הָיוּ חַיַּי כְּחַיֵּי אִישׁ אֲשֶׁר לֹא יִירָא אֶת אֱלֹהָיו וְאֶת
אֵלָתוֹ:</p>
</blockquote>

<blockquote>
<p>מְנָת־חֶבְלִי יָגוֹן מַדְוֶה כִּלָּיוֹן וַאֲבַדוֹן:</p>
</blockquote>

<blockquote>
<p>מְנָת־חֶבְלִי פְּגָעִים רָעִים וְסָרוּ פְנֵי אֵל מִמֶּנִּי:</p>
</blockquote>

<blockquote>
<p>עֹצֶר חָרוֹן מַשְׂטֵמָה זַעַם אֵיבַת אֵלִים וְאָדָם:</p>
</blockquote>

<blockquote>
<p>רוֹאֶה אֲנִי גְּבִרְתִּי יְמֵי־זַעַף יַרְחֵי־אֹפֶל שְנוֹת־יָגוֹן:</p>
</blockquote>

<blockquote>
<p>מָוֶת וָעֹנִי יְדַכְּאוּ נַפְשִׁי:</p>
</blockquote>

<blockquote>
<p>מִקְדָשִׁי שָׁמֵם בֵּית־תְּפִלָּתִי נֶהֱרָס:</p>
</blockquote>

<blockquote>
<p>נִשְׁפְּכָה תוּגָה בְּבֵיתִי בִּשְׁעָרַי וּשְׂדוֹתָי:</p>
</blockquote>

<blockquote>
<p>אֵלִי הֵסֵב מִמֶּנִּי פָנָיו לֹא אֵדַע אָנָה</p>
</blockquote>

<blockquote>
<p>שִׁבְטִי מְפֻזָּר וְקוֹרָתִי חָרֵבָה:</p>
</blockquote>

<blockquote>
<p>עָלַיִךְ גְּבִרְתִּי אַשְׁלִיךְ יְהָבִי בָּךְ כָּל הֲגִיגִי:</p>
</blockquote>

<blockquote>
<p>לָךְ אֶתְחַנָּן הַצִּילִינִי מִכַּף קְלָלָה:</p>
</blockquote>

<blockquote>
<p>הַעֲבִירִי מִמֶּנִּי עֲוֹנִי פִּשְׁעִי אַשְמָתִי וְחַטָּאתִי:</p>
</blockquote>

<blockquote>
<p>שִׁכְחִי אַשְׁמוֹתַי וְשִׁמְעִי קוֹל תְּחִנָּתִי:</p>
</blockquote>

<blockquote>
<p>פַּתְּחִי לְמוֹסְרוֹתַי וּתְנִי לִי הַתְּשׁוּעָה:</p>
</blockquote>

<blockquote>
<p>כּוֹנְנִי אֲשׁוּרַי וְאֶתְהַלְּכָה בְדַרְכִּי בְּשָׂשׂוֹן בֵּין
הַחַיִּים:</p>
</blockquote>

<blockquote>
<p>צַוִּי וְיָאֵר אֵלִי הַקּוֹצֵף פָּנָיו אֵלָי</p>
</blockquote>

<blockquote>
<p>וְתָשׁוּב הָאֵלָה אֲשֶׁר סָרָה מִמֶּנִּי בְאַפָּהּ:</p>
</blockquote>

<blockquote>
<p>תָּאִיר מֵחָדָשׁ מַחְתָּתִי הַקּוֹדְרָה וְהָעֲשֵׁנָה:</p>
</blockquote>

<blockquote>
<p>יִתְקַבֵּץ מֵחָדָשׁ שִׁבְטִי הַמְפֻזָּר:</p>
</blockquote>

<blockquote>
<p>יִפְרַח בֵּיתִי וְיִרְחֲבוּ שְׂדוֹת מִרְעִי:</p>
</blockquote>

<blockquote>
<p>קַבְּלִי עַנְוָתִי שִׁמְעִי שְׁאֵלָתִי:</p>
</blockquote>

<blockquote>
<p>הַבִּיטִי עָלַי בְּרַחֲמִים וְשִׁמְעִי תְפִלָּתִי:</p>
</blockquote>

<blockquote>
<p>עַד־אָנָה יִחַר אַפֵּךְ גְּבִרְתִּי תַּפְנִי פָנָיִךְ:</p>
</blockquote>

<blockquote>
<p>עַד־אָנָה גְּבִרְתִּי תִּתְעַבְּרִי יֶחֱרֶה בִּי אַפֵּךְ:</p>
</blockquote>

<blockquote>
<p>הַפְנִי אֵלַי מֵחָדָשׁ עָרְפֵּךְ אֲשֶׁר הִפְנֵית מִמֶּנִּי</p>
</blockquote>

<blockquote>
<p>וְאִמְרִי בְלִבֵּךְ לְהַגִּיד לִי דְבַר־חָסֶד:</p>
</blockquote>

<blockquote>
<p>יָנַח לִבֵּךְ כְּמֵי־זְרָמִים אֲשֶׁר נָחוּ:</p>
</blockquote>

<blockquote>
<p>אַדְבִּיר אוֹיְבַי כְּהַדְבִּיר אֶרֶץ תַּחַת רַגְלָי:</p>
</blockquote>

<blockquote>
<p>נִגְפִי שׂוֹנְאַי מַגְּרִים לֶעָפָר לְפָנָי:</p>
</blockquote>

<blockquote>
<p>תָּבוֹא לְפָנַיִךְ תְּפִלָּתִי וּשְאֵלָתִי:</p>
</blockquote>

<blockquote>
<p>יִכָּמְרוּ נָא עָלַי רַחֲמַיִךְ הַגְּדוֹלִים:</p>
</blockquote>

<blockquote>
<p>רוֹאִי בַחוּץ יְהַלֵּל שְׁמֵךְ:</p>
</blockquote>

<blockquote>
<p>וַאֲנִי אֲגַדְּלָה אוֹן־קָדְשֵׁךְ וְעֻזֵּךְ לִפְנֵי שְׁחוֹרֵי־רֹאשׁ:</p>
</blockquote>

<blockquote>
<p>עִשְׁתָּר נַעֲלָה מְאֹד עִשְתָּר הַמַּלְכָּה</p>
</blockquote>

<blockquote>
<p>הַגְּבִירָה הַנִּשְגָּבָה הַגְּבִירָה הַמַּלְכָּה:</p>
</blockquote>

<blockquote>
<p>אִירְנִינִי הָאַדִּירָה בַּת־סִין אֵין מִי יַעֲרָךּ־לָךְ:</p>
</blockquote>

<div class="footnotes">
<hr />
<ol>

<li id="fn:1">
<p>אלוהי מרום. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>אלוהי הירח. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>שלושת האלים הגדולים. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>אלהי השאול. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>כלומר, בני&#8211;אדם. <a href="#fnref:5" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/21345">https://benyehuda.org/read/21345</a></div></body></html>