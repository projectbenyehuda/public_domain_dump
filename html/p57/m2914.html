<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּלֵיל חֲנֻכָּה (פַנְטָסִיָה)</title>
	<meta name="author" content="שאול טשרניחובסקי"/>
</head>
<body>

<blockquote>
<p>&#8230; וּבַלַיְלָה זֶה צִלְלֵי-צַלְמָוֶת גָּבָרוּ,</p>

<p>שָׁמַיִם וָאָרֶץ כַּקֶּבֶר קָדָרוּ;</p>

<p>וַיְחוֹלֵל הָרוּחַ בֵּין אֵילֵי-הַיְּעָרִים,</p>

<p>וַיָּנַח מְעַט קָט, וַיַּרְעֵם מִמְּזָרִים,</p>

<p>וַיִּקְרָא קוֹל יָגוֹן, תַּמְרוּרִים וּנְכָאִים;</p>

<p>וּבְחֶשְׁכַת הַלַּיִל וִיִלְלַת סוּפָתָה</p>

<p>עֲטוּפַת הַשֶּׁלֶג הָעִיר נָמָה שְׁנָתָהּ.
<br><br />
וְעַל כַּנְפֵי הָרוּחַ מְרַחֶפֶת בָּרָמָה</p>

<p>עֲדַת צִלְלֵי-נֶשֶׁף עַל עִיר זוּ נִרְדָּמָה:</p>

<p>אֵין רוּחַ, אֵין חַיִּים בַּעֲדַת הַגִּבּוֹרִים</p>

<p>יַשְׁגִּיחוּ – וּנְמַקּוֹת עֵינֵיהֶם-חוֹרִים:</p>

<p>–הֵן אֵלֶּה בָנֵינוּ! אֵל גַּלֵּי עֲצָמִים,</p>

<p>יָדַיִם יָבֵשׁוּ, הָעוֹרְקִים אֵין-דַּמִּים,</p>

<p>אֵל צְמוּקֵי הַמֹּחַ הַחַיִּים בְּנֵס,</p>

<p>הַחַיִּים וְלֹא חַיִּים וּזְקֵנִים בְּלֹא עֵת!</p>

<p>אֵין כֹּחַ, אֵין אֱיָל, הַפַּחַד בָּעָיִן,</p>

<p>וּכְפוּפֵי הַקּוֹמָה כָּעֲרָבָה עַל עָיִן.</p>

<p>אוֹר שַׁדַּי בַּל יֵדְעוּ, חַיָּתָם – מַטְבֵּעַ,</p>

<p>מַה יֹפִי – בַּל תָּבִין נִשְׁמָתָם הַנְּכֵאָה,</p>

<p>בַּאֲזִיקֵּי הַדָּת וּבְכַבְלֵי דִין מֶלֶךְ</p>

<p>עַל לֶחֶם יִפְשָׁעוּ, עַם גוֹדֵד, עִם הֵלֶךְ.
<br><br />
–אֲנַחְנוּ גָּוַעְנוּ בִּישִׁימוֹן-חֲרֵרִים,</p>

<p>בְּאֶרֶץ תַּלְאוּבוֹת, בֵּין הַרְרֵי נְמֵרִים,</p>

<p>בַּצָּמָא, בַּכָּפָן וּבְמַדְקְרוֹת חָרֶב.</p>

<p>בְּמַלְתְּעוֹת כְּפִירִים, לַחַיָּה לִטָרָף;</p>

<p>עַל צְלָבִים בַּדְּרָכִים אֲנַחְנוּ הוּקָעְנוּ,</p>

<p>הַחֶרֶב בַּכַּף בַמִּלְחָמָה גָּוָעְנוּ.</p>

<p>גָּוַעְנוּ, אָמַרְנוּ: הַבָּאִים אַחֲרֵינוּ</p>

<p>הַחֶרֶב בַּכַּף יִנָּקְמוּ דָּמֵינוּ.</p>

<p>כִּי יָשׁ יוֹם, קוֹל שׁוֹפָר בַּלְּבָנוֹן יָרִיעַ,</p>

<p>יָקוּמוּ גִּבּוֹרִים, נֵס צִיוֹן יוֹפִיעַ!</p>

<p>הַלְּאֵלֶּה קִוִּינוּ? עַם חֹפֶשׁ לֹא יָבֶן,</p>

<p>גּוֹי בַּרְזֶל אֲזִקָּיו בַּל יָחוּשׁ וּלְאֶבֶן</p>

<p>בּוֹ יַדּוּ כְּבָר הִסְכִּין וְלֹא יָחוּשׁ, וְהוּא שַׁאֲנָן</p>

<p>גּוֹי יַד הַמַּכֵּהוּ אַךְ יִשַּׁק, יִתְחַנָּן!&#8230;</p>

<p>וְנִכְרַת גּוֹי עֶבֶד, דּוֹר יִבֶז הוֹרָתוֹ,</p>

<p>עַם, אָכַל רִקָּבוֹן חֶרֶב-גַּאֲוָתוֹ!&#8230;
<br><br />
וְטֶרֶם עוֹד יִכְבֶּה כָּל נֵר חַג-הָאוּרִים,</p>

<p>וּמְתִים בָּעִיר נָחוּ אֶל שְׁרִיקַת צַרְצוּרִים,</p>

<p>וּבְחֶזְיוֹן הַלַּיִל בְּרִקְמוֹת פִּלְאֵיהֶם</p>

<p>גֻּשְׁמוּ גַּם קָמוּ כָּל מַאֲוַיֵּיהֶם:</p>

<p>אֵשׁ קִנְאָה וְשִׂנְאָה, תַּחֲרוּת וָלָחֶם</p>

<p>עַל כָּבוֹד, עַל אֵלִים, עַל כִּכָּר קָט לָחֶם.
<br><br />
וּבְנַחֲרוֹת אֵימָה הִתְאוֹנֵן הַסָּעַר,</p>

<p>וּבְאַנְחוֹת גֹּוֵע הִתְאַבֵּל הַיָּעַר,</p>

<p>וַיָּשַּׁח כּוֹתַרְתּוֹ, וַיָּנַע פֹארוֹתָיו,</p>

<p>וַיִּשָּׂא לְשִׂיא-עָבִים עֲרִמּוֹת שְׁלוּחוֹתָיו&#8230;</p>
</blockquote>

<br>  

<p>אודיסה 1896</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2914">https://benyehuda.org/read/2914</a></div></body></html>