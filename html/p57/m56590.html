<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לכבוד עורך &quot;השלוח&quot;</title>
	<meta name="author" content="שאול טשרניחובסקי"/>
</head>
<body>

<blockquote>
<p>לכבוד עורך &#8220;השלוח&#8221;</p>

<p>שלא ידע מנוח</p>

<p>ושנתו נעדרת</p>

<p>עד צאת חוברת וחוברת</p>
</blockquote>

<blockquote>
<br />
</blockquote>

<blockquote>
<p>מר ח.נ. ביאליק</p>

<p>לִידִידִי הַשָּׁר, לוֹ הַכָּבוֹד וְהַיְּקָר</p>

<p>וְהַתְּבוּנָה וּשְׁאָר־רוּחַ בְּחָכְמַת הַחֲרוּזִים.</p>

<p>וְהוּא גֶּפֶן פּוֹרִיָה עַל הַר &#8220;הַמּוֹרִיָּה&#8221;,</p>

<p>בִּמְשׁוֹרְרֵי הַתְּחִיָּה גְּבִיר לַאֲרָזִים.</p>

<p>וְהַשִּׁירָה לוֹ אוּלָם וְעָלָה בְּסֻלַּם</p>

<p>וּגְנָזוֹ, וְאוּלָם אַךְ שָׂם לוֹ מָעוּזִים.</p>

<p>וּמְחַקָּיו הָרַבִּים כְּמֻכֵּי עֲצַבִּים</p>

<p>וְכִנְשׁוּכֵי עַקְרַבִּים נִבְהָלִים נֶחְפָּזִים,</p>

<p>וְעָבְדוּ בְּפֶרֶךְ, וְכָשְׁלוּ בַּדֶּרֶךְ,</p>

<p>וְכָרְעוּ לוֹ בֶּרֶךְ בִּקְסָמָיו אֲחוּזִים.</p>

<p>וּכְגֹדֶל תְּהִלָּתוֹ, כֵּן תֵּרֶב עַנְוָתוֹ,</p>

<p>וְהַיֶתֶר לְעֻמָּתוֹ כִּצְפִירֵי הָעִזִּים</p>

<p>וּבְרֹאשׁוֹ דֵּי מֹחַ וּבְתַחְתּוֹ דֵּי כֹּחַ</p>

<p>לַעֲרִיכַת &#8220;שִׁלֹּחַ&#8221; לַיְּהוּדִים הַפְּזִיזִים.</p>

<p>וְהוּא יוֹשֵׁב עַל &#8220;סַלִּים&#8221; וּסְבִיבוֹ כְגַלִּים</p>

<p>רוֹמַנִים וּמְשָׁלִים מִקַּ&quot;קִּים וְעָרִים פְּרָזִים.</p>

<p>וַאֲלָפִים שֶׁל שִׁירִים, אֲסוּפִים וּצְבוּרִים,</p>

<p>חֳמָרִים חֳמָרִים, דַּקִּים וְרָזִים.</p>

<p>וְהוּא יוֹשֵׁב וּמוֹחֵק, וְרֹגֶז וְשׂוֹחֵק,</p>

<p>אוֹ יֵשׁ שֶׁהוּא לוֹקֵק אֶת צִפָּרְנָיו הַגְּזוּזִים (קְרִי אֶצְבְּעוֹתָיו),</p>

<br />

<p>מִמֶּנִּי הַצָּעִיר וְלֹא לוֹ חָכְמָה תָּאִיר,</p>

<p>לֹא חָלָק אֲבָל שָׂעִיר, חוֹבֵב עֲלָמוֹת וֶאֱגוֹזִים</p>

<p>וְלִבּוֹ לָקוּחַ מֵחָכְמַת נִתּוּחַ,</p>

<p>וְנַפְשׁוֹ תָּשׂוּחַ לְלֹא שִׁירִים וּלְלֹא פְּרָזִים.</p>

<p>וּמַבִּיט בְּכֶלִי וְרוֹאֶה בְּשֶׁלִּי</p>

<p>מִקְּרוֹבּ וּשְׁמוֹ פֶּלְאִי וּתְכוּנוֹתָיו גְּנוּזִים.</p>

<p>מִסְתַּכֵּל בְּבִרְיָה – שֶׁמָּא הִיא בַקְטֶרִיָּה,</p>

<p>וְהִיא עֵרוֹם וְעֶרְיָה וְלִלְבוּשׁ אֵין רְמָזִים.</p>

<p>וְעוֹד שָׁם נֶאֱבָקִים בַּצִּלּוֹת וְקָקִים,</p>

<p>בְּתוּלוֹת וְרַוָּקִים, וְכֻלּוֹ סוֹד וְרָזִים.</p>

<p>וְיָדָיו מְלֻכְלָכוֹת בְּשָׁפִיר שֶׁל טַבָּחוֹת,</p>

<p>וּבְשִׁלְיַת רַקָחוֹת וּבְדַם חַלָּפִים שְׁחוּזִים.</p>

<p>וְעַתָּה לֹא חַסְתִּי עַל עִתִּי וְחָרַזְתִּי</p>

<p>וּבְעֹבִי הַקּוֹר נִכְנַסְתִּי לִמְצֹא חָרוּז עַל &#8220;אוּזִים&#8221;.</p>
</blockquote>

<blockquote>
<br />

<p>אַךְ אֶקְרָא בִיגוֹנִי: מָה אֶכְתֹּב לַאֲדוֹנִי?</p>

<p>וַאֲנִי חָנוּט בַּאֲרוֹנִי כַּמִּצְרִים הַגְּנוּזִים.</p>

<p>פֹּה אֵין נִשְׁפֵי פּוּרִים וְ&#8220;עִתּוֹנִים&#8221; אֲסוּרִים</p>

<p>וְלֵית &#8220;בַּעֲלֵי לַאו&#8221; אֲרוּרִים, מְחָאוֹת וּכְרוּזִים.</p>

<p>וְאֵין גַּם קוֹזָקִים וּמֻכִּים וּמַכִּים,</p>

<p>וְיֵשׁ רַק &quot;חַיְדַּקִּים &quot; – וְגַם הֵמָּה כְּבָר גְּזוּזִים.</p>

<p>וְכָלְתָה הַמְּגִלָּה. וַאֲנִי לְאֵלִי תְּפִלָּה</p>

<p>וְאֶת שַׂקּוֹ לוּ מִלֵּא בְזוּזִים וְזוּזִים.</p>

<p>וִיהִי מִסְפַּר זוּזָיו כְּמִסְפַּר חֲרוּזָיו</p>

<p>וַאֲלָפִים מָעוּזָיו וַעֲלֵיהֶם אֲחוּזִים &#8230;</p>
</blockquote>

<blockquote>
<br />
</blockquote>

<blockquote>
<p>ממני הצעיר שאול טשרניחובסקי</p>
</blockquote>

<p>ק&quot;ק לוזן 11.3.04</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/56590">https://benyehuda.org/read/56590</a></div></body></html>