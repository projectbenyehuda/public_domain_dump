<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תְּפִלָּה לְשַׁמַשׁ</title>
	<meta name="author" content="אלמוני/ת / שאול טשרניחובסקי"/>
</head>
<body>

<blockquote>
<p><a href="#fn:1" id="fnref:1" title="see footnote" class="footnote"><sup>1</sup></a></p>
</blockquote>

<blockquote>
<p>מֵאִיר הָאֹפֶל שׁוֹפֵט הַשָּׁמָיִם</p>
</blockquote>

<blockquote>
<p>מַכְחִיד הָרָעָה בַּמְּרוֹמִים וּבַשָּׁפֶל:</p>
</blockquote>

<blockquote>
<p>שַׁמַשׁ מֵאִיר הָאֹפֶל שׁוֹפֵט הַשָּׁמָיִם</p>
</blockquote>

<blockquote>
<p>מַכְחִיד הָרָעָה בַּמְּרוֹמִים וּבַשָׁפֶל:</p>
</blockquote>

<blockquote>
<p>אוֹרְךָ כְּרֶשֶׁת יְרַפֵּד הָאָרֶץ</p>
</blockquote>

<blockquote>
<p>קַרְנֶיךָ תֵּצֶאנָה אֶל תּוֹעֲפוֹת הָרִים:</p>
</blockquote>

<blockquote>
<p>כָּלַ הַחַיָּה תָגִיל לִקְרָאתְךָ בְּצֵאתֶךָ</p>
</blockquote>

<blockquote>
<p>עָלֶיךָ יָשִׂישׂוּ כָּל צְבָא הֶהָרִים:</p>
</blockquote>

<blockquote>
<p>אַתָּה תַעֲלוּמַת־עוֹלָם לְכָל הָעוֹרְגִים לָבוֹא</p>
</blockquote>

<blockquote>
<p>עַד חֵקֶר הֲוָיָתֶךָ:</p>
</blockquote>

<blockquote>
<p>בְּקַרְנֵי נָגְהֲךּ אֲשׁוּרֵיהֶם לֹא יִמְעָדוּ:</p>
</blockquote>

<blockquote>
<p>זַרְחֲךָ מְלֵאִים הַשָּׁמַיִם וְהָאָרֶץ</p>
</blockquote>

<blockquote>
<p>כָּל אַרְבַּע כַּנְפוֹת הָאָרֶץ תִּבְרֹקְנָה כַלָּהַב:</p>
</blockquote>

<blockquote>
<p>פְּתוּחִים הַשְּׁעָרִים לְכָל בְּרוּאֶיךָ:</p>
</blockquote>

<blockquote>
<p>שַׁי לְךָ יוֹבִילוּ כָל הָאִיגִיגִים:</p>
</blockquote>

<blockquote>
<p>יוֹשְׁבֵי שָׁמַיִם יִשְׁתַּחֲווּ לְךָ בְּצֵאתְךָ</p>
</blockquote>

<blockquote>
<p>שַׁמַשׁ הַנָּגִיד הַגָּדוֹל לְךָ יָגִילוּ:</p>
</blockquote>

<blockquote>
<p>הָרִים אַדִּירִים גָּדְלְךָ יַקִּיפֵם:</p>
</blockquote>

<blockquote>
<p>זַרְחֲךָ הָאָיֹם מְכַסֶּה כָּל הָאֲרָצוֹת:</p>
</blockquote>

<blockquote>
<p>תַּבִּיט לָאָרֶץ תִּגְהַר עַל רָאשֵׁי הָרִים:</p>
</blockquote>

<blockquote>
<p>תָּלִיתָ כַנְפוֹת תֵּבֵל בְּמֶרְחַקֵי שְׁחָקִים:</p>
</blockquote>

<blockquote>
<p>אַתָּה שׁוֹמֵר כָּל הָאָדָם הַיּוֹשְׁבִים בַּמְּדִינוֹת:</p>
</blockquote>

<blockquote>
<p>כָּל בְּרוּאֵי הַמֶּלֶךְ אֵאָה אַתָּה נוֹטְרָם:</p>
</blockquote>

<blockquote>
<p>כָּל אֲשֶׁר נְשָׁמָה בְאַפּוֹ אַתָּה תִרְעֵם:</p>
</blockquote>

<blockquote>
<p>אַתָּה רוֹעָם בַּמָּרוֹם וּבַשָּׁפֶל אֵין מִבַּלְעָדֶיךָ:</p>
</blockquote>

<blockquote>
<p>אַתָּה הוֹלֵךְ וְסוֹבֵב שָׁמַיִם בְּלִי הֶרֶף</p>
</blockquote>

<blockquote>
<p>אֲדָמָה רַחֲבַת־יָדַיִם תַּעֲבֹר יוֹם יוֹם:</p>
</blockquote>

<blockquote>
<p>בְּיָם וְאוֹקְיָנוֹס בְּהָרִים אֶרֶץ וְשָׁמָיִם</p>
</blockquote>

<blockquote>
<p>תַּעֲבֹר יוֹם יוֹם:</p>
</blockquote>

<blockquote>
<p>אַתָּה נוֹטֵר מַלְכוּת־מַעֲמַקִּים אֲשֶׁר לַנָּגִיד קוֹבוֹ
וְהָאֲנוּנָקִים:</p>
</blockquote>

<blockquote>
<p>אַתָּה מוֹשֵׁל בְּמִשְׁכְּנוֹת עוֹלַם־מְרוֹמִים:</p>
</blockquote>

<blockquote>
<p>אַתָּה רוֹעֶה עוֹלָם תַּחְתּוֹן עוֹלָם עֶלְיוֹן:</p>
</blockquote>

<blockquote>
<p>אַתָּה נָגִיד וְאוֹר־עוֹלָם אֵין מִבַּלְעָדֶיךָ שַׁמַשׁ:</p>
</blockquote>

<blockquote>
<p>אַתָּה עוֹבֵר אֶת הַיָּם הרָחוֹק וּרְחַב־הַיָּדַיִם</p>
</blockquote>

<blockquote>
<p>אֲשֶׁר בְּמִסְתְּרֵי מַעֲמַקָּיו לֹא יַחְדְּרוּ הָאִיגִיגִים:</p>
</blockquote>

<blockquote>
<p>קַרְנֶיךָ הָאַדִּירוֹת בּוֹקְעוֹת חֵיק אוֹקְיָנוֹס:</p>
</blockquote>

<blockquote>
<p>מִפְלְצוֹת־יַמִּים יֶחֱזוּ בְנָגְהֶךָ:</p>
</blockquote>

<blockquote>
<p>מֵעוֹלָם לֹא עָמְמוּ פָנֶיךָ לֹא קָדָרוּ:</p>
</blockquote>

<blockquote>
<p>תִּשְׂבַּע לַיְלָה לַיְלָה תַּצִּית אוֹרֶךָ:</p>
</blockquote>

<blockquote>
<p>לַאֲרָצוֹת זָרוֹת וּרְחוֹקוֹת עַל־פְּנֵי מֶרְחַבְיָה</p>
</blockquote>

<blockquote>
<p>תָּשִׂים פְּעָמֶיךָ תִּצְעַד יוֹמָם תִּסֹּב לָיְלָה:</p>
</blockquote>

<blockquote>
<p>מִי בְיוֹשְׁבֵי־שָׁמַיִם יַעֲמֹל כָּמוֹךָ</p>
</blockquote>

<blockquote>
<p>מִי בָאֵלִים נֶאְדָּר כָּמוֹךָ:</p>
</blockquote>

<blockquote>
<p>בְּצֵאתְךָ יִתְקַבְּצוּ אֱלֹהֵי כָל הָאָרֶץ</p>
</blockquote>

<blockquote>
<p>נֹגַהּ זַרְחֲךָ הָאָיֹם עוֹטֵף כָּל הַיְקוּם:</p>
</blockquote>

<blockquote>
<p>כָּל הָאֲרָצוֹת הַשּׁוֹנוֹת לִלְשׁוֹנוֹתֵיהֶן</p>
</blockquote>

<blockquote>
<p>אַתָּה יוֹדֵעַ אֹרְחוֹתָן מֵבִין מְזִימּוֹתָן:</p>
</blockquote>

<blockquote>
<p>עָלֶיךָ יָשִׂישׂוּ בְנֵי־תְמוּתָה כֻלָּם:</p>
</blockquote>

<blockquote>
<p>הוֹי שַׁמַשׁ כָּל הַיְקוּם צָמֵא לְאוֹרֶךָ:</p>
</blockquote>

<blockquote>
<p>אַתַּה מֵאִיר כּוֹס־הַנְּבוּאוֹת לַעֲרֹךְ עֵץ־אֶרֶז:</p>
</blockquote>

<blockquote>
<p>אַתָּה מְגַלֶּה לַחוֹזִים תַּעֲלוּמוֹת חֲלוֹם־לָיְלָה:</p>
</blockquote>

<blockquote>
<p>לְפָנֶיךָ יִכְרְעוּ טוֹבִים וְרָעִים:</p>
</blockquote>

<blockquote>
<p>עַל רָעִים וְעַל טוֹבִים תַּחֲרֹץ מִשְׁפָּטֶךָ:</p>
</blockquote>

<blockquote>
<p>תפּיל אֵימָתְךָ עַל רַע־מַעֲלָלִים וְעִקֵשׁ</p>
</blockquote>

<blockquote>
<p>מִמַּעֲמַקִּים תּוֹצִיא אֶת מְחַלֵּל הָאֱמֶת:</p>
</blockquote>

<blockquote>
<p>בְּמִשְׁפַּט צֶדֶק אֲשֶׁר חָרַצְתָּ</p>
</blockquote>

<blockquote>
<p>נִשְׂגָּב שְׁמֶךָ רְצוֹנְךָ יָקוּם לָעַד:</p>
</blockquote>

<blockquote>
<p>אַתָּה מַטֶּה לְעוֹבֵר אֹרַח וְדֶרֶךְ קָשָׁה</p>
</blockquote>

<blockquote>
<p>נוֹטֵעַ גְּבוּרָה בְעוֹבֵר יַמִּים בְּיִרְאָה:</p>
</blockquote>

<blockquote>
<p>תּוֹרֶה לַצַּיָּד נְתִיבוֹת נַעֲלָמוֹת:</p>
</blockquote>

<blockquote>
<p>יִצְעַד עַל רָמוֹת נִמְשַׁל לֵאלֹהֵי־הָרִים:</p>
</blockquote>

<blockquote>
<p>שַׁמַשׁ מֵרִשְׁתוֹתֶיךָ לֹא יִמָּלֵט חוֹטֵא:</p>
</blockquote>

<blockquote>
<p>רַע־מַעֲלָלִים לֹא יְפַלֵּט נַפְשׁוֹ מִיקוּשֶׁךָ:</p>
</blockquote>

<blockquote>
<p>תְּמַהֵר וּתְיַסֵּר אֶת מְחַלֵּל הַשְּׁבוּעָה:</p>
</blockquote>

<blockquote>
<p>הַבּוֹזֶה לַמִּקְדָּשׁ לֹא יָנוּס מִמֶּךָּ:</p>
</blockquote>

<blockquote>
<p>מְצוּדוֹתֶיךּ הַגְּדוֹלוֹת פְּרוּשׂוֹת לָרָשָׁע</p>
</blockquote>

<blockquote>
<p>לְנוֹשֵׂא עֵינָיו אֶל אֵשֶׁת רֵעֵהוּ:</p>
</blockquote>

<blockquote>
<p>יִמְצָאֵהוּ נִשְׁקְךָ לֹא יִרְאֶה מְפַלֵּט:</p>
</blockquote>

<blockquote>
<p>בְּעָמְדוֹ למשפט אָבִיו לֹא יְמַלְּטֵהוּ</p>
</blockquote>

<blockquote>
<p>גַּם אָחִיו לֹא יָעֵז לְדַבֵּר אֶל שׁוֹפְטוֹ:</p>
</blockquote>

<blockquote>
<p>לְפֶתַע פִּתְאֹם יִלְכְּדֶנּוּ מוֹקֵשׁ־הַבַּרְזֶל:</p>
</blockquote>

<blockquote>
<p>קֶרֶן חוֹמֵס־מְזִמּוֹת אַתָּה מְגַדֵּעַ:</p>
</blockquote>

<blockquote>
<p>הַמְכַסֶּה מְרֵעִים יִצְעַד וְלֹא יִבְטָח:</p>
</blockquote>

<blockquote>
<p>לְשׁוֹפֵט עַוָּל תַּרְאֶה מוֹסֵרוֹת:</p>
</blockquote>

<blockquote>
<p>תְּיַסֵּר אוֹהֵב בֶּצַע וּמְחַלֵּל אֱמֶת:</p>
</blockquote>

<blockquote>
<p>אֲשֶׁר שֹׁחַד לֹא יִקַּח וְרָב רִיב חַלָּשִׁים</p>
</blockquote>

<blockquote>
<p>שַׁמַשׁ יִרְצֵהוּ וְיַאֲרִיךְ יָמִים:</p>
</blockquote>

<blockquote>
<p>לַאֲשֶׁר יִשְׁפֹּט בֶּאֱמוּנָה וּבְצֶדֶק יִשְׁפֹּט</p>
</blockquote>

<blockquote>
<p>נְכוֹנִים אַרְמְנוֹת מִשְכְּנוֹתָיו הֵיכְלֵי נָסִיךְ:</p>
</blockquote>

<blockquote>
<p>כְּמֵי עֵינוֹת־מַעֲמַקִים לֹא יִכְלֶה זֶרַע</p>
</blockquote>

<blockquote>
<p>צַדִּיק וְתָמִים לֹא יֵדַע שָׁקֶר:</p>
</blockquote>

<blockquote>
<p>שֵׁם עָנָן יֵחָרֵת בְּחֶרֶט עַל לוּחַ</p>
</blockquote>

<blockquote>
<p>זֶרַע פּוֹעֲלֵי רָע נָכוֹן לַאֲבַדּוֹן:</p>
</blockquote>

<blockquote>
<p>אַתָּה בָז לֶאֱנוֹשׁ שֶׁקֶר עַל שְׂפָתָיו</p>
</blockquote>

<blockquote>
<p>תִּשְׂרֹף מִשְׁפָּטוֹ תַּשֶּׁנּוּ אֶת כֹּחוֹ:</p>
</blockquote>

<blockquote>
<p>תַּאֲזִין לַנִּלְחָץ תּוֹצִיא לָאוֹר אֲמִתּוֹ:</p>
</blockquote>

<blockquote>
<p>כָּל הָאָדָם בִּזְרוֹעֲךָ נִתָּן לֹא נֶעְדָּר:</p>
</blockquote>

<blockquote>
<p>בְּיָדְךָ הַנְּבוּאָה תַתִּיר צְרוֹרוֹת:</p>
</blockquote>

<blockquote>
<p>תַּאֲזִין תְּפִלָּה תְחִנָּה וּתְהִלָּה</p>
</blockquote>

<blockquote>
<p>קִדַּת עֲנָוִים שִׂיחַ תַּחֲנוּנִים:</p>
</blockquote>

<blockquote>
<p>בְּקוֹל רָם יְשַׁוַּע אֵלֶיךָ הָאֻמְלָל</p>
</blockquote>

<blockquote>
<p>חוֹלֶה וְכוֹשֵׁל עָנִי וְרָצוּץ:</p>
</blockquote>

<blockquote>
<p>בְּשִׁירִים יֶעְתְּרוּ לְךָ וּבְכִתְבֵי תְשׁוּבָה:</p>
</blockquote>

<blockquote>
<p>רוֹעֶה לְבָדָד רָחוֹק מִמְּיֻדָּעָיו וּבֵיתוֹ</p>
</blockquote>

<blockquote>
<p>אֵלֶיךָ יִקְרָא בִזְוָעוֹת בַּשָּׂדֶה</p>
</blockquote>

<blockquote>
<p>נַעַר רוֹעֶה נָבוֹךְ רוֹעֶה־עֲדָרִים בְּקֶרֶב צָרִים:</p>
</blockquote>

<blockquote>
<p>אֹרְחָה בְדֶרֶךְ־זְוָעוֹת תִּקְרָא אֵלֶיךָ שַׁמַשׁ</p>
</blockquote>

<blockquote>
<p>סוֹחֵר נוֹדֵד רוֹכֵל עִם יַלְקוּטוֹ:</p>
</blockquote>

<blockquote>
<p>דַּיָּג עַל מִכְמַרְתּוֹ יִקְרָא אֵלֶיךָ שַׁמַשׁ:</p>
</blockquote>

<blockquote>
<p>גַּנָּב וְרוֹצֵחַ יְרֵאֵי פְנֵי־שַׁמַשׁ</p>
</blockquote>

<blockquote>
<p>פִּרְחִי בַשָּׂדֶה אֵלֶיךָ יִקְרָא:</p>
</blockquote>

<blockquote>
<p>מֵת תּוֹעֶה צֵל חֲסַר־מַחְסֶה</p>
</blockquote>

<blockquote>
<p>אֵלֶיךָ שַׁמַשׁ יִקְרָא:</p>
</blockquote>

<blockquote>
<p>אֶת הַכּוֹרְעִים בֶּרֶךְ תְּטַהֵר בִּקְדֻשָּׁה</p>
</blockquote>

<blockquote>
<p>תְּקַבֵּל תַּחֲנוּנֵי הַמְבַקְשִׁים בְּיִרְאָה:</p>
</blockquote>

<blockquote>
<p>הֵמָּה יְכַבְּדוּךָ יְהַלְלוּ לִשְׁמֶךָ</p>
</blockquote>

<blockquote>
<p>יִשְׁתַּחֲווּ לַהֲדָרְךָ לְעוֹלָם וָעֶד:</p>
</blockquote>

<div class="footnotes">
<hr />
<ol>

<li id="fn:1">
<p>אלוהי השמש <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/21347">https://benyehuda.org/read/21347</a></div></body></html>