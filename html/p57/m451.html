<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּסֵתֶר הַיַּעַר</title>
	<meta name="author" content="שאול טשרניחובסקי"/>
</head>
<body>

<blockquote>
<p>יֵשׁ פִּנּוֹת-סְתָרִים בִּתְחוּמֵי הַיָּעַר:</p>

<p>מַפֶּלֶת אֳרָנִים נְגוּעֵי הַסָּעַר</p>

<p>וּדְבִיר לַאֲשׁוּחִים מַזְקִינִים וְקוֹדְרִים,</p>

<p>לַגְּפָרִים הַחוֹלְמִים חֲלוֹם, מַאֲפִילִים.</p>

<p>שָׁם אוֹרוֹת הַשֶּׁמֶשׁ אֵין בָּאִים, אֵין חוֹדְרִים</p>

<p>לְגָרֵשׁ חֲלוֹמָם, וְכָלוּ הַשְּׁבִילִים</p>

<p>בֵּין נְפֹצוֹת הַשָּׂרָךְ וּמְחָטִים מַאְדִּימִים.</p>

<p>וְעִם מִטְרוֹת הַקַּיִץ וּגְשָׁמִים חֲמִימִים</p>

<p>יָצִיצוּ וְעָלוּ בִּן-לַיְלָה פִּטְרִיּוֹת:</p>

<p>סַמְקָנִים יַרְקָנִים, שְׁוָרִיּוֹת, מִטְרִיּוֹת, –</p>

<p>פִּטְרִיּוֹת מַצְנִיעוֹת בְּעָמְדָן, עֲדִינוֹת,</p>

<p>אֲדֻמּוֹת וּכְתֻמּוֹת, מַשְׁחִירוֹת, מַלְבִּינוֹת,</p>

<p>וְנוֹסַף לַפִּנָּה</p>

<p>מֵחִנָּן עַל חִנָּהּ.</p>

<p>&#8220;מִי יַעֲלֶה וְיָבֹא בְאוֹתָהּ הַפִּנָּה&#8221;</p>

<p>כָּל חַיַּת הַיַּעַר, הָעוֹף וְהָרֶמֶשׂ,</p>

<p>הַשְּׂמֵחִים אֶל שֶׁמֶשׁ וְהַשּׁוֹאֲפִים אֶמֶשׁ.</p>

<p>הֵם יוֹדְעִים, הֵם יוֹדְעִים, יוֹדְעִים הֵם כֻּלָּם, –</p>

<p>וְאוּלָם</p>

<p>הַנְּמָלִים הַקְּטַנּוֹת, הַשְּׁחֹורוֹת, הַזְּרִיזוֹת</p>

<p>הֵן אֵינָן מַכְרִיזוֹת</p>

<p>עַל פִּנּוֹת סְתָרִים וְגֵיאָיוֹת נֶחְמָדִים.</p>

<p>&#8220;מַדּוּעַ וְלָמָּה?&#8221;</p>

<p>– מֵאֵימַת הַיְלָדִים!</p>

<p>פֶּן יַעֲלוּ בְרִנָּה וְאָמְרוּ לְלַקֵּט</p>

<p>פִּטְרִיּוֹת הַחֶמֶד וְאִצְטְרוֹבְלֵי אֶשְׁתַּקֵּד,</p>

<p>וּפָשְׁטוּ בָּאֹרֶן לְנַצֵּל אֶת לֵחוֹ</p>

<p>וְחָטְטוּ בְּגַל מְחָטִים, הַנּוֹתֵן אֶת רֵיחוֹ.
<br><br />
יֵשׁ קֶרֶן בֶּן-שֶׁמֶשׁ בַּיַּעַר בְּקָרַחְתּוֹ,</p>

<p>שָׁם יִיבַשׁ הָאֹרֶן עַל גִּזְעוֹ וְעַל מַחְטוֹ,</p>

<p>הֶחָסִיל הִתְפַּרְקֵד, כִּי פִגֵּר מִלֶּכֵת,</p>

<p>וּשְׂמָמִית מַזְהֶבֶת שׁוֹקֶדֶת עַל רִשְׁתָּהּ.</p>

<p>הָעֶכֶן הַכֵּהֶה, הַלָּן בַּשַּׁלֶּכֶת</p>

<p>מִתְחַמֵם וְאוֹרֵב לַצִּפּוֹר עַד גִּשְׁתָּהּ,</p>

<p>הַנְּמָלָה עֲמֵלָה בְבִנְיָן תֵּל-תִּלָּה,</p>

<p>וְצִרְעָה מְנַהֶמֶת נוֹדֶדֶת מִנְּחִילָהּ,</p>

<p>פּוֹרֶשֶׁת מִפֶּרַח, נִמְלֶכֶת בַּשֵּׁנִי:</p>

<p>&#8220;הוֹי, פֶּרַח בֶּן-פֶּרַח, עֲנֵנִי, הַשְׁקֵנִי!&#8221;</p>

<p>וּשְׁרַקְרַק מִתְנַכֵּל לַשֶּׁרֶץ וְאוֹרֵב,</p>

<p>בָּא מַכִּישׁ בַּמַּקּוֹר בְּאִילָנֵי-הַחֹרֶב.</p>

<p>וְעָלְתָה הָרִנָּה</p>

<p>וּפָשְׁטָה בַפִּנָּה.</p>

<p>&#8220;מִי יַעֲלֶה וְיָבֹא בְאוֹתָהּ הַפִּנָּה?&#8221;</p>

<p>– כָּל חַיַּת-הַיַּעַר, הָעוֹף וְהָרֶמֶשׂ,</p>

<p>הַשְּׂמֵחִים אֶל שֶׁמֶשׁ וְהַשּׁוֹאֲפִים אֶמֶשׁ.</p>

<p>הֵם יוֹדְעִים, הֵם יוֹדְעִים, יוֹדְעִים הֵם כֻּלָּם,</p>

<p>וְאוּלָם</p>

<p>הַלְּטָאוֹת הַיְּרֻקּוֹת, הַבְּהִילוֹת, הַפְּזִיזוֹת</p>

<p>הֵן אֵינָן מַכְרִיזוֹת</p>

<p>עַל פִּנּוֹת סְתָרִים, גֵּיאָיוֹת נֶחְמָדִים.</p>

<p>&#8220;מַדּוּעַ וְלָמָּה?&#8221;</p>

<p>– מֵאֵימַת הַיְּלָדִים!</p>

<p>פֶּן יַעֲלוּ, וְרַע לוֹ לֶחָסִיל בֶּעָלִים,</p>

<p>וְנָעֲצוּ זְמוֹרָה בְתִלֵּי הַנְּמָלִים,</p>

<p>יַבְרִיחוּ הָעֶכֶן אֶל אַחַת הַמְּחִלּוֹת,</p>

<p>וְנָשְׂאוּ הַגַּרְגְּרִים בְּפַךְ וְסַלְסִלּוֹת.</p>

<p>יֵשׁ אַגְמֵי-גַיְא צְנוּעִים, וּבְחֶבְיוֹן הַחוֹרְשָׁה</p>

<p>עֲרָבָה עֲבֻתָּה וַחֲלוּלָה לוֹ פוֹרְשָׂה</p>

<p>כַּפֶּיהָ הַצְּנוּמוֹת, כְּאֵם רַחֲמָנִיָּה;</p>

<p>וְהָאֲגָם מִתְחַטֵּא בִנְהִימַת-דּוּמִיָּה,</p>

<p>מִסְתַּכֵּל וְנֶהֱנָה מִזִּיו פְּנֵי-רָקִיעַ:</p>

<p>כִּי יִקְדְּרוּ – יִקְדַּר, אִם אוֹרוּ – יַגִּיהַּ;</p>

<p>וּבְכָאִים מִתְיַפִּים נִבָּטִים בַּגַּלִּים,</p>

<p>מְסַלְסְלִים בֶּעָנָף וּשְׁלֻחוֹת – תַּלְתַּלִים;</p>

<p>בָּא טוֹבֵל וְעוֹלֶה וְחוֹזֵר עַכָּבִישׁ</p>

<p>לָדַעַת אִם רֻחַץ לְמִשְׁעִי אֶלְגָּבִישׁ.</p>

<p>וּגְדוּדֵי בְנֵי-צְלָצַל מוּעָפִים מִשְׁתָּאִים</p>

<p>שָׁם, כֵּיצַד מְרַקְּדִים פַּרְעוֹשֵׁי-הַמָּיִם.</p>

<p>וְנוּגָה הַפִּנָּה</p>

<p>כִּמְבַקְשָׁה חֲנִינָה.
<br><br />
&#8220;מִי יַעֲלֶה וְיָבֹא בְאוֹתָהּ הַפִּנָּה?&#8221;</p>

<p>כָּל חַיַּת הַיָּעַר, הָעוֹף וְהָרֶמֶשׂ,</p>

<p>הַשְּׂמֵחִים אֶל שֶׁמֶשׁ וְהַשּׁוֹאֲפִים אֶמֶשׁ.</p>

<p>הֵם יוֹדְעִים, הֵם יוֹדְעִים, יוֹדְעִים הֵם כֻּלָּם, –</p>

<p>וְאוּלָם</p>

<p>כָּל-וַלְדוֹת-הַצְּלָצַל, קַלִּילִים, עַלִּיזִים</p>

<p>הֵם אֵינָם מַכְרִיזִים</p>

<p>עַל פִּנּוֹת סְתָרִים, גֵּיאָיוֹת נֶחְמָדִים,</p>

<p>&#8220;מַדּוּעַ וְלָמָּה?&#8221;</p>

<p>– מֵאֵימַת הַיְּלָדִים!</p>

<p>פֶּן יַעֲלוּ בֶהָמוֹן וְעָכְרוּ הַמָּיִם,</p>

<p>יַסִּיעוּ הַחוֹלוֹת וִיזַעְזְעוּ הַבְּכָאִים</p>

<p>וְיָנוּס לְקוֹלָם הַצְּלָצַל הַכָּחֹל,</p>

<p>יָפוּצוּ בְּנֵי-חַרְגּוֹל וּפָסַק הַמָּחוֹל</p>
</blockquote>

<br>  

<p>פטרוגרד 1917</p>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/451">https://benyehuda.org/read/451</a></div></body></html>