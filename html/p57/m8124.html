<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מנגינה לי</title>
	<meta name="author" content="שאול טשרניחובסקי"/>
</head>
<body>

<h1 id="מַנְגִּינָהלִישאולטשרניחובסקי">[מַנְגִּינָה לִי] / שאול טשרניחובסקי</h1>

<blockquote>
<p>מַנְגִּינָה לִי וּנְגִינָה לִי מִיָּמִים מִשֶּׁכְּבָר,</p>
</blockquote>

<blockquote>
<p>מִמִּדְבַּר יָם, מִקֶּרֶן אוֹר, מִמַּחֲזוֹת עַל נְהַר כְּבָר.</p>
</blockquote>

<blockquote>
<p>הֲדוּקַת אֵשׁ וּרְטֻבַּת גִּיל וְרַבָּתִי אֱיָל</p>
</blockquote>

<blockquote>
<p>שְׁטָפַתְנִי זוֹ. מְהַבְהֶבֶת בִּי: עֲלֵה, וּצְלַח וּפְעָל!</p>
</blockquote>

<blockquote>
<p>וְעוֹלָה הִיא וּפוֹרְצָה הִיא עַד-סְגוֹר הַלֵּב הָתָּם, –</p>
</blockquote>

<blockquote>
<p>שִׁיר דָּמִי הוּא, שִׁיר נִצְחִי הוּא, שִׁיר מָלֵּא עֹז וָרָם.
<br><br />
בִּקְרֹא עַל שַׁדְמוֹת זְהַב-הַבָּר לַמָּוֶת אֲדֹנָי,</p>
</blockquote>

<blockquote>
<p>וְהִמְטִיר דָּם עַל מַעֲנִית אֵת וּקְצִירוֹ נֶפֶשׁ חָי,</p>
</blockquote>

<blockquote>
<p>מַה אַתָּה, דָּמִי, שׁוֹקֵק בִּי, הוֹי דַּם עֲתִּיקֵי דוֹר,</p>
</blockquote>

<blockquote>
<p>דַּם נְדִיבֵי עָם מִקַּדְמַת דְּנָא, מִיַּרְכְּתֵי שֶׁמֶשׁ וְאוֹר?</p>
</blockquote>

<blockquote>
<p>קוֹל טָמִיר בָּא מֵרִאשׁוֹן דּוֹר, דּוֹר רַעֲנָן, דּוֹר עָז,</p>
</blockquote>

<blockquote>
<p>קוֹל דַּם דּוֹר שָׂר עִם אֱלֹהָיו וּלְחַרְבוֹת צָרִים בָּז.
<br><br />
מִי אַתֶּם דָּמַי רוֹתְחִים בִּי? דָּם קְדוֹשֵׁי תַּ&#8220;ח וָֹתַ&#8221;ט?</p>
</blockquote>

<blockquote>
<p>אֲנִי לֹא אֶפְשׁוֹט צַוָּאר זֶה – בַּקְּרָב מוּת וְלֹא בִּשְׁמָד!</p>
</blockquote>

<blockquote>
<p>לֹא, לֹא! אֲנִי לִי סַיִּף יֵשׁ, וְאֶגְרוֹפִי עוֹדוֹ חָם –</p>
</blockquote>

<blockquote>
<p>בִּפְגוֹעַ חַיַּת אָדָם בִּי, דָּם אֶתֵּן תַּחַת דָּם.
<br><br />
מִי אַתֶּם דָּמַי רוֹתְחִים בִּי? דְּמֵי מְקַדְּשֵׁי אֶת הַשֵּׁם</p>
</blockquote>

<blockquote>
<p>עַל מוֹקְדֵי אֵשׁ בִּסְפָרַד זוֹ וּבַיָּמִים הָהֵם?</p>
</blockquote>

<blockquote>
<p>אֵינֶנִּי שֶׂה כִּי אוּבַל כָּךְ לַטֶּבַח וּבַסָּךְ, –</p>
</blockquote>

<blockquote>
<p>אֶת-רֹאשְׁךָ נַפֵּץ אֶל-הַקִּיר וְלֹא יִרְאוּ צָרִים בָּךְ!
<br><br />
מִי אַתֶּם דָּמַי רוֹתְחִים בִּי? דְּמֵי מֵתִים בְּאֶחָד?</p>
</blockquote>

<blockquote>
<p>אֲנִי נוֹאַשְׁתִּי מֵאֱלֹהִים, וְעִם אֵלִי אֵינִי רָד,</p>
</blockquote>

<blockquote>
<p>וּסְפוֹגִי צֶמֶר עַל הַלֵּב נִתְרוֹקֵן מֵאֱלֹהָיו</p>
</blockquote>

<blockquote>
<p>בִּכְדִי לְמִי שֶׁצִּנָּה לוֹ וּבְחַרְבּוֹ עָלָיו רָב.
<br><br />
מִי אַתֶּם דָּמַי רוֹתְחִים בִּי? דַּם הַמַּכַּבִּים? לֹא!</p>
</blockquote>

<blockquote>
<p>עֲצַבֵּי שַׁיִשׁ קְדוֹשִׁים לִי בְּמִלְחֶמֶת גּוֹי וָגוֹי.</p>
</blockquote>

<blockquote>
<p>מִתּוֹךְ שְׁנֵים-עָשָׂר פְּצָעִים זָב גַם דָּמִי זֶה כַּיּוֹם, –</p>
</blockquote>

<blockquote>
<p>לֹא עַל קַרְקָעִי דָּמִי בָא, וְאִם תַּאְדִּים הַתְּהוֹם.
<br><br />
מִי אַתֶּם דָּמַי רוֹתְחִים בִּי? דְּמֵי דוֹר הַמִּדְבָּר? כָּךְ!</p>
</blockquote>

<blockquote>
<p>דַּם כּוֹבְשֵׁי כְּנַעַן דָּמִי הוּא, קוֹלֵחַ וְאֵינוֹ נָח.</p>
</blockquote>

<blockquote>
<p>שׁוּב קוֹרֵא לִי הַשִּׁיר הָעָז, מַנְגִּינַת דָּם וָאֵשׁ:</p>
</blockquote>

<blockquote>
<p>עֲלֵה בָּהָר וּרְעַץ הַכָּר, כָּל-מַה-שֶּׁתִּרְאֶה – רֵשׁ!
<br><br />
הֵילִילוּ יוֹשְׁבֵי מָעֹז יָם, בַּת-פְּלֶשֶׁת מַר לָהּ מָר –</p>
</blockquote>

<blockquote>
<p>הַיַּרְדֵּן לָךְ, וְהַלְּבָנוֹן לָךְ, וְהַמִּישׁוֹר וְהָהָר.</p>
</blockquote>

<blockquote>
<p>הַגְּבוּל תְּתָאֲרוֹ יַד-יָהּ, תִּרְאֶנּוּ עֵין הָעָב.</p>
</blockquote>

<blockquote>
<p>וְכִבְשׁוּ אֶרֶץ בְּחֶזְקַת-יָד וְנֶאֱחַזְתֶּם בָּהּ,</p>
</blockquote>

<blockquote>
<p>וּבְנִיתֶם בִּנְיַן-עַד לַדּוֹר הַקָּם לָכֶם, הַבָּא!
<br></p>
</blockquote>

<h2 id="מינסק1916">מינסק 1916</h2>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן-יהודה באינטרנט</a>.  הוא זמין תמיד בכתובת הבאה:<br /><a href="https://bybe.benyehuda.org/read/8124">https://bybe.benyehuda.org/read/8124</a></div></body></html>