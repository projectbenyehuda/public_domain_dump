<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַמְתַקְּנִים</title>
	<meta name="author" content="מנחם מבש&quot;ן"/>
</head>
<body>

<p>המלך שלמה שלח את עבדיו אל הר הלבנון לעבוד עם עבדי חירם,
הצידונים, היודעים לכרות עצים. ויכרתו ארזים מן ההר ויעמסו באניות או שמו
אותם רפסודות וישלחום על פני הים עד יפו ומשם הובילום ירושלימה ועשו אותם
למלאכה לבית אשר בנה שלמה לה'. ויהיו חרָשים חכמים, אשר הקציעו את העצים
במַקְצֻעוֹת בעוד היותם בלבנון ויעשו אותם מחֻטבים, צלעות ועֻבּים, עמודים,
ספים, או אילים לחלונות; וישלחו אותם <strong>עשוים</strong> ירושלימה אל שלמה, אשר יוכל
לשום אותם אל מבנה הבית, מבלי אשר תהיה בהם עוד יד. והחרָשים אשר לא ידעו
כי אם לכרות העצים, שלחו את גזעיהם, כאשר הם, רפסודות על הים, ובירושלם
השיבו החרשים החכמים ידם עליהם ויקציעום וייַפום ויעשום למלאכה.</p>

<p>ונער אחד מן הנערים, אשר נשלחו לבנונה לעבוד בעצים עם
הצידונים, ראה והנה שכר המקציעים והמתקנים את העצים גדול יתר מאד מן
המשַׁלחים אותם &#8220;חיים&#8221; אל מקומם, ויאמר: הבה אנסה גם אני לתקן את העצים
והיה שכרי הרבה מאד וגם שם אעשה לי. ויקח מן הבא בידו, מַקצֻעות וגרזן,
כשיל וכילפות, ויחל לחטוב בעצים – בעצים העשוים – הניף הוריד את ידו הקשה:
הך! הך! ויחטוב ויגזור על ימין ועל שמאל ובמלחמות תנופה נלחם בם עד אשר
יגעה ידו ועד אשר קלקל ועוה פניהם וישם אותם גֵבים גבים, זה קצוץ ורצוץ וזה
מעוך וכרות – נשחתו העצים ולא צלחו עוד למלאכה.</p>

<p>ויבא שלמה וירא את המעשה אשר עשה הנער ויגער בו ויאמר: הוי
נער אין־בינה! הוי קוצץ אוילי! לא את העצים המהֻקצעים והמחֻטבים יתקן
המתקן, כי אם את העצים אשר אך כרֹת כרתו אותם מיער ועוד לא היתה בהם יד
חָרש; ולא נער כמוך יתקן העצים (הוא אך שמור ישמור עליהם לתתם איש על מקומו
במערכת), כי אם חרש אמן היודע במה ישלח ידו להיטיב ולתקן וממה ישיב ידו.
ואתה, אשׁר הראיתני לדעת במה כחך גדול, הנני אפקיד אותך על מקומך ועל
מלאכתך.</p>

<p>וישם אותו שלמה אל בין הגבעונים חוטבי העצים לעדה ולמזבח.</p>

<blockquote>
<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31135">https://benyehuda.org/read/31135</a></div></body></html>