<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ארץ יראה ושקטה (יבנה תרע&quot;ב)</title>
	<meta name="author" content="מנחם מבש&quot;ן"/>
</head>
<body>

<p><a href="#fn:1" id="fnref:1" title="see footnote" class="footnote"><sup>1</sup></a></p>

<blockquote>
<p>&quot;עוֹד יוֹמַיִם, עוֹד יוֹם – וְתֵבֵל נֶהְפֶּכֶת:</p>

<p>כּוֹכַב־הַשֵּׁבֶט יַכֶּנָּה שְׁאִיָּה!&quot;</p>

<p>וּבְכָל־עִיר וּמְדִינָה הַשְּׁמוּעָה הֹלֶכֶת,</p>

<p>וּבְכָל־לֵב דְּאָגָה וְכָל־הָאָרֶץ הוֹמִיָּה.</p>

<br />
</blockquote>

<blockquote>
<p>וְהַמַּהְפֵּכָה עוֹדֶנָּה לֹא תָבֹא</p>

<p>וְהִנֵּה תַּהְפֻּכוֹת מָלְאָה הָאָרֶץ:</p>

<p>זֶה יִשְׁתַּגֵּעַ וּבְתִמְהוֹן לְבָבוֹ</p>

<p>יִפְרֹץ בְּבֵיתוֹ פֶּרֶץ עַל פָּרֶץ;</p>

<br />
</blockquote>

<blockquote>
<p>אֵלֶּה תִּדַּד שְׁנָתָם מֵעֵינֵיהֶם,</p>

<p>יִתְהֹלְלוּ, יִתְגָעֲשׁוּ, יֶחֶרְדוּ, יָדוּצוּ;</p>

<p>אוֹ בְּיָדָם יָשִׂימוּ קֵץ לְחַיֵּיהֶם:</p>

<p>מִפַּחַד הַמָּוֶת לִקְרָאתוֹ יָרוּצוּ&#8230;</p>

<br />
</blockquote>

<blockquote>
<p>אֵלֶּה יִשְׁתּוּ לַיְלָה שָׁתֹה וְהִשְׁתַּכֵּר:</p>

<p>&quot;אָכֹל וְשָׁתֹה, כִּי מָחָר נָמוּתָה!</p>

<p>הַכּוֹכָב יַחְפֹּז זְנָבוֹ, יְמַגֵּר, יְעַקֵּר,</p>

<p>וְכָל־הָאָרֶץ תִּהְיֶה מְהוּמָה וּמְבוּסָה&quot;.</p>

<br />
</blockquote>

<blockquote>
<p>אוֹ יֵחָבְאוּ בַּמְּעָרוֹת בְּתַחְתִּיּוֹת,</p>

<p>שָׁם יִדְכּוּ יָשֹׁחוּ כְּיוֹשְׁבֵי קְבָרִים;</p>

<p>הָאֲנָשִׁים נְמוֹגִים, הַנָּשִׁים בֹּכִיּוֹת,</p>

<p>וְאִישׁ אֶל אֱלֹהָיו יִדְרוּ נְדָרִים.</p>

<br />
</blockquote>

<blockquote>
<p>וּמִפְּנֵי הָרָעָה הַנִּשְׁקָפָה מִמַּעַל</p>

<p>חָדְלָה בָּאָרֶץ רָעַת הָאָדָם;</p>

<p>חָדְלוּ לַחֲמֹס מְזִמּוֹת, לִמְעָל־מַעַל,</p>

<p>מֵעָוֶל מִשֹּׁד הֵשִׁיבוּ יָדָם.</p>

<br />
</blockquote>

<blockquote>
<p>וְגֶבֶר עַל רֵעֵהוּ וְעָם עַל שְׁכֵנוֹ</p>

<p>לֹא עוֹד יִתְגֹּלְלוּ, יֶאֶרְבוּ אָרֹב;</p>

<p>כִּי אִישׁ אִישׁ בַּמָּרוֹם תָּלַן עֵינוֹ</p>

<p>וְקֵץ כָּל־בָּשָׂר הֹלֵךְ וְקָרוֹב&#8230;</p>

<br />
</blockquote>

<blockquote>
<p>גַּם שִׂנְאַת הַגּוֹיִם, הַשָּׁבָה לְבִצָּרוֹן,</p>

<p>רָפְתָה אָז מִיִּשְׂרָאֵל רָפָתָה:</p>

<p>שְׁלשֶׁת יָמִים (כִּתְבוּ זֹאת זִכָּרוֹן!)</p>

<p>כָּל־עֲלִילַת־דָּם בָּאָרֶץ לֹא הָיָתָה.</p>

<br />
</blockquote>

<blockquote>
<p>אַךְ הִנֵּה הַהֵלֶךְ חָמַק עָבָר,</p>

<p>לֹא נוֹדַע כֹּחוֹ, לֹא נוֹדְעוּ עִקְבוֹתָיו,</p>

<p>וְלָאָרֶץ שָׁלוֹם, לֹא הָיָה דָבָר,</p>

<p>וּבְנֵי הָאָדָם שָׁבִים אִישׁ לְסִבְלוֹתָיו.</p>

<br />
</blockquote>

<blockquote>
<p>הַלְהָתֵל בִּקֵּשׁ בְּהֹבְרֵי שָׁמַיִם,</p>

<p>הַמְּרַגְּלִים צְבָא מָרוֹם, הַסֹּפְרִים נוֹדָם;</p>

<p>אִם עַל הַמְּשׁוֹרְרִים הָמוּ לוֹ מֵעַיִם,</p>

<p>מַכָּרֵי הַכּוֹכָבִים, מְתֵי סוֹדָם,</p>

<br />
</blockquote>

<blockquote>
<p>הַמְּשׁוֹרְרִים – לָמוֹ הַשָּׁמַיִם קְרוֹבִים</p>

<p>וְאֶרֶץ וְטוּבָהּ עֲצוּרִים לָהֶם כָּלָה? –</p>

<p>אוֹ עַל פִּרְחֵי חֵן אוֹ עַל יְלָדִים טוֹבִים</p>

<p>חָסָה עֵינוֹ מֵעֲשׂוֹת עִמָּם נְבָלָה?</p>

<br />
</blockquote>

<blockquote>
<p>וּבְנֵי הָאָדָם שָׁבִים לְסִבְלוֹתָם,</p>

<p>וְעַל שַׁעַל אֶרֶץ וְעַל פַּת לָחֶם,</p>

<p>מַשָּׂא נַפְשָׁם, פְּרִי כָל־מַחְשְׁבוֹתָם,</p>

<p>אִישׁ עִם אָחִיו יִתְעַשֵּׂק יִלָחֶם.</p>

<br />
</blockquote>

<blockquote>
<p>וְרֶשַׁע וְזָדוֹן וּמִשְׁפַּט־אֶגְרֹף</p>

<p>יָשׁוּבוּ יִמְשְׁלוּ כִּתְמוֹל שִׁלְשֹׁם;</p>

<p>וְנַחַל דִּמְעַת־עֲשׁוּקִים יִגְאֶה יִגְרֹף</p>

<p>כָּל־שְׁאֵרִית בַּיֹּשֶׁר וּבַתֹּם.</p>

<br />
</blockquote>

<blockquote>
<p>וְשָׁבוּ וְהִתְעַנּוּ עֲנִיִּים מְרוּדִים</p>

<p>תַּחַת יַד עָרִיצִים עֲלִיזֵי גַאֲוָה;</p>

<p>וְשָׁבוּ הַגּוֹיִם לִצְרֹר אֶת־הַיְהוּדִים,</p>

<p>וְהֵם – יַטּוּ שִׁכְמָם וְהוֹסִיפוּ לְדַאֲבָה.</p>

<br />
</blockquote>

<blockquote>
<p>וְגִלְּתָה הָאָרֶץ פָּנֶיהָ פְּנֵי הַלּוֹט,</p>

<p>וְחָנְפָה תַּחַת יוֹשְׁבֶיהָ, תַּחַת כָּל־הַיְקוּם –</p>

<p>עַד יִכְבַּד עָלֶיהָ פִּשְׁעָהּ הֶחָמָס וְהַשֹּׁד</p>

<p>וְנֶהְפְּכָה וְנָפְלָה וְלֹא תוֹסִיף קוּם!</p>
</blockquote>

<p><strong>(יבנה תרע&quot;ב)</strong></p>

<div class="footnotes">
<hr />
<ol>

<li id="fn:1">
<p>נכתב בהיות יראת כוכב־השבט של הַלֵי על פני יושבי  הארץ, בימי האביב תר&quot;ע. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/30868">https://benyehuda.org/read/30868</a></div></body></html>