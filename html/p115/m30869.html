<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>העֹרבים והנלוים עליהם (המבשר תרע&quot;א)</title>
	<meta name="author" content="מנחם מבש&quot;ן"/>
</head>
<body>

<p><a href="#fn:1" id="fnref:1" title="see footnote" class="footnote"><sup>1</sup></a></p>

<blockquote>
<br />
</blockquote>

<blockquote>
<p>הִנֵּה שִׁפְעַת אֹרְחִים</p>

<p>לֹא קְרוּאִים, לֹא נִכְסָפִים:</p>

<p>גְּדוּדֵי עֹרְבִים צֹרְחִים</p>

<p>מֵעַל רָאשֵׁינוּ לַאֲלָפִים.</p>

<br />
</blockquote>

<blockquote>
<p>וְרוּחַ קֶטֶב בְּכַנְפֵיהֶם</p>

<p>וּסְבִיבָם נִשְׂעֲרָה מְאֹד;</p>

<p>וְשָׁמֵינוּ זֹעֲפִים וּפְנֵיהֶם</p>

<p>לֹא הָיוּ לָהֶם עוֹד.</p>

<br />
</blockquote>

<blockquote>
<p>וִילָדִים נִזְעֲקוּ זְעָקָה</p>

<p>מִמֶּרְחַב־יָהּ לְצַר מָעוֹן –</p>

<p>וּבְכָל לֵבָב מוּעָקָה</p>

<p>וְעַל כָּל־פָּנִים תִּמָּהוֹן.</p>

<br />
</blockquote>

<blockquote>
<p>וְהֵן זֶה כַּמָּה חַגּוֹנוּ</p>

<p>חַגֵּנוּ – זְמַן חֵרוּתֵנוּ,</p>

<p>וְהֵן צִפְצְפוּ וַיָּרֹנּוּ</p>

<p>מְשׁוֹרְרֵי הַקַּיִץ בְּאָזְנֵינוּ.</p>

<br />
</blockquote>

<blockquote>
<p>וַאֲנַחְנוּ, הָהּ, מַה קַצְנוּ</p>

<p>בְּחֹרֶף, בְּסַעַר וּבַקֹּר;</p>

<p>אָמַרְנוּ: הִנֵּה נֶחֱלַצְנוּ,</p>

<p>חַמּוֹנוֹ רָאִינוּ אוֹר!</p>

<br />
</blockquote>

<blockquote>
<p>וּדְרוֹר שָׁאַפְנוּ וּמוֹצָא</p>

<p>מִמַּסְגֵּר, מִקֹּר, מִתְּלָאָה –</p>

<p>וְהִנֵּה זֶה בָּא שְׁחוֹר־הַנּוֹצָה</p>

<p>לְהָשִׁיב עָלֵינוּ בַּלָּהָה!</p>

<br />
</blockquote>

<blockquote>
<p>אַךְ, אֲהָהּ, גַּם יוֹנִים בֹּגְדוֹת</p>

<p>נִסְפְּחוּ עַל גְּדוּד הַשְּׁחֹרִים,</p>

<p>וַאֲהָהּ, גַּם אֵלֶּה שֹׁקְדוֹת</p>

<p>לְשַׁנּוֹת עִתִּים, לְהַחֲשִׁיךְ אוֹרִים!</p>

<br />
</blockquote>

<blockquote>
<p>כַּנְפֵיהֶן נֶחְפּוּ בִּשְׁחוֹר,</p>

<p>וּפִיוֹתֵיהֶן הֹגוֹת: קְרָע!</p>

<p>לִבְבֵיהֶן חָזְקוּ מִצֹּר</p>

<p>וְכָל־יֵצֶר מַחְשְׁבוֹתָן רַק רָע.</p>

<br />
</blockquote>

<blockquote>
<p>לָמָה תַקְדִּירוּ שָׁמֵינוּ</p>

<p>גַּם אַתֶּן, הַתְּמִימוֹת?</p>

<p>הַעַל כִּי דַל שֻׁלְחָנֵנוּ</p>

<p>מֵהַשְׂבִּיעַ אֶתְכֶן נְעִימוֹת?..</p>

<br />
</blockquote>

<blockquote>
<p>הוֹי פֹּתוֹת בֹּטְחוֹת עַל תֹּהוּ,</p>

<p>לִקְנוֹת בְּבֶגֶד וּבְמַעַל לָרֹב –</p>

<p>בֶּגֶד לֹא נִשְׁמַע כָּמֹהוּ –</p>

<p>אֶת הַחַיִּים וְאֶת הַטּוֹב!</p>

<br />
</blockquote>

<blockquote>
<p>אַךְ הֵן הַגְּדוּד הַשָּׁחוֹר</p>

<p>לֹא לְעוֹלָם יִהְיֶה עִתּוֹ,</p>

<p>וְגַם עוֹד מְעַט־קָט וְשָׁב אָחוֹר</p>

<p>הַמַּחֲנֶה וַאֲשֶׁר אִתּוֹ.</p>

<br />
</blockquote>

<blockquote>
<p>וְעֹזְרֵי הָעֹרְבִים בְּמַשָּׁאוֹן</p>

<p>יְכֻסּוּ הֵמָּה וּשְׁמוֹתָם,</p>

<p>וְחֶלְקָם – קְלָלָה וְדֵרָאוֹן</p>

<p>גַּם בְּחַיֵּיהֶם גַּם בְּמוֹתָם.</p>
</blockquote>

<p><strong>(המבשר תרע&quot;א)</strong></p>

<div class="footnotes">
<hr />
<ol>

<li id="fn:1">
<p>בהֵרָאות המון עורבים על פני רקיע השמים, סיון תרע&quot;א
(והימים ימי גְבוֹר השטנה על הציונות בפרלמנט התֻרכי בפשע בוגדים
יהודים). <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/30869">https://benyehuda.org/read/30869</a></div></body></html>