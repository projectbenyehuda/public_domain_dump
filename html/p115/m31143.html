<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קוֹל דְּמָמָה דַקָּה</title>
	<meta name="author" content="מנחם מבש&quot;ן"/>
</head>
<body>

<p><a href="#fn:1" id="fnref:1" title="see footnote" class="footnote"><sup>1</sup></a></p>

<p>ויהי אחרי כלות אלהים את מלאכתו אשר עשה בשמים ובארץ,
ויאמר: מי ירד לנו ארצה ויגיד דברי לבני האדם? הן המלאכים – מלאכתם ומעשיהם
בשמים ממעל וכי אשלח מהם אל שוכני תחתיות, לא יוכלו לעמוד הרבה על הארץ, פן
יחטיאו אותם בני האדם או בנות האדם, כאשר היה לשמחזאי ועזאל. והנביאים –
הלעולם יחיו? והמשוררים, אשר רוח ה' דובר בם – הרבים הם על הארץ? הן דורות
מספר נמנו להם בדברי ימי עולם, ואם יהיו נביאים בכל דור ודור, ידברו בשם
אלהים ולא יֵאמנו; ואם יהיו משוררים בכל עת ובכל מקום – ונקלו והיו ככל
האדם. – את מי אשלח ומי יהיה למליץ בין העולמות העליונים ובין האדם?</p>

<p>ויאמרו השמים: הננו, שְלָחֵנו. מדי עברֵנו יום יום עבוֹר
וסֹב על סביבותינו, נגיד דברך לאדם. ויאמר אלהים: טוב הדבר. עשו כאשר
דברתם.</p>

<p>רק אל תשמיעו קולכם קול רם – מלא אחרי דבריו מלאך הפנים –
דַבּרו בקול דממה דקה: כי הנה רֹב עמי הארץ אינם שומעים שפת השמים, זולתי
עם אחד בארץ. דברו בלחש – והוא ישמע; כי מעודו קרוב הוא אל השמים (אזרח הוא
בשמים וגר בארץ) ואזניו קשובות לאשר ידברו ממרום. והאחרים לא ישמעו, כי אין
חפץ להם בשפת־שמים.</p>

<p>מני אז – השמים מספרים כבוד־אל, מגידים דברו לאדם, מודיעים
מאשר נחרץ מֵעָל, מאשר ידֻבּר במועצה העליונה בירושלם של מעלה – אך אין
אֹמר ואין דברים, כי אין נשמע קולם.</p>

<blockquote>
<br />
</blockquote>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>באחת הישיבות של המועצה הא&quot;י צֻוה המזכיר לקרא את
הפרטיכלים בערבית בקול רם ובעברית – בשביל החברים העברים אשר במועצה –
בלחש. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/31143">https://benyehuda.org/read/31143</a></div></body></html>