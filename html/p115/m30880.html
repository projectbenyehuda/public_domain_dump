<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תחת שלש רגזה ארץ (בת-קול תרע&quot;ג)</title>
	<meta name="author" content="מנחם מבש&quot;ן"/>
</head>
<body>

<p><a href="#fn:1" id="fnref:1" title="see footnote" class="footnote"><sup>1</sup></a></p>

<blockquote>
<p>רַעַשׁ וְרַעַד יוֹם אַחַר יוֹם,</p>

<p>עִיר וּמְתִים חֲרֵדִים לִרְגָעִים:</p>

<p>הֲתִפְתַּח, הֲתִפְתַּח אֶת־פִּיהָ תְּהוֹם</p>

<p>וְהָפְכָה תֵבֵל לְעֵמֶק־רְפָאִים?</p>

<br />
</blockquote>

<blockquote>
<p>מַה־לָּךְ כִּי תָחִילִי, אֶרֶץ,</p>

<p>כִּי תִתְרַגְּזִי כְּמוֹ־אֵם זְקֵנָה?</p>

<p>מַה פָּרַצְתְּ עָלַיִךְ פֶּרֶץ,</p>

<p>לַעֲרֹץ לָנוּ כָּל־מַשְׁעֵנָה?</p>

<br />
</blockquote>

<blockquote>
<p>הֲמֵת צַדִּיק, כְּדִבְרַת בְּנֵי הָעָם,</p>

<p>אִם מֵתָה אָבְדָה הַצְּדָקָה?&#8230;</p>

<p>כִּי הָיָה אָדָם כִּדְגֵי הַיָּם</p>

<p>כִּי מִלְּאוּךְ חָמָס וּזְעָקָה?</p>

<br />
</blockquote>

<blockquote>
<p>וַתִּלְאִי נְשֹׂא אָדָם וּבְהֵמָה,</p>

<p>לִהְיוֹתֵךְ עוֹד לְרַגְלֵיהֶם הֲדוֹם, –</p>

<p>וַתַּחְגְּרִי בְּעֹז שְׁאֵרִית הַחֵמָה,</p>

<p>זוֹ צָפַנְתְּ לָהֶם מִימֵי סְדוֹם?&#8230;</p>

<br />
</blockquote>

<p>____</p>

<blockquote>
<br />
</blockquote>

<blockquote>
<p>כָּל־הָעַמִּים יְגַבְּרוּ חֲיָלִים,</p>

<p>יֵחָלְצוּ בַּיָּם וּבְיַבֶּשֶׁת;</p>

<p>וְאִישׁ לְאָחִיהוּ יִטְמְנוּ חֲבָלִים,</p>

<p>וְעָם לְרֵעֵהוּ יִפְרְשׂוּ רֶשֶׁת.</p>

<br />
</blockquote>

<blockquote>
<p>מִבֶּטֶן שְׁאוֹל יַחְצְבוּ לְהָבוֹת</p>

<p>לִהְיוֹת אֵשׁ־תָּמִיד עַל מִזְבְּחוֹתָם,</p>

<p>וְשָׁלוֹם בְּפִיהֶם וּבְקִרְבָּם קְרָבוֹת,</p>

<p>וְהַסֵּג גְּבֻלוֹת כָּל־מַחְשְׁבוֹתָם.</p>

<br />
</blockquote>

<blockquote>
<p>כָּל־בְּרִית, כָּל־אֲמָנָה, כָּל־שְׁבוּעָה –</p>
</blockquote>

<blockquote>
<p>מִבְטַח שָׁוְא הֵן בְּיוֹם אֵיד וָקָרֶץ;</p>

<p>רַק הַחֶרֶב הִיא יָתֵד תְּקוּעָה:</p>

<p>הַעַל זֹאת לֹא תִרְגַּז הָאָרֶץ?</p>

<br />
</blockquote>

<p>____</p>

<blockquote>
<br />
</blockquote>

<blockquote>
<p>עַם יִשְׂרָאֵל רֵאשִׁית גּוֹיִם,</p>

<p>כֹּהֵן מוֹרֶה בְּמִקְדַּשׁ הָאֵל;</p>

<p>כֹּהֵן לָבוּשׁ בְּגָדִים צוֹאִים,</p>

<p>כִּי נִבְּלֻהוּ בְּגָלוּת הַחֵל.</p>

<br />
</blockquote>

<blockquote>
<p>אוֹת־קָלוֹן, מַסְגֵּר, הֶרֶג, בָּז,</p>

<p>כָּל־פְּרִי רִשְׁעָה בַּת שְׁאוֹל מָטָה –</p>

<p>זֶה הָיָה גוֹרָלוֹ מִנִּי אָז,</p>

<p>זֶה גוֹרָלוֹ, הָהּ, גַם עָתָּה,</p>

<br />
</blockquote>

<blockquote>
<p>מִיַּד כָּל־הָעַמִּים חֲנִיכָיו,</p>

<p>הַמִּתְיַמְּרִים בִּכְבוֹד קַדְמָתוֹ,</p>

<p>וּמְחָרְפִים עִקְבוֹתָיו, הֲלִיכָיו:</p>

<p>זֹאת מַשְׂכֻּרְתּוֹ עַל תּוֹרָתוֹ.</p>

<br />
</blockquote>

<blockquote>
<p>וְהִקְשָׁה – וְהִתְרַפֵּס – וְאֵין נַחַת.</p>

<p>וּמַה חַטָּאתוֹ לִפְנֵיהֶם?</p>

<p>תַּחַת מַה כָּל־זֹאת לוֹ? תַּחַת</p>

<p>אֲשֶׁר לֹא יַחֲלִיף כַּסְפּוֹ בְּסִיגֵיהֶם&#8230;</p>

<br />
</blockquote>

<blockquote>
<p>עַל כֵּן יִרְדְפֻהוּ עַד לְכָלָה,</p>

<p>יִתְּנֻהוּ כְּרֶמֶשׂ וּכְשֶׁרֶץ:</p>

<p>הַעַל זֹאת לֹא תֵצֵא הָאָלָה?</p>

<p>הֲתַחַת זֹאת לֹא תִרְגַּז אָרֶץ?</p>

<br />
</blockquote>

<p>____</p>

<blockquote>
<br />
</blockquote>

<blockquote>
<p>וּבְבֵית יִשְׂרָאֵל פְּנִימָה –</p>

<p>שָׁם הָרָקָב אֹכֵל כָּעָשׁ;</p>

<p>גַּם כָּל־מַכְאוֹב גַּם כָּל־כְּלִימָה,</p>

<p>אֵין יוֹדֵעַ, אֵין מֵבִין, אֵין חָשׁ!</p>

<br />
</blockquote>

<blockquote>
<p>לְחַדֵּשׁ אֶת־הָעָם וְאֶת רוּחוֹ,</p>

<p>לְהָחִישׁ נִצָּנֵי עֲתִידוֹתָיו,</p>

<p>וּלְפַתֵּחַ אֶת־פִּתּוּחוֹ,</p>

<p>וְלַחֲשׂוֹף מַטְמוֹנֵי אוֹצְרוֹתָיו –</p>

<br />
</blockquote>

<blockquote>
<p>אֵין אִישׁ, אֵין גּוֹאֵל מִן הָאַדִּירִים,</p>

<p>הָעוֹרְכִים מִזְבְּחוֹת לְכָל־אֵל זָר</p>

<p>וְעֹלוֹת מֵחִים עֲלֵיהֶם מַקְטִירִים –</p>

<p>לִשְׂבּוֹעַ קָלוֹן תַּחַת יְקָר.</p>

<br />
</blockquote>

<blockquote>
<p>בִּפְרִי רוּחָם, בְּכֹחַ יְדֵיהֶם</p>

<p>יַעֲשִׁירוּ אֶת־כָּל־הָאֲרָצוֹת;</p>

<p><strong>וְשָׁם</strong> אֵין מַכִּיר מַעְבָּדֵיהֶם,</p>

<p><strong>וּפֹה</strong> אֵין גֹּדֵר הַפְּרָצוֹת.</p>

<br />
</blockquote>

<blockquote>
<p>וְהַפְּרָצוֹת מָה רַבּוּ בְּחוֹמָתוֹ!</p>

<p>וְאֵין בּוֹנִים וְאֵין נֹשְׂאִים בַּסֵּבֶל.</p>

<p>עַם יִשְׂרָאֵל – אַחַת דָּתוֹ:</p>

<p>לְדַשֵּׁן בִּרְקַב־פִּרְיוֹ תֵּבֵל!</p>

<br />
</blockquote>

<blockquote>
<p>וְעַם זֶה, שְׂאוֹר הָעַמִים כֻּלָּם,</p>

<p>&#8220;לֹא יִצְלָח!&#8221; מִשְׁפָּטוֹ יֵחָרֶץ –</p>

<p>בְּפֶשַׁע גְּדוֹלָיו זֹאת וּבְמַעֲלָם –:</p>

<p>הֲתַחַת זֹאת לֹא תִרְגַּז אָרֶץ?</p>
</blockquote>

<p><strong>(בת-קול תרע&quot;ג)</strong></p>

<div class="footnotes">
<hr />
<ol>

<li id="fn:1">
<p>כאשר רעדה הארץ פעם בפעם בחדש סיון תרע&quot;ב. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/30880">https://benyehuda.org/read/30880</a></div></body></html>