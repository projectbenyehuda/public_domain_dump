<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>האביב ליהודים (המקיץ תרס&quot;ט)</title>
	<meta name="author" content="מנחם מבש&quot;ן"/>
</head>
<body>

<p><a href="#fn:1" id="fnref:1" title="see footnote" class="footnote"><sup>1</sup></a></p>

<blockquote>
<p>הִנֵּה זֶה שָׁב הָאָבִיב</p>

<p>וְהוֹדוֹ עַל אֶרֶץ וְשָׁמַיִם, –</p>

<p>כָּל־צִיץ, כָּל־פֶּרַח מִסָּבִיב</p>

<p>שָׁבוּ הֵקִיצוּ לַחַיִים.</p>

<p>הִנֵּה שָׁבוּ הַשָּׂדוֹת לִפְרֹחַ,</p>

<p>הִנֵּה שָׁבוּ הַיְּעָרִים לִצְמֹחַ,</p>

<p>הַזֹּהַר יָשׁוּב יִשְׁתַּפֵּךְ עַל כֹּל,</p>

<p>הַזָּמִיר יָשׁוּב יִתֵּן קוֹל.</p>

<br />
</blockquote>

<blockquote>
<p>וּכְצַיָּר אָמָן עֹשֶׂה בַּצֶּבַע</p>

<p>יְחַלֵּק הָאָבִיב שְׁלַל צְבָעִים;</p>

<p>וְעָטוּ כָּל־הַר וְכָל־גֶבַע</p>

<p>וְכָל־הָאָרֶץ יְרַקְרַק נָעִים.</p>

<p>הַשֶּׁמֶשׁ תִּשְׂחַק, תַּצְהִיל פָּנֶיהָ</p>

<p>אֶל תֵּבֵל וּמְלוֹאָהּ, וְעוֹרְרָה יְשֵׁנִים,</p>

<p>וּבְשַׂחֲקָהּ וּבִנְשִׁיקוֹתֶיהָ</p>

<p>תַּקְדִּישׁ קְרוּאֶיהָ לִשְׂבֹּעַ עֲדָנִים&#8230;</p>

<br />
</blockquote>

<blockquote>
<p>אָז יָנוּב תְּנוּבָה</p>

<p>גַם רוּחַ הָאָדָם,</p>

<p>וְשִׁעְשְׁעֻהוּ רַעֲיוֹנֵי מְשׁוּבָה</p>

<p>וְחֶזְיוֹנוֹת – וּקְסָמִים בְּיָדָם.</p>

<p>וַחֲלוֹמוֹת פָּז יְפַזֵּזוּ</p>

<p>וּבָרְאוּ שָׁמַיִם חֲדָשִׁים,</p>

<p>וְהָאָרֶץ הַנְּשַׁמָּה הַלֵּזוּ</p>

<p>כְּגַן עֵדֶן לָאֲנָשִׁים.</p>

<p>וְהַלֵּב יָקֵר מַחֲשָׁבוֹת</p>

<p>וּבָנָה מַעֲלוֹתָיו בָּרָמָה;</p>

<p>וְתַעֲנֻגוֹת מַאֲלִיפוֹת מְרֻבָּבוֹת</p>

<p>יְחַיּוּ כָּל־נְשָׁמָה.</p>

<br />
</blockquote>

<blockquote>
<p>וּמִי זֶה הַהוֹלֵךְ שְׁחוֹחַ</p>

<p>תּוֹעֶה הֵנָּה וַהֲלוֹם</p>

<p>עַל יְרַק הָאָבִיב בְּלִי כֹחַ</p>

<p>יִתְנוֹדֵד, יֵאָנֵק דֹם?</p>

<p>בָּדָד יֵלֶךְ הוּא וִיגוֹנוֹ,</p>

<p>עָיֵף קֹדֵר, בְּלִי חַמָּה, –</p>

<p>אֲבִיבוֹ, שִׁמְשׁוֹ, עֵת שְׂשׂוֹנוֹ</p>

<p>חָלְפוּ, נָבְלוּ, הָהּ, זֶה כַּמָּה!</p>

<br />
</blockquote>

<blockquote>
<p>הַיְדַעְתֶּם אֶת הַכֹּאֵב</p>

<p>הַהוֹלֵךְ כִּפְרֹחַ אֶרֶץ וְתֵבֵל</p>

<p>דֹאֵג, חָרֵד, סָר וְזֹעֵף</p>

<p>וְלִבּוֹ קֹרֵא אֶל אֵבֶל?</p>

<p>הֲלֹא זֶה הַיְהוּדִי, הֲלֹא־הוּא,</p>

<p>עוֹלָמוֹ תֹּהוּ וָבֹהוּ,</p>

<p>רוּחוֹ נְעִימוֹת בַּל יַחַז</p>

<p>וּבְמַבָּטוֹ אֵין נַחַת.</p>

<p>בְחַדְרֵי הַלֵּב</p>

<p>יָגוֹן וּכְאֵב</p>

<p>יַפְרִישׁוּ כְּצִפְעוֹנִים,</p>

<p>וּפְצָעִים יְשָׁנִים</p>

<p>פְּצָעִים חֲבוּשִׁים</p>

<p>בְּזִכְרֹנוֹת לֹא־דְרוּשִׁים</p>

<p>כְּנֵטֶל אֲבָנִים</p>

<p>מַשָּׂא לְאֵין אוֹנִים, –</p>

<p>מֵתִים, מֵתִים, גְּוִיּוֹת קָרוֹת,</p>

<p>נֹעַר בָּלֶה, תַּעֲנֻגּוֹת נִגָּרוֹת.</p>

<br />
</blockquote>

<blockquote>
<p>כָּל־צִיץ, כָּל־קוֹץ לְמִינֵהוּ</p>

<p>לַעֲגוֹ בּוֹ יָנִיחַ;</p>

<p>כָּל־עוֹף כָּנָף יִזְעָמֵהוּ,</p>

<p>יָרִיעַ עָלָיו, יַצְרִיחַ.</p>

<p>לֹא לוֹ הַפְּרָחִים, לֹא צֶבַע רִקְמָתַיִם,</p>

<p>לֹא לוֹ הָאָרֶץ, הָאָבִיב וּמַתְּנוֹת יָדוֹ,</p>

<p>גַּם הַצִּפֳּרִים, גָּם הַשָּׁמַיִם,</p>

<p>גַּם בְּנֵי־ הָאָדָם – הַכֹּל בִּלְעָדוֹ!&#8230;</p>

<br />
</blockquote>

<blockquote>
<p>אַל תִּרְאוּנִי פִּרְחֵי־חֵן!</p>

<p>אַל נָא אֶהְיֶה לָכֶם לְמִלָּה,</p>

<p>יָפִים אַתֶּם – אָמְנָם כֵּן!</p>

<p>אַךְ יָפִים מִכֶּם הַיְהוּדִי סִלָּה&#8230;</p>

<p>תַּפּוּחֵי זָהָב, גַּפְנֵי אַדֶּרֶת,</p>

<p>הִתְנוֹסְסוּ עַל אַדְמַת מַטָּעוֹ,</p>

<p>פְּרָחִים אֵין כְּמוֹהֶם לְתִפְאֶרֶת</p>

<p>נָטַע אֱלֹהִים לְבַדּוֹ בְּאֶצְבָּעוֹ!&#8230;</p>

<br />
</blockquote>

<blockquote>
<p>שַׁאֲלוּ אַרְזֵי הַלְּבָנוֹן נוֹרָא־הוֹד,</p>

<p>שַׁאֲלוּ אֶת הַשָּׁרוֹן וְאֶת כָּל־נְכֹאתוֹ</p>

<p>הָהּ, הֲלֹא יֵדְעוּ הֲלֹא יַכִּירוּ עוֹד</p>

<p>אֶת בַּעֲלֵיהֶם אַחֲרֵי בְלוֹתוֹ.</p>

<p>שַׁאֲלוּ אֶת הַר הַזֵּיתִים</p>

<p>שַׁאֲלוּ כַּרְמֶל וְחֶרְמוֹנִים, –</p>

<p>שַׁאֲלוּ כָּל־אֵלֶּה הַמֵּתִים</p>

<p>לַחֲלֹמוֹת הַיָּפִים הָרִאשׁוֹנִים&#8230;</p>

<br />
</blockquote>

<blockquote>
<p>אֲוֵיר אַרְצוֹ הַקְּדוֹשָׁה</p>

<p>הָיְתָה חַיֵּי נְשָׁמוֹת,</p>

<p>בְּמִקְדָשׁוֹ הָאֶבֶן הָרֹאשָׁה</p>

<p>נִגְלוּ אֱלֹהִים עֲלֵי אֲדָמוֹת;</p>

<p>אַלְפֵי שִׁנְאָן שִׁעְשְׁעֻהוּ</p>

<p>בְּרָן יַחַד כּוֹכָבָיו,</p>

<p>אַלְפֵי שְׂמָחוֹת סִלְסְלֻהוּ</p>

<p>בִּימֵי בִכּוּרֵי עֲנָבָיו.</p>

<br />
</blockquote>

<blockquote>
<p>שָׁם נִגֵּן הַיְהוּדִי נְגִינוֹת</p>

<p>עֲלֵי עָשׂוֹר וְעֲלֵי נֵבֶל,</p>

<p>קוֹלוֹת אֱלֹהִים' זְמִירוֹת עֲדִינוֹת</p>

<p>לֹא נִשְׁמְעוּ כְּמוֹהֶם בְּתֵבֵל, –</p>

<p>עַל עֲרָבָה, עֲרָבָה עֲרֻמָּה</p>

<p>תָּלוּי, הָהּ, חֲלוֹם הָאֻמָּה&#8230;</p>

<br />
</blockquote>

<blockquote>
<p>אָמְנָם עָבַר הַחֲלוֹם וְאֵינֶנּוּ,</p>

<p>אַךְ הִנֵּה חָלַמְתָּ עוֹד חֲלוֹם,</p>

<p>אָבִיב חָדָשׁ, הֲלֹא תִשְׁמָעֶנּוּ?</p>

<p>קוֹרֵא לְךָ מֵרָחוֹק &#8220;שָׁלוֹם!&#8221;</p>

<p>אַל תִּוָּאֵשׁ, אִישׁ מַכְאוֹבוֹת,</p>

<p>אַל נָא עוֹד תִּלְבַּשׁ שְׁמָמָה,</p>

<p>תְּקוּפָה חֲדָשָׁה, שָׁנִים טוֹבוֹת</p>

<p>נָכוֹנוּ לְךָ, הַיְהוּדִי, שָׁמָּה&#8230;</p>

<p>הֲלֹא תִשְׁמַע בְּעַד הֶעָבִים</p>

<p>קוֹל דְּמָמָה דַקָּה?</p>

<p>הֲלֹא תַקְשִׁיב מִבֵּין כּוֹכָבִים</p>

<p>שִׁירַת־כְּרוּבִים זַכָּה?</p>

<p>שִׁירָה חֲדָשָׁה, שִׁירַת־בְּשׂוֹרָה,</p>

<p>מַשְׁמִיעָה שָׁלוֹם, מְבַשֶּׂרֶת אוֹרָה?</p>

<br />
</blockquote>

<blockquote>
<p>עוֹד יוֹסִיף נִרְדְּךָ לָתֵת רֵיחַ,</p>

<p>וְזֵיתֶיךָ בֵּין שׁוּרוֹתָם יַצְהִירוּ,</p>

<p>שִׁמְשְׁךָ יָשׁוּב לִהְיוֹת זֹרֵחַ,</p>

<p>וְכוֹכְבֵי נִשְׁפְּךָ כְּקֶדֶם יָאִירוּ.</p>

<p>וּזְרוֹעַ יְיָ, תָּשׁוּב תִּתְעוֹרֵר</p>

<p>וֶהֱשִׁיבָה אוֹתְךָ עַל כַּנֶּךָ,</p>

<p>וְשִׁירֵי רוֹעִים תָּשׁוּב תְּשׁוֹרֵר</p>

<p>מִדֵּי צֵאתְךָ בְּעִקְבֵי צֹאנֶךָ,</p>

<p>וְשַׁבְתָּ לִרְאוֹת חַיִים עוֹד,</p>

<p>חַיֵּי עוֹלָם בְּאֵין קְפָדָה,</p>

<p>וּבָאתָ מִשּׁוּט בְּאֶרֶץ נוֹד</p>

<p>לִשְׁכֹּן כָּבוֹד בְּאַרְצְךָ הַנֶּחְמָדָה.</p>

<p>לֹא עוֹד תִּגְלֶה מֵאַדְמָתֶךָ,</p>

<p>וְזֵדִים לֹא יִתְּנוּ עָלֶיךָ בְּקוֹלָם,</p>

<p>תַּחַת גַּפְנְךָ וְתַחַת תְּאֵנָתֶךָ</p>

<p>תֵּשֵׁב לָבֶטַח כִּימֵי עוֹלָם.</p>

<p>סֹלּוּ הַמְּסִלָּה לָרֶשֶׁת</p>

<p>אֶת אֶרֶץ אֲבוֹתֵינוּ,</p>

<p>עוֹד שָׁם לַפִּיד אֵשׁ לֹחֶשֶׁת</p>

<p>אֵצֶל חוֹמַת מִקְדָשֵׁנוּ!&#8230;</p>
</blockquote>

<p><strong>(המקיץ תרס&quot;ט)</strong></p>

<div class="footnotes">
<hr />
<ol>

<li id="fn:1">
<p>&#8220;דער יודישער מאי&#8221; למוריס רוזנפלד. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/30897">https://benyehuda.org/read/30897</a></div></body></html>