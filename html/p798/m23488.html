<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מן האוהל אל המחנה</title>
	<meta name="author" content="שלום דב בר מקסימון"/>
</head>
<body>

<p><strong>(לזכר ישראל פרידלנדר)</strong>.</p>

<br />

<p><strong>לאהלה של תּורה</strong> הוקדש מילדותו – תּחילה בּ&#8220;חדר&#8221;,
ואַחר־כּך בּבית־המדרש. &#8220;אם אין קמח אין תּורה&#8221;; אַך מה יעשה נער – ונפשו
חשקה בּתורה!&#8230; מרוב התמדה היה <strong>ישראל בּן־פּינחס</strong> שוכח, לפעמים קרובות,
את ענין ה&#8220;קמח&#8221; – <strong>ולא</strong> מעוני ומחסור.</p>

<p>הוא גדל ויצא מאוהל־התּורה שבּפראגה, הסמוכה לוארשה, אבל
רק כּדי להכּנס לאוהל־תּורה אַחר: מפּראגה לברלין, משם – לשטראסבּורג.
וההתמדה מלוותהו בּכל מקום; ואת ההתמדה מלוה שכרה הראוי לה: כּתר־תּורה,
כּתר־שם־טוב, וסמיכה בידי <strong>נילדקה</strong>, מורו־מחבּבו. אָז יצא מן האוהל –
וחזר אליו: הוא עזב את <strong>הספסל</strong> ועלה על <strong>הקתּדרה</strong>, להיות מורה הלכה
בּפני רבּותיו. עד שהתקנאָה ניו־יורק בּשטראסבּורג וקראתהו לבוא
אליה.</p>

<p><strong>ופרידלנר</strong> מרבּיץ תּורה בּפה ובעט גם יחד. אין חלקו
בּין <strong>סוללי</strong> הדרכים; אַך <strong>בּורר</strong> הוא את דרכּו תּמיד כּבן־חורין, מהלך
בּה בּאמונה, ומסקלה ומתקנה בּאהבה. <strong>המימוני, אחד־העם, דובּנוב</strong> – את
האחד הוא חוקר ומבאר, את השני הוא מתרגם גרמנית, את השלישי – אַנגלית;
ורבּות הן הדעות הנכונות שהוא מסבּיר ומקנה לרבּים. ובאופן זה הוא קונה לו
מקום בּין <strong>אזרחי האוהל</strong>.</p>

<p>אַך האוהל מוקף <strong>מחנה</strong>; ובמחנה הומים החיים וקוראים
ליושבי־האוהל השקדנים לאמר: צאו לכם מאַרבּע אַמות של הלכה, שאַתּם כּלואים
בּהן, ובואו אלינו. פּה רבּה המלאכה, רבּים הקלקולים הצריכים תּקון –
והפּועלים מעטים!&#8230; ופרידלנדר נפתּה לקול־הקריאָה ויוצא, מזמן לזמן, <strong>מן
האוהל אל המחנה</strong>. יש הוצאות־ספרים, יש עבודה ציונית, יש חנוך הקטנים וחנוך
הגדולים – וכולם צריכים לעסקנים חרוצים. ובכן נעשה הלמדן גם עסקן.</p>

<p>גם בּמחנה הוא מהלך בּדרכים הכּבושות; גם שם הוא מצטיין
בּכשרון, התמדה ונאמנות; וגם שם כּחו יפה להקנות לרבּים את שאיפותיהם של
המועטים. נראה כּאילו <strong>שקול</strong> הוא: שרשי־נשמתו יונקים בּמדה שוה מן האוהל
ומן המחנה; ומדי הטות הרוח את <strong>נופו</strong> לצד אחד, מושכים <strong>השרשים</strong> לצד
שכּנגד. בּינתים מתנודד העץ בּין שתּי הרשויות – ואין נחת. מעבר מזה –
בּת־קולה של התּורה הקוראת: אל אהלי תּשוב ובי תשגה, כּי אין אני מתקיימת
אלא בּמי שממית עצמו עלי; ומעבר מזה – שאון החיים ההומים: אל המחנה תצא
ולנו תעבוד, כי גם התּורה ממנו תצא ואלינו תשוב&#8230;</p>

<p>למי סוף הנצחון? –</p>

<p>בּמחיצה אַחת עם פרידלנדר עובדים חבריו, יושבי־האוהל
הגמורים, ועבודתם מזכּירה לו את עוון עסקנותו הצבּורית. אַך הנה &#8220;הצלב
האָדום&#8221; מסדר קבוצה של רחמנים ורחמניות, שיעלו וישרתו <strong>בארץ־ישראל</strong>
המתחדשת – ופרידלנדר מוכן ומזומן להיות בּין העולים. מסבּה בלתּי־תלויה בו
הוא נשאר בּאוהל, וברגע של אַכזבה ויאוש הוא מתקן עצמו להתמכּר <strong>כּליל</strong>
לתּורה. &#8220;פּרשתּי כמעט מכּל עבודות של צבּור&#8221; – הוא סח אָז לאחד ממיודעיו –
&#8220;ולא אָשוב עוד אליהן&#8221;. וכעבור חדשים אחדים בּקע אל אהלו קול קורא: לעזרת
העם בּאוקראינה! – ויקם וילך.</p>

<p><strong>ושם</strong> נפל – בּמחנה.</p>

<p>האם אות הוא, כּי היה הנופל בּן־המחנה, שהתעהו הזמן אל
האוהל, ורק שעה אַחת לפני מותו הוליכוהו רגליו למקורו, למען תּחול מיתתו
בּמקום חיותו? או אולי להפך: התּורה, אשר אורסה לו באמונה משחר־חייו, נקמה
בו עתּה את נקמתה, על אשר עזבה ודבק בּאַחרת?&#8230;</p>

<p>מי בּא בּסוד החיים והמות!&#8230; אַחת ידענו בּרור: ישראל
פרידלנדר זכה למיתה יפה אחרי שלשלת בּלתּי־ארוכּה של חיים יפים – <strong>סיום
נאה למסכת נאה</strong>.</p>

<p>ואַשרי מי שזכה לכך!</p>

<br />

<p>כ&#8220;ז תמוז, תר&#8221;ף.</p>

<p>נדפּס ב&#8220;מקלט&#8221; כרךְ רביעי, ספר י&quot;א.</p>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/23488">https://benyehuda.org/read/23488</a></div></body></html>