<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מוֹעֶצֶת הָעַכְבָּרִים</title>
	<meta name="author" content="ז'אן דה לה פונטן / שמואל לייב גורדון"/>
</head>
<body>

<blockquote>
<br />
</blockquote>

<blockquote>
<p>הָיָה חָתוּל שָׁמֵן וְחַד הַצִּפָּרְנַיִם,</p>

<p>וּשְׁמוֹ רַבִּי זוֹלֵל מִמַּרְתֵּף־חֶמְאָתַיִם.</p>

<p>וַיְהִי עוֹשֶׂה שַׁמּוֹת בָּעַכְבָּרִים,</p>

<p>חִנֵּק, טָרַף יוֹם יוֹם בָּם חֳמָרִים;</p>

<p>וְאַךְ יָצוֹא יָצָא אֶחָד מִמַּחֲבוֹאוֹ,</p>

<p>מָצָא לוֹ קֶבֶר חִישׁ בְּתוֹךְ לֹעוֹ.</p>

<p>וַיְהִי מִסְפֵּד גָּדוֹל בְּקֶרֶב הַחֹרִים,</p>

<p>נָמַס גַּם לֵב עַכְבָּר אַמִּיץ בַּגִּבּוֹרִים;</p>

<p>וְרָעָב גָּדוֹל הָיָה בְּאֶרֶץ־עַכְבָּרִים,</p>

<p>כִּי מְתֵי מִסְפָּר הַנִּשְׁאָרִים</p>

<p>יָרְאוּ לַעֲזֹב אַף רֶגַע אֶת הַחֹר,</p>

<p>לִגְנֹב פַּת לֶחֶם, חֵלֶב פְּרוֹר.</p>

<p>וַיְהִי רַבִּי זוֹלֵל לְעֵדָה זוֹ הָאֻמְלָלָה</p>

<p>לְאוֹיֵב עָצוּם, נוֹרָא, לְמַלְאַךְ חַבָּלָה.</p>

<br />
</blockquote>

<blockquote>
<p>אָז מַר זוֹלֵל מָצָא כַּלָּה לוֹ חֲתוּלָה</p>

<p>וַיֵּלֶךְ הֶחָתָן לָחֹג הַהִלּוּלָה,</p>

<p>וַיֵּשֶׁב יוֹם שָׁם אוֹ יוֹמָיִם.</p>

<p>וּבוֹ בַיּוֹם</p>

<p>קָרְאוּ הָעַכְבָּרִים אָז צוֹם,</p>

<p>וַיֵּאָסְפוּ כֻלָּמוֹ חִישׁ,</p>

<p>לֹא נֶעְדַּר אִישׁ, ־</p>

<p>לִמְצֹא עֵצָה וְתַחְבּוּלָה</p>

<p>לִשְׁאֵרִיתָם הָאֲמוּלָה</p>

<p>מִפְּנֵי הַצַּר הָאַכְזָרִי.</p>

<p>וַיָּקָם עַכְבָּר שָׂב</p>

<p>חָכָם וָרַב</p>

<p>לַעֲדַת הָעַכְבָּרִים רַבּוֹת שָׁנִים</p>

<p>(אָבִיו וַאֲבִי אָבִיו הָיוּ גַם הֵמָּה רַבָּנִים),</p>

<p>וַיֹּאמֶר בַּאֲנָחָה:</p>

<p>'הַקְשִׁיבוּ נָא דְּבָרַי,</p>

<p>הַאֲזִינוּ, בְּנֵי־חֹרִים!</p>

<p>רַבּוֹת חָשַׁבְתִּי מַחֲשָבוֹת</p>

<p>אַף גַּם הָגִיתִי בַּסְּפָרִים,</p>

<p>חִבְּרוּ גְדוֹלֵי הָעַכְבָּרִים,</p>

<p>בָּהֶם אָבִי – זִכְרוֹנוֹ לִבְרָכָה! –</p>

<p>וּרְאוּ מָצָאתִי לִי עֵצָה מְחֻכָּמָה</p>

<p>(בְּוַדַּי עָמְדָה לִי זְכוּת אָבוֹת);</p>

<p>הִנֵּה הֵבֵאתִי הֲלֹם מְצִלָּה,</p>

<p>וְהָלְכוּ שְׁלשָׁה מִקֶּרֶב הַקְּהִלָּה,</p>

<p>(הֵן יֵשׁ גַּם בָּנוּ גִּבּוֹרִים!)</p>

<p>וְקָשְׁרוּ אוֹתָהּ בְּצַוַּאר</p>

<p>זוֹלֵל הַצָּר;</p>

<p>וְהָיָה בְּצֵאתוֹ לַמִּלְחָמָה</p>

<p>עַל בְּנֵי קְהִלָּתֵנוּ,</p>

<p>וְנִשְׁמַע קוֹלֵהוּ בָּרָמָה –</p>

<p>וְנִסְתַּרְנוּ בְּחֹרֵינוּ'.</p>

<p>שָׁמְעוּ הַנֶּאֱסָפִים וַיִּמְחֲאוּ כַף,</p>

<p>לַעֲצַת רַבָּם הַשָּׂב;</p>

<p>&#8216;אַךְ זוֹ&#8217; – קָרְאוּ – 'עֵצָה, אַךְ זוֹהִי תַחְבּוּלָה!</p>

<p>אָכֵן, אֵין בַּחֹרִים חָכָם כְּמוֹ רַבֵּנוּ!'</p>

<p>אַךְ מִי יוֹצִיא עֵצָה זוֹ לִפְעֻלָּה? –</p>

<p>אַף לֹא אֶחָד מִן הָעֵדָה כֻלָּהּ!</p>

<p>אֶחָד אוֹמֵר: 'הַאֲנִי אֵלֵךְ? חָלִילָה!</p>

<p>אַחַת מִשַּׂעֲרוֹתַי גַּם לֹא אַפִּילָה;</p>

<p>אַתָּה&#8230;'</p>
</blockquote>

<blockquote>
<p>־ וְזֶה מְשַׁסְּעֵהוּ בָחֳרִי־אָף:</p>
</blockquote>

<blockquote>
<p>'הַאִם מְשֻׁגָּע אֲנִי, אוֹ כְסִיל,</p>

<p>לָשׂוּם נַפְשִׁי בַכָּף,</p>

<p>בִּשְׁבִיל</p>

<p>כָּל הָעֵדָה, כְּתַרְנְגוֹל הַכַּפָּרָה?!'</p>

<p>וְזֶה אוֹמֵר: &#8216;מַה לִּי וְלַצָּרָה?!&#8217;</p>

<p>וּבְכֵן לֹא נֶעֶשְׂתָה זוֹ הָעֵצָה</p>

<p>וְנִתְפָּרְדָה הַמּוֹעָצָה,</p>

<p>מִבְּלִי עֲשׂוֹת מְאוּם.</p>

<br />
</blockquote>

<blockquote>
<p>עֵצָה בְּלִי פְעֻלָּה אֵינָהּ וְלֹא כְלוּם.</p>

<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50131">https://benyehuda.org/read/50131</a></div></body></html>