<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שְׁנֵי הַחֲמוֹרִים</title>
	<meta name="author" content="ז'אן דה לה פונטן / שמואל לייב גורדון"/>
</head>
<body>

<blockquote>
<br />
</blockquote>

<blockquote>
<p>וַיְהִי הַיּוֹם וְאַחַד הַחַמָּרִים</p>

<p>עָבַר בַּדֶּרֶךְ בֵּין בִּתְרֵי הָרִים,</p>

<p>הוֹלֵךְ הוּא וּמְחַמֵּר אַחַר שְׁנַיִם</p>

<p>גִּדְלֵי אָזְנַיִם:</p>

<p>נוֹשְׂאֵי סַחֲרוֹ וְעִזְבוֹנוֹ.</p>

<p>אֶחָד נָשָׂא לוֹ סְפוֹג וַיָּרָץ קַל כַּצְּבִי,</p>

<p>רֹאשׁוֹ זָקוּף, נָטוּי גְּרוֹנוֹ,</p>

<p>עַלִּיז וָגֵא, נוֹעֵר בְּקוֹל,</p>

<p>כְּאִלּוּ עֲדֶן לֹא יָדַע עֹל;</p>

<p>וַחֲמוֹר שֵׁנִי הִתְנַהֵל אַט בִּדְמִי,</p>

<p>נִדְכֶּה, כָּפוּף, וּכְמוֹ שָׁקוּעַ בִּיגוֹנוֹ,</p>

<p>כִּי שַׂקֵּי מֶלַח הוּא נוֹשֵׂא, מַשָּׂא כָבֵד מִנְּשׂא.</p>

<br />
</blockquote>

<blockquote>
<p>וְהֵם עוֹבְרִים בַּדֶּרֶךְ כֹּה;</p>

<p>יוֹרְדִים בִּקְעָה, עוֹלִים בָּהָר,</p>

<p>עֲדֵי בוֹאָם אֶל שְׂפַת נָהָר</p>

<p>שׁוֹטֵף, זוֹרֵם בִּשְׁאוֹן גַּלָּיו</p>

<p>וְגֶשֶׁר אֵין לַעֲבֹר עָלָיו,</p>

<p>רַק מַעְבָּרָה</p>

<p>שֶׁל עֵץ צָרָה.</p>

<p>עוֹמְדִים, חוֹשְׁבִים הֵם: מַה לַּעֲשׂוֹת?</p>

<p>אַךְ הַחַמָּר – הֵן לֹא רִאשׁוֹן לוֹ פַּעַם זֹאת –</p>

<p>מִבְּלִי דְאֹג</p>

<p>עָלָה וַיֵּשֶׁב עַל נוֹשֵׂא הַסְּפוֹג,</p>

<p>וְאֶת הַבְּעִיר נוֹשֵׂא הַמֶּלַח</p>

<p>שָׁלַח לְפָנָיו וַיֵּלֶךְ.</p>

<br />
</blockquote>

<blockquote>
<p>וַיְהִי עוֹבְרִים הֵם עַל הַמַּעְבָּרָה</p>

<p>וְהִנֵּה – צָרָה!</p>

<p>חֲמוֹר רִאשׁוֹן כָּשַׁל מֵאֵין אוֹנִים,</p>

<p>נָפַל בַּמַּיִם שָׁם הַזֵּידוֹנִים,</p>

<p>וְעוֹד מְעַט וְהוּא טוֹבֵעַ בְּמַעֲמַקִּים,</p>

<p>אֲבָל – אַךְ זֶהוּ נֵס מִן הַשָּׁמַיִם!</p>

<p>מַהֵר קָטְנוּ, וּכְמוֹ נָמַסּוּ הַשַּׂקִּים</p>

<p>וַאֲשֶׁר בָּהֶם בְּתוֹךְ הַמַּיִם,</p>

<p>וְהוּא, הַחֲמוֹר עוֹלֶה לְמַעְלָה,</p>

<p>שׂוֹחֶה הוּא הָלְאָה, הָלְאָה,</p>

<p>וּלַסּוֹף</p>

<p>עָלָה שָׁלֵם עֲלֵי הַחוֹף.</p>

<br />
</blockquote>

<blockquote>
<p>רָאָה נוֹשֵׂא הַסְּפוֹג אֵת זֶה הַפֶּלֶא</p>

<p>וַיֹּאמַר אֶל לִבּוֹ: 'אָכֵן &#8220;סְגֻלָּה&#8221; בְּמַיִם אֵלֶּה</p>

<p>לְהָקֵל כָּבֵד, לְהָמֵס מַשָּׂא.</p>

<p>אַךְ זוֹהִי הַמְצָאָה</p>

<p>טוֹבָה וְנִפְלָאָה</p>

<p>לְהָבִיא יְשׁוּעָה וּגְאֻלָּה</p>

<p>לְכָל עַמֵּנוּ, עַם הַחֲמוֹרִים,</p>

<p>לְדוֹר־דּוֹרִים.</p>

<p>אֶשְׁתַּמְּשָׁה נָא גַּם אֲנִי בִּסְגֻלָּה</p>

<p>יְקָרָה זוֹ'.</p>

<p>אָמַר, עָשָׂה</p>

<p>וּבִתְרוּעָה</p>

<p>קָפַץ לְתוֹךְ מַעְיַן הַיְשׁוּעָה,</p>

<p>בִּמְקוֹם יַגִּיעוּ עַד צַוָּאַר הַמָּיִם.</p>

<p>פִּתְאֹם כָּבַד עָלָיו הַסְּפוֹג,</p>

<p>שֶׁבָּלַע מַיִם לִבְלִי חֹק,</p>

<p>כָּבַד מִמֶּנּוּ שִׁבְעָתַיִם.</p>

<p>וְהוּא צוֹלֵל – אֲהָהּ! – טוֹבֵעַ – –</p>

<p>וּמִי יוֹדֵעַ</p>

<p>אִם רָאָה אוֹר</p>

<p>עוֹד גַּם הַבַּעַל, גַּם הַחֲמוֹר</p>

<p>לוּלֵא נוֹסְעִים רָאוּ אוֹתָם</p>

<p>וְגַם הִצְלִיחוּ לִמְשׁוֹתָם.</p>

<br />
</blockquote>

<blockquote>
<p>דְּעֶה בְּנִי, כִּי זֶהוּ סוֹף</p>

<p>הַמְחַקֶּה כֹּל כַּקּוֹף.</p>

<br />
</blockquote>

<blockquote>
<br />

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/54679">https://benyehuda.org/read/54679</a></div></body></html>