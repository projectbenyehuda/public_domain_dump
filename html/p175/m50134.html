<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' ><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַשּׁוּעָל וְהַחֲסִידָה</title>
	<meta name="author" content="ז'אן דה לה פונטן / שמואל לייב גורדון"/>
</head>
<body>

<blockquote>
<br />
</blockquote>

<blockquote>
<p>מַר שׁוּעָל עָשָׂה לוֹ סְעוּדָה</p>

<p>כִּי הִזְמִין אֶל נָוֵהוּ אוֹרַחַת כְּבוּדָּה,</p>

<p>הֲלֹא הִיא חֲסִידָה הַדּוֹדָה;</p>

<p>וְאוּלָם הַכֵּרָה לִכְבוֹדָהּ</p>

<p>לֹא הָיְתָה מְלֵאָה דֶשֶׁן וָנַחַת</p>

<p>(כִּי קַמְצָן מַר שׁוּעָל בִּמְעוֹנוֹ),</p>

<p>וּלְפָנָיו וְלִפְנֵי הָאוֹרַחַת</p>

<p>אַךְ הִגִּישׁ מְעַט מָרָק בַּצַּלַּחַת.</p>

<p>חֲסִידָה אָז רָעֵבָה</p>

<p>וּמָרָק מָה־אָהֵבָה!</p>

<p>אַךְ לַשָׁוְא הִתְדַּפְּקָה בְּבַדֵּי חַרְטֻמָּהּ</p>

<p>עַל שׁוּלֵי הַצַּלַּחַת שְׁטוּחָה,</p>

<p>כִּי מִכָּל עֲמָלָהּ לֹא נָשְׂאָה מְאוּמָה;</p>

<p>מַר שׁוּעָל אַךְ יָשַׁב בִּמְנוּחָה</p>

<p>וַיְלַקֵּק וַיְלַקֵּק בִּלְשׁוֹנוֹ</p>

<p>עַד בִּלְתִּי הִשְׁאִיר לָהּ אַף טִפָּה.</p>

<p>וַתִּשְׁמֹר חֲסִידָה הַדָּבָר בְּלִבָּהּ,</p>

<p>וּלְמָחָר קָרְאָה לוֹ לְאֲרֻחַת הַצָּהֳרָיִם.</p>

<p>&#8216;בְּכָל חֵפֶץ לִבִּי&#8217; – לָהּ עָנָה מַר שׁוּעָל בְּחִבָּה,</p>

<p>'בֵּין אָחִים וִידִידִים</p>

<p>הֵן אֵינָם מַקְפִּידִים</p>

<p>בִּקְטַנּוֹת כְּמוֹ אֵלֶּה'.</p>

<p>וּכְעֵת הַצָּהֳרָיִם</p>

<p>נָשָׂא חִישׁ הָרַגְלַיִם</p>

<p>עַד מְעוֹן חֲסִידָה</p>

<p>הַיְדִידָה.</p>

<p>וְהוּא בָא וַיְבָרְכָהּ וַיְהַלֵּל טוּב טַעְמָהּ,</p>

<p>כִּי רָאָה מַאֲכָלִים שָׁם כַּמָּה וְכַמָּה,</p>

<p>מַעֲדַנִּים פִּלְאֵי־פֶלֶא:</p>

<p>בָּשָׂר נָא וּמְבֻשָּׁל, גַּם צָלִי,</p>

<p>צְלִי צְפַרְדֵּעַ וּצְלִי הָאֶפְרֹחַ</p>

<p>וַיָּרַח וַיִּשְׁכַּר מֵרֵיחָם הַנִּיחוֹחַ;</p>

<p>וְהוּא רָעֵב אָז, רָעֵב עַד לָחֳלִי</p>

<p>(זוֹ מַחֲלָה נוֹשָׁנָה,</p>

<p>שֶׁדָּבְקָה בַשּׁוּעָל זֶה יָמִים עַל שָׁנָה).</p>

<p>וְהִנֵּה כְבָר עָרוּךְ הַשֻּׁלְחָן בְּמַעֲדַנִּים</p>

<p>וּכְרוּתִים לִנְתָחִים הֵם קְטַנִּים</p>

<p>וְשׂוּמִים בְּבַקְבּוּקִים עֲמֻקִּים</p>

<p>בַּעֲלֵי צַוָּארִים מְאֹד צָרִים וַאֲרֻכִּים.</p>

<p>חֲסִידָה שָׁם שָׁלְחָה חַרְטֻמָּהּ</p>

<p>וַתּוֹצֵא וַתֹּאכַל מַעֲדַנֶּיהָ;</p>

<p>מַר שׁוּעָל אַךְ יוֹשֵׁב – וּמַבִּיט הוּא אֵלֶיהָ,</p>

<p>וְנַפְשׁוֹ הָרֵיקָה עֲגוּמָה,</p>

<p>כִּי צַר פִּי הַבַּקְבּוּק מֵהָכִיל אֶת אַפּוֹ</p>

<p>וּמִבּוֹא בּוֹ כַפּוֹ.</p>

<p>כֹּה יָשַׁב וְהִבִּיט וְהֵרִיחַ עַד בּוֹשׁ</p>

<p>וּנְבוּב בֶּטֶן, אָבֵל וַחֲפוּי רֹאשׁ</p>

<p>נִדְחַף חִיש אֶל נָווֹ</p>

<p>וְאָזְנָיו לוֹ סְרוּחוֹת וְסָרוּחַ זְנָבוֹ.</p>

<br />
</blockquote>

<blockquote>
<br />

<br />
</blockquote>

<blockquote>
<br />
</blockquote>

</body>
</html>



<hr />את הטקסט[ים] לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  <br />הכל זמין תמיד בכתובת הבאה:<br /><a href="https://benyehuda.org/read/50134">https://benyehuda.org/read/50134</a></div></body></html>