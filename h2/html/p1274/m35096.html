<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תַּפּוּחַ בְּאֶרֶץ הַקֶּדֶם</title>
	<meta name="author" content="אשר ברש"/>
</head>
<body>

<h2 id="א">א</h2>

<blockquote>
<p>&quot;יַרְחֵי־מֶרִי פֹּה לִי,</p>

<p>מַרְאִי הָפַךְ קוֹדֵר;</p>

<p>תַּחַת מִיץ אֶל גִּזְעִי</p>

<p>הַחֵרָבוֹן חוֹדֵר.</p>

<br />
</blockquote>

<blockquote>
<p>אֲפָפוּנִי רוּחוֹת</p>

<p>וְלֹא גָדַלְתִּי עִמָּן;</p>

<p>תַּחַת פְּרִי־הַיֶּרֶק</p>

<p>יִלְהַט סְבִיבִי רִמּוֹן.</p>

<br />
</blockquote>

<blockquote>
<p>רֵיחוֹת לֹא שְׁעַרְתִּים</p>

<p>סַבִּים עַל קְלִפָּתִי;</p>

<p>שֶׁטַח יָם רוֹדְפֵנִי,</p>

<p>יְשִׁימוֹן־חוֹל לְקְרָאתִי.</p>

<br />
</blockquote>

<blockquote>
<p>תַּנִּים יוֹקְדֵי־עַיִן</p>

<p>וְרַכְרַכֵּי שְׁפַנִּים</p>

<p>בָּאִים לְבַקֵּשׁ בְּצִלִּי</p>

<p>מַחֲסֵה־שַׁאֲנַנִּים.</p>

<br />
</blockquote>

<blockquote>
<p>אֵיכָה תֶּחֱסוּ בִּי</p>

<p>וַאֲנִי אֵין בַּד וְצֵל לִי?</p>

<p>אַךְ תּוֹבִישׁוּ תַּחְתַּי</p>

<p>עַד אִם נָטָה לֵילִי.</p>

<br />
</blockquote>

<blockquote>
<p>רַק אִם נָטָה לֵילִי</p>

<p>תִּמְצְאוּ אֶת צִלְּכֶם,</p>

<p>אַךְ יָרֵאתִי, גִּזְעִי</p>

<p>פֶּן אֲזַי יַבְהִילְכֶם.</p>

<br />
</blockquote>

<blockquote>
<p>גֶּזַע אַדִּיר, מַשְׁרִישׁ,</p>

<p>אַךְ כְּרוּת־עֳפָאִים,</p>

<p>דּוֹמֵם מוּל יָרֵחַ</p>

<p>וְהוּא כֻּלּוֹ בְּקָעִים.&quot;</p>
</blockquote>

<blockquote>
<br />
</blockquote>

<h2 id="ב">ב</h2>

<blockquote>
<p>&quot;כְּעַרְעָר כְּרוּת־עֳפָאִים</p>

<p>שֵׁנִית פֹּה נִטַּעְתִּי;</p>

<p>פֶּלֶא, אֵיךְ בַּחֹרֶב</p>

<p>עַד הַיּוֹם לֹא מַתִּי.</p>

<br />
</blockquote>

<blockquote>
<p>אֵין זֶה כִּי שָׁרְשַׁי</p>

<p>עָבוּ, חָסְנוֹ שָׁמָּה,</p>

<p>וְלֹא חָלַף לְשַׁדָּם</p>

<p>בַּחֲלִיפוֹת הָאֲדָמָה.</p>
</blockquote>

<blockquote>
<br />
</blockquote>

<blockquote>
<p>שְׁתִילֵי־נֵכָר רַבִּים</p>

<p>עָשׂוּ פֹּה כֹּתֶרֶת,</p>

<p>אַךְ בְּרֹב מַצַּבְתָּם</p>

<p>בָּאָה הַמִּגְעֶרֶת.</p>

<br />
</blockquote>

<blockquote>
<p>בּחֶפְזוֹן פְּרִיחָתָם</p>

<p>דִּמּוּ כִּי נִקְלָטוּ,</p>

<p>אַךְ הִשִּׁירוּ בֹּסֶר,</p>

<p>צָהֲבוּ וָמָטוּ.</p>
</blockquote>

<blockquote>
<br />
</blockquote>

<blockquote>
<p>וְאָנֹכִי נִצָּב</p>

<p>עָרֹם אַךְ נָטוּעַ,</p>
</blockquote>

<blockquote>
<p>וּמִטִּלְטוּל רוּחוֹת -</p>
</blockquote>

<blockquote>
<p>עוֹלָם לֹא אָנוּעַ.&quot;</p>
</blockquote>

<blockquote>
<br />
</blockquote>

<h2 id="ג">ג</h2>

<blockquote>
<p>בַּחֲבָלִים כְּבֵדִים</p>

<p>בָּקְעוּ מֵעֲבָרִים</p>

<p>לִי מִטַּבּוּר גִּזְעִי</p>

<p>לַיְלָה שְׁנֵי נְצָרִים.</p>

<br />
</blockquote>

<blockquote>
<p>יְרֻקֵּי־רֹךְ, יְשָׁרִים,</p>

<p>שׁוֹאֲפִים לְמָעְלָה,</p>

<p>שְׁתֵּי שִׁבֳּלֵי־חֵן</p>

<p>בְּצַד מַצֶּבֶת בָּלָה.</p>

<br />

<p>אַשְׁרַי כִּי יָלָדְתִּי!</p>

<p>רֹן יָרֹנּוּ בְּשָׂרָי!</p>

<p>אִם אֲנִי לֹא אֶפְרַח –</p>

<p>יִפְרְחוּ נְצָרָי!</p>

<br />

<p>הֵמָּה פֹּה רִאשׁוֹנָה</p>

<p>רָאוּ אֶת עוֹלָמָם,</p>

<p>וְעָלְזוּ בְּנוֹף הַטְּרָשִׁים</p>

<p>אֲשֶׁר לִי כֹּה שָׁמָם.</p>

<br />
</blockquote>

<blockquote>
<p>מִשֶּׁמֶשׁ וּמִטְּלָלִים</p>

<p>הֵמָּה פֹּה יֶחֱסָנוּ,</p>

<p>עַד אִם בֵּין עֲלֵיהֶם</p>

<p>פֵּרוֹת־הָדָר לָנוּ.</p>

<br />
</blockquote>

<blockquote>
<p>אַשְׁרֵי כִּי יָלָדְתִּי!</p>

<p>שַׁבְתִּי שׁוֹב לִמְנוּחָי:</p>

<p>בְּיוֹם הִכַּרְתִּי נְצָרַי</p>

<p>ישְׂאוּ אֶת תַּפּוּחָי!&quot;</p>

<br />
</blockquote>

<h2 id="ד">ד</h2>

<blockquote>
<p>&quot;הֶאָח, חִדַּשְׁתִּי נְעוּרָי!</p>

<p>אוֹרִיק כְּמוֹ נְצָרָי!</p>

<p>נָגְעוּ בִּי הָרוּחוֹת,</p>

<p>נוֹשְׁבוֹת מִבֵּין הָרָי.</p>

<br />
</blockquote>

<blockquote>
<p>רְבִיד עֲנָפִים רַכִּים</p>

<p>עוֹטֵר אֶת צַוָּארִי,</p>

<p>וְזֶרֶם אוֹנִים קָרִיר</p>

<p>חוֹזֵר תּוֹךְ בְּשָׂרִי.</p>

<br />
</blockquote>

<blockquote>
<p>אֲנִי וּנְצָרַי נִשַּׁק,</p>

<p>שְׁלוּחוֹת אֱלֵי שְׁלוּחוֹת,</p>

<p>בֵּינוֹת יָם וִישִׁימוֹן</p>

<p>נִרְעֲדָה בַּטּוּחוֹת.</p>

<br />
</blockquote>

<blockquote>
<p>שׁוֹגְרִים לִי רֵיחוֹתָם</p>

<p>אַחַי הַלִּימוֹנִים,</p>

<p>אַלְפֵי עֵינַי יַרְנִין</p>

<p>לַהַט הָרִמּוֹנִים.</p>

<br />
</blockquote>

<blockquote>
<p>גִּילִי פָּרַח, עָצְבִּי</p>

<p>קָמַל, נָמוֹג מִרְיִי:</p>

<p>בֹּאוּ, חֲסוּ בְּצִלִּי,</p>

<p>מָחָר יִרְעַשׁ פִּרְיִי!&quot;</p>

<br />
</blockquote>

<p>תרפ&quot;ד</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/35096">https://benyehuda.org/read/35096</a></div></body></html>