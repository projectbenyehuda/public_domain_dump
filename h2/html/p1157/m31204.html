<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הִגָּיוֹן [הַיָּמִים יָעוּפוּ]</title>
	<meta name="author" content="שמעון שמואל פרוג / יעקב קפלן"/>
</head>
<body>

<h2 id="i">I</h2>

<blockquote>
<p>הַיָּמִים יָעוּפוּ, יָעוּפוּ כַנְּשָׁרִים&#8230;</p>

<p>אַךְ זְמַנִּי, אַךְ יוֹמִי עוֹד טֶרֶם הִגִּיעַ</p>

<p>לָשֶׁבֶת וְלָשֵׂאת לְמַעְלָה עֵינַיִם,</p>

<p>כַּזָקֵן הַיּוֹשֵׁב בְּמוֹרַד הֶהָרִים</p>

<p>הַמְלַחֵךְ מִשְׁעַנְתּוֹ בְּרִפְיוֹן יָדַיִם,</p>

<p>וּבְזִכְרוֹן הַנֹּעַר אֶת נַפְשׁוֹ יַשְׁקִיעַ.</p>

<p>עוֹד קָרַת הַזִקְנה רְחוֹקָה מִמֶּנִּי,</p>

<p>עוֹד טֶרֶם חָיִיתִי, רַךְ־שָׁנִים עוֹדֶנִּי,</p>

<p>עוֹד כֹּחִי בְמָתְנָי, עוֹד כּוֹסִי רְוָיָה,</p>

<p>וּמַה זֶה לְעִתִּים אֶשְׁתּוֹחָח, אֶהֱמָיָה?&#8230;</p>

<br />
</blockquote>

<h2 id="ii">II</h2>

<blockquote>
<p>הוֹי, יֶלֶד בֶּן־עֹנִי, שֶׁיָּצָא לַחַיִּים</p>

<p>בְּחֶשְׁכַת בּוֹר־כֶּלֶא, אֲסוּר נְחֻשְׁתַּיִם!</p>

<p>הַלְנַפְשְׁךָ לַחֲלוֹם מֵי־בְדֹלַח, מַעְיָנִים,</p>

<p>וְכָרִים וּגְבָעוֹת וַעֲמָקִים,</p>

<p>וִיעָרוֹת נִפְלָאִים וּפִרְחֵי נִצָּנִים –</p>

<p>יוֹם אָבִיב, יוֹם בָּהִיר בַּשְּׁחָקִים?</p>

<p>בּוֹאֲךָ בֶחָלֶד הָעַבְדּוּת שָׁמָרָה,</p>

<p>אֶל עַרְשְׂךָ חִכָּה אַךְ נֵטֶל עַצֶּבֶת,</p>

<p>וְנַחֲלַת הוֹרָתְךָ אֶת גֵּוְךָ אָסָרָה</p>

<p>אֶל עֶבְרֵי פִי־פַחַת וּמְצוּקַת צַלְמָוֶת&#8230;</p>

<p>הוֹי, אַחִים לְצָרָה, זֶה שָׁנִים אַלְפַּיִם,</p>

<p>יְלִידֵי עַצֶּבֶת, אֱמוּנֵי־עַל־קָרֶץ,</p>

<p>בְּנֵי עַם אֲסִיר־כֶּלֶא וּשְׁבִי וּנְחֻשְׁתַּיִם, –</p>

<p>מָה רַע וּמַה מַר גּוֹרָלֵנוּ בָּאָרֶץ!&#8230;</p>

<br />
</blockquote>

<h2 id="iii">III</h2>

<blockquote>
<p>אֵינֶנּוּ כָעַמִּים, בְּרֵאשִׁית הַחַיִּים!</p>

<p>אֱהִי יַלְדוּתֵנוּ – הַיָּמִים הַבְּהִירִים,</p>

<p>שֶׁלְּעַמִּים אֲחֵרִים יָפִיצוּ קַרְנַיִם</p>

<p>כְּנֹגַהּ הַקֶּשֶׁת, כְּאוֹר הַסַּפִירִים?</p>

<p>מַה שִּׁירֵי־הָעֶרֶשׂ – הִרְהִיבוּ אָזְנֵינוּ</p>

<p>לְעֵת הָעַרְבַּיִם בַּיַּלְדוּת הַטּוֹבָה?</p>

<p>בַּמָּה נִזְכְּרֶנָּה בְּזִקְנָה וּבְשֵׂיבָה</p>

<p>וּבְזָכֹר תֵּרָאֶה בַת־שְׂחֹק עַל שְׂפָתֵנוּ?&#8230;</p>

<br />
</blockquote>

<h2 id="iv">IV</h2>

<blockquote>
<p>מִקְרָאֵי־הַקֹּדֶשׁ, מִקְרָאֵי אַל־מָוֶת,</p>

<p>אֲגָדוֹת חֲזַ&quot;ל הָעֲמֻקּוֹת, נֶאְדָּרוֹת,</p>

<p>יָאִירוּ, יַזְהִירוּ כְּלַהַב שַׁלְהֶבֶת,</p>

<p>הֵם שְׂכִיּוֹת כָּל חֶמְדָּה, הֵם אוֹצַר אוֹצָרוֹת.</p>

<p>אַךְ קַרְנֵי הַמַּרְאוֹת, אַךְ אוֹר הַחֶזְיוֹנוֹת</p>

<p>יוֹפִיעוּ לֹא־עֵת בְּלֵב צָעִיר לְיָמִים,</p>

<p>מִנָּגְהָם יָנוּסוּ אָז צִלְלֵי דִמְיוֹנוֹת</p>

<p>מִנֶּפֶשׁ הַיֶּלֶד הַחֹזֶה הַתָּמִים.</p>

<br />
</blockquote>

<h2 id="v">V</h2>

<blockquote>
<p>צְעִירִים בַּשָּׁנִים וּזְקֵנִים בָּרוּחַ –</p>

<p>כָּל רַעְיוֹן בֶּן־רֶשֶׁף בְּבוּז נַבְרִיחֶנּוּ,</p>

<p>וְרַעַל הָעֶצֶב קִרְבֵּנוּ יָנוּחַ</p>

<p>וּבְמָגוֹר וָבשֶׁת מִזָר נַסְתִּירֶנּוּ&#8230;</p>

<p>עֵת נִפְתַּח הַשַּׁעַר לְחָכְמָה וָדַעַת</p>

<p>וְנַעֲלֶה וְנַחְקֹר גָּבוֹהַּ, גָּבוֹהַּ</p>

<p>עַל סוֹד הָעוֹלָמִים, עַל תֵּבֵל, אֱלוֹהַ,</p>

<p>וּלְשֶׂפֶק אַכְזָרִי נַפְשֵׁנוּ נִכְנַעַת –</p>

<p>לְשֶׁטֶף־הָרוּחַ אָז נִקְרָא אִוֶּלֶת,</p>

<p>מִקְסַם־תַּעְתּוּעִים – לְתִקְוָה, תּוֹחֶלֶת.</p>

<p>וְרוּחַ הֶחָזוֹן כְּבָר נִגְלָה וְנַעֲלָה!</p>

<p>אָז יִתַּם כָּל נִשְׂגָּב, אָז יֶחְדַּל כָּל נַעֲלָה,</p>

<p>אֵין מַשְׂגִּיב בְּכֹחוֹ עַצֶּבֶת לִשְׁכֹּחַ</p>

<p>וְרִגְשׁוֹת תַּמְרוּרִים, אַךְ רֶגַע לִזְנֹחַ&#8230;</p>

<br />
</blockquote>

<h2 id="vi">VI</h2>

<blockquote>
<p>וּשְׂחֹק וְקַלָּסָה לְעַמִּי הֵן אֶהִי,</p>

<p>לְעַמִּי – הָעוֹבֵר יַם דְאָגָה וָנֶהִי,</p>

<p>עֵת אֹבֶה לְגָרֵשׁ אֲפֵלַת מִצְרַיִם</p>

<p>הַפְּרוּשָׂה מִסָּבִיב – בְּדִמְיוֹן שַׁעֲשׁוּעִים;</p>

<p>וּבְעוֹלַם־הַקֶּסֶם – יְצוּרִים וּבְרוּאִים,</p>

<p>לוֹ תֵלֵד בַּת־שִׁירִי עֲלֵי הָאָבְנָיִם.</p>

<br />
</blockquote>

<h2 id="vii">VII</h2>

<blockquote>
<p>&#8220;סוּר!&#8221; – יִקְרָא – &quot;לְלִבִּי מַה יָּקָר יְגוֹנִי,</p>

<p>כְּבָר חַיִּים רָאִיתִי. לֹא עוֹד יַרְהִיבוּנִי,</p>

<p>חֲלוֹמוֹת הַשֶּׁקֶר. – בְּמַרְאוֹת תְּקַדְּמֵנִי?</p>

<p>כְּבָר גְּדוֹלִים מִמֶּךָּ חֶזְיוֹנוֹת לִמְּדוּנִי.</p>

<p>לִמְּדוּנִי!&#8230; הֲתִזְכֹּר? לֹא, זָקֵן הִנֵּנִי,</p>

<p>אִישׁ שֵׂיבָה מְלֵא יָמִים, שְׂבַע רֹגֶז וָכַעַס,</p>

<p>וּלְשִׁירִים לֹא אֶכְרֶה עוֹד אֹזֶן שֹׁמַעַת&#8230;</p>

<p>וְאִם יָצַק אֱלוֹהַּ מֵרוּחוֹ עָלֶיךָ</p>

<p>וּמִזְמֹר לִמְשׁוֹרֵר הוּא שָׂם בִּשְׂפָתֶךָ, –</p>

<p>לֹא שִׁיר עַל לֵב רָע, רַק תַּמְרוּרִים הַשְׁמִיעָה</p>

<p>תַּמְרוּרִים בָּם אָחוּשׁ כָּל מָרַת גּוֹרָלִי,</p>

<p>כָּל חֶבֶל נַחֲלָתִי, עִצְּבוֹנִי, עֲמָלִי,</p>

<p>תַּמְרוּרִים בָּם נַפְשִׁי בְּיָגוֹן אַשְׂבִּיעָה,</p>

<p>וּבָכֹה אֶבְכָּיָה, וּדְמָעוֹת כַּמַּיִם</p>

<p>תִּזֹלְנָה, תִּשְׁטֹפְנָה עַד יַמְסוּ עֵינָיִם&quot;.</p>

<br />
</blockquote>

<h2 id="viii">VIII</h2>

<blockquote>
<p>וְגַלְמוּד וּבָדָד בְּדִמְמַת הַלַּיִל</p>

<p>בַּבַּיִת אֵשֵׁבָה, בְּפִנָּה נִשְׁכָּחָה,</p>

<p>וּבְיַלֵּל הַסַּעַר מֵרָחֹק בֶּחָיִל</p>

<p>עַל שִׁירִי מְלֵא־רוֹשׁ אֶתְיַפָּחָה.</p>

<p>לֹא לִי, – הָהּ – לְשׁוֹרֵר וּלְזַמֵּר נִשְׂגָּבוֹת,</p>

<p>לֹא לִי וּלְמֵיתָרַי לְהַרְעֵם נִפְלָאוֹת</p>

<p>עַל רִשְׁעַת בְּנֵי אָדָם, עַל כֶּסֶל, עַל פְּרָעוֹת</p>

<p>וּלְהַכּוֹת בְּפִי אֶת הַלְּבָבוֹת.</p>

<p>לֹא! – גֵּאֶה וְגָאוֹן לֹא אֶעֱדֶה, אֶלְבָּשָׁה:</p>

<p>מִנָּשִׁים בָּאֹהֶל בַּת־שִׁירִי הַצְּעִירָה!</p>

<p>רַק רֹגֶז עֵת אֶשְׂבַּע וְנַפְשִׁי נִרְעָשָׁה</p>

<p>– לִבְלִי הִתְיַפֵּחַ – אָשִׁירָה&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31204">https://benyehuda.org/read/31204</a></div></body></html>