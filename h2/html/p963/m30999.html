<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ראשון־לציון</title>
	<meta name="author" content="דב חביב לובמן"/>
</head>
<body>

<blockquote>
<p>לְרִבְקָה</p>

<p>רַעְיָתִי וּבַת־לִוְיָתִי</p>

<p>בִּסְלִילַת דַּרְכֵי הַיִּשׁוּב</p>

<p><strong>דב חביב</strong></p>
</blockquote>

<blockquote>
<br />

<p>דִּבְרֵֵי יְמֵי רִאשׁוֹן־לְצִיּוֹן וְתוֹלְדוֹתֶיהָ – אֵלֶּה הֵם קוֹרוֹת הַיִּשׁוּב
הֶחָדָשׁ בְּאֶֶרֶץ־יִשְׂרָאֵל. אַרְבָּעִים וְשֵׁשׁ שְׁנוֹת קִיּוּמָהּ
הֵן בָּבוּאָה נֶאֱמָנָה שֶׁל הַַהִִתְיַשְׁבוּת כֻּלָּהּ בְּכָל
נִסְיוֹנוֹתֶיהָ, שִׁטּוֹתֶיהָ וְהִתְלַבְּטֻיוֹתֶיהָ. הִיא הָיְתָה
בֵּית־הַיּוֹצֵר שֶׁל דֵּעוֹת וּמַעֲשִׂים וּמִמֶּנָּה יָתֵד וּפִנָּה
לְכָל מַה שֶׁנִּתְהַוָּה וְנִהְיָה כַיּוֹם לִמְצִיאוּת
בְּהִתְפַּתְּחוּת הַיִּשׁוּב. דַּרְכָּהּ עָבְרוּ הַהַתְחָלוֹת שֶׁל
כַּמָּה נְקֻדּוֹת חֲשׁוּבוֹת שֶׁנּוֹצְרוּ בָּאָרֶץ, וּבָהּ נִטְמְנוּ
הַגַּרְעִינִים שֶׁל כַּמָּה כִּשְׁלוֹנוֹת וְכִבּוּשִׁים אֲשֶׁר
בִּתְחִיַּת הָעָם וְהָאָרֶץ.</p>

<p>קָשֶׁה לִמְסֹר בְּמִסְגֶּרֶת צָרָה זוֹ שֶׁל חוֹבֶרֶת
לָעָם אֶת כָּל תּוֹלְדוֹת הַמּוֹשָׁבָה. אֲנַסֶּה אֵפוֹא לָתֵת
בְּקִצּוּר נִמְרָץ לַפָּחוֹת מֻשַּׂג־מַה עַל הַיְּצִירָה שֶׁשְּׁמָה
&#8220;<strong>רִאשׁוֹן לְצִיּוֹן</strong>&#8221;.</p>

<br />
</blockquote>

<h2 id="רִאשׁוֹן־לְצִיּוֹן">רִאשׁוֹן־לְצִיּוֹן</h2>

<blockquote>
<p>(לַמַּפָּה)</p>
</blockquote>

<blockquote>
<p>בִּצְפוֹנָה שֶׁל הַשְּׁפֵלָה רִאשׁוֹן־לְצִיֹּון
שׁוֹכֶנֶת. דְּרָכִים, כְּעוֹרְקֵי־לֵב, מִתּוֹכָהּ יוֹצְאוֹת וְהֵן
מְחַבְּרוֹת אוֹתָהּ עִם הַיִּשּׁוּבִים לִשְׁלשֶׁת רוּחוֹתֶיהָ:
צָפוֹנָה, קֵדְמָה וְנֶגְבָּה. הַחֲשׁוּבָה שֶׁבָּהֶן הִיא הַדֶּרֶךְ
הַכְּבוּשָׁה הַחוֹצָה אֶת הַמּוֹשָׁבָה לְאָרְכָּהּ, פּוֹנָה צָפוֹנָה,
כְּ־4 קִילוֹמֶטֶר אֶל מוּל הַכְּפָר בֵּית־דָּגוֹן, בִּמְקוֹם שָׁם
תִּתְחַבֵּר עִם הַכְּבִישׁ יְרוּשָׁלַיִם – יָפוֹ, מִכָּאן עַד יָפוֹ –
תֵּל־אָבִיב מֶרְחָק שֶׁל 8,5 קִילוֹמֶטֶר; הִיא גַם מוֹבִילָה נֶגְבָּה
וְעוֹבֶרֶת עַל פְּנֵי הַמּוֹשָׁבָה נֵס־צִיוֹנָה וְסוֹפָהּ נָעוּץ
בִּרְחוֹבוֹת. מִמִּזְרָח נִמְשֶׁכֶת רִאשׁוֹן־לְצִיּוֹן דֶּרֶך שָׂדוֹת
מֶרְחַק 2 קִילֹומֶטֶר וּמִשָּׁם הִיא מִתְפָּרֶשֶׁת: מִזְרָחָה־דָרוֹמָה
לְרַמְלָה וּמִזְרָחָה לְלוּד. דֶּרֶךְ צְדָדִית בִּדְרוֹמִית מִזְרָחִית
שֶׁל הַמּוֹשָׁבָה מוֹלִיכָה אֶל שְׁכֶנְתָּהּ – בְּאֵר־יַעַקֹב, עַל
הַגְּבוּל הַמַּעֲרָבִי בֵּין הָאֲדָמָה וְהַחוֹלוֹת, עוֹבֶרֶת דֶּרֶךְ
הַמֶּלֶךְ הָעַתִּיקָה הַמּוֹלִיכָה לְעַזָּה.</p>

<p>עַל אַחַת הַגְּבָעוֹת, בְּלֶב־הָאֲדָמָה כִּמְעַט,
וְעַל מִדְרוֹנֶיהָ מְפֻזָּרִים 400 הַבָּתִּים וּבָהֶם 500 בָּתֵּי
אָבוֹת (150 כּוֹרְמִים, פַּרְדְּסָנִים וּבַעֲלֵי נַחֲלוֹת, 350
בִּעֲלֵי־בָּתִּים, תּוֹשָׁבִים סְתָם וּפוֹעֲלִים) הַמּוֹנִים 376
נָפֶשׁ. שְׁנֵי בִּנְיְנֵי־פְאֵר מִתְנַשְּׂאִים עַל יֶתֶר הַבָּתִּים:
בֵּית־הַכְּנֶסֶת הַמִתְנוֹסֵס בְּרֹאש הַגִּבְעָה וְנִשְׁקָף דֶּרֶך
הָרְחוֹב הָרָאשִׁי אֶל פְּנֵי הַיָּם הַתִּיכוֹן הָרָחוֹק מִשָּׁם 8
קִילֹומֶטֶר, וּבִנְיְנֵי הַיֶּקֶב בִּדְרוֹמִית־מַעֲרָבִית מִן
הַמּוֹשָׁבָה.</p>

<p>שִׁטְחָהּ שֶׁל אַדְמַת רִאשׁוֹן־לְצִיּוֹן הוּא 16.400
דּוּנָם. לְפִי מִבְנֶהָ הַפִיזי – עַפְרוֹת חוֹל וְחוֹל חֵמָר בְּעֹמֶק
רַב, מְעֹרָבִים לִפְעָמִים רַקְבּוּבִית כֵּהָה, – הֲרֵיהי מְסֻגָּלָה
לְגִדּוּלֵי מַטָעִים. גַּם הָאַקְלִים, הַלֵּחוּת וּמֵי־הַתְּהוֹם
הִנָּם גּוֹרְמִים מְסַיְּעִים לְפִתּוּחַ מַטָּעִים בַּסְּבִיבָה
הַזֹּאת.</p>

<p>הָאַקְלִים הוּא אַקְלִימֹו שֶׁל חוֹף יַם־הַתִּיכוֹן,
נוֹחַ וָרָךְ. בְּיִחוּד, בְּחָדְשֵׁי הַחֹרֶף, שֶׁהֵם יְמוֹת
הַגְּשָׁמִים. הַטֶּמְפֵּרָטוּרָה הַמְמֻצַּעַת לְשָׁנָה הִיא כָּאן
כְּמוֹ בְּיָפוֹ 19<sup>0</sup> – 21<sup>0</sup> בְּמַעֲלוֹת צֶלְסְיוּם.
הַטֶּמְפֵּרָטוּרָה הַקָּרָה בְּיוֹתֵר הִיא בְּחָדְשֵׁי טֵבֵת – שְׁבָט,
11<sup>0</sup> – 13<sup>0</sup>, וְהַחַמָּה בְּיוֹתֵר בְּחָדְשֵׁי תַּמּוּז – אֱלוּל
25<sup>0</sup> – 26<sup>0</sup>. אַךְ רוּחוֹת הַיָּם הַמְנַשְׁבוֹת כִּמְעַט בְּכָל יְמֵי
הַקַּיִץ מְצַנְּנוֹת אֶת הַחֹם וּמְשִׁיבוֹת נֶפֶשׁ אָדָם, חַי
וְצוֹמֵחַ.</p>

<p>הַלֵּחוּת. בִּימֹות הַגְּשָׁמִים, בְּחָדְשֵׁי חֶשְׁוָן
– אִיָּר, יוֹרֵד מָטָר בְּכַמּוּת שֶׁל 500 – 550 מִילִימֶטֶר. בְּרֹב
לֵילֹות הַקַּיִץ שְׁכִיחִים טְלָלִים. הַלֵּחוּת הַזֹּאת מַסְפִּיקָה
כְּדֵי לְגַדֵּל אֶת הַגֶּפֶן וְאֶת הַשָׁקֵד, אֶת הַזַּיִת וְאֶת
הַתְּאֵנָה בְּלִי הַשְׁקָאָה מְלָאכוּתִית בַּקָּיִץ. מֵי הַתְּהוֹם הֵם
בְּעֹמֶק 20 – 30 מֶטֶר. בְּמַשְׁאֵבוֹת יַעֲלוּ אֶת הַמַּיִם מִתּוֹךְ
בְּאֵרוֹת לְהַשְׁקוֹת אֶת הַפַּרְדֵּסִים בִּימֹות הַקָּיִץ.</p>

<p>פְּנֵי הָאֲדָמָה גַבְנוּנִיִּים הֵם: מַעֲלוֹת
וּמוֹרָדוֹת קַלִּים וּבֵינֵיהֶם עֲמָקִים צָרִים. רַק הָאֲדָמָה
שֶׁמִּצָּפוֹן לַמּוֹשָׁבָה הִיא מִישׁוֹר רְחַב־יָדָיִם. בָּעֲמָקִים
וּבַמִּישׁוֹרִים יְגַדְּלוּ אֶת עֵץ הֶהָדָר לְמִינֵהוּ (תַּפּוּחַ
הַזָּהָב, הָאַשְׁכּוֹלוֹת, הַלִּימוֹן, הַמַּנְדָּרִינָה וְהָאֶתְרוֹג),
הַגֶּפֶן וְהַזַּיִת יַעַטוּ אֶת מַעֲלוֹת הַגְּבָעוֹת וְאֶת
רָמוֹתֵיהֶן.</p>

<p>בֵּין גִּדּוּלֵי הַמַּטָּע הָאֵלֶּה, שֶׁעֲלֵיהֶם
פַּרְנָסַת חַקְלָאֵי רִאשׁוֹן־לְצִיּוֹן, – הַגֶּפֶן לוֹקַחַת מָקוֹם
בָּרֹאשׁ וְאַחֲרֶיהָ עֵץ־הַשָּׁקֵד. כַּרְמֵי הַגְּפָנִים וְהַשְׁקֵדִים
תּוֹפְסִים שֶׁטַח שֶׁל עֲשֶׂרֶת אֲלָפִים דּוּנָם, בּוֹ בַּזְּמָן
שֶׁהַפַּרְדֵּסִים נוֹשְׂאֵי־הַפֵּרוֹת שִׁטְחָם רַק אַרְבַּע מֵאוֹת
דּוּנָם. אָכֵן כַּיּוֹם הוֹלְכִים הַפַּרְדֵּסִים וּמִתְרַחֲבִים
בְּשִׁטְחָם וְעוֹד בַּשָּׁנָה הַזֹּאת נִטָּעִים אֶלֶף דּוּנָמִים
וַאֲלָפִים אֲחָדִים יִנָּטְעוּ בַּשָׁנִים הַקְּרוֹבוֹת.</p>

<p>גַּפְנֵי רִאשׁוֹן־לְצִיּוֹן – עִנְבֵיהֶן לְיַיִן הֵם,
הֲלֹא הֵם יֵינוֹת רִאשׁוֹן הַמְּתוּקִים וְהַחֲמוּצִים שֶׁמּוֹנִיטִין
יָצְאוּ לָהֶם בָּעוֹלָם כֻּלּוֹ. תְּנוּבַת כַּרְמֵי הַשְּׁקֵדִים
מוּצֵאת גַּם הִיא חוּצָה־לָאָרֶץ וּבְיִחוּד מִצְרָיְמָה</p>

<p>חוּץ מֵאַדְמַת בָּרַת־עִבּוּד, מֶשֶׁק־חַקְלָאִי,
שַׁיָּךְ לְרִאשׁוֹן חֵלֶק מֵחוֹלוֹת הַיָּם בְּשֶׁטַח שֶׁל 20.000
דּוּנָם. הָאֲדָמָה הַזֹּאת מִשְׂתָּרַעַת לְמַעֲרָב לָהּ עַד שְׂפַת
הַיָּם בְּרֹחַב גְּבוּלוֹתֶיהָ מִדָּרֹום לְצָפוֹן.</p>

<p>שְׁתֵּי בָּנוֹת לָהּ לְרִאשׁוֹן: נַחֲַלַת־יְהוּדָה,
בִּגְבוּל אַדְמָתָהּ הַצְּפוֹנִי, מַעֲרָבָה מִדֶּרֶךְ לְיָפוֹ,
וְשִׁיבַת־צִיּוֹן, מִדָּרוֹם לַמּוֹשָׁבָה.</p>

<p>אַדְמָתָהּ שֶׁל נַחֲלַת־יְהוּדָה, כְּאֶלֶף דּוּנָמִים,
הִיא קִנְיַן הַקֶּרֶן הַקַּיֶּמֶת לְיִשְׂרָאֵל, וְנֶחְלְקָה ל־36
מִתְיַשְּׁבִים, מִבֵּין הַפּוֹעֲלִים הַחַקְלָאִיִּים הַוָּתִיקִים.
הַתָּכְנִית הַמִּשְׁקִית כָּאן הִיא אִנְטֶנְסִיבִית מְגֻוֶנֶת: כִּי
לֹא עַל עֲנַף הַמַּטָּעִים בִּלְבָד יַעֲמֹד הַמֶּשֶׁק כִּי אִם גַּם
עַל מַחֲלֵבָה וְגִדּוּל יְרָקוֹת. בְּנַחֲלַת־יְהוּדָה נִמְצָא גַם
מֶשֶׁק פּוֹעֲלוֹת, וְהוּא מְשַׁמֵּש מְקוֹם לִמּוּד, חִנּוּךְ
וְהַכְשָׁרָה חַקְלָאִיִּים לִבְנוֹת יִשְׂרָאֵל, בְּמִסְפַּר 20 – 25.
חוּץ מֵאֵלֶּה נִמְצָאִים 5 בָּתֵּי־אָבוֹת שֶׁאֵינָם נִמְנִים עַל
הַחַקְלָאִיִּים. בְּסַךְ־הַכֹּל 233 נֶפֶשׁ בְּנַחֲלַת־יְהוּדָה.</p>

<p>שִׁיבַת־צִיּוֹן הִיא שְׁכֻנַּת הַתֵּימָנִים, הַמּוֹנָה
6 מִשְׁפָּחוֹת אוֹ 317 נָפֶשׁ. הַלָּלוּ חַיִּים בְּעִקָּר עַל
עֲבוֹדָתָם אֵצֶל אִכָּרֵי רִאשׁוֹן־לְצִיּוֹן. שֶׁטַח אַדְמַת
הַשְּׁכֻנָּה הוּא 50 דּוּנָם וְחֵלֶק מִמֶּנּוּ קִנְיַן הַקֶּרֶן
הַקַּיֶּמֶת לְיִשְׂרָאֵל גַּם הוּא.</p>

<p>י. ו.</p>
</blockquote>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBdjNQIiwiZXhwIjpudWxsLCJwdXIiOiJibG9iX2lkIn19--a25fbbaceef74ffc3d024f55e6426164f941e35e/1.png" alt="1.png" />
<figcaption>1.png</figcaption>
</figure>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBdjdQIiwiZXhwIjpudWxsLCJwdXIiOiJibG9iX2lkIn19--c38d84e33284a8b7892eb04fa197390b130d80c5/2.png" alt="2.png" />
<figcaption>2.png</figcaption>
</figure>

<blockquote>
<p><strong>רִאשׁוֹן־לְצִיּוֹן הִנֵּה הִנָּם</strong></p>

<p>(יְשַׁעְיָהוּ מא. כז.)</p>
</blockquote>

<h2 id="מָבוֹא">מָבוֹא</h2>

<blockquote>
<p>בַּמֵּאָה שֶׁעָבְרָה, כַּאֲשֶׁר גָּבְרוּ הַשְּׁאִיפוֹת
הלְּאֻמִּיוֹת בָּעוֹלָם וּשְׁאֵלַת שִׁחְרוּר הָעַמִּים הַקְּטַנִּים
בְּאַרְצוֹת הַבַּלְקַן נָתְנָה עִנְיָן לַמֶּמְשָׁלוֹת לַעֲנוֹת בּוֹ,
הִתְעוֹרְרוּ בַּעַלֵי שְׁאָר־רוּחַ, יְחִידֵי סְגֻלָּה מִבְּנֵי
עַמֵּנוּ, לַחֲשֹׁב גַּם עַל תְּקוּמַת יִשְׂרָאֵל. גַּם בֵּין
הַגּוֹיִים נִמְצְאוּ אָז חוֹזֵי חֶזְיוֹנוֹת גְּאֻלָּה לְעַם
יִשְׂרָאֵל. מְבַשְּׂרֵי הַגְּאֻלָּה אֲשֶׁר בְּאַרְצוֹת הַמַּעֲרָב,
הָרַב צְבִי הִירְשׁ קַלִּישֵׁר, משֶׁה הֶס, יוֹסֵף סַלְוַדּוֹר וְעוֹד
רַבִּים אֲחֵרִים רָאוּ אֶת תְּשׁוּעַת יִשְׂרָאֵל רַק בְּמֶרְכָּז
מְיֻחָד בְּאֶרֶץ־יִשְׂרָאֵל. הִרְגִּישׁוּ טוּבֵי הָעָם, שֶׁאֵין
תְּרוּפָה לְבֵית־יִשְׂרָאֵל לַהֲקִימֹו מִשִּׁפְלוּתוֹ, אֶלָּא
בְּבִנְיַן בַּיִת נֶאֱמָן וּבִיצִירַת חַיִּים לְאֻמִּיִּים, חַיֵּי
חֵרוּת, בְּאֶרֶץ אָבוֹת. גַּם מְיַסְּדֵי &#8220;חֶבְרַת כָּל יִשְׂרָאֵל
חֲבֵרִים&#8221; (יק&quot;א) רָאוּ בְּיִשּׁוּב אֶרֶץ־יִשְׂרָאֵל מִפְעָל לְאֻמִּי
בַּעַל חֲשִׁיבוּת רַבָּה.</p>

<p>יִסּוּד מִקְוֵה־יִשְׂרָאֵל, פֶּתַח־תִּקְוָה
וְרֹאשׁ־פִּנָּה נָתַן דְּחִיפָה עֲצוּמָה לַתְּנוּעָה הַלְּאֻמִּית
בְּאַרְצוֹת מִזְרַח אֵרָפָּה. אֵשׁ הַתָּמִיד שֶׁל חִבַּת הָאָרֶץ,
שֶׁהָיְתָה כְּבוּשָׁה מִתַּחַת לְאֵפֶר הַגָּלוּת, שָׁבָה הִתְלַקְּחָה,
וּמְאֹרָעוֹת חִיצוֹנִיִּים גָּרְמוּ לָהּ שֶׁתִּתְפַּשֵּׁט וְתֹאחַז
בְּכָל פִּנּוֹת הָעָם.</p>

<p>אַחֲרֵי שֶׁנִּרְצַח אֲלֶכְּסַנְדֶּר הַשֵּׁנִי
בִּשְׁנַת 1881 הִתְחוֹלֵל נַחְשׁוֹל שֶׁל פְּרָעוֹת בַּיְּהוּדִים
בְּכָל עָרֵי רוּסִיָּה. הַמַּרְגִּישִׁים בָּעָם הִרְגִּישׁוּ
וְהַמְּבִינִים הֵבִינוּ, כִּי הֵם יוֹשְׁבִים כְּמוֹ עַל הַר־גַּעַשׁ
וְכִי אֵין דֶּרֶךְ לִפְנֵיהֶם כִּי אִם לַעֲזֹב אֶת אֶרֶץ הַדָּמִים,
לָנוּד, לָנוּעַ וּלְבַקֵּשׁ לָהֶם מִקְלָט בָּטוּחַ.</p>

<p>נְבִיאֵי הַהֲגִירָה וְהַיְצִיאָה נֶחְלְקוּ לִשְׁנֵי
מַחֲנוֹת: הַמַּחֲנֶה הָאֶחָד בִּקֵּשׁ פִּתְרוֹן לְ&#8220;חַיֵּי הַשָּׁעָה&#8221;
וּמָצָא אוֹתוֹ בַּהֲגִירָה לְאַרְצוֹת הַבְּרִית, אַרְצוֹת הַחֹפֶשׁ;
הַמַּחֲנֶה הַשֵּׁנִי הֶעֱמִיד בְּמֶרְכַּז שְׁאִיפֹותָיו אֶת &#8220;חַיֵּי
הָעוֹלָם&#8221; שֶׁל הָאֻמָּה וְהִטִּיף לְשִׁיבַת הָעָם אֶל אֶרֶץ
מוֹלַדְתּוֹ, צִיּוֹנָה. אָמְנָם הַשְׁאִיפָה לְצִיּוֹן לֹא הָיְתָה אַף
הִיא נְקִיָּה מִתַּעֲרֹבֶת שֶׁל אֱלֶמֶנְטִים זָרִים, וְרַבּוֹת עָמְלוּ
אַחַר כָּךְ טוּבֵי הַמּוֹרִים שֶׁל חִבַּת צִיּוֹן כְּדֵי לּהַעֲמִידָהּ
עַל טָהֳרָתָהּ, אֲבָל כְּבָר בְּרֵאשִׁיתָהּ הֻנַּח בַּתְּנוּעָה</p>
</blockquote>

<blockquote>
<p>הַזֹּאת, לְעִתִּים גַּם בְלִי יְדִיעַת בְּעָלֶיהָ, הַיְסוֹד לְ&#8220;חַיֵּי
עוֹלָם&#8221; שֶׁל הָאֻמָּה.</p>

<p>בַּיָּמִים הָהֵם הִתְאַגְּדוּ טוּבֵי הַנֹּעַר שֶׁל
הַסְּטוּדֶנְטִים בְּמִכְלְלוֹת מָסְקְבַה, פֶּטֶרְבּוּרְג, חַרְקוֹב,
אוֹדֵיסָה, וְְעוֹד, וְיִסְּדוּ אֲגֻדָּה בְּשֵׁם &#8220;בִּילוּ&#8221;. לֵאמֹר:
<strong>בֵּ</strong>ית <strong>יַ</strong>עֲקֹב <strong>לְ</strong>כוּ <strong>וְ</strong>נֵלְכָה. וְהַמַטָּרָה הָיְתָה
לָלֶכֶת אַרְצָה יִשְׂרָאֵל לַעַבֹד אַדְמָתָהּ, לְהַחֲיוֹתָהּ
וּלְהַרְאוֹת לָעַמִּים, שֶׁגַּם הַיְּהוּדִים מְסֻגָּלִים לִהְיוֹת
עוֹבְדֵי־אֲדָמָה וּמִתְפַּרְנְסִים מִיגִיעַ כַּפָּיִם.</p>

<p>אַחֲרֵיהֶם הֶחֱרוּ הֶחֱזִיקוּ רַבִּים מִכָּל שְׂדֵרֹות
הָעָם: רַבָּנִים, סוֹחֲרִים, בַּעֲלֵי־מְלָאכָה, וְכֻלָּם הִכְרִיזוּ,
כִּי רַק בְּצִיּוֹן תִּהְיֶה פְּלֵטָה וְרַק בָּהּ יְשׁוּעַת
יִשְׂרָאֵל. אָז נוֹסְדוּ אֲגֻדּוֹת וְנִסְדְרוּ קְבוּצוֹת לְשֵׁם
עֲלִיָּה לָאָרֶץ, וְזֶרֶם שֶׁל עוֹלִים שָׁטַף מִכָּל קַצְוֵי רוּסִיָּה
וְרוּמַנְיָה וּמִלֵּא אֶת חוֹפֵי אֶרֶץ־יִשְׂרָאֵל.</p>
</blockquote>

<blockquote>
<br />
</blockquote>

<h2 id="א">א</h2>

<blockquote>
<p>בַּיָּמִים הָהֵם נוֹסַד בְּיָפוֹ וַעַד
&#8220;חֲלוּצֵי־יְסוּד־הַמַּעֲלָה&#8221; לְשֵׁם קְנִיַּת אֲדָמָה, כְּדֵי
לְהַתְחִיל בַּעֲבוֹדַת הַהִתְיַשְּׁבוּת בְּפֹעַל וּלְשַׁמֵּשׁ בָּזֶה
מוֹפֵת לַאֲחֵרִים, אֲשֶׁר מֵהֶם יִרְאוּ וְכֵן יַעֲשׂוּ, וְהָעוֹמְדִים
בְּרֹאשׁ הַוַּעַד הֵם־הֵם שֶׁהָיוּ הַמְיַסְּדִים שֶׁל
רִאשׁוֹן־לְצִיּוֹן.</p>

<p>וְאוּלָם עִם צַעֲדָם הָרִאשׁוֹן נִתְקְלוּ בְּמַעֲצוֹר
קָשֶׁה; רָאוּף פֶּחָה, פַּחַת יְרוּשָׁלַיִם, שֶׁהִבִּיט בְּעַיִן רָעָה
עַל הַתְּנוּעָה אֲשֶׁר קָמָה בְּיִשְׂרָאֵל, פָּנּה בְּתַזְכִּיר שֶׁל
שִׂטְנָה אֶל הַמֶּמְשָׁלָה הַתֻּרְקִית אֲשֶׁר בְּקוּשְׁטָא, וְזוֹ
גָזְרָה עַל הַכְּנִיסָה לָאָרֶץ בְּלִי &#8220;תִּזְכְּרָה&#8221; (וִיזָה)
מְיֻחֶדֶת מֵאֵת הַמֶּמְשָׁלָה, וְיַחַד עִם זֹאת אָסְרָה לִמְכֹּר
קַרְקָעוֹת לִיהוּדֵי רוּסִיָּה וְרוּמַנְיָה. חֲלוּצֵי
רִאשׁוֹן־לְצִיּוֹן הָיוּ אֲנוּסִים אֵפוֹא לִרְכֹּש לָהֶם אֶת אַדְמָתָם
עַל שֵׁם זָר. וְהִזְדַּמְנוּת מְיֻחֶדֶת בְּמִינָהּ בָּאָה לְיָדָם:
בָּעֵת הַהִיא הָיָה הַיְּהוּדִי חַיְִים אַמְזַלָּג סְגַן־קוֹנְסוּל
אַנְגְּלִיָּה בְּיָפוֹ וְהָאִישׁ נִכְבָּד מְאֹד בְּעֵינֵי
הַמֶּמְשָׁלָה וְלִבּוֹ נָתוּן לְעַמּוֹ וּלְאַרְצוֹ. עַל פִּי
הִשְׁתַּדְּלוּתוֹ יָצְאָה הַקְּנִיָּה לַפֹּעַל, וּשְׁטַר הַמְּכִירָה
נִתַּן וְנִכְתַּב עַל שְׁמוֹ בְּיוֹם תִּשְׁעָה בְּאָב, שְׁנַת
תרמ&quot;ב&#8230;</p>

<p>בְּיוֹם הָאֵבֶל לְיִשְׂרָאֵל נִקְנְתָה הָאֲחֻזָּה
הָרִאשׁוֹנָה לִגְאֻלָּה, וּבַחֲמִשָׁה־עָשָׂר בְּאָב עָלוּ הַחֲלוּצִים
הָרִאשׁוֹנִים עַל אַחַת הַגְּבָעוֹת בְּטַבּוּר הָאֲדָמָה, שֶׁאוֹתָהּ
הִקְצוּ לִמְקוֹם מוֹשָׁבָם, יָרוּ אֶת אֶבֶן הַפִּנָּה, תָּקְעוּ יָתֵד
וְנָטוּ אֹהֶל וַיִּקְרּאוּ אֶת שֵׁם הַמָּקוֹם &#8220;רִאשׁוֹן לְצִיּוֹן&#8221;,
עַל פִּי הַהַחְלָטָה שֶׁנִּתְקַבְּלָה עוֹד קֹדֶם בְּוַעַד חֲלוּצֵי
יְסוּד הַמַּעֲלָה, כִּדְבַר הַחוֹזֶה יְשַׁעְיָהוּ &#8220;רִאשׁוֹן־לְצִיּוֹן
הִנֵּה הִנָּם&#8221;.</p>

<p>עָלְתָה הַשַּׁיָּרָה הָרִאשׁוֹנָה עַל אַדְמַת
רִאשׁוֹן־לְצִיּוֹן, בָּאָה עַד גִּבְעָה תְּלוּלָה וּבְרֹאשָׁהּ
שִׁקְמָה עַתִּיקַת יָמִים. תַּחַת הַשִּׁקְמָה הַזֹּאת פֵּרְקָה אֶת
מִטְעָנָהּ מֵעַל הַפְּרָדוֹת וְהַגְּמַלִּים וְהֵכִינוּ לָהֶם מָקוֹם
לָלוּן, כְּדֵֵי לְהַשְׁכִּים עִם שַׁחַר חָדָשׁ לְחַיִּים חֲדָשִׁים,
לַעֲבוֹדָה, לְהַכְשִׁיר אֶת הַמָּקוֹם לְיִשּׁוּב. הַיּוֹם רַד,
הַשֶּׁמֶשׁ נָטָה לַעֲרֹב, הַבָּאִים עָמְדוּ מִשְׁתָּאִים לְמַרְאֵה
הַהוֹד הַנִּפְלָא הַנָּסוּךְ עַל הָאָרֶץ, דְּמָמָה
וַחֲלוֹם־שַׁלְהֶבֶת. מְלֵאִים חֶרְדַּת קֹדֶשׁ וְרִגְשׁוֹת בָּנִים
שֶׁשָּׁבוּ לְחֵיק אִמָּם־מוֹלַדְּתָּם עָמְדוּ לְהִתְפַּלֵּל &#8220;מִנְחָה&#8221;.
הָרִאשׁוֹן לַמְיַסְדִים, ר' צְבִי לֵיבוֹנְתִּין עָבַר לִפְנֵי הַתֵּבָה
וְהוּא נִרְגָּשׁ מְאֹד, עַד כִּי גָעָה בִּבְכִי וְכָל הַקָּהָל מִלֵּא</p>
</blockquote>

<blockquote>
<p>אַחֲרָיו. זֹאת הָיְתָה &quot;מִִנְחָה חֲדָשָׁה לַד' &quot;, מִנְחַת
גַּעְגּוּעִים וְתִקְוָה וְדִמְעוֹת גִּיל.</p>

<p>רַעְיוֹן אֶחָד מִלֵּא אֶת לֵב כֻּלָּם – כִּי הֵם
צִירֵי הָעָם בְּאַרְצוֹ, הֶחָלוּץ הָעוֹבֵר לִפְנֵי הַמַּחֲנֶה
לְהַחֲיוֹת שִׁמְמַת דּוֹרוֹת, לִהְיוֹת דּוֹרְכֵי נְתִיבֹות לַבָּאִים
אַחֲרֵיהֶם, וּבַחֲזֹר הַשַּׁ&quot;ץ עַל הַמִּלִּים &#8220;וְתֶחֱזֶינָה עֵינֵינוּ&#8221;
הָיוּ כֻּלָּם לִמְקוֹר דִּמְעָה. הֵם שִׁוּוּ בְּנַפְשָׁם זֶה לְעֻמַּת
זֶה, אֶת שִׁיבַת צִיּוֹן מִבָּבֶל וְאֶת עֲלִיָּתָם הַדַּלָּה. שִׁיבַת
צִיּוֹן הָיְתָה יוֹתֵר מֵאַרְבָּעִים אֶלֶף אִישׁ וּבְרֹאשָׁם
זְרֻבָּבֶל פַּחַת יְהוּדָה, וּמָגֵן לָהֶם מֶמְשֶׁלֶת פָּרַס
הָאַדִּירָה, עַל פִּי מַאֲמַר הַמֶּלֶךְ כֹּרֶש. הֵם שָׁבוּ לְנַחֲלַת
אֲבוֹתֵיהֶם, לְבָתֵּיהֶם וְלִשְׂדוֹתֵיהֶם; רַק שִׁבְעִים שְׁנוֹת
גָּלוּת עָבְרוּ עֲלֵיהֶם וְלֹא אָבְדָה מֵהֶם סְגֻלָּתָם לִהְיוֹת
עוֹבְדֵי אֲדָמָה, בָּאוּ וְנִגְּשׁוּ מִיָּד לְבִנְיַן בֵּית
הַמִּקְדָּשׁ&#8230; וְעַתָּה, אַחֲרֵי גָלוּת מָרָה שֶׁל אַלְפַּיִם שָׁנָה,
רְצוּצִים, סְחוּפִים וּדְווּיִם בָּאוּ אֶל הָאָרֶץ בִּמְתֵי מִסְפָּר
מְהַגְּרִים עֲנִיִּים, רַק חֲלוֹמָם לְנַפְשָׁם, שֶׁרֻבָּם
הִתְגַּנְּבוּ אֶל הָאָרֶץ, וְאֶת הָאֲדָמָה הַנֶּעֱזָבָה, נַחֲלַת
אֲבוֹתֵיהֶם, קָנוּ בְּאִסּוּר וְשִׁלְמוּ בְּמֵיטַב כַּסְפָּם&#8230; מִי
יוֹדֵעַ אַחֲרִיתָם שֶׁל קֹמֶץ הַמַּעְפִּילִים הָאֵלֶּה שֶׁנּוֹעֲזוּ
לִדְחֹק אֶת הַקֵּץ, אִם לֹא כְּאַחֲרִית בְּנֵי אֶפְרַיִם שֶׁעָלוּ
בַּחוֹמָה וַהֲרָגוּם בְּנֵי גַת&#8230;</p>

<p>אָכֵן הַמַּחֲשָׁבוֹת הָיוּ נוּגוֹת וּמָרוֹת, אַךְ
גְּדוֹלָה וַחֲזָקָה מֵהֶן הָיְתָה שִׂמְחָתָם עַל אֲשֶׁר זָכוּ לִהְיוֹת
הָרִאשׁוֹנִים לִגְאֻלָה, וְלִבָּם מָלֵא תִּקְוָה לְהִתְגַּבֵּר עַל
כָּל הַמִּכְשׁוֹלִים. בְּשָׁעָה זוֹ וּבְמָקוֹם זֶה קִיְּמוּ וְקִבְּלוּ
עֲלֵיהֶם לִהְיוֹת מְחַנְּכִים וּמַדְרִיכִים לָעָם; הִטִּילוּ עַל
עַצְמָם לְבַטֵּל אֶת רְצוֹן הַיָּחִיד לְטוֹבַת הַכְּלָל וְלִהְיוֹת
עֲרֵבִים זֶה לָזֶה לְמַעַן יוּכְלוּ לְמַלֵּא אֶת תְּעוּדָתָם
הַנַּעֲלָה אֲשֶׁר שָׂמוּ לָהֶם לְקָו.</p>
</blockquote>

<h2 id="ב">ב</h2>

<blockquote>
<p>וְאֵלֶּה הֵם מְיַסְּדֵי רִאשׁוֹן־לְצִיּוֹן: צְבִי
לֵיבוֹנְתִּין, ז.ד. לֵיבֹונְתִּין, י. פַיְנְבֶּרְג, שׁ. הֵסְמָן, ז.
אַבְּרָמוֹבִיץ, ל. חַנְקִין, א.מ. פְרַיְמָן, פ. פְרַיְמָן, ל.
אַיְזֶנְבַּנְדְּ וְר. יוּדִלֶבִיץ, עֲשָׂרָה בְּמִסְפָּר.</p>

<p>חֶלְקַת הָאֲדָמָה הָרִאשׁוֹנָה שֶׁנִקְנְתָה הָיְתָה
שַׁיֶּכֶת לַכְּפָר סַרָפֶנְדְּ־עֲמַר, הוּא &#8220;צְרִיפִין&#8221;, אֲשֶׁר
מִמֶּנּוּ הָיוּ מְבִיאִים אֶת הָעֹמֶר בִּזְמַן שֶׁבֵּית הַמִּקְדָּשׁ
הָיָה קַיָּם. וְהָאֲדָמָה אַדְמַת הֶקְדֵּשׁ (וָקֶף), שֶׁאָחֲזוּ בָהּ
בְּנֵי מִשְׁפַּחַת הַחוּסִינִים, גְּדוֹלֵי הַיַּחַשׂ בִּירוּשָׁלַיִם;
שִׁטְחָהּ 3340 דּוּנָם, וּמְחִירָהּ 15 פְרַנְק הַדּוּנָם, בִּכְלָל זֶה
כָּל הַהוֹצָאוֹת.</p>

<p>אַדְמַת רִאשׁוֹן־לְצִיּוֹן נִמְצֵאת
דְּרוֹמִית־מִזְרָחִית לְיָפוֹ, בְּמֶרְחָק שֶׁל 12,5 קִילוֹמֶטֶר, 4
קִילוֹמֶטְרִים מִן הַכְּבִישׁ יָפוֹ־יְרוּשָׁלַיִם, וְהִיא
מִשְׂתָּרַעַת בֵּין כְּפָר בֵּית־דָּגוֹן מִצָּפוֹן וּבֵין
סַרָפֶנְדְּ־חֲרַבּ מִדָּרוֹם. מִמִּזְרָח לָהּ אַדְמַת כְּפָר
סַפְרִיָּה וּמִמַּעֲרָב הִיא גוֹבֶלֶת אֶת הַרֵי הַחוֹלוֹת שֶׁעַל שְפַת
הַיָּם בְּמֶרְחַק 6 קִילוֹמֶטְרִים מִמֶּנּוּ. הָאֲדָמָה הָיְתָה
שׁוֹמֵמָה וְשִׁמְּשָׁה קֵן לְבֶדּוּאִים נֹודְדִים וּמָקוֹם מוּכָן
לְּפֻרְעָנֻיוֹת לְעוֹבְרֵי־דְרָכִים. עַל יַד הַחוֹלוֹת נִמְצָא מִקְוֵה
מַיִם שֶׁל מַעְיָן נִרְפָּשׁ וְנֶאֱלָח שֶׁהִוָּה בִּצָּה יְרֻקָּה
מְלֵאָה יַתּוּשִׁים מְחוֹלְלֵי הַקַּדַּחַת הַנִּקְרָא בְּשֵׁם
&#8220;עֲיוּן־קַרַא&#8221;, לֵאמֹר: מַעְיָן רָע. יֵשׁ מְשַׁעֲרִים שֶׁזֶּהוּ
עֵין־הַקּוֹרֵא, שֶׁיָּצָא, לְפִי סִפּוּרֵי הַמִּקְרָא, מִמַּכְתֶּשֶׁת
לְחִי הַחֲמוֹר שְֶהִכָּה בָּהּ שִׁמְשׁוֹן אֶלֶף פְּלִשְׁתִּים. גֹבַהּ
הַמָּקוֹם מֵעַל פְּנֵי הַיָּם כַּחֲמִשִּׁים מֶטֶר, וְהַמַּיִם
נִמְצָאִים בְּעֹמֶק שֶׁל עֶשְׂרִים־אַרְבָּעִים מֶטֶר.</p>

<p>אֶל &#8220;הַמִּנְיָן&#8221; הָרִאשׁוֹן שֶׁל הַמְיַסְּדִים
נוֹסְפוּ בִּזְמָן קָצָר עוֹד שֶׁבַע מִשְׁפָּחוֹת: י. הוּרְבִיץ, נ.
בּוֹטוֹשַׁנְסְקִי, א. שַׁלִּיט, נַפְתָּלִי הִלֵּל, מ. כֹּהֵן, י.
גֶּרְבֶּרְגְּ, מ. רוֹזַנּוֹבְסְקִי. כָּל אֵלֶּה הִתְיַשְּׁבוּ
בַּמּוֹשָׁבָה בְּרֵאשִׁית הִוָּסְדָהּ וּבְיַחַד עִם נַגָּר, נַפָּח
וְשׁוּ&quot;ב, הָיוּ לְמֵאָה נֶפֶשׁ אָדָם. הַמּוֹשָׁבָה קִבְּלָה עָלֶיהָ
אֶת הַתַּקָּנוֹן שֶׁוַּעַד &#8220;חֲלוּצֵי יְסוּד־הַמַעֲלָה&#8221; תִּקֵּן
בִּשְׁבִילָהּ. הִנֵּה אֲחָדִים מֵהַתִּקּוּנִים:</p>

<p><strong>תִּקּוּן א. הַמַּטָּרָה.</strong> מַטְרַת מְיַסְּדֵי
הַמּוֹשָׁבָה לְהֵיטִיב הַמַּצָּב הַחָמְרִי וְהַמּוּסָרִי שֶׁל בְּנֵי
הָעֵדָה, וְהָיוּ לְמוֹפֵת לְאַחֵינוּ בְּנֵי יִשְׂרָאֵל הַבָּאִים
לְהֵאָחֵז בְּאַרְצֵנוּ הַקְּדוֹשָׁה, לְעוֹרֵר לִבּוֹת עַמֵּנוּ
לְיִשּׁוּב אֶרֶץ־יִשְׂרָאֵל וּבִנְיַן הֲרִיסֹות הַלְּאֹם וְלַעֲזֹר
בְּכָל יְכָלְתָּם לִמְיַסְּדֵי מוֹשָׁבוֹת אֲחֵרוֹת בְּעֵצָה
וּבְפֹעַל.</p>

<p><strong>תִּקּוּן ב.</strong> חַבְרֵי הַמּוֹשָׁבָה מְחֻיָּבִים
לַעֲבֹד בְּכָל לְבָבָם וּבְכָל נַפְשָׁם לְטוֹבַת רַעְיוֹן יִשּׁוּב
אֶרֶץ־יִשְׂרָאֵל וּלְהִתְהַלֵּךְ לְרוּחַ תּוֹרָתֵנוּ וּלְאֹם
יִשְׂרָאֵל.</p>

<p><strong>תִּקּוּן ל&quot;ד.</strong> עַל כָּל אֶחָד מִבְּנֵי הַמּוֹשָׁבָה
לָשֵׂאת בְּעֹל הַצִּבּוּר בְּכָל דָּבָר הַדָּרוּשׁ לַמּוֹשָׁבָה, אִם
כִּי אֵינֶנּוּ דָרוּשׁ לְעַצְמוֹ, וְכֵן לֹא יוּכַל לְהִפָּרֵד
מֵהַקָהָל בְּכָל הָעִנְיָנִים הַחָמְרִיִּים וְהַמּוּסָרִיִּים
וּבְיֶתֶר הַדְּבָרִים הַנִּזְכָּרִים בְּסָעִיף י&quot;ז.</p>

<p><strong>תִּקּוּן ל&quot;ה</strong>. בְּנֵי הַמּוֹשָׁבָה מְחֻיָּבִים
לְהִשְׁתַּדֵּל בְּכָל יְכָלְתָּם לְהַרְחִיק בִּגְדֵי הַמֶּשִׁי וְְכָל
מִינֵי הַתַּכְשִׁיטִים אֲפִילוּ בִּימֵי שַׁבָּתוֹת וְיָמִים טוֹבִים,
הַלּוּקְסוּס וְהַמּוֹתָרוֹת הַמְכַלִים מָמוֹנָם שֶׁל
יִשְׂרָאֵל.</p>

<p><strong>תִּקּוּן ל&quot;ט.</strong> כָּל אֶחָד מִבְּנֵי הָעֵדָה מְחֻיָּב
לְהָבִיא אֶל בֵּית הָאוֹצָר, אֲשֶׁר יִבְנֶה הַוַּעַד, אֶחָד לְמֵאָה
מִכָּל הַתְּבוּאוֹת וְהַזֵּרְעוֹנִים וּפֵרוֹת הָאִילָן
הַמִּתְקַיְּמִים וְהָיוּ לְפִקָּדוֹן לִשְׁנַת בַּצֹּרֶת, וּבְכָל
שָׁנָה וְשָׁנָה מְחֻיָּב כָּל אֶחָד לְהָמִיר הַיָּשָׁן
בֶּחָדָשׁ.</p>

<p>הָאֲנָשִׁים הָיוּ בְּנֵי גִילִים וּמַעֲמָדִים שׁוֹנִים
וְנִטַּל עֲלֵיהֶם לְקַבֵּל צוּרָה אַחַת עַל יְדֵי הַכּוּר הַמְצָרֵף
שֶׁל עֲבוֹדָה לְאֻמִּית מְשֻׁתֶּפֶת, לִבְרֹא טִפּוּס חָדָשׁ, אֲשֶׁר
יְחַדֵּשׁ אֶת בֵּית־יִשְׂרָאֵל. עַל כֵּן הִנְהִיגוּ בַּשָּׁנָה
הָרִאשׁוֹנָה חַיֵּי שֻׁתָּפוּת, חַיִּים שֶׁל עֶזְרַת גּוֹמְלִים,
אַהֲבָה וְאַחֲוָה, פַּשְׁטוּת וַעֲבוֹדָה עַצְמִית; הִדִּירוּ אֶת
עַצְמָם מִכָּל הַמּוֹתָרוֹת, וְהַצֶּדֶק הָיָה נֵר לְרַגְלָם. ר' צְבִי
לֵיבוֹנְתִּין שֶׁקָּנָה אֶת מַחַצִית הָאֲדָמָה, נָתַן חֵלֶק גָּדוֹל
מִמֶּנָּה לְשֵׁשׁ מִשְׁפָּחוֹת עֲנִיּוֹת, וּבְלִי אֶמְצָעֵי כֶּסֶף
וּרְכוּשׁ עִמָּן הִכְנִיסָן אֶל הַקְּהִלָּה הַצְּעִירָה כְּשֻׁתָּפִים
שָׁוִים לְכָל דָּבָר.</p>
</blockquote>

<h2 id="ג">ג</h2>

<blockquote>
<p>קָשִׁים וּמָרִים הָיוּ הַיָּמִים הָרִאשׁוֹנִים שֶׁל
הַכּוֹבְשִׁים. חֹרֶב וְרוּחַ זִלְעָפוֹת בְּשִׁלְהֵי־קַיִץ, בְּלִי גַג
וּמִכְסֶה, בְּלִי צֵל שֶׁל אִילָן בְּחַרְבוֹנֵי קַיִץ בִּשְׁפֵלַת
יְהוּדָה, בֵּין קוֹצִים וְדַרְדָּרִים, בִּמְקוֹם נְחָשִׂים עַקְרַבִּים
וְיִלְלַת תַּנִּים, בִּשְׁכֵנוּת עִם שׁוֹדְדִים וְחַמְסָנִים,
שֶׁחַיֵּי אָדָם מִשְׂחָק לָהֶם וְאֵימַת הַחֹק אֵין עֲלֵיהֶם. וְעַל
כָּל אֵלֶּה – יִסּוּרֵי הַצָּמָא; בְּרֹב עָמָל הוּבְאוּ מַיִם
לִשְׁתִיָּה מִמִּקְוֵה־יִשְׂרָאֵל, וּבְכֶסֶף מָלֵא – מִן הַכְּפָר
בֵּית־דָּגוֹן. יֵשׁ שֶׁעָבְרוּ יָמִים תְּמִימִים לְלֹא טִפַּת מָיִם;
כּוֹס מַיִם הָיְתָה מֵעֵין פְּרָס כָּבוֹד עַל מַעֲשֵׂה־שֵׁרוּת
חָשׁוּב. הַרְבֵּה בְּדִיחוֹת שְׁגוּרוֹת בְּפִי זִקְנֵי הַמּוֹשָׁבָה
הַזּוֹכְרִים אֶת תְּקוּפַת הַצָּמָא וּמֵי הַמְּרִיבָה. וּגְדוֹלָה
הָיְתָה הַשִּׂמְחָה כְּשֶׁגִּלָה ל. פַיְנְבֶּרְגְּ אֶת מַעְיַן
עֵין־הַקּוֹרֵא. אָמְנָם הַמַּיִם הָיוּ מּעֻפָּשִׁים וּפְסוּלִים
לִשְׁתִיָּה וְהָיוּ מִשְׁתַּמְּשִׁים בָּהֶם, בְּעִקָּר, לְהַשְׁקָאַת
הַבְּהֵמוֹת וְלִכְבִיסָה.</p>

<p>שְׁאֵלַת הַמַּיִם הָיְתָה קָשָׁה וּמַטְרִידָה מְאֹד
וְהַמִתְיַשְּׁבִים הִתְחִילוּ לָדוּן בִּדְבַר חֲפִירַת בְּאֵר
בַּמּוֹשָׁבָה. לְשֵׁם כָּךְ בָּחֲרוּ בַּמָּקוֹם הַגָּבֹהַּ בְּיוֹתֵר,
בְּרֹאשׁ הַגִּבְעָה אֲשֶׁר בְּאֶמְצַע הָרְחוֹב הָרָאשִׁי. בְּמֶרֶץ
וּבְשִׂמְחָה נִגְּשׁוּ לַעַבוֹדָה. כַּעֲדַת נְמָלִים עָמְלוּ
וְיָגְעוּ, חָפְרוּ עַד עֶשְׂרִים וּשְׁנַיִם מֶטֶר – וְהֶעֱלוּ חֶרֶס&#8230;
הֶחֱלִיטוּ לִסְתֹּם אֶת הַבְּאֵר שֶׁעָלְתָה בְּהַרְבֵּה עָמָל וָכָסֶף,
וְהִתְחִילוּ בַּחֲפִירַת בְּאֵר אַחֶרֶת, בָּעֵמֶק, לְמַטָּה מִן הָהָר.
כְּשָׁנָה סָבְלוּ מִשָּׁרָב וּמִצָּמָא וּלֹא אָמְרוּ נוֹאָשׁ, עַד
אֲשֶׁר מָצְאוּ מַיִם בְּעֹמֶק שֶׁל 45 מֶטֶר.</p>

<p>עֲדַת הַמִּתְיַשְּׁבִים הָיְתָה, כָּאָמוּר, מְרֻבַּת
פָּנִים, חֹמֶר מְגֻוָּן מְאֹד: בָּהֶם סוֹחֲרִים, קַבְּלָנִים,
חִימָאִים, בַּנְקָאִים וְתוֹרָנִיִּים, תַּלְמִידֵי בָּתֵּי־סֵפֶר
תִּיכֹונִים וְעֶלְיוֹנִים, וְכֻלָּם הָיוּ טִירוֹנִים בַּעֲבוֹדַת
הָאֲדָמָה. חֹמֶר זֶה הָיָה זָקוּק לְמַדְרִיךְ שֶׁיּוֹרֵהוּ רָאשֵׁי
פְּרָקִים בְּחַקְלָאוּת. וְהִנֵּה נִמְצָא בֵּינֵיהֶם אֶחָד, ל.
חַנְקִין, שֶׁהָיָה לוֹ מֻשָּׂג כָּל שֶהוּא בְּעִנְיָן זֶה. זְמָן רָב
הִתְגּוֹרֵר בְּמֹושְׁבוֹת הַגֶּרְמָנִים אֲשֶׁר בִּדְרוֹם רוּסִיָּה
וְהָיָה חוֹכֵר מֵהֶם אֲחֻזּוֹת. וְל. חַנְקִין נַעֲשָׂה לְמוֹרֵה דֶרֶךְ
וְלִמְנַצֵּחַ עַל הָעֲבוֹדָה. הִכְְנִיסוּ אָמְנָם אֶל הַמּוֹשָׁבָה גַם
שְׁנֵי מֻמְחִים מִתַּלְמִידֵי מִקְוֵה־יִשְׂרָאֵל, אֲבָל הַשְׁפָּעָתוֹ
שֶׁלּוֹ הָיְתָה נִכֶּרֶת בְּיוֹתֵר, כִּי הָיָה הָאִישׁ אוֹהֵב אֲדָמָה
וְאוֹהֵב עֲבוֹדָה, בַּעַל מֶרֶץ רַב וּפָנָיו מְפִיקִים עֹז, וּבִגְלַל
הַחִבָּה אֲשֶׁר רָחֲשׁוּ אֵלָיו הָאִכָּרִים כִּנּוּהוּ בְּשֵׁם
&#8220;הַדּוֹד לְיוֹבְקָה&#8221;. &#8220;הַדּוֹד לְיוֹבְקָה&#8221; הָיָה מַפְלִיא לַעֲשׂוֹת
וּלְהַמְצִיא אַמְצָאוֹת שׁוֹנוֹת בִּשְׁעַת הַצֹּרֶךְ. אַחַת
מֵאַמְצְאוֹתָיו אֵלוּ הָיְתָה – לִרְתֹּם אֶת סְפִינַת הַמִּדְּבָּר,
הַגָּמָל, בַּעֲגָלָה וְלִנְסֹעַ לְיָפוֹ&#8230; בַּיָּמִים הָהֵם הָיָה
קָרוֹן פָּשׁוּט נֶחְשָׁב בְּיָפוֹ לְאֶחָד מִפִּלְאֵי תֵּבֵל;
פִּרְחֲחֵי הָרְחוֹב הָיוּ יוֹצְאִים לִקְרָאתוֹ בְּהִתְפַּעֲלוּת
וּבִשְׁרִיקוֹת וְהָעֶגְלוֹן הָיָה צָרִיךְ לִהְיוֹת מֻמְחֶה וְזָרִיז,
כְּדֵי לָצֵאת בְּשָׁלוֹם מִתּוֹךְ הַכְּנוּפְיָה הַזֹּאת, שֶׁלֹּא
יִסְתַּבֵּךְ מִי מִמֶּנָּה בָּאוֹפַנִּים וְיָבוֹא לִידֵי שֶׁבֶר יָד
אוֹ רְָגֶל. אֶפְשָׁר לְשַׁעֵר עַד כַּמָּה גְדוֹלָה הָיְתָה
הַהַפְתָּעָה בְּהוֹפִיעַ עֲגָלָה מְלֵאָה אֲנָשִׁים מוּזָרִים &quot;פְרַנְג'
&quot;, רְתוּמָה לִשְׁנֵי גְמַלִּים נְטוּיֵי גָרוֹן שֶׁבָּעֲטוּ בְּמַעֲשֵׂה
אָבוֹת וְשִׁנּוּ סִדְרֵי בְּרֵאשִׁית. מִיָּד הִתְאַסְּפָה חַבְרַיָּה
שֶׁל מֵאוֹת אֲנָשִׁים סַקְרָנִים וְנִטְפְּלוּ לְאוֹתָהּ עֲגָלָה
וְעָשׂוּ לָהּ לְוָיָה גְדוֹלָה, סָפְקוּ כָף, שָׁרְקוּ וְקָרְאוּ
&#8220;חֲדִידוֹ, חֲדִידוֹ!&#8221;<a href="#fn:1" id="fnref:1" title="see footnote" class="footnote"><sup>1</sup></a>) הַגְּמַלִּים
נִבְהֲלוּ, הִשְׁתּוֹלְלוּ וְרָמְסוּ עַל יָמִין וְעַל שְׂמֹאל וַתֵּהוֹם
כָּל הָעִיר&#8230;</p>

<p>בֵּין כָּל הַפְּגָעִים שֶׁעָבְרוּ על
רִאשׁוֹן־לְצִיּוֹן הַצְּעִירָה יֵשׁ לְצַיֵּן אֶת אִי־הַבִּטָּחוֹן
מִפְּנֵי הַחַמְסָנִים וְהַשּׁוֹדְדִים אֲשֶׁר שִׁחֲרוּ לַטֶרֶף
בְּדֶרֶךְ יָפוֹ־עַזָּה. הַחוֹלוֹת שֶׁעַל יַד הַמּוֹשָׁבָה הָיוּ לָהֶם
לְסִתְרָה וּלְמָגֵן בִּפְנֵי הַמֶּמְשָׁלָה, שֶׁגַּם בִּלְעֲדֵי כֵן לֹא
הָיְתָה אַמִּיצָה דַּיָּהּ לִרְדוֹף אֶת הַבִּרְיוֹנִים. בִּכְלָל הָיָה
מִן הַדְּבָרִים הַמְקֻבָּלִים לְלַסְטֵם אֶת הַבְּרִיּוֹת; לִסְטִים
הַלָּלוּ הַמְעַט שֶׁלֹּא רָאוּ בְּמַעֲשֵׂיהֶם עָוֹן פְּלִילִי כִּי גַם
לְכָבוֹד חֲשָׁבוּם לָהֶם וְלִתְהִלָּה. מִתְּחִילָּה הֵחֵלוּ לְהָצֵר
לַמּוֹשָׁבָה בְּמַעֲשֵׂי גְנֵבָה, וְאַחַר גַּם בִּגְזֵלָה. פְּעָמִים
שֶׁעַל יַד גְּבוּל הַמּוֹשָׁבָה מַמָּשׁ הָיוּ הַשּׁוֹדְדִים
מִתְנַפְּלִים עַל הָעוֹבְרִים וְהַשָּׁבִים, גּוֹזְלִים אֵת כָּל אֲשֶׁר
לָהֶם, וְגַם אֶת בִּגְדֵיהֶם הָיוּ מַפְשִׁיטִים מֵעֲלֵיהֶם
וְהַנִּגְזָלִים הָיוּ מִתְגַּנְּבִים לָבוֹא לַמּוֹשָׁבָה עֲרֻמִּים
כִּבְיוֹם הִוָּלְדָם.</p>

<p>הַדָּבָר הַזֶּה הֶעֱטָה חֶרְפָּה עַל כָּל בְּנֵי
הַמּוֹשָׁבָה, וְהַצְּעִירִים שֶׁבָּהֶם טִכְּסוּ עֵצָה מַה לַעֲשוֹת
כְּדֵי לָשִׂים קֵץ לְחֻצְפַּת הַנְּבָלִים הָאֵלֶּה. וַיָּקָם לָהֶם
מוֹשִׁיעַ&#8230; וּשְׁמוֹ יִשְׂרָאֵל פַיְנְבֶּרְגְּ, הַמְכֻנֶּה בְּכִנּוּי
שֶׁל חִבָּה &#8220;לוּלִיק&#8221;. וּפַיְנְבֶּרְגְּ בָּחוּר בֶּן שְׁבַע־עֶשְׂרֵה,
גְּבַהּ קוֹמָה וְצָנוּם, לוֹ עֵינַיִם שְׁחוֹרוֹת וְשֵׂעָר אָרֹךְ,
שְׁרִירָיו חֲזָקִים וְאַמִּיצִים, יָדָיו גַּרְמֵי בַרְזֶל וְהוּא
גָמִיש וְזָרִיז, פִּקֵּחַ וְנִלְהָב. מִיָּד לְבוֹאוֹ לַמּוֹשָׁבָה
הִתְקָרֵב אֶל הָעַרְבִים הַפַּלָּחִים וְהַבֶּדְוִים וְעַל נְקַלָּה
רָכַשׁ לוֹ אֶת שְׂפָתָם לְכָל סִלְסוּלֶיהָ הַדַּקִּים, יַחַד עִם כָּל
הַמִּנְהָגִים וְהַנִּמּוּסִים הַמְקֻבָּלִים אֶצְלָם, וְיָצָא לוֹ
בְּכָל הַסְּבִיבָה שֵׁם גִּבּוֹר־חַיִל, רוֹכֵב חָרוּץ וְזָרִיז וּבַעַל
מִִדּוֹת מִזְרָחִיּוֹת אֲצִילִיּוֹת וְהָעַרְבִים יִקְרְאוּ לוֹ
&#8220;לוּלוּ&#8221;, לֵאמֹר: מַרְגָּלִית.</p>

<p>קָם לוּלִיק בְּאַחַד הַיָּמִים, רָתַם שְׁנֵי סוּסִים
אַדִּירִים לְקָרוֹן בַּעַל סֻלַּמּוֹת גְּבוֹהִים, וּבְתוֹךְ הַקָּרוֹן
הוֹשִׁיב עֲשָׂרָה בַּחוּרֵי־חַיִל מִבְּנֵי הַמּוֹשָׁבָה וּבְיַד כָּל
אֶחָד מַגְלֵב. עַל הַסֻּלַּמּוֹת פָּרַשׂ מִכְסֶה שֶׁל מַחְצְלָאוֹת,
כְּמוֹ שֶׁנּוֹהֲגִים לַעֲשׂוֹת לְקָרוֹן טָעוּן דִּבְרֵי חֵפֶץ. הוּא
עַצְמוֹ יָשַׁב עַל הַדּוּכָן לָבוּשׁ חֻלְצָתוֹ הַכְּחֻלָּה,
כּוֹבַע־קַשׁ בְּרֹאשׁוֹ וּמִקְטַרְתּוֹ בְּפִיו. וְהַקָּרוֹן זָז.
וְלוּלִיק מוֹשֵׁךְ בַּמּוֹשְׁכוֹת וּמַטֶּה דַוְקָא אֶל הַחוֹלוֹת, אֶל
הַמָּקוֹם הַמּוּכָן תָּמִיד לְפֻרְעָנוּת. הַחַמְסָנִים הָאוֹרְבִים
הֵרִיחוּ טֶרֶף, וּמִיָּד נִזְדָּרְזוּ אֲחָדִים מֵהֶם מְזֻיָּנִים
בְּרוֹבִים, בַּחֲרָבוֹת וּפִגְיוֹנִים, כִּתְּרוּ אֶת הַקָּרוֹן
וּפָתְחוּ, כְּדַרְכָּם, בְּשָׁלוֹם &#8220;סַלַּם עֲלֵיכּוּם&#8221; , &#8220;הַט סִיגִרָה&#8221;,<a href="#fn:2" id="fnref:2" title="see footnote" class="footnote"><sup>2</sup></a> כַּנָּהוּג.
וְלוּלִיק מַעֲמִיד פָּנִים כְּאִלּוּ אֵינֶנּוּ מֵבִין בְּלָשׁוֹן זוֹ,
רַק מִלָּה אַחַת בְּפִיו: &#8220;מַה בַּעֲרַף&#8221;, כְּלוֹמַר: אֵינִי מֵבִין.
נִסּוּ הַחַמְסָנִים לְפַתֵּחַ אֶת הָרִתְמָה מֵעַל הַסּוּסִים, וְלֹא
עָלְתָה בְּיָדָם, כִּי הָיוּ הַקְּשָׁרִים סְבוּכִים וּמְסֻבָּכִים
בְּחָרִיצוּת יְתֵרָה. כִּיוָן שֶׁכָּךְ, עָמְדוּ לְהַסְבִּיר
לְלוּלִִיק, כִּי עָלָיו לְהַטְרִיחַ אֶת עַצְמוֹ וּלְפַתֵּחַ אֶת
הָרִתְמָה. לוּלִיק יָרַד מֵעַל דּוּכָנוֹ, כְּאִלּוּ סָר לַעֲשׂוֹת אֶת
רְצוֹנָם, הוֹצִיא אֶת מִקְטַרְתּוֹ מִפִּיו, הִכְנִיס שְׁתֵּי
אֶצְבָּעוֹת אֶל בֵּין שְׂפָתָיו וְהִשְׁמִיעַ שְׁרִיקָה עַזָּה
וּמְמֻשָּׁכָה – לְפֶתַע פִּתְאֹם הִתְרוֹמְמָה הַמַּחְצֶלֶת וּמִתּוֹךְ
הָעֲגָלָה קָפְצוּ עֲשָׂרָה שֵׁדִים־מַשְׁחִיתִים וּבַמַּגְלֵבִים אֲשֶׁר
בִּידֵיהֶם הִתְחִילוּ מַצְלִיפִים פָּנִים וְאָחוֹר, יָמִין וּשְׂמֹאל,
תָּפְשׂוּ אֶת הַמִּתְנַפְּלִים כֻּלָּם, אֲסָרוּם בַּחֲבָלִים
וֶהֱבִיאוּם אֶל הַמּוֹשָׁבָה בִּתְרוּעַת נִצָּחוֹן&#8230; כָּל בְּנֵי
הַמּוֹשָׁבָה בָּאוּ לִרְאוֹת בַּמַּחֲזֶה וְהַשִּׁמְחָה הָיְתָה רַבָּה.
אֶת הַחַמְסָנִים לָקְחוּ וְהִכְנִיסוּם לִמְקוֹם סֵתֶר וְדָנוּם
לְמַלְקוֹת, אַַחר כָּךְ הִתִּירוּ אוֹתָם, קָרְאוּ לָהֶם דְּרוֹר
וְהִזְהִירוּם עַל הֶעָתִיד.</p>

<p>הַמִּקְרֶה הַזֶּה עָשָׂה לוֹ כְנָפַיִם וְהָיָה
לְשִׂיחָה בְּכָל הַכְּפָרִים וְאָהֳלֵי הַבֶּדְוִים, וּמֵאָז חָדְלוּ
הַהִתְּנַפְּלֻיּוֹת. זְמָן רַב אַחַר כָּךְ הָיוּ עוֹבְרֵי אֹרַח
בִּגְבוּלוֹת הַמּוֹשָׁבָה מַכְרִיזִים בְּקוֹל, לְהוֹדִיעַ כִּי רַק
עוֹבְרֵי דֶרֶךְ הֵם, בְּחָשְׁשָׁם פֶּן יַחְשְׁדוּם בְּמַעֲשֵׂי בִּזָּה
וָשֹׁד, כִּי נָפַל פַּחַד יְהוּדֵי רִאשׁוֹן־לְצִיּוֹן עַל כָּל
הַסְּבִיבָה.</p>
</blockquote>

<h2 id="ד">ד</h2>

<blockquote>
<p>אַחֲרֵי הַגֶּשֶׁם הָרִאשׁוֹן יָצְאוּ כָּל
הַמִּתְיַשְּׁבִים בְּשִׂמְחָה וּבְרִנָּה לַחֲרשׁ אֶת הָאֲדָמָה
וְלִזְרֹעַ שְׂעוֹרָה וְחִטָּה על פִּי הוֹרָאַת הַ&#8220;דּוֹד&#8221;. כָֻּּלָּם,
מִזָּקֵן וְעַד נַעַר, עָבְדוּ בְּהִתְלַהֲבוּת וּבִמְסִירוּת עַל פִּי
שִׁטַּת הָעֲבוֹדָה בָּאָרֶץ שֶׁבָּאוּ מַשָּׁם. הֵם הִתְלוֹצְצוּ עַל
דֶּרֶךְ עֲבוֹדַת הָעַרְבִים, הַמְגָרְדִים אֶת הָאֲדָמָה
בְּמַסְמֵר־מַחֲרֵשָׁה; הֵם חָרְשׁוּ בְּמַחֲרֵשׁוֹת אֵרָפִּיּוֹת
וְכֻלָּם הָיוּ מְלֵאִים תִּקְוָה, שֶׁהָאָרֶץ תַּעַנֶה לָהֶם
וְאַסְמֵֵיהֶם יִמְלְאוּ בָר. אוּלָם הַמְּצִיאוּת הַמָּרָה טָפְחָה עַל
פְּנֵיהֶם, וְעוֹד בְּרֵאשִׁית הַחֹרֶף נוֹכְחוּ לָדַעַת כִּי תִּקְוָתָם
– מַפַּח־נָפֶשׁ. בְּרִנָּה זָרְעוּ – בְּדִמְעָה קָצָרוּ&#8230; כִּי
מִלְּבַד אֲשֶׁר עֲבוֹדַת הַחֲרִישָׁה לֹא נֶעֶשְׂתָה בְּעוֹנָתָהּ,
הִנֵּה גַם הָאֲדָמָה לֹא הָיְתָה רְאוּיָה לְמִזְרַע תְּבוּאוֹת.</p>

<p>אַךְ נִזְרְעוּ הַשָּׂדוֹת וְהִנֵּה קָפְצָה שְׁאֵלַת
בִּנְיַן הַבָּתִּים. וְהַיָּמִים יְמֵי תְּסִיסָה בְּכָל הַמִּזְרָח,
אַשֶׁר עוֹרֵר אֲרַבִּי פֶּחָה בְּהִלָּחֲמוֹ עִם הָאַנְגְּלִים עַל
עַצְמְאוּתָהּ וְשִׁחֲרוּרָהּ שֶׁל מִצְרָיִם, וְהַשִּׂנְאָה
לְ&#8220;כוֹפְרִים&#8221; הִתְלַקָּחָה. תּוֹשָׁבֵי הָאָרֶץ הַיְּהוּדִים יָעֲצוּ
לִבְלִי הַתְחִיל בַּבִּנְיָן בִּשְׁעַת חֵרוּם זוֹ, שֶׁרוּחַ מַשְׁחִית
יָכֹל לַעֲקֹר אֶת הַכֹּל בִּן־רָגַע. גַּם בַּאֲסֵפָה שֶׁנִּקְרְאָה
לְשֵׁם כָּךְ רַבּוּ הַמְהַסְסִים וְכֻלָּם הָיוּ מְדֻכָּאִים וְאוֹבְדֵי
עֵצוֹת, עַד שֶׁקָּם הַדּוֹד לְיוֹבְקָה וְהִכְרִיז: &#8220;מָחָר אֲנִי יוֹצֵא
לְהַנִּיחַ אֶבֶן הַפִּנָּה לְבִנְיַן בֵּיתִי!&#8221; וְהוּא הִכְרִיעַ אֶת
הַכָּף. גַּם הַמְפַקְפְּקִים נִגְּשׁוּ בְּמֶרֶץ לִבְנוֹת בָּתֵּיהֶם –
וְלֹא הָיוּ חֳדָשִׁים אֲחָדִים וַחֲמֵשֵׁת הַבָּתִּים הָרִאשׁוֹנִים,
בְּנֵי שְׁתֵּי קוֹמוֹת, הִתְנוֹסְסוּ לְתִפְאֶרֶת בִּמְרוֹם
הַגִּבְעָה.</p>

<p>וְיָמִים קָשִׁים בָּאוּ לַמּוֹשָׁבָה: הַהוֹצָאוֹת הַמְרֻבּוֹת לַחֲפִירַת הַבְּאֵרוֹת, לְהַכְשָׁרַת הָאֲדָמָה וְלִזְרִיעָתָהּ דִּלְדְּלוּ לְגַמְרֵי אֶת אֶמְצָעֵיהֶם שֶׁל חֵלֶק מִן הַמִּתְיַשְּׁבִים וְהָיוּ מֵהֶם שֶׁהִגִּיעוּ עַד מַשְׁבֵּר. הַשֻּׁתָּפוּת בָּטֵלָה, כָּל אֶחָד הִתְחִיל דּוֹאֵג לְעַצְמוֹ וּשְׁלוֹם הַבַּיִת הֻפְרָע. גַּם הָאֲמִידִים שֶׁהִשְׁקִיעוּ אֶת כַּסְפָּם בַּבִּנְיָן הִרְגִּישׁוּ חֶסְרוֹן כִּיס וְלֹא יָכְלוּ לַעֲזֹר לַאֲשֶׁר מָטָה יָדָם.</p>
</blockquote>

<blockquote>
<p>וְכַאֲשֶָׁר נָתַן הַמַּחֲסוֹר אוֹתוֹתָיו וּשְׁאֵלַת הֶעָתִיד עָמְדָה בְּכָל חֲרִיפוּתָהּ וּמְרִירוּתָהּ, נִמְנוּ וְגָמְרוּ לִשְׁלֹחַ צִיר לְחוּץ־לָאָרֶץ לְבַקֵּשׁ עֶזָרה, בְּעִקָּר, לְשֵׁשׁ הַמִּשְׁפָּחוֹת הָעֲנִיּוֹת. לִשְּׁלִיחַ־מִצְוָה זוֹ נִבְחַר יוֹסֵף פַיְנְבֶּרְגְּ, אָחִיו שֶׁל לוּלִיק. הָאִישׁ הַזֶּה הָיָה רָאוּי בְּיוֹתֵר לְמַלְאֲכוּת זוֹ, כִּי הָיָה בַּעַל הַשְכָּלָה (חִימָאִי), נוֹאֵם מֻבְהָק, בַּעַל צוּרָה וְקוֹמָה וְיוֹדֵעַ לְשׁוֹנוֹת אֲחָדוֹת. הוּא עָבַר בְּאַרְצוֹת אוֹסְטְרִיָּה וְגֶרְמַנְיָה וְלֹא מָצָא אֹזֶן קַשָּׁבֶת. הַטְּמִיעָה פָּשְׂתָה בַּגּוּף הַיִּשְׂרְאֵלִי וְנִימֵי הַחִבָּה לְאֶרֶץ אָבוֹת נִתְּקוּ לְגַמְרֵי מִלִּבָּם. בְּהַיְדֶלְבֶּרְג נִפְגַּשׁ עִם הַפּרוֹפֵסוֹר הֶרְמַן שַׁפִּירָא וְזֶה נָתַן עַל יָדוֹ מִכְתַּב הַמְלָצָה לְהָרַב הַכּוֹלֵל צָדוֹק כֹּהֵן בְּפָרִיז. הָרַב הַזֶּה וְרַבִּי מִיכָאֵל אֶרְלַנְגֶר, שְׁנֵיהֶם מֵחַבְרֵי חֶבְרַת &#8220;כָּל יִשְׂרָאֵל חֲבֵרִים&#8221;, הָיוּ נְכוֹנִים לַעֲזֹר בִּמְעָט, אֶלָּא שֶׁמָּצְאוּ מָקוֹר בָּטוּחַ יוֹתֵר. הֵם הִזְמִינוּ לַצִּיר אֶת הַיְכֹלֶת לִרְאוֹת אֶת הַבָּרוֹן אֶדְמוֹנְד רוֹטְשִׁילְדְ, שֶׁהִתְחִיל אָז לְהִתְעַנְיֵן בְּמַצַּב עַמּוֹ. מַר פַיְנְבֶּרְגְּ הִשְׁפִּיעַ עַל הַבָּרוֹן הַשְׁפָּעָה רַבָּה, בְּתָאֳרוֹ לְפָנָיו אֶת הֲלָךְ נַפְשָׁם וְעֹז רוּחָם שֶׁל הָעוֹלִים הַחֲלוּצִים וְאֶת הָרַעְיוֹן הַגָּדוֹל הַמְפַעֵם בְּקִרְבָּם. הַבָּרוֹן נָתַן עֶזְרָתוֹ הָרִאשֹׁונָה 25 אֶלֶף פְרַנְק וְשָׁלַח לְרִאשּׁוֹן־לְצִיּוֹן גַּנָּן אִינְסְטְרוּקְטוֹר לְלַמֵּד לַמִּתְיַשְּׁבִים תוֹרַת הָאִכָּרוּת. הוּא רָצָה בְּעִלּוּם שְׁמוֹ, וְנִתְפַּרְסֵם אַחֲרֵי כֵן בְּשֵׁם &#8220;הַנָּדִיב הַיָדוּעַ&#8221;. הִנֵּה כִּי כֵן נִתְגַּלְגְּלָה זְכוּת עַל יְדֵי בָּא־כֹּחַ רִאשׁוֹן־לְצִיּוֹן לְזַכּוֹת אֶת עַם יִשְׂרָאֵל בַּמַּלְאְָךְ הַגּוֹאֵל, אַשֶׁר הִצִּיל אֶת רַעְיוֹן שִׁיבַת צִיּוֹן בְּעוֹדֶנוּ בְּאִבּוֹ. לוּלֵי הַמְאֹרָע הַזֶּה, מִי יוֹדֵעַ מֶה הָיָה סוֹפָהּ שֶׁל הַתְחָלָה יָפָה זוֹ שֶׁל יִשּׁוּב אֶרֶץ־יִשְרָאֵל!</p>
</blockquote>

<blockquote>
<p>הַנָּדִיב הִתְחִיל בְּמִפְעָל פָּעוֹט שֶׁל עֶזְרָה
לְחֵלְכָּאִים נִלְהָבִים, אַךְ עַל יְדֵי הַמַּגַּע וְהַמַּשָּׂא
עִמָּהֶם, טָרְחָם וְרִיבָם, נִתְלַהֲבָה גַם בּוֹ חִבַּת צִיּוֹן
וְהָיְתָה לְמַשָּׂא נַפְשׁוֹ, וְכָךְ הָיָה הַבָּרוֹן לְרוּחַ הַחַיָּה
בְּאוֹפַנֵּי הַיִּשּׁוּב. הוֹפָעָה זוֹ שֶׁל הַבָּרוֹן הוֹעִילָה
לְחַזֵּק וּלְאַמֵּץ אֶת כָּל הַחוֹבְבִים בְּכָל מָקוֹם וּמָקוֹם.
הַתְּנוּעָה פָּרְשָׂה כְּנָפֶיהָ עַל הָעוֹלָם הַיְּהוּדִי
וְהִכְשִׁירָה אֶת הַקַּרְקַע לְעוֹלִים חֲדָשִׁים, שֶׁבָּאוּ לִקְנוֹת
אֲדָמָה, לְיַסֵּד מוֹשָׁבוֹת וְלְהִתְעָרוֹת בַּמּוֹלֶדֶת.</p>
</blockquote>

<blockquote>
<p>פֶּתַח־תִּקְוָה הִתְנַעַרָה,רֹאשׁ־פִּנָּה וְזִכְרוֹן־יַעֲקֹב עָבְרוּ
תַָחַת חָסוּת הַנָּדִיב, בְּהִשְׁתַּדְּלוּת הָרַב שְׁמוּאֵל
מוֹהְלִיבֶר נִבְנְתָה עֶקְרוֹן עַל יְדֵי הַנָּדִיב, וּגְדֵרָה נוֹסְדָה
עַל יְדֵי חוֹבְבֵי־צִיּוֹן – וְהַיִּשּׁוּב הִכָּה שָׁרָשִׁים
בָּאָרֶץ.</p>

<p>אוּלָם בְּהוֹפִיעַ שֶׁמֶשׁ צְדָקָה לַיִּשּׁוּב –
נִגְלוּ גַם הַכְּתָמִים שֶׁבַּשָּׁמֶשׁ. הַחֲלוּצִים
שֶׁנִּשְׁתַּחְרְרוּ מֵעֹל גָּלוּת וּעַבְדוּת נִשְׁתַּעְבְּדוּ עַל
נְקַלָּה לַפְּקִידוּת, שֶׁלֹא הֵבִינָה לְרוּחָם, וּבְהַדְרָגָה,
אֶחָד־אֶחָד, הִתְגָּאֲלוּ בְּפַת־בַּג הַתְּמִיכָה, אֲשֶׁר הִכְבִּדָה
אֶת כַּפָּהּ עֲלֵיהֶם וְגָרְמָה לָהֶם תְּלָאָה וְסֵבֶל רָב.</p>
</blockquote>

<h2 id="ה">ה</h2>

<blockquote>
<p>בַּיָּמִים הָהֵם בָּא גַם חֵלֶק חָשׁוּב מִבְּנֵי
בִּיל&quot;וּ לְהִתְיַשֵׁב בְּרִאשׁוֹן־לְצִיּוֹן. מִתְּחִלָּה בָּחֲרוּ
בְּמִקְוֵה־יִשְׂרָאֵל וְעָבְדוּ שָׁם כְּפוֹעֲלִים שְׂכִירֵי יוֹם, אַךְ
מַצָּבָם הָיָה רַע מְאֹד, כִּי הִרְכִּיבוּ &#8220;אַלּוּף לְרֹאשָׁם&#8221; אֶת
עַבְּדוּל־עַזִּיז, זְקַן הַמַּשְׁגִּיחִים, בֶּן מֶשֶׁק
מִקְוֵה־יִשְׂרָאֵל הַיָּדוּעַ, וְהוּא הִתְעַלֵּל בָּהֶם וְהֶעֱבִידָם
בְּפָרֶךְ. הַמְנַהֵל בְּמִקְוֵה־יִשְׂרָאֵל הָיָה אָז שִׂ. הִירְשׁ,
קָצִין צְבָאִי צָרְפַתִּי, אָדָם קְשֵׁה־לֵב אַךְ יָשָׁר. הוּא לֹא
הֶאֱמִין בָּרִאשׁוֹנָה, כִּי צְעִירִים מַשְׂכִּילִים וּמְפֻתָּחִים
יִסְתַּגְּלוּ לַעֲבוֹדַת הָאֲדָמָה, אַךְ בִּרְאוֹתוֹ אֶת מְסִירוּתָם
וְאֶת סִבְלָם נֶהְפַּךְ לִבּוֹ וַיִּכְתֹּב עֲלֵיהֶם טוֹבוֹת לְפָרִיז.</p>
</blockquote>

<blockquote>
<p>כְּשֶׁבָּא קַרְל נֶטֶר, מְיַסֵּד מִקְוֵה־יִשְׂרָאֵל, בַּפַּעַם
הַשֵּׁנִית לְאֶרֶץ־יִשְׂרָאֵל נָתַן לִבּוֹ לָהֶם וְהִבְטִיחַ לִדְאֹג
לְגוֹרָלָם, אְַךְ בֵּינָתַיִם חָלָה וָמֵת. הַיֵּאוּשׁ תָּקַף אֶת
בְּנֵי בִּיל&#8220;וּ. וְהִנֵּה בְּיוֹם אֶחָד הוֹפִיעַ הַמְנַהֵל הִירְשׁ,
בְּלִוְיַת הַצִּיר פַיְנְבֶּרְג שֶׁשָּׁב מִמַּסָּעָיו, וְהִצִּיעַ
לָהֶם לָלֶכֶת לַעֲבֹד בְּרִאשׁוֹן־לְצִיּוֹן וּלְהִתְיַשֵּׁב בָּהּ.
אָמְנָם לֹא כֵן דִּמּוּ בְּנֵי בִּיל&#8221;וּ מֵרֹאשׁ: הֵם נָשְׂאוּ נַפְשָׁם
לְיַסֵּד מוֹשָׁבָה לְמוֹפֵת, אַךְ בְּאֵין בְּרֵרָה הִסְכִּימוּ
לַדָּבָר, וּבְאַחַד הַלֵּילוֹת אָסְפוּ אֶת מִטַּלְטְלֵיהֶם בַּעֲגָלָה
אֲשֶׁר הִתְנַהֲלָה לִפְנֵיהֶם לְרִאשׁוֹן לְצִיּוֹן וְהֵם הָלְכוּ עַל
יָדָהּ. לְמָחֳרַת הַבֹּקֶר בָּאוּ לַמּוֹשָׁבָה, וְאוּלָם גַּם שָׁם
הָיָה נָכוֹן לָהֶם מַפַּח נֶפֶשׁ: חֵלֶק מִן הָאִכָּרִים קִבְּלוּם
בְּפָנִים זוֹעֲמוֹת, כִּי הִבִּיטוּ עֲלֵיהֶם כְּעַל מַסִּיגֵי
גְבוּלָם. הַבִּילוּיִים נִפְגְּעוּ וְחָזרוּ לְמִקְוֵה־יִשְׂרָאֵל, אַךְ
הַמְנַהֵל הִירְשׁ הִכְרִיחַ אֶת הַמְסָרְבִים שֶׁבְּרִאשׁוֹן־לְצִיּוֹן
לְהַסְכִּים לִכְנִיסַת הַבִּילוּיִים וּלְסָפְחָם לַמּוֹשָׁבָה.</p>

<p>אַחֲרֵי אֲשֶׁר הִתְבַּצְּרוּ הַבִּילוּיִים בְּתוֹךְ
הַמּוֹשָׁבָה הִתְחַבְּרוּ אֲלֵיהֶם הַמַּשְׂכִּילִים שֶׁבָּאִכָּרִים
וְיַחַד הִנִּיחוּ אֶת הַיְסוֹד לְמוֹשָׁבָה מִתְקַדֶּמֶת, וְהֵם הֵם
הָיוּ הָרִאשׁוֹנִים לְהִלָּחֵם עַל חֻפְשָׁם.</p>

<p>הַפָּקִיד הָרִאשׁוֹן שֶׁנִּשְׁלַח לְרִאשׁוֹן־לְצִיּוֹן
הָיָה הַגַּנָּן דִּיגוּר, נוֹצְרִי צָרְפַתִּי, שֶׁהָיָה סָר
לְמִשְׁמַעַת הַמְפַקֵּד הִירְשׁ. הוּא הִנְהִיג אֶת הַתְּמִיכָה שְֶל
פְרַנְק לְיוֹם לְכָל אִכָּר, וְכָךְ נֶהְפְּכוּ הָאִכָּרִים, שֶׁהָיוּ
נִכְבָּדִים וּנְשׂוּאֵי־פָנִים בְּעָרֵיהֶם, לְפוֹשְׁטֵי יָד,
לִמְקַבְּלֵי מְנַת יוֹם וְאַחַר כָּךְ מְנַת חֹדֶשׁ. אָמְנָם הָיוּ עוֹד
רַבִּים שֶׁעָמְדוּ בִּרְשׁוּת עַצְמָם. וְלֹא נָתְנוּ לַפְּקִידוּת
לְהִשְׁתַּלֵּט עֲלֵיהֶם. לֹא פַעַם הִשְׁתַּדְּלוּ הַפְּקִידִים
לְלָכְדָם בְּרִשְׁתָּם, בְּנַסּוֹתָם לָשִׂים בְּבִגְדֵיהֶם,
שֶׁפָּשְׁטוּ בִּשְׁעַת הָעֲבוֹדָה, &#8220;מַתָּן בְּסֵתֶר&#8221; מִסְפָּר לִירוֹת,
אֲבָל הַכֶּסֶף הוּשַׁב לַפָּקִיד. דִּיגוּר הִבִּיט מִגָּבוֹהַּ עַל
הָאִכָּרִים, חֲשָׁבָם לַעֲנִיִּים סְתָם, הִתְעָרֵב כְּפָקִיד
וּמְצַוֶּה בְּכָל עִנְיְנֵיהֶם הַפְּרָטִיִּים וְהֵטִיל עֲלֵיהֶם
קְנָסוֹת וְעָנְשֵׁי כֶּסֶף מִכַּסְפֵּי הַתְּמִיכָה הָעֲלוּבָה. גַּם
אֶת לְשׁוֹן תַּלְמִידָיו לֹא יָדַע, וְלֹא אַחַת פָּרְצוּ סִכְסוּכִים
בְּסִבַּת אִי הֲבָנַת הַשָּׂפָה. כְּמוֹ כֵן הָיָה רָחוֹק מִידִיעַת
תְּנָאֵי הָאָרֶץ; הוּא לֹא דָאַג לְהָכִין אֶת כָּל הַנָּחוּץ בִּשְׁעַת
הַצֹּרֶךְ, לִקְנוֹת אֶת הַמּכְשִׁירִים וְהַזֶּרַע בְּעוֹנָתָם. הַכֹּל
בָּא בְּאִחוּר זְמָן וּבְלִי סֵדֶר. כַּאֲשֶׁר הִתְאוֹנְנוּ הָאִכָּרִים
לִפְנֵי הִירְשׁ עַל דְּרָכָיו שֶׁל דִּיגוּר, דָּחָה אוֹתָם בְּלַעַג
וָבוּז: &#8220;לָמָּה לָכֶם מַכְשִׁירִים וָזֶרַע,&#8221; קָרָא, &#8220;הֵן עוֹד מְעַט
תִּגְמְרוּ לֶאֱכֹל אֶת כֶּסֶף הַתְּמִיכָה וְתִבְרְחוּ אֶל הַמָּקוֹם
אֲשֶׁר בָּאתֶם מִשָּׁם&#8230;&#8221; וְכַאֲשֶׁר הוֹסִיף הַפָּקִיד לְהִתְעַלֵּל
בָּאִכָּרִים וְלִנְגֹּשׂ בָּהֶם פָּקְעָה סַבְלָנוּתָם. הֵם קָרְאוּ
לַאֲסֵפָה וּבָחֲרוּ בְּוַעַד, שֶׁתַּפְקִידוֹ לִהְיוֹת הַמְתַוֵּךְ
בֵּין הַפְּקִידוּת וּבֵין הָאִכָּרִים וְלַעֲמֹד עַל הַמִּשְׁמָר
לְטוֹבַת הַמּוֹשָׁבָה. הַוַּעַד הַזֶּה הָיָה לְמוֹרַת־רוּחַ לְדִיגוּר
וּמֵאָז נָטַל שְׂרָרָה לְעַצְמוֹ וְהֵצִיק לָאִכָּרִים בְּיֶתֶר שְׂאֵת
וּבָא עֲלֵיהֶם בְּתוֹאֲנוֹת. שֶׁהֵם מִשְׁתַּמְטִים מֵעֲבוֹדָה
וְאוֹכְלִים לֶחֶם עַצְְלוּת. הִירְשׁ הִצְדִּיק אֶת מַעֲשָׂיו.</p>

<p>כְּשֶָּׁיְרדוּ הַגְּשָׁמִים וּבְנֵי הָאָרֶץ זָרְעוּ
כְבָר אֶת תְּבוּאוֹת הַחֹרֶף, לֹא הָיוּ עוֹד בְּרִאשׁוֹן־לְצִיּוֹן
סוּסִים לַחֲרִישָׁה. הָאִכָּרִים פָּנוּ טֵלֶגְרָפִית לְפָרִיז
וְנִתְקַבְּלָה תְּשׁוּבָה מֵאֵת הַנָּדִיב לִקְנוֹת תֵּכֶף סוּסִים.
דָּבָר זֶה אִמֵּץ אֶת לֵב הַמִּתְאוֹנְנִים וְהֵם שָׁלְחוּ לְפָרִיז
קֻבְלָנָא עַל הַמְנַהֲלִים וְעַל שְׁרִירוּת לִבָּם. כּוֹתֵב
הַמִּכְתָּב הָיָה יִשְׂרָאֵל בֶּלְקִינְד, שֶׁיָּדַע צָרְפַתִּית. עַל
זֶה עָנוּ מִפָּרִיז, שֶׁהַתְּשׁוּבָה עַל הַקֻּבְלָנָא תִּמָּצֵא
בִּידֵי הִירְשׁ. גַּם אֶת גּוּף הַקֻּבְלָנָא הִמְצִיאוּ מִפְָרִיז
לְהִירְשׁ, וְזֶה בְּקָרְאוֹ אֶת הַכָּתוּב בָּהּ עָלְתָה חֲמָתוֹ עַד
לְהַשְׁחִית וַיְבַקֵּשׁ לוֹ &#8220;שָׂעִיר לַעַזָאזֵל&#8221;, וּכְדֵי
לְהִתְרַצּוֹת לִפְנֵי הָאִכָּרִים הוֹדִיעַ, שֶׁכָּל הַקָּהָל חַף
מִפֶּשַׁע וְרַק כּוֹתֵב הַמִּכְתָּב הוּא מֵסִית וּמַדִּיחַ, סְטוּדֶנְט
רוּסִי וּמְהַפְּכָנִי&#8230;</p>

<p>מִיָּד לְאַחַר מְאֹרָע זֶה נִשְׁלַח מִטַּעַם הַנָּדִיב
בְּתוֹר מְפַקֵּחַ רָאשִׁי אֵלִיָּהוּ שַׁיְד, לִהְיוֹת הַמּוֹצִיא
וְהַמֵּבִיא שֶׁל עִנְיְנֵי הַיִּשּׁוּב. כְּשֶׁבָּא אֵלִיָּהוּ שַׁיְד
לְרִאשׁוֹן־לְצִיּוֹן הֵשִׂיחוּ לְפָנָיו הָאִכָּרִים אֶת צָרוֹתֵיהֶם
וּמְצוּקוֹתֵיהֶם. הוּא הִבְטִיחַ לִכְתֹּב עַל הַכֹּל לְפָרִיז, וְאַף
אָמְנָם קִיֵּם אֶת דְּבָרוֹ וְכָתַב טוֹבוֹת עֲלֵיהֶם.</p>

<p>בֵּינָתַיִם נִפְסְקָה הַתְּמִיכָה עַל פִּי פְּקֻדַּת
הִירְשׁ. בְּאוֹתוֹ זְמָן הִגִּיעָה הַתְּשׁוּבָה עַל הַקֻּבְלָנָא
כְּתוּבָה בְּעֶצֶםַ יַד הַבָּרוֹן, גִּלָּיוֹן גָּדוֹל כָּתוּב פָּנִים
וְאָחוֹר, מָלֵא חֲרָפוֹת וְגִדוּפִים. אֶת הָאִכָּרִים קָרָא הַבָּרוֹן
בְּשֵׁם &#8220;דּוֹר הַמִּדְבָּר&#8221;, כְּפוּיֵי טוֹבָה, וְכַדּוֹמֶה.
הָאִכָּרִים חָשׁוּ עֶלְבּוֹן צוֹרֵב וּמַכְאִיב, אַךְ יָדֹעַ יָדְעוּ
שֶׁהַתְּשׁוּבָה הָיְתָה עֲרוּכָה עַל פִּי הַשְׁפָּעָתוֹ שֶׁל
הִירְשׁ.</p>

<p>בַּזְמָן הַהוּא בָּא פָּקִיד חָדָשׁ מִפָּרִיז אֶל
הַמּוֹשָׁבָה – בֶּן שִׁימוֹל, שֶׁהָיָה מוֹרֶה בְּמִקְוֵה־יִשְׂרָאֵל.
הוּא בִּקֵּשׁ דְּרָכִים לְשָׁלוֹם. הוּא רָאָה אֶת עֱנוּת הָאִכָּרִים
וְאֶת צָרַת נַפְשָׁם, אַךְ כֶּסֶף אָסוּר הָיָה לוֹ לָתֵת לָהֶם,
וְלָכֵן הֵבִיא עֲגָלָה מְלֵאָה לֶחֶם מִיָּפוֹ. רַק אֵלֶּה שֶׁהָיוּ
בְּאוֹתוֹ מַעֲמָד הֵבִינוּ וְהִרְגִּישׁוּ אֶת יִסּוּרֵי הַנֶּפֶשׁ שֶׁל
הַחֲלוּצִים הָרִאשׁוֹנִים, שֶׁנִּגְּשׁוּ כַּאֲבֵלִים בְּבוּשָׁה
וּבְרֹאשׁ מוּרָד לִזְכּוֹת בְּכִכַּר לֶחֶם בִּשְׁבִיל נְשֵׁיהֶם
וְטַפָּם הָרְעֵבִים. כָּךְ עָבְרוּ עַל הָאִכָּרִים חֳדָשִׁים
תְּמִימִים בְּחֶרְפַּת רָעָב, וְרַק אַחַר כָּךְ הִגִּיעָה טֵלֶגְרַמָּה
מֵהַבָּרוֹן שֶׁבָּהּ הִרְשָּׁה לְחַדֵּשׁ אֶת הַתְּמִיכָה בִּתְנָאי,
שֶׁהָאִכָּרִים יְגָרְשׁוּ מִתּוֹכָם אֶת יִשְׂרָאֵל בֶּלְקִינְד כּוֹתֵב
הַמִּכְתָּב. הָאִכָּרִים לֹא רָצוּ לְמַלֵּא אֶת הַפְּקֻדָּה
הַמַּחְפִּירָה הַזֹּאת וּהָיוּ מוּכָנִים לַעֲמֹד בְּסֵרוּבָם
וּלְהַמְשִׁיךְ מִלְחַמְתָּם. אוּלָם מַר בֶּלְקִינְד עַצְמוֹ לֹא רָצָה
לִהְיוֹת סִבָּה לְעִנּוּיֵי חֲבֵרָיו; הוּא נִכְנַס אֶל הַפָּקִיד
וְהוֹדִיעַ לוֹ, שֶׁהוּא עוֹזֵב אֶת הַמּוֹשָׁבָה בִּרְצוֹנוֹ
הַטּוֹב.</p>

<p>וּבָזֶה נִגְמְרָה הַמַּהְפֵּכָה הָרִאשׁוֹנָה.</p>
</blockquote>

<h2 id="ו">ו</h2>

<blockquote>
<p>הַנִּצָּחוֹן הָיָה לְצַד הָאִכָּרִים. אֶת הַגַּנָּן
דִּיגוּר הֶעֱבִירוּ לְזִכְרוֹן־יַעֲקֹב, וּלְרִאשׁוֹן־לְצִיּוֹן
שָׁלְחוּ פָּקִיד חָדָשׁ, יְהוּדִי רוּסִי, שֶׁיּוּכַל לְהָבִין אֶת
שְׂפַת אֶחָיו וְאֶת הֲלָךְ רוּחָם.</p>

<p>הַפָּקִיד הֶחָדָשׁ, מְהַגֵּר מֵרוּסְיָה,
שֶׁנִּזְדַּמֵּן בְּעִיר הַגְּבוּל בְּרוֹדִי – הַתַּחֲנָה
הַמֶּרְכָּזִית שְֶׁל פְּלִיטֵי הַפְּרָעוֹת בִּשְׁנַת 1881, הָיָה בֶּן
רַב, אִישׁ מַשְׁכִּיל וְיוֹדֵעַ שָׂפוֹת וּשְׁמוֹ יּהוֹשֻׁעַ
אוֹסוֹבֶצְקִי. כְּשֶׁבָּא קַרְל נֶטֶר מִטַּעַם חֶבְרַת כָּל יִשְׂרָאֵל
חֲבֵרִים לִבְרוֹדִי לְהָחִישׁ עֶזְרָה לַנִּמְלָטִים, בָּחַר בַּצָּעִיר
הַזֶּה, יְהוֹשֻׁעַ אוֹסוֹבֶצְקִי, לִהְיוֹת הַמֵּלִיץ בֵּינוֹ וּבֵין
הַנִּתְמָכִים עַל יָדוֹ, וְאַחַר כָּךְ שָׁלַח אוֹתוֹ עִם 28 יְלָדִים
מִיַּלְדֵי הַפְּלִיטִים לְאֶרֶץ־יִשְׂרָאֵל לִהְיוֹתָם תַּלְמִידִים
בְּמִקְוֵה־יִשְׂרָאֵל. לְאַחַר זְמָן־מָה, כְּשֶׁבָּא אוֹסוֹבֶצְקִי
לְרִאשׁוֹן־לְצִיּוֹן, שָׂמְחוּ לִקְרָאתוֹ בְּנֵי הַמּוֹשָׁבָה,
בְּיִחוּד חַבְרֵי בִּיל&#8220;וּ, שְׁהִתְרָאוּ אִתּוֹ עוֹד בִּהְיוֹתָם
בְּמִקְוֵה־יִשְׂרָאֵל. עִם בּוֹאוֹ הוּטַב הַמַּצָּב הַחָמְרִי;
הֻבְרַר, כִּי אַדְמַת הַמּוֹשָׁבָה הִיא זִבּוּרִית וְלֹא תִצְלַח
לְמִזְרַע תְּבוּאוֹת, כִּי אִם לְמַטָּעִים. אָז הֶחְלִיטוּ לִנְטֹעַ
כַּרְמֵי גְפָנִים וְגוֹרַל הַמּוֹשָׁבָה הוּטַל, לִהְיוֹת
הַמֶּטְרָפֹּולִין שֶׁל הַיָּיִן. בִּשְׁנַת תַּרְמ&#8221;ו נִקְנְתָה עַל
יְדֵי אוֹסוֹבֶצְקִי בְּכַסְפֵּי הַבָּרוֹן הַחֶלְקָה הַשְּׁנִיָּה שֶׁל
רִאשׁוֹן, שְֶגַּם הִיא מֵאַדְמַת סַרָפֶנְדְּ, אַדְמַת הֶקְדֵּשׁ,
שֶׁאֵינֶנָּה נִמְכֶּרֶת לִצְמִיתוּת, וְשָׁנִים רַבּוֹת עִרְעֲרוּ עַל
הַדָּבָר שוֹנְאֵי הַיִּשּׁוּב בְּקֻשְׁטָא, וְנִפְסַק הַקִּטְרוּג עִם
שִׁחֲרוּר הָאָרֶץ מִידֵי הַתֻּרְכִּים. הַחֶלְקָה הַשְּׁנִיָּה
גּוֹבֶלֶת עִם הָרִאשׁוֹנָה מִמִּזְרָח וְעִם חוֹלוֹת הַיָּם מִמַּעֲרָב,
וְעָלְתָה בִּמְחִיר שִׁבְעָה פְרַנְקִים הַדּוּנָם. אֶת הָאֲדָמָה
מָכְרוּ בְּכֶסֶף מָלֵא לְעוֹלִים חֲדָשִׁים, אֵלֶּה הָיוּ אֲנָשִׁים
שֶׁבָּאוּ לְהִתְיַשֵּׁב עַל חֶשְׁבּוֹן עַצְמָם, בְּלִי קַבֵּל שׁוּם
תְּמִיכָה. רִאשֹׁון־לְצִיּוֹן הִתְעַשְּׁרָה בַּחֲלוּצִים חֲדָשִׁים,
אֲמִידִים, מִשַּׁמְנָהּ וְסָלְתָּהּ שֶׁל הַיַּהֲדוּת הָרוּסִית,
אֲנָשְִׁים מַשְׂכִּילִים, סוֹחֲרִים וְתוֹרָנִיִּים. הִתְחִילָה
עֲבוֹדָה קַדַּחְתָּנִית שֶׁל נְטִיעַת כְּרָמִים בְּמִדָּה רְחָבָה.
הִתְחָרוּת בְּרִיאָה בְּאָפְנֵי הָעֲבוֹדָה וְשִׁטּוֹתֶיהָ נָתְנָה
חֹמֶר רַב לְחִלּוּפֵי דֵעוֹת וּלְוִכּוּחִים מַעֲשִׂיִּים.
הִתְעַנְיְנוּ בְּסִפְרֵי תּוֹרַת הַחַקְלָאוּת וְנִשְׁמְעוּ הַרְצָאוֹת
לַהֲלָכָה וּלְמַעֲשֶׂה. הִתְעוֹרְרוּ תִּקְווֹת חֲדָשׁוֹת וְהַחַיִּים
הָיוּ מְלֵאִים עִנְיָן. הַפָּקִיד אוֹסוֹבֶצְקִי, מַשְׂכִּיל חוֹבֵב
עִבְרִית, הָיָה מוֹקִיר מַשְׂכִּילִים וּמְבַקֵּשׁ קִרְבָתָם,
וְעֶרְכּוֹ גָדַל מְאֹד עַל יְדֵי כֵן. מִבָּאֵי בֵּיתוֹ וּאוֹכְלֵי
שֻׁלְחָנוֹ הָיוּ גַּם הַמְשׁוֹרֵר נַפְתָּלִי הִירְץ אִמְבֶּר, בַּעַל
&#8220;הַתִּקְוָה&#8221; וְהַזַּמָּר אִיגְלִי, זַמָּר שֶׁל הָאָפֵּרָה
בְּפֶטֶרְבּוּרְג. הוּא הִטְעִים כַּמָּה נְעִימוֹת לְשִׁירִים שׁוֹנִים,
הַמּוּשָׁרִים עַד הַיּוֹם בְּפִי זִקְנֵי הַיִּשּׁוּב.</p>

<p>גַּם עֲבוֹדַת חִנּוּךְ הַיְלָדִים צָעֲדָה אָז צַעַד
חָשׁוּב לְפָנִים. עַד הַיּוֹם הַהוּא לֹא הָיָה בְּרִאשׁוֹן בֵּית סֵפֶר
לְיַלְדֵי הָאִכָּרִים. הַיְלָדִים הָיוּ לוֹמְדִים תּוֹרָה מִפִּי
מְלַמְּדִים שׁוֹנִים אֲשֶׁר נִזְדַּמְּנוּ לָהֶם. בִּשְׁנַת תרמ&quot;ז
יִסֵּד אוֹסוֹבֶצְקִי בֵּית־סֵפֶר הָרָאוּי לִשְׁמוֹ, וְלִמְנַהֵל מִנָּה
אֶת &#8220;אִישׁ הָאֶשְׁכֹּלוֹת&#8221; רַ' מָרְדְּכַי לֻבְּמָן, זִכְרוֹנוֹ
לִבְרָכָה, שֶׁהָיָה גַם הַמְפַקֵּחַ הָרָאשִׁי עַל בָּתֵּי הַסֵּפֶר
בְּפֶתַח־תִָקְוָה וּבְעֶקְרוֹן. הוּא הָיָה גַם מוֹדֵד־אֲדָמָה
הָרִאשׁוֹן שֶׁמֶָדַד אֶת כָּל הַקַּרְקָעוֹת שֶׁנִּקְנוּ אָז.
רַ' מָרְדְּכַי לֻבְּמָן הָיָה הָרִאשׁוֹן
שֶׁהִנְהִיג אֶת שִׁטַּת הַלִּמּוּד &#8220;עִבְרִית בְּעִבְרִית&#8221; וְאֶת
הַדִּבּוּר הָעִבְרִי – לִשְׂפַת הַשִּׁמּוּשׁ בְּחַיֵּי יוֹם יוֹם.</p>
</blockquote>

<blockquote>
<p>חֲבֵרָיו וְעוֹזְרָיו הָיוּ הַמּוֹרִים דּ. יוֹדִילוֹבִיץ, י.
גְּרָזוֹבְסְקִי, ז. יַעְבֵּץ, א. סַפִּיר, ח. צִיפְרִין, א. הוּרְבִיץ,
ב. חוֹמָה וְעוֹד. תְּעוּדָה קָשָׁה וְרַבַּת עָמָל עָלְתָה בְּחֶלְקָם
שֶׁל הַמּוֹרִים הָאֵלֶּה, עֲלֵיהֶם הָיָה לִבְרֹא יֵשׁ מֵאַיִן, בְּאֵין
סִפְרֵי־לִמּוּד, בְּאֵין מַכְשִׁירִים, וּמִלְחָמָה הָיְתָה לָהֶם עִם
מַעֲצוֹרִים שׁוֹנִים וּבְיוֹתֵר עִם הַמְלַגְלְגִים, שֶׁלֹּא הֶאֱמִינוּ
בִּתְחִיַּת הַלָּשׁוֹן. אוּלָם הָעֲבוֹדָה הַנֶּאֱמָנָה וְהַמְּסוּרָה
נָשְׂאָה פֶּרִי וְקוֹל הַלָּשׁוֹן הָעִבְרִית הָלַךְ הָלֹךְ וְחָזֵק.</p>
</blockquote>

<blockquote>
<p>כַּעֲבֹר שָׁנִים מִסְפָּר הֻרְגַּשׁ צֹרֶך בְּגַןַ־יְלָדִים עִבְרִי.
אָז נִשְׁלְחָה תַּלְמִידָה בַּעֲלַת כִּשְׁרוֹנוֹת לְחוּץ־לָאָרֶץ
לְהִשְׁתַּלֵּם בְּגַנָּנוּת עַל פִּי שִׁטַּת פְרֶבֶּל, וְכָךְ נוֹסַד
בִּשְׁנַת תרנ&quot;ט גַּן־הַיְלָדִים הָעִבְרִי הָרִאשׁוֹן בָּעוֹלָם כֻּלּוֹ
– בְּרִאשׁוֹן־לְצִיּוֹן, בְּהַנְהָלַת הַגַּנֶּנֶת, בַּת אַחַד
הָאִכָּרִים, אֶסְתֵּר שַׁפִּירָא. מְעַט מְעַט חֻבְּרוּ גַּם
סִפְרֵי־לִמּוּד, הָעֲבוֹדָה לִתְחִיַּת הַלָּשׁוֹן הִרְחִיבָה
גְּבוּלוֹתֶיהָ יוֹתֵר וְיוֹתֵר, מִבֵּית הַסֵּפֶר אֶל בָּמַת
הַחִזָּיוֹן – וְהָעִבְרִית הִשְׁתַּלְּטָה בַּבַּיִת וּבָרְחוֹב.</p>
</blockquote>

<h2 id="ז">ז</h2>

<blockquote>
<p>יַרְחֵי הַדְּבָשׁ שֶׁל שַׁלְוָה וַעֲבוֹדָה פּוֹרִיָּה
וַהֲבָנַת גּוֹמְלִים בֵּין הַפָּקִיד וּבֵין הָאִכָּרִים לֹא אָרְכוּ
הַרְבֵּה. הַתַּאֲוָה לְשִׁלְטוֹן תָּקְפָה גַם אֶת אוֹסוֹבֶצְקִי,
וּבְמֶשֶׁךְ הַזְּמָן שִׁנָּה אֶת טַעְמוֹ וּפָתַח בִּדְרָכִים
חֲדָשׁוֹת. הוּא הִתְחִיל לְהִתְנַהֵג בְּגַאֲוָה, לְהִתְנַכֵּר
לִידִידָיו הַבִּילוּיִי&quot;ם, בִּקֵּשׁ תּוֹאֲנוֹת שָׁוְא, הִתְכַּבֵּד
בִּקְלוֹן נִכְבַּדֵּי הַמּוֹשָׁבָה וְהָיָה מַעֲנִישׁ וּמֵטִיל קְנָסִים
עַל כָּל מִי שֶׁלּאֹ הִתְְרַפֵּס לְפָנָיו. הָעֶלְבּוֹן וְהַצַּעַר
גָּדְלוּ מְאֹד. הָאִכָּרִים הִתְחִילוּ מַמְתִּיקִים סוֹד, אֵיזוֹ
הַדֶּרֶך לְקַדֵּם אֶת פְּנֵי הָרָעָה וְלִבְלֹם אֶת עָרִצוּתוֹ. אָז
נוֹסְדָה אֲגֻדָּה בְּשֵׁם &#8220;רוֹדְפֵי־שָׁלוֹם&#8221;, שְֶמַּטָּרָתָהּ לִדְאֹג
לִשְׁלוֹם־בַּיִת בַּמּוֹשָׁבָה וּלְאַחְדוּת בֵּין הַחֲבֵרִים.
הַסִּסְמָה שֶׁלָּהּ הָיְתָה: אֶחָד בְּעַד הַכֹּל, הַכָּל בְּעַד אֶחָד.
אַחַת מִתַּקָּנוֹת הָאֲגֻדָּה הָיְתָה, לִבְחֹר וַעַד, שֶׁכֹּחוֹ יָפֶה
לְהַחְלִיט הַחְלָטוֹת שֶׁתִּהְיֶינָה חוֹבָה עַל הַפָּקִיד. תַּקָּנָה
זוֹ הָיְתָה לְמוֹרַת־רוּחַ לְאוֹסוֹבֶצְקִי וְהוּא יִסֵּד אֲגֻדָּה
חֲדָשָׁה בְּשֵׁם &#8220;אֲגֻדַּת־רֵעִים&#8221; כִּתְרִיס בִּפְנֵי
&#8220;רוֹדְפֵי־שָׁלוֹם&#8221;. לַאַגֻדָּה זוֹ נִכְנְסוּ מְתֵי מִסְפָּר מְקַבְּלֵי
תְּמִיכָה שֶׁעָמְדוּ עַל צִדּוֹ. הַיְחָסִים נִתְקַלְקְלוּ
וְנִתְחַדְּדוּ עַד הַקָּצֶה הָאַחֲרוֹן, וּמִקְרֶה כָּל־שֶׁהוּא דַּיּוֹ
הָיָה, שֶׁאֵשׁ הַשִּׂנָאה תִּפְרֹץ חוּצָה בְּכָל עֻזָּהּ וּתְהִי
לְלֶהָבָה.</p>

<p>וְהַמִּקְרֶה לֹא אֵחַר לָבוֹא:</p>

<p>לְאֶרֶץ־יִשְׂרָאֵל בָּא אָז צָעִיר נִלְהָב וְסוֹעֵר,
מְהַפְּכָנִי לְפִי תְּכוּנָתוֹ, בַּעַל הֲזָיוֹת מֻפְלָגוֹת, וּשְׁמוֹ
מִיכָאֵל הַלְפֵּרִין, נֶכֶד הַמַּלְבִּי&#8220;ם. בְּרִאשׁוֹן־לְצִיּוֹן מָצָא
קַרְקַע מֻכְשֶׁרֶת וְכַר נִרְחָב לְדֵעוֹתָיו. בַּקְּלוּב
&#8220;רוֹדְפֵי־שָׁלוֹם&#8221; הִשְׁמִיעַ אֶת רֻבֵּי תּוֹרוֹתָיו, הִרְעִים בְּקֹול
אַדִּיר וְחָזָק, וְ&#8221;נַפְשׁוֹ גֶּחָלִים תְּלַהֵט&quot; בְּהַטִּיפוֹ מוּסָר
לַפָּקִיד, שֶׁעַד עַכְשָׁיו הִתְרָעָה אִתּוֹ. אוֹסוֹבֶצְקִי הֶחְלִיט
לְשָׁלְחוֹ מִן הַמּוֹשָׁבָה. הַלְפֵּרִין הִתְאָרַח בְּחַדְרוֹ שֶׁל
אַחַד הַכּוֹרְמִים. אוֹסוֹבֶצְקִי הִשְׁתַּמֵּשׁ בְּכֹחַ שִׁלְטוֹנוֹ
וְאִיֵּם עַל בַּעַל הַחֶדֶר בְּהַפְסָקַת הַתְּמִיכָה, אִם לֹא יְמַהֵר
לְשַׁלַּח אֶת הַלְפֵּרִין מֵחַדְרוֹ. וּכְשֶׁעָנָה הַלָּז, שֶׁאֵין
בְּכֹחוֹ לְהוֹצִיא אֶת דַּיָּרוֹ, פָּקַד עָלָיו אוֹסוֹבֶצְקִי לְהָסִיר
אֶת דֶּלֶת הַחֶדֶר וְאֶת חַלּוֹנוֹתָיו. בַּעַל הַבַּיִת הֻכְרַח
לְמַלֵּא אֶת הַפְּקֻדָּה. הַדָּבָר הָיָה בִּימוֹת הַגְּשָׁמִים.
כְּשֶׁשָּׁב הַלְפֵּרִין וְרָאָה אֶת הַנַּעֲשָׂה, חָרָה אַפּוֹ
וַיְמַהֵר אֶל הַפָּקִיד. אֵלָיו נִלְווּ כָל הַפּוֹעֲלִים, הִסְתָּעֲרוּ
עַל בֵּית הַפְּקִידוּת, פָּרְצוּ בַּהֲמֻלָּה וּבְרַעַשׁ פְּנִימָה
וְדָרְשׁוּ בְּכָל תֹּקֶף לְהָשִׁיב לִמְקוֹמָם אֶת הַדֶּלֶת וְאֶת
הַחַלּוֹנוֹת. אוֹסוֹבֶצְקִי נִבְהַל, הוֹצִיא אֶקְדֹחַ וַיּוֹר
בָּאֲוִיר, אַךְ אָנוּס הָיָה לְמַלֵּא אֶת הַדְּרִישָׁה. אוּלָם
בַּחֲשַׁאי שָׁלַח אוֹסוֹבֶצְקִי לְהוֹדִיעַ אֶת הַדָּבָר לָרָשׁוּת
וְדָּרַש חַיָּלִים לֶאֱסֹר אֶת הַקּוֹשְׁרִים. כְּשֶׁנּוֹדַע הַדָּבָר
בַּמּוֹשָׁבָה נֶעֶשְׂתָה כֻּלָּהּ כְּמֶרְקָחָה, גַּם מְצַדְּדֵי
הַפָּקִיד הוֹרִידוּ רֹאשָׁם. הַכֹּל הִכִּירוּ כִּי נֶעֶשְׂתָה
שַׁעֲרוּרִיָּה, הַכֹּל יָדְעוּ וְהִרְגִּישׁוּ כִּי הַכְנָסַת כֹּחַ זָר
לָעִנְיָנִים הַפְּנִימִיִּים שֶׁל הַמּוֹשָׁבָה הִיא כִּנְתִינַת חֶרֶב
בְּיַד שׂוֹנְאֵינוּ וְזוֹהִי מַכַּת מָוֶת לַיִּשּׁוּב הָרָךְ. רַבִּים
הָלְכוּ אֶל אוֹסוֹבֶצְקִי לְהִתְחַנֵּן מִלְּפָנָיו לִבְלִי הַכְנִיס
חַיָּלִים תֻּרְכִּים לְרִאשׁוֹן־לְצִיּוֹן, אְַך הוּא בְּאֶחָת: צָרִיךְ
לְמַצּוֹת אֶת כָּל חֹמֶר הַדִּין&#8230; כְּזֶרֶם חַשְׁמַלִּי עָבַר
הַדָּבָר אֶת כָּל תּוֹשְׁבֵי הַמּוֹשָׁבָה, וְכֻלָּם לְמִגָּדוֹל וְעַד
קָטֹן הִתְאַסְּפוּ בָּרַחְבָּה שֶׁעַל יַד הַפְּקִידוּת וְהָיוּ
מוּכָנִים לִקְרָב, לְהִתְנַגֵּד בְּכֹחַ לַחַיָּלִים וְלִבְלִי תֵּת
בְּשׁוּם אֹפֶן לֶאֱסֹר אֶת הַפּוֹעֲלִים. הַחַיָּלִים נִכְנְסוּ
מֵעֲבָרִים שׁוֹנִים בְּלִוְיַת קָצִין מְפַקֵּד. הֶהָמוֹן שֶׁהָיָה
מְזֻיָּן בְּכָל כְּלֵי מַשְׁחִית הִתְרַגֵּז מְאֹד, אֶחָד מֵהֶם תָּפַשׂ
בְּחַרְבּוֹ שְֶל הַקָּצִין וַיְשַׁבְּרֶנָּה לִשְׁתַּיִם, וְכָל
הֶהָמוֹן הִתְנַפֵּל עַל הַחַיָּלִים לִדְחֹף אוֹתָם. הַקָצִין נָתַן צָו
לִטְעֹן אֶת הָרוֹבִים וְלִירוֹת בֶּהָמוֹן. אוּלָם בְּרֶגַע זֶה שֶׁל
סַכָּנָה הִגִּיעַ הַמְנַהֵל הִירְשׁ מִמִּקְוֵה־יִשְׂרָאֵל וּבִרְאוֹתוֹ
אֶת הֶהָמוֹן הַגּוֹעֵשׁ וְהַנִּסְעָר, הַדּוֹרֵשׁ לְהוֹצִיא תֵּכֶף אֶת
הַחַיָּלִים מִן הַמּוֹשָׁבָה, הֵבִין כִּי הָעִנְיָן חָמוּר מְאֹד
וְהוּא עָלוּל לּהָבִיא לִידֵי תּוֹצָאוֹת מָרוֹת, וְהִסְכִּים
לַדְּרִישָׁה.</p>
</blockquote>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBdi9QIiwiZXhwIjpudWxsLCJwdXIiOiJibG9iX2lkIn19--4318b90f4ed582beeb195f01548f1429ec5a0a48/3.png" alt="3.png" />
<figcaption>3.png</figcaption>
</figure>

<blockquote>
<p>הַדָּבָר הָיָה בְּעֶרֶב שַׁבָּת עִם חֲשֵׁכָה. הִירְשׁ
לָקַח אִתּוֹ אֶת אוֹסוֹבֶצְקִי וּמִהֵר לַעֲזֹב אֶת הַמּוֹשָׁבָה.
שַׁבָּת זוֹ הָיְתָה מֵעֵין &#8220;שַׁבַּת חֲזוֹן&#8221; בַּמּוֹשָׁבָה; הַכֹּל
הָיוּ נִרְגָּשִׁים וְנֶעֱלָבִים. כָּל אֶחָד עָשָׂה לְעַצְמוֹ
חֶשְׁבּוֹן הַנֶּפֶשׁ, בְּחָשְׁבוֹ עַל הָעַבְדוּת בְּתוֹךְ הַחֵרוּת
שֶׁהַפְּקִידִים רוֹצִים לְהַנְהִיג לְפִי שִׁטָּה קְבוּעָה.
בְּמוֹצָאֵי־שַׁבָּת קֳרְאוּ לַעֲצָרָה, הִתְוַכְּחוּ וְדָנוּ וּבִקְשׁוּ
דֶּרֶךְ אֵיךְ לְהֵחָלֵץ מִן הַמֵּצַר וְלִשְׁמֹר עַל הַחֹפֶשׁ
שֶׁהַפְּקִידוּת מִתְנַקֶּשֶׁת לִגְזֹל מֵהֶם חֵלֶף נְזִיד עַדָשִׁים.
כֻּלָּם הָיוּ תְּמִימֵי דֵעִים שֶׁהַפָּקִיד הָעִקֵּשׁ מֻכְרָח לַעֲזֹב
אֶת הַמּוֹשָׁבָה וְכֻלָּם נִשְׁבְּעוּ לַעֲמֹד עַל דְּרִישָׁה זוֹ עַד
טִפַּת דָּמָם הָאַחֲרוֹנָה.</p>
</blockquote>

<h2 id="ח">ח</h2>

<blockquote>
<p>זְמַן מַה לְאַחַר הַמְאֹרָע עָבְרָה הָרִנָּה
בַּמּוֹשָׁבָה, כִּי הִנֵּה עוֹמֵד לָבוֹא אֶל הָאָרֶץ מַר זִימֶל,
בַּנְקַאי מִבֶּרְלִין, יְדִידֹו שֶׁל הַבָּרוֹן הַנָּדִיב, וּבְיָדוֹ
&#8220;כֶּסֱף תּוֹעָפוֹת&#8221;, &#8220;אוֹצְרוֹת זָהָב&#8221; בִּשְׁבִיל הַיִּשּׁוּב, וְכִי
לוֹ מָסַר הַנָּדִיב לַחַקֹר אֶת עִנְיַן הִַּסִכְסוּכִים שֶׁבֵּין
הַפְּקִידוּת וּבֵין הָאִכָּרִים, וְהָיָה אִם יִמְצָא אֶת הָאַשְׁמָה
בָּאִכָּרִים – יְסַלֵּק הַבָּרוֹן לְגַמְרֵי אֶת יָדָיו מִן הַיִּשּׁוּב
בִּכְלָל. שְׁמוּעָה זוֹ עוֹרְרָה אֶת כָּל מוֹשְׁבוֹת יְהוּדָה וְעַל
יְדֵי תַּעֲמוּלָתוֹ שְֶל הַמָּנוֹחַ ר' י. מ. פִּינֶס, הַסּוֹפֵר
וְהָעַסְקָן הַיָּדוּעַ, הָחְלַט לְהִתְאַסֵּף בְּיוֹם בּוֹא מַר זִימֶל
לְרִאשׁוֹן־לְצִיּוֹן וּלְהַשְׁפִּיעַ עַל הָאִכָּרִים שֶׁיַּחְזְרוּ
מֵהַחְלָטָתָם בִּדְבַר אוֹסוֹבֶצְקִי, לְמַעַן לֹא יְאַבְּדוּ טוֹבָה
הַרְבֵּה. כָּל הַמּוֹשָׁבוֹת, בְּיִחוּד פֶּתַח־תִּקְוָה, הָיוּ
נוֹגְעוֹת בַּדָּבָר, כִּי צִפּוּ לִמְצֹא חָסוּת בְּצֵל כְּנָפָיו שֶׁל
הַבָּרוֹן.</p>

<p>וְהַיּוֹם הַמַּכְרִיעַ הִגִּיעַ. בְּאֶחָד מִימֵי
אִיָּר הַבְּהִירִים נִרְאָה עַם רָב, &#8220;מִי בָּרֶכֶב וּמִי בָּרֶגֶל&#8221;,
בָּא מִצָּפוֹן בְּדֶרֶךְ בֵּית־דָּגוֹן, אֵלֶּה הָיוּ בְּנֵי
פֶתַח־תִּקְוָה, וְגַם בַּעֲגָלוֹת בָּאוּ מִדָּרוֹם: בְּנֵי עֶקְרוֹן
וּגְדֵרָה. פֹּה בִּגְבוּל הַמּוֹשָׁבָה הָיְתֳה עֲתִידָה לְהֵעָרֵךְ
הַמִּלְחָמָה בֵּין רִאשׁוֹן־לְצֵיּוֹן וְיֶתֶר הַמּוֹשָׁבוֹת לְעֵינֵי
הָאוֹרְחִים הַבָּאִים, מַר זִימֶל וְהַמְנַהֵל הִירְשׁ. וְהִנֵּה
בָּאוּ, הַמַּעֲרָכָה הֵחֵלָה. שְׁלִיחֵי רִאשׁוֹן־לְצִיּוֹן הוֹדִיעוּ
אֶת הַחְלָטָתָם וְאֶת שְׁבוּעָתָם בִּדְּבַר אוֹסוֹבֶצְקִי. עַל זֶה
עָנָה הִירְשׁ, כִּי דְרִישָׁה זוֹ לֹא נִתְּנָה לְהִמָּלֵא בְּשׁוּם
אֹפֶן. הִתְחִילָה מִלְחֶמֶת דְּבָרִים בֵּין פֶּתַח־תִּקְוָה
וְרִאשׁוֹן־לְצִיּוֹן, הִירְשׁ נִתְמַלֵּא חֵמָה, הִתְנַשֵּׂא
מִמְּקוֹמוֹ בַּמֶּרְכָּבָה, נוֹפֵף יָדוֹ לְצַד רִאשׁוֹן־לְצִיּוֹן
וַיִּקְרָא: &#8220;צְפוּיָה זוֹ לִכְלָיָה!&#8221; לַדְּבָרִים הָאֵלֶּה הִתְעוֹרֵר
מַר פְרַיְמַן, אֶחָד מִמְּיַסְּדֵי הַמּוֹשָׁבָה, שֶׁכָּל הַזְּמָן
עָמַד מִנֶּגֶד וְלֹא הִתְעָרֵב בָּרִיב, חַמָתוֹ בָּעֲרָה בּוֹ כָּאֵשׁ,
עֵינָיו יָצְאוּ מֵחוֹרֵיהֶן וְהוּא קָרָא בְּקוֹל נִחָר: &#8220;שֶׁקֶר!
רִאשׁוֹן־לְצִיּוֹן חָיֹה תִּחְיֶה! – הָלְאָה מִפֹּה!&#8221; וּבְקָרְאוֹ
תָּפַשׂ בְּרֶסֶן הַסּוּסִים וְהָפַךְ אֶת הַמֶּרְכָּבָה לַאֲחוֹרֶיהָ&#8230;
אַחֲרָיו הֶחֱרוּ הֶחֱזִיקוּ כָּל בְּנֵי רִאשׁוֹן בִּקְרִיאוֹת:
&#8220;הָלְאָה! הָלְאָה!&#8221; וְאֶת פְרַיְמַן נָשְׂאוּ עַל כַּפַּיִם וְקָרְאוּ:
&#8220;יְחִי פְרַיְמַן! תְּחִִי רִאשׁוֹן־לְצִיּוֹן!&#8221;</p>

<p>הָאוֹרְחִים זִימֶל וְהִירְשׁ הִרְגִּישׁוּ, כִּי יֵשׁ
לָהֶם עִנְיָן עִם אֲנָשִׁים נוֹאָשִׁים הַמְסַכְּנִים לֹא רַק אֶת
קִיּוּמָם, אֶלָּא גַּם אֶת חֲזוֹן לִבָּם, שֶׁלְּמַעֲנוֹ הִשְׁלִיכוּ
אֶת נַפְשָׁם מִנֶּגֶד. אֵין זֹאת כִּי אִם מָרָה נַפְשָׁם עֲלֵיהֶם
וּבָאוּ מַיִם עַד נָפֶשׁ. לִבָּם הַקָּשֶׁה נִתְרַכֵּךְ וְהֵם
הִבְטִיחוּ לְהוֹצִיא אֶת אוֹסוֹבֶצְקִי מִן הַמּוֹשָׁבָה. וּכְשֶׁבָּאוּ
הָאוֹרְחִים אֶל הַמּוֹשָׁבָה הִגִּישׁוּ הָאִכָּרִים אֶת
תְּבִיעוֹתֵיהֶם, שָׁפְכוּ אֶת לִבָּם וַיְתַנּוּ אֶת צָרַת
נַפְשָׁם.</p>

<p>לְמָחֳרַת הַיּוֹם בָּאָה פְּקֻדָּה טֵלֶגְרָפִית
לְהַפְסִיק אֶת הַתְּמִיכָה. הָאִכָּרִים עָמְדוּ שׁוּב לִפְנֵי חֶרְפַּת
רָעָב, וְשֵׁנִית נִשְׁאֲלָה בְּכָל חֲרִיפוּתָהּ וּמְרִירוּתָהּ
הַשְּׁאֵלָה: לִהְיוֹת אִם לַחְדֹּל? וְהִנֵּה אַחֲרֵי רֹב דִּין
וּדְבָרִים הָחְלַט בְּאַחַת הָאֲסֵפוֹת לִשְׁלֹחַ שְׁנֵי צִירִים,
מִקֶּרֶב הַכּוֹרְמִים הָעוֹמְדִים בִּרְשׁוּת עַצְמָם, אֶל הַבָּרוֹן
לְפָרִיז לְהַסְבִּיר לוֹ אֶת הַמַּצָּב לַאֲמִתּוֹ.</p>

<p>וְהַיָּמִים יְמֵי חַג הַפֶּסַח. הַמּוֹשָׁבָה
הִתְעוֹרְרָה לְחַיִּים מְחֻדָּשִׁים; חַיֵּי הַשָּׁלוֹם, אַחְוָה
וְהִתְרוֹמְמוּּת הַנֶּפֶשׁ שָׁבוּ כְּבַיָּמִים הָרִאשׁוֹנִים
לְהִוָּסֵד הַמּוֹשָׁבָה. אֲחָדִים הִתְנַדְּבוּ לִטְבֹּחַ אֶת בְּקָרָם
לְטוֹבַת הַצִּבּוּר. אֶת חַג הַחֵרוּת בִּלּוּ בְּשִׁיר וּרְנָנָה,
צָהֳלָה הִקִּיפָה אֶת הָאִכָּרִים, כְּצָהֳלַת אַסִּירִים הַמְחַכִּים
לְחֵרוּתָם הַקְּרוֹבָה.</p>
</blockquote>

<h2 id="ט">ט</h2>

<blockquote>
<p>שְׁנֵי הַצִּירִים לֹא מָצְאוּ אֶת הַנָּדִיב בְּפָרִיז, כִּי יָצָא לְדַרְכּוֹ לְאֶרֶץ־יִשְׂרָאֵל. – – –</p>

<p>הַבָּרוֹן גָּמַר בְּדַעְתּוֹ לִנְסֹעַ עִם הַבָּרוֹנִית
אַרְצָה יִשְׂרָאֵל לָתוּר אֶת הָאָרֶץ בַּפַּעַם הָרִאשׁוֹנָה
וּבְעִקָּר לְהִתְבּוֹנֵן וְלִרְאוֹת עִַין בְּעַיִן מַה טִיבָם שֶׁל
&#8220;בְּנֵי הַמֶּרִי&#8221; – בְּנֵי רִאשׁוֹן־לְצִיּוֹן. דְּבַר כְּנִיסָתָם שֶׁל הַבָּרוֹן וְרַעְיָתוֹ אֶל
הַמּוֹשָׁבָה הָיָה סוֹד כָּמוּס, יָדוּעַ רַק לִמְתֵי מִסְפָּר
מֵאַנְשֵׁי עֲצָתוֹ שֶׁל הַבָּרוֹן – לְבַל יַעַרְכוּ לָהֶם קַבָּלַת
פַָנִים. אֲבָל הַדָּבָר נוֹדַע בִּזְמַנּוֹ לִבְנֵי הַמּוֹשָׁבָה, אַף
נוֹדַע לָהֶם, כִּי בְּשָׁעָה שְׁתֵּים־עֶשְׂרֵה בַּלַּיְלָה יָבוֹאוּ
וְיִכָּנְסוּ אֶל הַמּוֹשָׁבָה מִמִּזְרָחָהּ. בְּלִי הַחְלָטָה וּבְלִי
הִתְיָעֲצוּת קוֹדֶמֶת הִתְכַּנְּסָה כָּל הַמּוֹשָׁבָה לִפְגּשׁ אֶת
הָאִישׁ הַנַּעֲלֶה, לִרְאוֹתוֹ וּלְהַכִּירֹו בְּלִי אֹמֶר וּדְבָרִים.
הֵם, הַבָּנִים הַנְּזוּפִים, חִכּוּ בְּקֹצֶר רוּחַ לְקַבֵּל פְּנֵי
אֲבִיהֶם וְאִישׁ חַסְדָּם וְלֹא יָכְלוּ לִכְבּשׁ אֶת רִגְשׁוֹת לִבָּם,
אַף לֹא נָתְנוּ דִּין וְחֶשְׁבּוֹן לְעַצְמָם אִם טוֹב וְאִם כַּדַּאי
הַדָּבָר לְהַרְעִימוֹ גַּם בָּזֶה שֶׁיְּגַלּוּ אֶת סוֹדוֹ.</p>

<p>בַּחֲצוֹת הַלַּיְלָה נִרְאוּ בִּרְחוֹב הַנָּדִיב
וְהַנְּדִיבָה בְּלִוְיַת אוֹסוֹבֶצְקִי. הָרְגָעִים הָהֵם לֹא
יִשָּׁכְחוּ מִלֵּב כָּל אֵלֶּה שֶׁהָיוּ בְּאוֹתוֹ מַעֲמָד. חֶרְדַּת קֹדֶשׁ לָבְשָׁה אֶת כָּל
הַקָּהָל, כֻּלָּם הֵסִירוּ אֶת כּוֹבְעֵיהֶם וְהִשְׁתַּחֲווּ
בְּדוּמִיָּה בְּלִי הוֹצִיא הֶגֶה מִפִּיהֶם. בְּחִבָּה רַבָּה
הִסְתַּכְּלוּ בִּפְנֵי הָאִישׁ, שֶׁמִּשִּׁכְמוֹ וָמַעְלָה הָיָה
גָבוֹהַ מִכֻּלָּם. גַּם הוּא הֵסִיר אֶת כּוֹבָעוֹ וּפָנָיו הָעֲדִינִים
הֵפִיקוּ עֹז רוּחַ וַאֲצִילוּת. הַבָּרוֹן עָמַד רֶגַע, אַחַר פָּנָה
לַהוֹלְכִים אַחֲרָיו וְאָמַר בּנַחַת: &#8220;עַכְשָׁו הַזְּמָן לִישֹׁן,
מָחָר נִתְרָאֶה.&#8221; וְאוּלָם הַנֶּאֱסָפִים לֹא הִתְפַּזְרוּ; אִי
אֶפְשָׁר הָיָה לָהֶם לָסוּר לְבָתֵּיהֶם וְהֵם לִוּוּהוּ עַד בֵּית
הַפְּקִידוּת. כָּל הַלַּיְלָה הָיָה הַנָּדִיב עֵר, לֹא נָתַן תְּנוּמָה
לְעַפְעַפָּיו; הוּא הִתְהַלֵּךְ הֵנָּה וָהֵנָה תָּפוּשׂ
בְּמַחְשְׁבוֹתָיו, פְּעָמִים הִסְתַּכֵּל בְּעַד הַחַלּוֹן אֶל הָרְחוֹב
שֶׁהָיָה מָלֵא אֲנָשִׁים, גַּם הֵם חָשְׂכוּ תְּנוּמָה מֵעַפְעַפֵּיהֶם
וְלִבָּם פָּעַם לִקְרַאת יוֹם הַמָּחֳרָת, שֶׁבּוֹ יוּטַל גּוֹרָלָם,
אִם לֹא גוֹרַל הַיִּשּׁוּב כֻּלּוֹ. הֵם הָיוּ נְכוֹנִים לְהָגֵן עַל
חֻפְשָׁתָם וְעַל כְּבוֹדָם, אַךְ יַחַד עִם זֶה הִכִּירוּ כֻּלָּם
בָּאַחֲרָיוּת הַגְּדוֹלָה הָרוֹבֶצֶת עֲלֵיהֶם וּבְחֶרְדַּת לֵב
חָשְׁבוּ עַל הַיִּשּׁוּב הָרַךְ הָעוֹמֵד בְּסַכָּנָּה.</p>

<p>לֵיל נְדוּדִים הָיָה הַלַּיִל הַהוּא.</p>

<p>בַּבֹּקֶר נִתַּן צָו לְהַזְעִיק אֶת כָּל הָאִכָּרִים לִפְנֵי הַנָּדִיב.</p>

<p>שְׁנֵי מַחֲנוֹת תָּפְשׂוּ מָקוֹם בָּאוּלָם, אֵלֶּה
מִזֶּה וְאֵלֶּה מִזֶּה. בַּעֲלֵי בְּרִית הַפָּקִיד לְבוּשִׁים
מִכְנָסַיִם לְבָנִים וּמְעִילִים כְּחֻלִּים, וְלוֹחֲמֵי הַחֹפֶשׁ –
לְבוּשִׁים שְׁחוֹרִים, בִּגְדֵי חָג. הַבָּרוֹן הוֹפִיעַ וְהִתְחִיל
לְדַבֵּר בְּהִתְלַהֲבוּת, לְהַטִּיף מוּסָר לַמִּתְפָּרְצִים, בְּיִחוּד
לְיוֹסֵף פַיְנְבֶּרְג, רֹאשׁ הַלּוֹחֲמִים, הוּא אֲשֶׁר קִרַב אֶת
הַבָּרוֹן לְעֶזְרַת הַיִּשּׁוּב. פַיְנְבֶּרְג רָצָה לְהוֹכִיחַ אֶת
צִדְקָתוֹ, אַךְ הַבָּרוֹן לֹא קִבֵּל מִמֶּנּוּ.</p>

<p>אַחֲרֵי כֵן יָצָא הַבָּרוֹן רוֹכֵב עַל סוּס
לְהִתְבּוֹנֵן אֶל הַכְּרָמִים וְהִבִּיעַ אֶת נַחַת רוּחוֹ מִן
הָעֲבוֹדָה. גַּם בְּדַרְכּוֹ הוֹכִיחַ אֶת הַכּוֹרְמִים אֲשֶׁר פָּגָשׁ.
הוּא דָרַשׁ, שֶׁהָאִכָּרִים יִהְיוּ מְחֻבָּרִים לַקַּרְקַע כְּאַבְנֵי
הַשָּׂדֶה. לְבַדּוֹ, בְּלִי רַעְיָתוֹ, הָלַךְ הַבָּרוֹן בְּחֶבְרַת
עוֹשֵׂי רְצוֹנוֹ לְעֶקְרוֹן – וּבְנֵי רִאשׁוֹן־לְצִיּוֹן נָבוֹכוּ:
גּוֹרָלָם הָיָה תָּלוּי בְּמַאֲמַר פֶּה; הֵם נִסּוּ לְנַחֵשׁ לָדַעַת
אֶת הַצָּפוּי לָהֶם בֶּעָתִיד, אִם יַעַמְדוּ עַל דַּעְתָּם וְעַל
שְׁבוּעָתָם לְפַטֵּר אֶת הַפָּקִיד הַמִּתְעַלֵּל. וְהִנֵּה נִמְּנוּ
וְגָמְרוּ לִשְׁלֹחַ מַלְאֲכוּת שֶׁל נָשִׁים אֶל הַבָּרוֹנִית
שֶׁנִּשְׁאֲרָה בְּרִאשׁוֹן־לְצִיּוֹן, לְבָאֵר לָהּ אֶת כָּל הָאֱמֶת
וּלְסַפֵּר לָהּ, עַל מָה וְלָמָּה הִתְחוֹלְלָה הַסְּעָרָה הַזֹּאת.
הַנְּדִיבָה קִבְּלָה אֶת הַמַּלְאֲכוּת בְּסֵבֶר פָּנִים יָפוֹת
וְהִטְּתָה אֹזֶן קַשֶּׁבֶת לִדְבָרֶיהָ. הִיא הֵבִינָה אֶת מָרַת
נַפְשָׁם שֶׁל הָאִכָּרִים הָעֲנִיִּים שֶׁוִּתְּרוּ עַל לֶחֶם חֻקָּם
וְחִלְּקוּ בֵּינֵיהֶם אֶת פְּרוּטָתָם הָאַחֲרוֹנָה; הֵבִינָה כִּי
לְפָנֶיהָ אֲנָשִׁים חֵלְכָּאִים הָעוֹמְדִים עַל נַפְשָׁם וּכְבוֹדָם
בְּדֵעָה תַּקִּיפָה וּבְאֹמֶץ־רוּחַ, וְהִבְטִיחָה לְהַשְׁפִּיעַ עַל
הַנָּדִיב כִּי יַעֲבִיר אֶת רֹעַ הַגְּזֵרָה וְלֹא יַרְכִּיב &#8220;אַלּוּף
לְרֹאשָׁם&#8221; נֶגֶד רְצוֹנָם. בֵּינָתַיִם חָזַר הַבָּרוֹן מֵעֶקְרוֹן
לָקחַַת אִתּוֹ גַּם אֶת הַבָּרוֹנִית לְשָׁם, לְהַרְאוֹת לָהּ אֶת
חָרִיצוּת הָאִכָּרִים. בִּשְׁעַת כֹּשֶׁר זוֹ עָלָה בִּידֵי
הַבָּרוֹנִית לְהַשְׁפִּיעַ עַל הַנָּדִיב כִּי יַעֲבִיר אֶת
אוֹסוֹבֶצְקִי לְמָקוֹם אַחֵר – הַיְדִיעָה נִתְפַּרְסְמָה בִּמְהִירוּת
הַבָּרָק בְּכָל הַמּוֹשָׁבָה, וְרִאשׁוֹן־לְצִיּוֹן צָהֲלָה
וְשָׂמֵחָה.</p>

<p>וּבְשׁוּב הַבָּרוֹן וְהַבָּרוֹנִית מֵעֶקְרוֹן עָרְכוּ
לָהֶם בְּנֵי רִאשׁוֹן־לְצִיּוֹן קַבָּלַת פָּנִים נֶהְדָּרָה. זִקְנֵי
הַמּוֹשָׁבָה וּמְיַסְּדֶיהָ יָצְאוּ לִקְרָאתָם בְּרֹאשׁ תַּהֲלוּכָה
וְסִפְרֵי־תּוֹרָה בִּידֵיהֶם; הַצְּעִירִים נָשְׂאוּ אֲבוּקוֹת
וְהַיְלָדִים יָצְאוּ עִם זֵרֵי פְּרָחִים וְיוֹנִים פּוֹרְחוֹת וַעֲלֵי
זַיִת בְּפִיהֶן. כָּל הַלַּיְלָה גָּעֲשָׁה הַמּוֹשָׁבָה מִקּוֹל
שִׁירָה וְזִמְרָה וְרִקּוּדִים וְלַשִּׁמְחָה לֹא הָיָה קֵץ.
שְׁלוֹם־הַבַּיִת הוּקָם וְרִאשׁוֹן־לְצִיּוֹן יָצְאָה זַכָּאִית
וְלָקְחָה שֶׁבִי אֶת לֵב הַנָּדִיב. הַבְּרִית נִכְרְתָה בֵּין הָאָב
וּבֵין הַבָּנִים וּתְקוּפָה חֲדָשָׁה מְלֵאָה תִּקְווֹת נִפְתְּחָה
בְּדִבְרֵי יְמֵי הַיִּשׁוּב.</p>

<p>כְּפִי שֶׁמְּסַפְּרִים, רָצָה אָז הַבָּרוֹן לְזַכּוֹת
אֶת רִאשׁוֹן־לְצִיּוֹן בְּשֵׁם חָדָשׁ: &#8220;מַזְכֶּרֶת בַּתְיָה&#8221; עַל שֵׁם
אִמּוֹ, אַךְ בְּכַעֲסוֹ הָלַךְ וְזִכָּה בְּשֵׁם זֶה אֶת עֶקרוֹן.ומּעֵז
יָצָא מָתוֹק: רִאשׁוֹן־לְצִיּוֹן וַדַּאי הָיְתָה מְסָרֶבֶת לְהַחֲלִיף
אֶת שְׁמָהּ בְּאַחֵר, וְהַדָּבָר הָיָה עָלוּל לְהָבִיא סִכְסוּךְ
אִי־נָעִים בֵּינָהּ וּבֵין הַנָּדִיב.</p>
</blockquote>

<h2 id="י">י</h2>

<blockquote>
<p>הַמַּהְפֵּכָה הַשְׁנִיָּה נִסְתַּיְּמָה רַק
בְּנִצָּחוֹן חֶלְקִי; אֶת אוֹסוֹבֶצְקִי הֶעֱבִירוּ לְרֹאשׁ־פִּנָּה
אֲשֶׁר בַּגָּלִיל הָעֶלְיוֹן וּבִמְקוֹמוֹ נִשְׁלַח מַר חַיִּים,
סְפָרָדִי, מוֹרֶה מִמִּקְוֵה־יִשְׂרָאֵל. הוּא הָיָה אָמְנָם אָדָם
נוֹחַ, יָשָׁר, לֹא חִבֵּל מְזִמּוֹת, אֲבָל אָנוּס הָיָה לְהוֹצִיא
לַפֹּעַל אֶת פְּקֻדּוֹתָיו שֶׁל הִירְשׁ. הָאִכָּרִים הָיוּ מֻכְרָחִים
לַחְתֹּם עַל כַּמָּה וְכַמָּה תַּקָּנוֹת קָשׁוֹת וּמַעֲלִיבוֹת,
כְּגוֹן אֵלּוּ: הָאִכָּרִים נֶחֱשָׁבִים לִשְׂכִירֵי־יוֹם בַּאֲחֻזַּת
הַבָּרוֹן וְאֶפְשָׁר לְפַטְּרָם בְּכָל שָׁעָה; אָסוּר לָאִכָּרִים
לְהַכְנִיס אוֹרְחִים וּלְהַשְׁהוֹתָם בְּבֵיתָם יוֹתֵר מֵעֶשְׂרִים
וְאַרְבַּע שָׁעוֹת בְּלִי רְשׁוּת מְיֻחֶדֶת מֵאֵת הַפְּקִידוּת,
וְכַדּוֹמֶה. אֲחָדִים מִמְּיַסְּדֵי הַמּוֹשָׁבָה, שֶׁלֹּא רָצוּ
לְהִכָּנַע לְתַקָּנוֹת מַעֲלִיבוֹת אֵלּוּ, מָכְרוּ אֶת נַחֲלָתָם
וּעָזְבוּ אֶת הַמּוֹשָׁבָה.</p>

<p>וְיָמָיו שֶׁל הַפָּקִיד הֶחָדָשׁ לֹא אָרָכוּ;
הַנָּדִיב בָּא לִידֵי הַכָּרָה, כִּי כָּאן אִי אֶפְשָׁר בְּלִי פָּקִיד
תַּקִּיף, אֲשֶׁר יוּכַל לִרְדּוֹת בָּאִכָּרִים, וּלְהַכְנִיעָם,
לִבְלֹם אֶת קְשִׁי־עָרְפָּם וּלְהוֹרוֹתָם &#8220;דֶּרֶך־אֶרֶץ&#8221;. וְאַף
אָמְנָם נִמְצָא לוֹ אִישׁ כָּזֶה, בְּלוֹךְ שְׁמוֹ. אָכֵן לִבְלוֹךְ זֶה
נָאֶה הָיָה הַשֵּׁם &#8220;מַכְנִיעַ חַיְתוֹ טָרֶף&#8221;. הוּא הָיָה גוּץ,
כְּרֵסָנִי, בַּעַל מֵצַח רָם וְעֵינַיִם לוֹ עֵינֵי זְכוּכִית מְזָרוֹת
אֵימָה. בֶּן־אָדָם אַכְזָרִי הָיָה, קָשֶׁה כְּבַרְזֶל וּפְגִיעָתוֹ
רָעָה. הוּא יָדַע אֶת הַלְּשׁוֹנוֹת: תֻּרְכִּית, צָרְפַתִּית
וְגֶרְמָנִית, נָהַג שְׂרָרָה בְּעַצְמוֹ וְהָיָה חָשׁוּב בְּעֵינֵי
הַמֶּמְשָׁלָה. שֵׁשׁ שָׁנִים נִהֵל הָאִישׁ אֶת הַיִּשּׁוּב וְהִסְפִּיק
לְדַכֵּא אֶת כָּל הַמִּתְקוֹמְמִים, הִשְׁפִּיל אֶת גְּאוֹן
הַמַּעְפִּילִים, הִשְׁחִית אֶת רוּחָם שֶׁל הַחֲלוּצִים. בְּיָמָיו
אָמְנָם נִטְּעוּ רֹב הַכְּרָמִים, נִבְנָה הַיֶּקֶב וּבָתִּים רַבִּים
בַּמּוֹשָׁבָה, אְַךְ הוּא גַם פִּזֵּר הוֹן רָב; בּזִמְנַוֹ הָיְתָה
שְׁעַת־כּשֶׁר לִרְכֹּשׁ קַרְקָעוֹת בִּמְחִירִים נוֹחִים, אֲבָל הוּא
לֹא נָקַף אֲפִילוּ אֶצְבַּע קְטַנָּה לְשֵׁם זֶה. –</p>

<p>ןְאוּלָם גַם בְּלוֹךְ הֶעָרִיץ לֹא עָצַר כֹּחַ לִכְלֹא
אֶת הָרוּחַ עַד דַּכָּא. רַבִּים נִשְׁאֲרוּ נֶאֱמָנִים לְדִגְלָם
וּבַסֵּתֶר הוֹסִיפוּ לִרְקֹם אֶת מַסֶּכֶת הַתְּחִיָּה. נוֹצְרוּ
חֶבְרוֹת וַאַגֻדּוֹת יִשׁוּבִיּוֹת אֲשֶׁר הִצִּיבוּ לִפְנֵיהֶן
מַטָּרוֹת גְּדוֹלוֹת וַחֲשׁוּבוֹת. רַבִּים הָיוּ לַחֲבֵרִים בִּ&#8220;בְנֵי
בְרִית&#8221; &#8220;בְּנֵי משֶׁה&#8221; &#8220;הַבּוֹנִים הַחָפְשִׁים&#8221; וְכוּ'. מְתֵי מִסְפָּר
שֶׁל חוֹלְמִים הָגוּ כְּבָר בַּיָּמִים הָהֵם אֶת רַעְיוֹן
הַקֶּרֶן־הַקַּיֶּמֶת לִגְאֻלַּת אַדְמַת אַרְצֵנוּ, עוֹד לִפְנֵי
שֶׁיָּצָא לַאֲוִיר הָעוֹלָם עַל יְדֵי הַפְּרוֹפֵסוֹר הֶרְמַן
שַׁפִּירָא, זִכְרוֹנוֹ לִבְרָכָה. קֹמֶץ הַחוֹלְמִים הָאֵלֶּה,
בְּבוֹאָם אֶל הָאָרֶץ, &#8220;וְרֵיחַ מָר דְּרוֹר עֲפָרָהּ&#8221; בָּא אֶל אַפָּם,
הִרְגִּישׁוּ מִיָּד צֹרֶךְ וּנְחִיצוּת לִיצֹר מַנְגָּנוֹן עֲמָמִי
גָּדוֹל שֶׁתַּפְקִידוֹ יִהְיֶה גְּאֻלַּת הָאָרֶץ. כָּל יִשְׂרָאֵל
מְחֻיָּב וּמְצֻוֶּה לָקַחַת חֵלֶק בְּכִבּוּשׁ הָאָרֶץ. הֵם הִכִּירוּ
לָדַעֲת כִּי גְאֻלַּת הָאָרֶץ לֹא תָבוֹא וְלֹא תָקוּם בְּכֶסֶף
יְחִידִים. וְלוּ גַּם קָרָה כְַדָּבָר הַזֶּה, כִּי עַתָּה הָיָה רַק
חֵלֶק מֵעַמֵּנוּ זוֹכֶה בְּקַרְקַע הַמּוֹלֶדֶת וְהָיָה מִשְׂתָּרֵר עַל
הֲמוֹנֵי הָאֻמָּה שֶׁאֵין בִּיכָלְתָּם לִרְכּשׁ לָהֶם חֵלֶק וְנַחֲלָה
בָּאָרֶץ, וְזֶה הָיָה סוֹתֵר אֶת הַיִּעוּד הַגָּדוֹל: כָּל יִשְׂרָאֵל
יֵשׁ לָהֶם חֵלֶק בְּאֶרֶץ־יִשְׂרָאֵל. וּלְפִיכָךְ נוֹעֲזוּ מְתֵי
מִסְפָּר אֵלֶּה לִפְנֵי אַרְבָּעִים שָׁנָה, כַּחֲמֵשׁ־עֶשְׂרֵה שָׁנָה
בְּעֶרֶךְ, לִפְנֵי הַקּוֹנְגְרֶס הַצִּיּוֹנִי הָרִאשׁוֹן, לְיַסֵּד
חֶבְרָה בְּשֵׁם &#8220;קֶרֶן־קַיֶּמֶת&#8221; שֶׁמַּטָּרָתָהּ – גְּאֻלַּת הָאָרֶץ
עַל יְדֵי תְּרוּמוֹת הָעָם, מוֹסָד עֲמָמִי לִשְׁמוֹ וְלִשְׁמָהּ שֶׁל
קְנִיַּת קַרְקָעוֹת בָּאָרֶץ. הֵם אָסְפוּ אָז יוֹתֵר מֵאַלְפַּיִם
פְרַנְק בֵּינֵיהֶם, סְכוּם רַב הָעֶרֶךְ בַּיָּמִים הָהֵם,
וְהִנִּיחוּהוּ לְמִשְׁמֶרֶת בַּבַּנְק הַצֶָרְפַתִּי &#8220;קְרֵדִיט
לֵיאוֹנֶה&#8221;. הַכֶּסֶף מֻנָּח עַד הַיּוֹם עַל שֵׁם בָּא־כֹּחָם שֶׁל
חוֹבְבֵי צִיּוֹן אָז, הָאָדוֹן בִּינְשְׁטוֹק, שֶׁהָיָה חֲשׂוּךְ
בָּנִים, עַל כֵּן אִי אֶפְשָׁר הָיָה לְהוֹצִיאוֹ מֵהַבַּנְק אַחֲרֵי
מוֹתוֹ. כַּדַּאי שֶׁמְּנַהֲלֵי הַקֶּרֶן הַקַּיֶּמֶת לְיִשְׂרָאֵל
יַתְּנוּ גְאֻלָּה לַסְּכוּם הַזֶּה לְהוֹצִיאוֹ מֵהַבַּנְק הַנִּזְכָּר
לְמַעְלָה וְלִרְשֹׁם בְּסֵפֶר הַזָּהָב אֶת הָעֻבְדָּה הַהִִסְטוֹרִית
הַזּאֹת לְזֵכֶר עוֹלָם.</p>
</blockquote>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBZ0RRIiwiZXhwIjpudWxsLCJwdXIiOiJibG9iX2lkIn19--deb59b33a4455d5a809624cd1597898ec33be459/4.png" alt="4.png" />
<figcaption>4.png</figcaption>
</figure>

<blockquote>
<p>בְּאַחַד הַיָּמִים יָצָא הַפָּקִיד מִן הַמּוֹשָׁבָה
וְעִמּוֹ רְכוּשׁ גָּדוֹל מִקֻּפַּת הַבָּרוֹן, נֶעְלַם וְעִקְּבוֹתָיו
לֹא נוֹדָעוּ.</p>

<p>בִּמְקוֹמוֹ בָּא הַפָּקִיד חַזָּן, יְהוּדִי סְפָרָדִי,
מוֹרֶה בְּבֵית־הַסֵּפֶר שֶׁל הָאַלְיָאנְס, אָדָם נוֹחַ לַבְּרִיּוֹת.
בְּנֵי רִאשׁוֹן־לְצִיּוֹן שָׁאֲפוּ רוּחַ, הֵרִימוּ רֹאשׁ וְדָרְשׁוּ
הַנְהָגָה עַצְמִית עַל יְדֵי וַעַד הַמּוֹשָׁבָה וּבִקְּשׁוּ לְחַוּוֹת
דֵּעָה בְּהַנְהָלַת הַיָּקֶב.</p>

<p>וְהַיָּמִים יְמֵי חָזוֹן רָב וַעֲלִיַּת נְשָׁמָה
לְחוֹלְמֵי חֲלוֹם הַגְּאֻלָּה. עַל שְׁמֵי תְּנוּעַת הַתְּחִיָּה עָלָה
אָז הַד&#8220;ר הֶרְצֶל. הַחֲלוּצִים הָרִאשׁוֹנִים חִדְּשׁוּ אֶת כַּנְפֵיהֶם
וְהִתְעוֹרְרוּ שׁוּב לִשְׁאֹף לִגְדוֹלוֹת. בִּקּוּרוֹ שֶׁל הֶרְצֶל
בְּרִאשׁוֹן־לְצִיּוֹן בִּשְׁנַת תרנ&#8221;ט עָשָׂה רשֶׁם חָזָק. אוֹר פָּנָיו
הַמְּפִיקִים הוֹד מַלְכוּת, מֶבָּטֵי עֵינָיו שֶׁחֵן מְיֻחָד הָיָה
יָצוּק בָּהֶן, מִדְבָּרוֹ וְנֹעַם קוֹלוֹ הַמְצוֹדֵד נְפָשׁוֹת
הוֹלִיכוּ שֶׁבִי אֲפִילוּ אֶת הָעֲצָמוֹת הַיְבֵשׁוֹת, אֶת פְּקִידֵי
הַבָּרוֹן וְיִקָ&quot;א.</p>

<p>חוֹמַת הַפְּקִידוּת הָאֲטוּמָה הִתְחִילָה
לְהִתְעַרְעֵר. עוֹד בִּימֵי בְּלוֹךְ בִּקְּרוּ בָּאָרֶץ גְּדוֹלֵי
חוֹבְבֵי־צִיּוֹן: ר' שְׁמוּאֵל מוֹהְלִיבֶר, מ.מ. אוּסִישְׁקִין,
אַחַד־הָעָם, ד&#8220;ר חַזַּנוֹבִיץ, הָרַב מַזֶא&#8217;ה וְעוֹד. אַחַד־הָעָם
כָּתַב אֶת הָ&#8221;אֱמֶת מֵאֶרֶץ־יִשְׂרָאֵל&quot; וּפָרַץ פֶּרֶץ בְּחוֹמַת
הָאֶפָּטְרָפְּסוּת. מַאֲמָרָיו עוֹרְרוּ אֶת דַּעַת הַקָּהָל, וְסוֹף
דָּבָר הָיָה כִּי בִּימֵי חַזָּן נִשְׁלְחָה מַלְאֲכוּת לְפָרִיז
לְהִתְיַצֵּב לִפְנֵי הַבָּרוֹן וְלִדְרשׁ שִׁנּוּי בְּשִׁטַּת
הַהַנְהָלָה. וְאַף כִּי הָרַאֲיוֹן הֵבִיא בְּשַׁעְתּוֹ לִידֵי
אַכְזָבָה, הִנֵּה נָשָׂא פְרִי אַחַר כָּךְ, הַבָּרוֹן מָסַר אֶת
הַנְהָלַת עִנְיְנֵי הַיִּשּׁוּב לְחֶבְרַת יִקָ&#8220;א בְּהַקְצִיבוֹ
לְשֵׁם־כָּךְ קֶרֶן מְיֻחֶדֶת – וְהַפְּקִידוּת עָבְרָה לְיָפוֹ וְלֹא
הִתְעָרְבָה בְּהַנְהָגָתָהּ הַפְּנִימִית שֶׁל הַמּוֹשָׁבָה. לִמְנַהֵל
רָאשִׁי וּמַזְכִּיר כְּלָלִי שֶׁל מִפְעֲלֵי חֶבְרַת יִקָ&#8221;א נִתְמַנָּה
מַר הֶנְרִי פְרַנְק וְעַל מִשְׁמַרְתּוֹ זוֹ הוּא עוֹמֵד זֶה חֲצִי
יוֹבֵל שָׁנִים.</p>

<p>הִנֵּה כִּי כֵן הֻבְטְחָה סוֹף סוֹף עַצְמְאוּתָהּ שֶׁל רִאשׁוֹן־לְצִיּוֹן.</p>

<p>חַזָּן הָיָה אֵפוֹא הַפָּקִיד הָאַחֲרוֹן בַּּמוֹשָבָה.</p>

<p>בֵּין כָּל הַפְּקִידִים הָרַבִּים וְהַשּׁוֹנִים
שֶׁהָיוּ בְּרִאשׁוֹן־לְצִיּוֹן, נִמְצָא אֶחָד שֶׁכַּדַּאי לְהַצִּיב
לוֹ צִיּוּן וּיִבָּדֵל מִכֻּלָּם לִבְרָכָה וְלְזִכָּרוֹן טוֹב. שֵׁם
הָאִישׁ לֵיאוֹן; הוּא הָיָה עֲדִין הָרוּחַ. הִתְהַלֵּךְ עִם
הָאִכָּרִים כְּאָח וּכְרֵעַ, בָּחַר בְּחֶבְרָתָם וְסִפֵּק אֶת
צָרְכֵיהֶם בְּעַיִן טוֹבָה. עַד הַיּוֹם זוֹכְרִים זִקְנֵי הַמּוֹשָׁבָה
אֶת הָאִישׁ הַזֶּה וּלְנֶגֶד עֵינֵיהֶם מְרַחֶפֶת תְּמוּנָתוֹ
הַמְּאִירָה. הוּא כָּתַב לַבָּרוֹן טוֹבוֹת עַל הָאִכָּרִים וְהִרְבָּה
לְסַפֵּר בִּשְׁבָחָם. אַף הוּא חָלַם לַהֲפֹךְ אֶת רִאשׁוֹן־לְצִיּוֹן
לְמֶרְכָּז תַּרְבּוּתִי בָּאָרֶץ וְעִבֵּד תָּכְנִית לְקַשֵּׁר אֶת
הַמּוֹשָׁבָה עִם הַיָּם עַל יְדֵי כְּבִישׁ. הִירְשׁ וְעוֹזְרָיו
הִבִּיטוּ אַחֲרָיו בְּעַיִן רָעָה, קָשְׁרוּ עָלָיו קֶשֶׁר וְסוֹף־סוֹף
הִדִּיחוּ אוֹתוֹ מִמִּשְׁמַרְתּוֹ.</p>

<p>כְּכוֹכָב מֵאִיר זָרַח הָאִישׁ וְנֶעְלָם.</p>
</blockquote>

<h2 id="יא">יא</h2>

<blockquote>
<p>נַפְתּוּלִים שׁוֹנִים נִפְתְּלָה רִאשׁוֹן־לְצִיּוֹן
בְּמֶשֶׁךְ עֲשָׂרוֹת שָׁנִים בְּמִלְחַמְתָּהּ נֶגֶד שִׁטַּת
הָאֶפָּטְרָפְּסוּת. רִאשׁוֹן־לְצִיּוֹן עָמְדָה בְּרֹאשׁ הַמַּעֲרָכָה,
וְהָיְתָה הֶחָלוּץ הָעוֹבֵר לִפְנֵי כָּל הַמּוֹשָׁבוֹת, שֶׁהִתְחַמְמוּ
לְאוֹרוֹ שֶׁל בְּרַק הַזָּהָב וְהִתְגָּאֲלוּ בְּפַתְבַּג הַתְּמִיכָה.
בְּכֹחַ הַחֹמֶר הָאֱנוֹשִׁי הַמְפֻתָּח שֶׁבָּהּ וְהַחֵלֶק הַגָּדוֹל
שֶׁל הַמִּתְיַשְּׁבִים שֶׁעָמְדוּ בִּרְשׁוּת עַצְמָם וְלֹא נֶהֱנוּ
בְּדֶרֶךְ יְשָׁרָה מִכַּסְפֵּי הַנָּדִיב, הָיְתָה רִאשׁוֹן־לְצִיֹּון
תָּמִיד עֵרָה וְעוֹמֶדֶת עַל הַמִּשְׁמָר נְכוֹנָה לִבְקֹעַ אֶת
מְצוּדַת הַבַּסְטִילְיָה שֶׁל הַפְּקִידוּת, אַף הִיא הִצְלִיחָה
לְעוֹרֵר אֶת דַּעַת הַקָּהָל עַל הַמַּכְשֵׁלָה הַזֹּאת, וְאַחַד־הָעָם
נָתַן בִּטּוּי סִפְרוּתִי נִמְרָץ לְמֶחָאָה זוֹ. בִּשְׁנַת תרס&#8220;א
הִתְרַצָּה מֵאִירְסוֹן, מְנַהֲלָהּ שֶׁל יקא, בְּהַסְכָּמַת הַבָּרוֹן,
לַעֲשׂוֹת נִסָּיוֹן חֶלְקִי בִּמְסִירַת הַהוֹבָלָה שֶׁל הַיֵּינוֹת
מֵהַיְקָבִים וּמְכִירַת הַיַּיִן בָּאָרֶץ עַצְמָהּ, לִידֵי
הַכּוֹרְמִים. וְהַנִּסָּיוֹן הִצְלִיחַ, הִכְנִיס רְוָחִים, בּוֹ
בַּזְּמָן שֶׁעֶסְקֵי הַיַּיִן שֶׁנִּהֲלָה הַפְּקִידוּת עַל יְדֵי
עֲמִילֶיהָ יָרְדוּ מַטָּה מָטָּה וְהֵבִיאוּ לִידֵי הֶפְסֵדִים
מְרֻבִּים. וְהַמְּחִירִים שֶׁשִּׁלְּמוּ לַכּוֹרְמִים בְּעַד הָעֲנָבִים
הָיוּ מֻפְרָזִים. הַגּוֹרְמִים הָאֲמוּרִים הָיוּ הַמְסַיְּעִים
לְשִׁנּוּי עֲרָכִין וּהַחֲלָפַת הַשִּׁטָּה, וּבִשְׁנַת תרס&#8221;ו נִמְסְרָה
הַנְהָלַת הַיְקָבִים לִידֵי הַכּוֹרְמִים עַצְמָם עַל אַחֲרָיוּתָם,
בְּהוֹן חוֹזֵר שֶׁל 1.600.000 פְרַנְק לְשֵׁם הַנְהָלַת הַיֶּקֶב
וְהָעֲסָקִים, עַל מְנָת לְשַׁלֵּם אֶת הַכֶּסֶף בְּמֶשֶׁךְ שָׁנִים
רַבּוֹת. הַחֵצִי מִן הַסְּכוּם הַזֶּה הוּצָא לַעֲקִירַת גְּפָנִים,
כְּדֵי לְהַפְחִית אֶת סְכוּם הָעֲנָבִים שֶׁהֵצִיפוּ אֶת הַיֶּקֶב, כִּי
הַתּוֹצֶרֶת הָיְתָה מֻנַּחַת כְּאֶבֶן שֶׁאֵין לָהּ הוֹפְכִין.
הָעוֹקְרִים הָיוּ מְחֻיָּבִים לִנְטֹעַ בַּכֶּסֶף שֶׁקִּבְּלוּ
מַטָּעִים אֲחֵרִים וּלְהַבְטִיחַ לְעַצְמָם אֶפְשָׁרוּת שֶׁל קִיּוּם.
כִּמְעַט כָּל כּוֹרְמֵי פֶּתַח־תִּקְוָה וְנֵס־צִיּוֹנָה וְגַם חֵדֵרָה
הִשְׁתַּמְּשׁוּ בַּכְּסָפִים הָאֵלֶּה לִנְטִיעַת פַּרְדֵּסִים,
מִפְּנֵי שֶׁאַדְמַת הַמּוֹשָׁבוֹת הַנּ&#8220;ל רְוָיָה מַיִם בְּמִדָּה
גְדוּשָׁה וְהַמַּיִם אֵינָם עֲמֻקִּים. בְּמוֹשָׁבוֹת אֲחֵרוֹת נָטְעוּ
הָאִכָּרִים שְׁקֵדִים, עֲצֵי זֵיתִים וַעֲצֵי פְּרִי שׁוֹנִים. מֵעַז
יָצָא מָתוֹק, הָעֲקִירָה הָיְתָה לִמְקוֹר בְּרָכָה,
וְתַפּוּחַ־הַזָּהָב הָיָה לְאֶזְרָח נִכְבָּד בַּמֹּושָׁבֹות וַיְהִי
לְמִחְיָה וְלִפְלֵטָה גְדוֹלָה. מַחֲצִיתוֹ הַשְּׁנִיָּה שֶׁל הַסְּכוּם
הַנִ&#8221;לְ נוֹעֲדָה בִּשְׁבִיל תּוֹצֶרֶת הַיַּיִן וְהַמִּסְחָר.</p>

<p>אַרְבָּעִים יוֹם וְאַרְבָּעִים לַיְלָה יָשְׁבוּ
בָּאֵי־כֹּחַ הַמּוֹשָׁבוֹת רִאשׁוֹן־לְצִיּוֹן, פֶּתַח־תִּקְוָה,
רְחוֹבוֹת, זִכְרוֹן־יַעֲקֹב וּבְנוֹתֶיהָ, גְּדֵרָה וְנֵס־צִיּוֹנָה,
בִּנְשִׂיאוּת ה' גְּלוּסְקִין, שֶׁנִּבְחַר לִמְנַהֲלָהּ שֶׁל &#8220;אֲגֻדַּת
הַכּוֹרְמִים הַמְשֻׁתֶּפֶת,&#8221; וְעִבְּדוּ תַּקָּנוֹת בִּשְׁבִיל
הָאֲגֻדָּה.</p>

<p>נִתּוּחַ פִּתְאֹמִי זֶה שֶׁל מְסִירַת הַנְהָלַת
הַיְקָבִים לִידֵי הַכּוֹרְמִים עָלָה בְּמַכְאוֹבִים וְיִסּוּרִים;</p>
</blockquote>

<blockquote>
<p>הַמְנַהֵל הָרָאשִׁי ה. פַרְיֶנְטִי<a href="#fn:3" id="fnref:3" title="see footnote" class="footnote"><sup>3</sup></a> מְמַלֵּא־מקומו שֶׁל מַר שַׁיד, פִּטֵּר הַרְבֵּה פְּקִידִים
וּפוֹעֲלִים, וְרַק אִרְגּוּנָם שֶׁל הַפּוֹעֲלִים וְהַכְרָזַת שְׁבִיתָה
הִכְרִיחָה אֵת הַפְּקִידוּת לְשַׁלֵּם לָהֶם פִּצּוּיִים. רֻבָּם שֶׁל
הַפְּקִידִים וְהַפּוֹעֲלִים עָזְבוּ אֶת הָאָרֶץ.</p>

<p>וְאַף עַל פִּי שֶׁהַסַּךְ־הַכֹּל הַחָמְרִי שֶׁל יָמִים
עָבָרוּ לֹא הָיָה מְסֻגָּל לְהַלְהִיב אֶת הָרוּחוֹת, בְּכָל זֹאת הָיוּ
הַכּוֹרְמִים מְלֵאֵי תִּקְוָה וַחֲדוּרֵי בִּטָּחוֹן שֶׁיַּעֲלֶה
בְּיָדָם לְהַצִּיל אֶת הֶעָנָף הֶחָשׁוּב הַזֶּה, עֲנַף הַיַּיִן,
שֶׁרֹב הַמּוֹשָׁבוֹת בִּיהוּדָה וּבְשֹׁמְרוֹן מִתְקַיְמוֹת עָלָיו,
וְהִשְׁלִיכוּ עָלָיו כָּל יְהָבָם. הַמֶּרֶץ וְהַכִּשְׁרוֹן שֶׁהָיָה
עָצוּר וְכָבוּשׁ בְּקֶרֶב הַמִּתְיַשְּׁבִים, הִתְפָּרֵץ
מִמַּחֲבּוֹאוֹ, וּמִבֵּין הַכּוֹרְמִים קָמוּ מְנַהֲלֵי עֲסָקִים
וְסוֹחֲרִים מְנֻסִּים. הֵם כָּבְשׁוּ אֶת הַשְּׁוָקִים, וְהַיַּיִן
קָנָה לוֹ שֵׁם וּפִרְסוּם בְּמֶשֶׁךְ שָׁנִים אֲחָדוֹת. וְדַוְקָא
בְּמִצְרַיִם, הַמָּקוֹם, שֶׁלְּפִי הַדִּין וְהַחֶשְׁבּוֹן שֶׁל
הַפָּקִיד חַזַּן, אֵין כָּל תִּקְוָה מִמֶּנּוּ לַיֵּינוֹת שֶׁלָּנוּ,
תָּפְשׂוּ הַיֵּינוֹת הָאֵלֶּה עַכְשָׁו אֶת הַמָּקוֹם הֶחָשׁוּב
בְּיוֹתֵר וְהַשּׁוּק נִכְבַּשׁ שָׁם. וְכָךְ בְּכָל הָאֲרָצוֹת.
הַגֶּפֶן הָיְתָה שׁוּב לְמָקוֹר שֶׁל פַּרְנָסָה.</p>
</blockquote>

<h2 id="יב">יב</h2>

<blockquote>
<p>כַּדָּאִית הִיא תְּקוּפַת הַפְּקִידוּת וְנוֹשְׂאֵיהָ,
כִּי תוּצַב לָהֶם אֶבֶן זִכָּרוֹן, צִיּוּן־תַּמְרוּרִים לְדוֹר
אַחֲרוֹן. הַפְּקִידִים נָהֲגוּ מִנְהַג כַּת מְיֻחֶדֶת, הָיוּ
נִבְדָּלִים בַּכֹּל מִן הָאִכָּרִים וּמְכֻנָּסִים בַּחוּג הַמְיֻחָד
שֶׁלָּהֶם; הֵם יָשְׁבוּ בְּבָתִּים מְרֻוָּחִים, חָיוּ חַיֵּי מוֹתָרוֹת
וְתַפְנוּקִים; יוֹצְאִים בְּצַבִּים וּבְכִרְכָּרוֹת אוֹ רוֹכְבִים עַל
סוּסִים אַבִּירִים, דּוֹהֲרִים־מְשׁוֹטְטִים לְכֹל אֲשֶׁר נְשָׂאָם
הָרוּחַ. הַצָּרְפַתִּית הָיְתָה הַלָּשׁוֹן הַשַּׁלֶּטֶת בֵּין
&#8220;מַלְאֲכֵי הַשָּׁרֵת&#8221; אֵלֶּה. מִי שְֶלֹּא דִּבֵּר צָרְפַתִּית נֶחְשַׁב
בִּבְחִינַת בּוּר וְעַם־הָאָרֶץ. רַבִּים מִבְּנֵי הַיִּשּׁוּב
בַּיָּמִים הָהֵם סִגְּלוּ לָהֶם אֶת הַלָּשׁוֹן הַצָּרְפַתִּית
וְהֶחֱזִיקוּ בָּהּ, וְעִבְרִית לֹא יְדַבְּרוּ עַד הַיּוֹם הַזֶּה.
הַפְּקִידִים חָשְׁבוּ אֶת עַצְמָם אֲצִילִים, רָמֵי הַמַּעֲלָה.
הַכֹּתֶל הַמִּזְרָחִי בְּבֵית הַכְּנֶסֶת וְהַמְּקוֹמוֹת הַקְּרוֹבִים
אֵלָיו הָיוּ גְדוּרִים בִּמְחִיצָה, מְיֻחָדִים לְנוֹשְׂאֵי מִשְׂרָה
גְּדוֹלִים וּקְטַנִּים; לִבְנֵי תְמוּתָה פְּשׁוּטִים אָסוּר הָיָה
לְהִכָּנֵס לִפְנֵי וְלִפְנִים. חֶסֶד גָּדוֹל עָשׂוּ הַפְּקִידִים
לָאִכָּרִים בְּהוֹפִיעָם לָשֶׁבֶת כָּבוֹד עַל רֹאשׁ שִׂמְחָתָם,
בַּחֲתֻּנּוֹת, בְּרִית מִילָה, וְכַדּוֹמֶה. הַמְאֻשָּׁרִים מִבְּנֵי
הָאִכָּרִים, שֶׁלָמְדוּ בְּפָרִיז וְזָכוּ לַעֲמֹד בִּמְחִיצַת
הַפְּקִידִים, הָיוּ מְכֻבָּדִים וּנְשׂוּאֵי פָנִים, וּבִזְכוּתָם הָיוּ
גַם אֲבוֹתֵיהֶם וְהַנִּלְוִים לָהֶם &#8220;קְרוֹבִים לְמַלְכוּת&#8221;. עַל יְדֵי
כֵן הָיוּ מַחֲטִיאִים אֶת הָאִכָּרִים. בְּאַטְמוֹסְפֵרָה כָּזֹאת
שָׂרְרָה הַקִּנְאָה, הַחֲנֻפָּה שֶׁל מְלַחֲכֵי פִנְכָּא, הָרְכִילוּת,
הַשְּׁאִיפָה לִגְדֻלָּה, וְכַדּוֹמֶה. דָּבָר זֶה הִרְעִיל אֶת
הַחַיִּים בַּבַּיִת וְהֵטִיל זוֹהֲמָא בְּחַיֵּי הַחֶבְרָה
וְהַצִּבּוּר. הָיוּ זְמַנִּים, שֶׁעַל כָּל אִכָּר הָיוּ שְׁנֵי
נוֹשְׂאֵי מִשְׂרָה&#8230;</p>

<p>הַנָּדִיב פִּזֵּר הוֹן רַב עַל יְדֵי עוֹשֵׂי רְצוֹנוֹ
אֵלֶּה, שֶׁבְּרֻבָּם לֹא הָיוּ רְאוּיִים לְתַפְקִידָם, וַאֲחָדִים
מֵהֶם נִצְּלוּ אֶת טוּב־לִבּוֹ וֶאֱמוּנוֹ בָּהֶם לְטוֹבָתָם
הַפְּרָטִת; צָבְרוּ כֶסֶף וְעָשׂוּ עשֶׁר. בִּכְלָל שָׂרְרָה הֶפְקֵרוּת
וּשְׁרִירוּת לֵב בְּכָל מִפְעָל וּמַעֲשֶׂה. בִּזְבּוּז כְּסָפִים
לַהֶבֶל וְקַלּוּת דַּעַת הָיוּ מִן הַדְּבָרִים הַשְׁכִיחִים.
הַפִּתְגָּם הַמְקֻבָּל &#8220;אִל אַחְסַב אִל בָּרוֹן&#8221;<a href="#fn:4" id="fnref:4" title="see footnote" class="footnote"><sup>4</sup></a> הָיָה פֵּרוּשׁוֹ פַּזְרָנוּת לְלֹא גְבוּל וָקָצֶב.
הַפְּקִידִים יִשְׁרֵי הַלֵּב, בַּעַלֵי הַמַּצְפּוּן, הָיוּ קִצְרֵי יָד
וְחַסְרֵי יְכֹלֶת לַעֲצֹר בְּגַלְגַּל הַוַּכְּחָנַלְיָה. גַּם טֶבַע
הַדְּבָרִים עַצְמָם גָּרַם לְהַנְהָגָה שֶׁאֵין אַחֲרֶיהָ כְּלוּם, לֹא
אַחֲרָיוּת וְלֹא בִּקֹּרֶת. הַשַּׁלְמוֹנִים וּ&#8220;מַתָּן בַּסֵּתֶר&#8221;
וְהַדּוֹרוֹנוֹת הַגְּלוּיִים לִפְקִידֵי הַמֶּמְשָׁלָה הַתֻּרְכִּית –
דְּבָרִים הַסְּמוּיִים מִן הָעַיִן, הָיוּ כְּמַיִם עֲכוּרִים לָצוּד
בָּהֶם דָּגִים. וְהַמָּקוֹר מָקוֹר לֹא אַכְזָב, וּמוֹצָא לַכֶּסֶף –
יֵשׁ. הַנָּדִיב, שֶׁכָּל קָרְבָּן לֹא הָיָה יָקָר בְּעֵינָיו לְמַעַן
צִיּוֹן, לֹא חָס לְהוֹצִיא כְּסָפִים עַל כָּל מִינֵי נִסְיוֹנוֹת
הַתְּלוּיִים בְּסָפֵק, אוּלַי יַעֲלֶה בְּיָדוֹ לִמְצֹא עָנָף עוֹשֶׂה
פֶּרִי, מְקוֹר מִחְיָה לַמִּתְיַשְּׁבִים. הוּא שָׁלַח מֻמְחִים
לַאֲרָצוֹת שׁוֹנוֹת וְגַם לְהֹדּוּ הָרְחוֹקָה לְהָבִיא זְמוֹרוֹת
גְּפָנִים מִמִּינִים מְשֻׁבָּחִים, (הַגַּנָּן הַנִּלְבָּב וְהַנִּלְהָב
ה' הֶרְמֶנְס הֵבִיא אוֹתָן מִתַּחַת לִבְגָדָיו, כִּי אָסוּר הָיָה
לְהַכְנִיסָן לְחוֹפֵי הָאָרֶץ מִטַּעַם מַחֲלַת הַחַקְלָאוּת) הוּא
עָשָׂה נִסְיוֹנוֹת בְּגִדּוּל תּוֹלָעֵי הַמֶּשִׁי, פִּרְחֵי בֹּשֶׂם,
אֲפַרְסְקִים וְעוֹד מִינֵי פֵּרוֹת לִכְבִישָׁה וּלְמִרְקַחַת. כְּמוֹ
כֵן נַעֲשׂוּ נִסְיוֹנוֹת בְּגִדּוּל טֵה<a href="#fn:5" id="fnref:5" title="see footnote" class="footnote"><sup>5</sup></a>,
כַּרְכּוֹם וְכָל מִינֵי מְגָדִים, עֵצִים מִכָּל הָאֲזוֹרִים,
וּבֵינֵיהֶם עֵץ הָאֵקָלִיפְּטוּס, הַנִּקְרָא &#8220;סֶגֶ&#8217;ר אִל
יַהוּד&#8221;<a href="#fn:6" id="fnref:6" title="see footnote" class="footnote"><sup>6</sup></a> בְּפִי הָעַרְבִים.</p>

<p>הַנָּדִיב עַצְמוֹ בְּבַקְּרוֹ בְּתַעֲרוּכוֹת
חַקְלָאִיּוֹת הָיָה בּוֹחֵר דְּבָרִים מְשֻׁבָּחִים מִן הַחַי
וּהַצּוֹמֵחַ וְשׁוֹלְחָם לְכָאן. בְּבוֹאוֹ לָאָרֶץ בָּאֳנִיָּתוֹ
הַיָּפָה הָיָה מֵבִיא פַּעַם תַּיִשׁ מַקְרִין, פַּעַם תַּרְנְגוֹל
מְכֻרְבָּל וְכָל מִינֵי אֶכְּסֶמְפְּלָרִים אֲחֵרִים יִקְרֵי
הַמְּצִיאוּת, לְזַכּוֹת בָּהֶם אֶת הַיִּשּׁוּב יֶלֶד שַׁעֲשׁוּעָיו.
לַעֲבוֹדַת הַכְּרָמִים נָתַן אֶת כָּל הָאֶמְצָעִים, הַכַּסְפִּיִּים
וְהַמַּדָּעִיִּים, בְּעַיִן יָפָה. וְהַפָּקִיד הוּא הָאָדוֹן עַל כָּל
הַמַּעֲשִׂים. הַכּוֹרֵם הָיָה בְּעִקָּר רַק הַמְפַקֵּחַ הָרָאשִׁי עַל
כְּרָמָיו. הַפּוֹעֲלִים בְּכַרְמֵי הָאִכָּרִים הָיוּ נִרְשָׁמִים
בְּכָל יוֹם עַל יְדֵי גַּנָּן מְיֻחָד, וְהַכּוֹרֵם הָיָה מְקַבֵּל אֶת
שְׂכָרָם בִּשְׁבִילָם פַּעֲמַיִם לְחֹדֶשׁ. הַכּוֹרֵם עַצְמוֹ קִבֵּל
רַק לְמִחְיָתוֹ, בָּרִאשׁוֹנָה 8 פְרַנְק לְחֹדֶשׁ לְכָל נֶפֶשׁ,
וּלְבַסּוֹף עָלְתָה הַתְּמִיכָה עַד כְּדֵי 12 פְרַנְק לְנֶפֶשׁ; רֹאשׁ
הַמִּשְׁפָּחָה קִבֵּל תְּמִיכָה כְּפוּלָה (כְּדֵי שְׁתֵּי נְפָשׁוֹת).
תְּמִיכָה זוֹ הָיְתָה נִתֶּנֶת עַד שֶׁהַגְּפָנִים נָשְׂאוּ פִרְיָן,
וְאָז הִתְקַיֵּם הַכּוֹרֵם עַל יְבוּל כְּרָמָיו עַל פִּי הַמְּחִירִים
שֶׁשִּׁלְּמוּ לוֹ בְּעַד הָעֲנָבִים. בִּנְיַן בָּתִּים, רְפָתִים,
קְנִיַּת בַּהֲמוֹת־עֲבוֹדָה וְאִינְוֶנְטַר דּוֹמֵם וְכוּ', – כָּל
אֵלֶּה הָיוּ עִנְיָן לַפְּקִידוּת: הִיא הַגּוֹזֶרֶת וְהִיא הָעוֹשָׂה,
מִן הָאִכָּרִים דָּרַשׁ הַבָּרוֹן מִשְׁמַעַת וְצַיְתָנוּת
לַפְּקִידִים. כְּמוֹ כֵן הָיְתָה הַפְּקִידוּת מְסַפֶּקֶת אֶת צָרְכֵי
הַצִּבּוּר, מִסֵּי הַמֶּמְשָׁלָה, שְׁמִירָה וְכַדּוֹמֶה. רַק
כַּחֲמִשִׁים בָּתֵּי אָבוֹת הָיוּ שֶׁעָמְדוּ בִּרְשׁוּת עַצְמָם וְעַל
חֶשְׁבּוֹנָם הֵם נָטְעוּ כְּרָמִים, בָּנוּ בָּתִּים, רַק בְּנוֹגֵעַ
לִצְרָכִים צִבּוּרִיִּים, עִנְיְנֵי הַמֶּמְשָׁלָה וְהַיֶּקֶב לֹא
נִבְדְּלוּ מִן הַקָּהָל וְנֶהֱנוּ מִטוּב הַבָּרוֹן.</p>

<p>בְּבָתֵּי־הַסֵּפֶר הָיְתָה הַצָּרְפַתִּית הַשַּׁלֶּטֶת
וְהָעִבְרִית הַפְּחוּתָה מִמֶּנָּה בְּמַעֲלָה. הַמְנַהֲלוֹת
הָעֲלָמוֹת, חֲנִיכוֹת בֵּית־הַסֵּפֶר שֶׁל בֵּית הַיְתוֹמוֹת מִיסוֹדוֹ
שֶׁל הַבָּרוֹן בְּפָרִיז, הֵן הָיוּ לְמַעֲשֶׂה &#8220;הַפּוֹסְקִים
הָאַחֲרוֹנִים&#8221; בְּעִנְיְנֵי בֵּית־הַסֵּפֶר, וְהַמּוֹרִים בַּעֲלֵי
הַהַשְׂכָּלָה הָיוּ נִכְנָעִים לָהֶן.</p>
</blockquote>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBZ0hRIiwiZXhwIjpudWxsLCJwdXIiOiJibG9iX2lkIn19--8b8dc1c0b822cb5c71c4da82eade328d73b08373/5.png" alt="5.png" />
<figcaption>5.png</figcaption>
</figure>

<blockquote>
<p>וְאוּלָם קָשָׁה וּמָרָה שִׁבְעָתַיִם הָיְתָה
הַשְׁפָּעַת הַתְּקוּפָה הַהִיא, תְּקוּפַת הַפְּקִידוּת עַל הַדּוֹר
הַצָּעִיר, הַנֹּעַר בַּמּוֹשָׁבוֹת רָאָה לְפָנָיו פְּקִידִים
מַלְּאָכֵי עֶלְיוֹן, הַחַיִּים חַיֵּי אשֶׁר וְתַפְנוּקִים וּבָזִים
לָאִכָּרִים, שֶׁהָלְכוּ הָלֹךְ וְהִתְנַוֵּן, וְרוֹאִים אוֹתָם
כִּרְאוֹת בְּרִיּוֹת עֲלוּבוֹת. הַתַּרְבּוּת הַנְּבוּבָה שֶׁל רֹב
הַפְּקִידִים, פִּרְחֵי הַהַשְׂכָּלָה הַמִּזְרָחִית, הִכְּתָה
בְּסַנְוֵרִים אֶת הַנֹּעַר וּמָשְׁכָה אוֹתוֹ כִּמְשֹׁךְ הָאוֹר אֶת
הַפַּרְפָּרִים. מַעֲשֵׂי הַפְּקִידִים וְאָרְחוֹת חַיֵּיהֶם שִׁמְּשׁוּ
דֻגְמָה וְסִסְמָא לַדּוֹר הַצָּעִיר. בְּנֵי הָאִכָּרִים שֶׁעָלוּ
לִגְדֻלָּה וְלֻקְּחוּ אַחַר כָּבוֹד לְפָרִיז הַמַּעֲטִירָה
לְהִשְּׁתַּלֵּם, וְשָׁבוּ מְעֻטָּרִים בְּתָגָא שֶׁל מַדְרִיכִים
וּמְנַהֲלִים, עוֹרְרוּ בַּנֹּעַר אֶת הַשְּׁאִיפָה לְהַגִּיעַ
לְמַדְרֵגָה דּוֹמָה לָזוֹ, אוֹ בְּאֵין בְּרֵרָה לַעֲזֹב אֶת הָאָרֶץ,
לְבַקֵּשׁ הַצְלָחָה בִּמְקוֹמוֹת אֲחֵרִים. לָאֲדָמָה לֹא הָיָה קָשׁוּר
קֶשֶׁר אַמִּיץ עַד כְּדֵי שֶׁתִּתְחַבֵּב עָלָיו, גַּם תַּכְלִית
לְהַבָּא לֹא נִשְׁקְפָה לוֹ מֵחֹסֶר אֲדָמָה. הָעֲבוֹדָה לֹא
נִתְקַדְּשָׁה בְּעֵינָיו, הַפּוֹעֲלִים הָעַרבִים הָעוֹבְדִים
בַּכְּרָמִים הֵם נִבְזִים וְשְׁפָלִים, בַּפּוֹעֵל הָעִבְרִי רָאָה
בָּבוּאָה שֶׁל עֲלִיַּת אֲבוֹתָיו, גִּלְגּוּל שֵׁנִי שֶׁל חֲלוּצִיּוּת
בַּעֲלַת הֲזָיָה כְּפוּלָה – לְתַקֵּן גַּם סִדְּרֵי בְּרֵאשִׁית
בַּחֶבְרָה, מַטָּרָה עֲקָרָה שֶׁיֵּשׁ לָהּ רַק פְּרָחִים וְאֵין לָהּ
פֶּרִי. הַפּוֹעֵל הָעִבְרִי גַּם הוּא הִבִּיט עָלָיו מִגָּבוֹהַּ וְלֹא
הִתְקָרֵב אֵלָיו. וּמִפְּנֵי כָּל אֵלֶֶּה רָצָה לִבְרֹחַ, לְהִמָּלֵט
אֶל אַרְצוֹת הַדְּרוֹר, שֶׁשָּׁם הַחַיִּים מְרֻבֵּי גְוָנִים
וּצְבָעִים, מְלֵאִים נֹגַהּ וְתַעֲנוּגִים. מְאֵרַת הַמְּנוּסָה מִן
הַמַּעֲרָכָה דָּבְקָה גַם בְּכָל הַמּוֹשָׁבוֹת וְהֵן נִתְרוֹקְנוּ
מִצְּעִירֵיהֶן הַמְפֻתָּחִים וּבַעֲלֵי הַכִּשְׁרוֹן, נִשְׁאֲרוּ
הַנְּמוּשׁוֹת וְאֵלֶּה שֶׁאֵין יָדָם מַשֶּׂגֶת לְהוֹצְאוֹת
הַנְּסִיעָה; בְּנֵי הַנְּעוּרִים עָזְבוּ אֶת הָאָרֶץִ וְנָפוֹצוּ לְכָל
חֶלְקֵי תֵּבֵל.</p>

<p>וּמִן הַצַּד הַחָמְרִי: רִאשׁוֹן־לְצִיּוֹן הָיְתָה,
אָמְנָם, מְשֻׁכְלָלָה בַּכֹּל – בִּכְרָמִים יָפִים וּמְשֻׁבָּחִים,
בְּכוֹרְמִים מֻמְחִים וּבַעֲלֵי נִסָּיוֹן, בְּיֶקֶב עֲנָקִי נֶהְדָּר
וּמְתֻקָּן כָּל צָרְכּוֹ, – בֵּית קִבּוּל לַעֲנָבִים, כִּפְלַיִם
כְּכָל שֶׁיֵּשׁ בְּעֵין, מוֹסְדוֹת צִבּוּר שׁוֹנִים, וְכוּ', אֶלָּא
שֶׁחָסֵר הָיָה רַק דָבָר אֶחָָד: פַּרְנָסָה! הַמְּחִירִים בְּעַד
הָעֲנָבִים שְֶקִּבְּלוּ הַכּוֹרְמִים בַּיֶּקֶב הָיוּ מְחִירֵי
פְּלַסְתֵּר, לֹא לְפִי שָׁוְיָם. הַהֶפְסֵדִים בַּיֶּקֶב הָיוּ
גְדוֹלִים, הַהַכְנָסָה מִלְּאָה רַק כְּדֵי הַהוֹצָאָה עַל
הָעֲבוֹדָה.</p>

<p>מַצָּב זֶה אִי אֶפְשָׁר הָיָה שֶׁיִּמָּשֵׁךְ הַרְבֵּה.
הַנָּדִיב נִלְאָה סוֹף סוֹף לָשֵׂאת בְּעֹל הַיִּשּׁוּב, הֵן בְּסִבַּת
הַתּוֹצָאוֹת הָעֲלוּבוֹת וְהַדַּלּוֹת, לְעֻמַּת הַהוֹן הָרַב
שֶׁהֻשְׁקַע, וְהֵן מֵחֲמַת טָרְחָם וּמַשָּׂאָם שֶׁל נִרְגָּנִים
שׁוֹנִים שֶׁהִדְרִיכוּ מְנוּחָתוֹ. בְּנֵי אָדָם טַרְחָנִים,
פְּקִידִים, אִכָּרִים וּפוֹעֲלִים, נִבְּלוּ אֶת שְׁמוֹ בְּפַרְהֶסְיָא
וְהִשְׁתַּמְּשׁוּ בְּאַנְטִישֵׁמִיִּים מֻשְׁבָּעִים לְהָצִיק לוֹ
בְּמִשְׁפָּטִים וּבַעֲלִילוֹת. וְאִם כִּי לַמַּלְאֲכוּת הַיְדוּעָה
אָמַר הַבָּרוֹן, שֶׁרַשַּׁאי הוּא לְנַהֵל עִנְיָנָיו כְּחֶפְצוֹ וְאֵין
לְמִי־שֶׁהוּא לְהִתְעָרֵב בְּמַעֲשָׂיו, הִכִּיר, בְּכָל זֹאת,
בְּצִדְקַת דְּרִישָׁתָם שֶׁל הָאִכָּרִים וְשָׂם לֵב אֶל דַּעַת
הַקָּהָל וַיִּגְמֹר בְּדַעְתּוֹ לִמְסֹר אֶֶת עִנְיְנֵי הַיִּשּׁוּב
בִּידֵי חֶבֶר אֲנָשִׁים חַבְרֵי יִקָ&quot;א, לִהְיוֹתָם מְפַקְחִים עַל
עִנְיְנֵי הַיִּשּׁוּב וְשׁוֹקְדִים עַל הִתְפַּתְּחוּתוֹ. הַכּוֹרְמִים
הָיוּ שְׂמֵחִים לְנַעֵר חָצְנָם מֵרֹב הַטּוֹבָה שֶׁהִשְׁפִּיעוּ
עֲלֵיהֶם. בְּהַדְרָגָה, צַעַד אַחֲרֵי צַעַד, כָּבְשׁוּ אֶת הַיָּקֶב.
הִתְחִילוּ בְּנִסָּיוֹן קָטֹן שֶׁל הַהוֹבָלָה, אַחַר כָּךְ –
בִּמְכִירַת הַיֵּינוֹת בָָּאָרֶץ עַצְמָהּ וּלְבַסּוֹף הֶעֱבִירוּ
לִרְשׁוּתָם אֶת כָּל עֶסְקֵי הַיְקָבִים הַגְּדוֹלִים שֶׁל מוֹשְׁבוֹת
יְהוּדָה, וְיָמִים חֲדָשִׁים הִגִּיעוּ.</p>

<p>כַּחֲלוֹם בַּלָּהוֹת חָלְפָה תְּקוּפַת הַפְּקִידוּת,
תְּקוּפָה רַבַּת סֵבֶל וְרַבַּת עֶלְבּוֹן, וְעִמָּהּ הָלְכָה
וְנֶעֶלְמָה גַּם הַשְׁפָּעָתָהּ הַמְּבִישָׁה עַל הַיִּשּׁוּב. כַּיּוֹם
הַזֶּה בָּא שִׁנּוּי גָּמוּר בְּרוּחַ הַנֹּעַר. הַדּוֹר הַצָּעִיר
שׁוֹאֵף לְהִתְנַחֵל בָּאָרֶץ וּלְהִתְעָרוֹת בָּהּ, לַעֲבוֹד אַדְמָתָהּ
אוֹ לַעֲסוֹק בִּמְלָאכָה וִיגִיעַ כַּפָּיִם. אַדְמַת הַמּוֹלֶדֶֶת
מַשָּׂא נַפְשָׁם וְהַלָּשׁוֹן הָעִבְרִית לְשׁוֹנוֹ. רַעֲנָן וּבוֹטֵחַ,
זְקוּף־קוֹמָה וּרְחַב־כְּתֵפַיִם, סוֹלֵל הוּא מְסִלּוֹת לְבִצָּרוֹן,
צוֹעֵד אֱמוּנִים בִּנְתִיב הַגְּאֻלָּה.</p>
</blockquote>

<h2 id="יג">יג</h2>

<blockquote>
<p>בְּרִאשׁוֹן־לְצִיּוֹן נוֹלְדָה תְּנוּעַת הַפּוֹעֲלִים
וְאִרְגּוּנָם. כְּשֶׁהִתְחִילוּ בִּנְטִיעַת כְּרָמִים בַּמּוֹשָׁבָה
וְהַכּוֹרְמִים לֹא הִסְפִּיקוּ בְּעַצְמָם לַעֲשׂוֹת אֶת כָּל
הָעֲבוֹדָה וְהָיוּ זְקוּקִים לְפוֹעֲלִים, נוֹסְדָה אֲגֻדַּת
הַפּוֹעֲלִים הָרִאשׁוֹנָה לְשֵׁם סִפּוּק הַצְּרָכִים הַחִיּוּנִיִּים
שֶׁל הַפּוֹעֲלִים בַּמּוֹשָׁבָה, כְּגוֹן דִּירָה מְשֻׁתֶּפֶת, מִטְבָּח
זֹל, עֶזְרָה רְפוּאִית, עִנְיְנֵי תַּרְבּוּת וְכוּ&#8216;, הַיַּחַס
בֵּינֵיהֶם וּבֵין הָאִכָּרִים הָיָה יַחַס שֶׁל חֲבֵרוּת וְאַחְוָה, לֹא
הָיָה הֶבְדֵּל בַּחֶבְרָה בֵּין אִכָּר וּבֵין פּוֹעֵל. הַפּוֹעֲלִים
לָקְחוּ חֵלֶק אַקְטִיבִי בְּחַיֵּי הַמּוֹשָׁבָה, עַד כַּמָּה
שֶׁהַחַיִּים הָאֵלֶּה הָיוּ נְתוּנִים בִּידֵי הָאִכָּרִים. מִשְׁפַּט
הַבְּכוֹרָה בָּעֲבוֹדָה הָיָה תָּמִיד לַפּוֹעֵל הָעִבְרִי;
הַפּוֹעֲלִים, כְּמוֹ הָאִכָּרִים, לֵב אֶחָד הָיָה לְכֻלָּם, הֲלָךְ
מַחְשְׁבוֹתֵיהֶם וְהַשְׁקְפוֹתֵיהֶם נָבְעוּ מִמָּקוֹר אֶחָד וְנָשְׂאוּ
בַּד בְּבַד. כֻּלָּם בָּאוּ אֶל הָאָרֶץ עַל מְנָת לִבְנוֹתָהּ וּלֹא
בִּקְּשׁוּ חֶשְׁבּוֹנוֹת רַבִּים. שְׁאִיפָתָם שְֶל הַ‏פּוֹעֲלִים
הָיְתָה הָעֲמִידָה עַל הַקַּרְקַע וְלָכֵן הִשְׁתַּדְּלוּ לְהִתְמַחוֹת
בְּחַקְלָאוּת כְּדֵי שֶׁיּוּכְלוּ לְהִתְאַכֵּר גַּם הֵם. רֹב אִכָּרֵי
הַגָּלִיל וְחֵלֶק גָּדוֹל מִמּוֹשְׁבוֹת יְהוּדָה הֵם מִסּוּג
הַפּוֹעֲלִים הַזֶּה. הַנָּדִיב הֶעֱסִיק מֵאוֹת פּוֹעֲלִים, בָּנָה
לָהֶם צְרִיפִים מְרֻוָּחִים, בָּתֵּי מִטְבָּח וְסִפֵּק אֶת צָרְכֵיהֶם
בְּרוֹפֵא וּבְצָרְכֵי רְפוּאָה וְכוּ&#8217;. פּוֹעֲלִים אֵלֶּה הִתְמַחוּ
בַּעֲבוֹדָה עַל יְדֵי גַּנָּנִים מֻמְחִים וּמֵהֶם בָּחֲרוּ אֶת הַחֹמֶר
הָאֱנוֹשִׁי הַטּוֹב לְהִתְיַשְּׁבוּת. בַּיֶּקֶב עָבְדוּ פּוֹעֲלִים
לְמֵאוֹת שֶׁחָסְכּו מְעַט כֶּסֶף וְהִסְתַּדְּרוּ בְּכֹחַ עַצְמָם
בַּאֲחֻזַּת נַחֲלָה וָכָרֶם. רֹב אִכָּרֵי נֵס־צִיּוֹנָה וְחֵלֶק
חָשְוּב שֶׁל אִכָּרֵי רְחוֹבוֹת וּפֶתַח־תִּקְוָה הֵם מֵחֲלוּצֵי
הַפּוֹעֲלִים. הַשּׁוֹמְרִים בַּכְּרָמִים וְהָעֶגְלוֹנִים הָיוּ רֻבָּם
יְהוּדִים; בַּעַלֵי מְלָאכָה וְאוּמָנִים הָיוּ רַק יְהוּדִים. רַבִּים
הִתְמַחוּ בְּבַנָּאוּת וּבְסִתּוּת אֲבָנִים; בֵּין הַסַּתָּתִים הָהֵם
נִמְנוּ אֲנָשִׁים בַּעֲלֵי שֵׁם, שֶׁתָּפְשׂוּ עֶמְדוֹת חֲשׁוּבוֹת
בַּיִּשּׁוּב לִפְנֵי עֲשָׂרוֹת שָׁנִים. בַּשָּׁנִים הָאַחֲרוֹנוֹת
הִצְלִיחַ מַעֲשֵׂה שָׂטָן וְקֶרַע גָּדוֹל הִתְהַוָּה בֵּין הַחֲלוּצִים
הָאֵלֶּה שֶׁנֶּאֶסְפוּ תַּחַת דֶּגֶל אֶחָד לְשֵׁם תְּחִיַּת עַמֵּנוּ
וְאַרְצֵנוּ; חֲלוּצֵי הֶחָזִית הַמְאֻחֶדֶת נִפְלְגָה לְשׁוֹנָם
וְהַשָּׁלוֹם הָשְׁבַּת, נִשְׁתַּבְּשׁוּ הַדְּרָכִים בֵּין אִישׁ וּבֵין
אָחִיו וּכְאִלּוּ נֶעֶלְמָה מִנֶּגֶד עֵינֵיהֶם בַּמֶּרְחַקִּים
הַמַּטָּרָה הַיְחִידָה לְכֻלָּם.</p>

<p>אָמְנָם בַּזְּמָן הָאַחֲרוֹן פָּגָה מְעַט הַמְּרִירוּת
וְהַפֵּרוּד נֶחֱלָשׁ. נִתְרַבּוּ הַפּוֹעֲלִים הָעִבְרִים בַּמּוֹשָׁבָה
וְהֵם כּוֹבְשִׁים לָהֶם עֶמְדָּה אַחֲרֵי עֶמְדָּה, וְלֹא רָחוֹק
הַיּוֹם וְהָעֲבוֹדָה הָעִבְרִית תִּשְׁתַּלֵּט בְּכָל
הַמִּקְצֹעוֹת.</p>

<p>מִלְּבַד הַתֵּימָנִם וְהָאַרְפְלִים הַמִּתְפַּרְנְסִים
בִּקְבִיעוּת מֵעֲבוֹדָה בַּמּוֹשָׁבָה נִמְצָאִים בְּרִאשׁוֹן
כְּמָאתַיִם חֲלוּצִים עוֹבְדִים עֲבוֹדַת קֶבַע וַעֲבוֹדָה
עוֹנָתִית.</p>
</blockquote>

<h2 id="סִכּוּם">סִכּוּם</h2>

<blockquote>
<p>רִאשׁוֹן־לְצִיּוֹן הִיא פְּנִינַת־חֵן בַּמַּחֲרֹזֶת
שֶׁל הַמּוֹשָׁבוֹת הַגְּדוֹלוֹת בָּאָרֶץ, וְתוֹפֶסֶת מָקוֹם חָשׁוּב
בִּתְנוּעַת הַתְּחִיָּה. הַמּוֹשָׁבָה מִתְנוֹסֶסֶת עַל גְּבָעוֹת
תְּלוּלוֹת בְּמֶרְחָב שֶׁל אַלְפַּיִם דּוּנָמִים, טוֹבַעַת בִּירַק
עֲצֵי אֵקָלִפְּטוּסִים, תּוּתִים, שִׁטִּים, בְּרוֹשִׁים, אִילָנֵי
פְּרִי, גַּנֵּי יֶרֶק וַעֲרוּגוֹת פְּרָחִים; אַקְלִימָהּ רַךְ וְנוֹחַ,
בִּסְבִיבָתָהּ אֵין בִּצּוֹת, וּמָלַרְיָה וְקָדַּחַת אֵינָן שְׁכִיחוֹת
בָּהּ. בִּימוֹת הַקַּיִץ, מֵעֶשֶׂר בַּבֹּקֶר עֵד אַרְבַּע אַחֲרֵי
הַצָּהֳרַיִם, מְנַשֶּׁבֶת רוּחַ קְרִירָה מֵהַיָּם הַקָּרוֹב,
מְצַנֶּנֶת וּמְפִיגָה בְּהַרְבֵּה אֶת חֻמּוֹ שֶׁל הַיּוֹם. חוּצוֹתֶיהָ
שֶׁל רִאשׁוֹן וּרְחוֹבוֹתֶיהָ רְחָבִים וִישָׁרִים. הָרְחוֹבוֹת
הַמֵּרְכָּזִיִּים וְהָרָאשִׁיִּים מְרֻצָּפִים. הַבָּתִּים, רֻבָּם
אַבְנֵי גָזִית, בְּנוּיִים בְּקַוִּים יְשָׁרִים, עַל מִגְרָשִׁים
מְרֻוָּחִים. בָּתִּים רַבִּים – בְּנֵי שְׁתֵּי
קוֹמוֹת וְגַם שָׁלשׁ. הַיֶּקֶב בְּבִנְיָנָיו הַגְּדוֹלִים הַבָּתִּים
הַנֶּהְדָּרִים, שֶׁנִּבְנוּ עַל יְדֵי הָעוֹלִים בְּנֵי הָעֲלִיָּה
הָרְבִיעִית, מְשַׁוִּים אִילוּסְיָה שֶׁל פַּרְוַר קֶסֶם. מֵעַל
הַגְּבָעוֹת הִיא נִשְׁקֶפֶת עַד לְמֵרָחוֹק מִכָּל עֲבָרֶיהָ.
בְּבָתֶּיהָ הַלְּבָנִים הַנּוֹצְצִים מִבֵּין חֹרְשׁוֹת עֵצֶיהָ
הַמַּכְתִּירִים אוֹתָהּ, הִיא קוֹרֶצֶת לָעוֹבְרִים, רוֹמֶזֶת
וּמוֹשֶׁכֶת. בֵּין שְׁכֵנֶיהָ, הַכְּפָרִים הָעַרְבִיִּים, הִיא דוֹמָה
לְשׁוֹשַׁנָּה בֵּין הַחוֹחִים וְלִנְאוֹת דֶּשֶׁא בַּמִּדְבָּר.</p>

<p>לְפִי הַמִּפְקָד הָאַחֲרוֹן נִמְצָאוֹת בְּרִאשׁוֹן 2376 נָפֶשׁ. מִסְפַּר בָּתֶּיהָ – כְּ 400.
הַבָּתִּים מֻקָּפִים חֲצֵרוֹת, אֻרָווֹת, רְפָתִים, לוּלִים וְשׁוֹבְכֵי
יוֹנִים. כּוֹרְמִים, פַּרְדְּסָנִים וּבַעֲלֵי נַחֲלָה בָּהּ כְּמֵאָה
וַחֲמִשִּׁים מִשְׁפָּחָה; בַּעֲלֵי בָּתִּים, תּוֹשָׁבִים
וּפוֹעֲלִים – לְמַעְלָּה מִשְׁלשׁ מֵאוֹת וַחֲמִשִּׁים מִשְׁפָּחָה – מִתְפַּרְנְסִים עַל יָדָהּ וּבְתוֹכָהּ. פַּרְדֵּסִים נוֹשְׂאֵי פְּרִי – קָרוֹב לְאַרְבַּע מֵאוֹת דּוּנָם, וּכְאֶלֶף דּוּנָם
נְטוּעִים עַכְשָׁו וּמוּכָנִים לִנְטִיעָה הַשָּׁנָה. כַּעֲשֶׂרֶת
אֲלָפִים דּוּנָם לָהּ גְּפָנִים, שְׁקֵדִים, עֲצֵי־זֵיתִים וְחוֹרְשׁוֹת
אֵקָלִפְּטוּסִים וכו' כַּחֲמֵשֶׁת אֲלָפִים דּוּנָם מוּכָנִים
לִנְטִיעַת פַּרְדֵּסִים וּכְרָמִים בַּשָּׁנִים הַקְּרוֹבוֹת.
בְּקָרָהּ – כְּאַרְבַּע מֵאוֹת גֻּלְגֹּלֶת.</p>
</blockquote>

<blockquote>
<p>בְּהֵמוֹת עֲבוֹדָה כְּמֵאָה וַחֲמִשִּׁים, וְיוֹתֵר מֵחֲמֵשֶׁת אֲלָפִים
עוֹפוֹת.</p>

<p>לְפִי אֹמֶד דַּעְתָּם שֶׁל מֻמְחִים וּמְבִינֵי דָבָר,
שֶׁהֶעֱרִיכוּ אֶת שָׁוְיָהּ שֶׁל רִאשׁוֹן־לְצִיּוֹן לְמַטָּרָה
יְדוּעַה בִּשְׁנַת תרפ&#8220;ז, עוֹלֶה כָּל הָרְכוּשׁ שֶׁלָּהּ
בְּקַרְקָעוֹת, נְטִיעוֹת, בִּנְיָנִים, אִינְוֶנְטַר חַי וְדוֹמֵם,
לִסְכוּם שֶׁל שֵׁשׁ מֵאוֹת אַרְבָּעִים וַחֲמִשָּׁה אֶלֶף לִאֶ&#8221;יִ, חוּץ
מֵהַיֶּקֶב וּמְכוֹנוֹתָיו, שֶׁהֵם לֹא נִתְּנוּ לְהַעֲרָכָה מִפְּאַת
שַׁיְכוּתָם לַנָּדִיב, וְחוּץ מֵהַיֵּינוֹת, הֶחָבִיוֹת וְכָל
הַדְּבָרִים שֶׁאֵינָם מְחֻבָּרִים לַקַּרְקַע, שֶׁהֵם רְכוּשָׁהּ שֶׁל
&#8220;אֲגֻדַּת הַכּוֹרְמִים הַמְשֻׁתֶּפֶת&#8221; (לְרִאשׁוֹן יֵשׁ בִּרְכוּשׁ זֶה
40%). רִאשׁוֹן חַיֶּבֶת לְפִיקָ&#8220;א וּלְמוֹסָדוֹת כַּסְפִּיִּים,
כְּשִׁבְעִים וַחֲמִשָּׁה אֶלֶף לִאֶ&#8221;יִ, הַחֵלֶק הַתְּשִׁיעִי בְּעֵרֶךְ
מִדְּמֵי שָׁוְיָהּ.</p>

<p>בְּכָל שְׁנוֹת קִיּוּמָהּ שִׁמְּשָׁה רִאשׁוֹן
אַכְסַנְיָה וּמֶרְכָּז לְאִרְגּוּנִים שׁוֹנִים. חַיֵּי צִבּוּר
וּמוֹסְדוֹת תַּרְבּוּת הִתְפַּתְּחוּ בָּהּ בָּרִאשׁוֹנָה, וּמִמֶּנֶּה
נָפוֹצוּ בְּעָרִים וּבַנְּקֻדּוֹת יִשּׁוּב שׁוֹנוֹת. מִפְּאַת
חֲשִׁיבוּתָהּ, הֻכְרְזָה רִאשׁוֹן לְעִירִיָּה עוֹד לִפְנֵי
הַמִּלְחָמָה בִּימֵי הַמִּשְׁטָר הַתֻּרְכִּי, וְכָזֹאת הֻכְּרָה
בִּימֵי הַנָּצִיב הֶרְבֶּרְט סֵמוּאֵל. בִּזְמַן הַמִּלְחָמָה חָנוּ
בַּמּוֹשָׁבָה גְּדוֹלֵי הַמְפַקְּדִים שֶׁל צִבְאוֹת הַבְּרִית, וְעַל
יְדֵי הִשְׁתַּדְּלוּתָהּ שֶׁל הִתְאַחְדוּת הַמּוֹשָׁבוֹת נִצַּל כָּל
הַיִּשּׁוּב מִפְּגָעִים, פֻּרְעָנֻיּוֹת וּגְזֵרוֹת קָשׁוֹת וְהֶחֱזִיק
מַעֲמָד בִּימֵי שִׁפְעַת הַקַּלְגַּסִּים וְהַחַיָּלוֹת שֶׁל הָעַמִּים
הַנִּלְחָמִים. הַמּוֹשָׁבָה מְחֻבָּרָה בִּכְבִישִׁים עִם דֶּרֶךְ
הַמֶּלֶךְ יָפוֹ־יְרוּשָׁלַיִם, עַזָּה־יָפוֹ דֶּרֶךְ הַמּוֹשָׁבוֹת
הַדְּרוֹמִיּוֹת. שֵׁרוּת שֶׁל מְכוֹנִיּוֹת מְקַשֵּׁר אוֹתָהּ בְּכָל
עֵת וּבְכָל שָׁעָה עִם הֶעָרִים הַמֶּרְכָּזִיּוֹת. בָּהּ נִמְצֵאת
תַּחֲנַת מִשְׁטָרָה מֶרְכָּזִית שֶׁל הַסְּבִיבָה, וְהַבִּטָּחוֹן שֶׁל
הָרְכוּשׁ וְהַנֶּפֶשׁ עוֹמֵד לְמוֹפֵת. הַיְחָסִים עִם הַכְּפָרִים
הָעַרְבִיִּים הֵם יַחֲסֵי יְדִידוּת. בְּמִקְרִים רַבִּים בּוֹחֲרִים
הָעַרְבִים בִּבְנֵי רִאשׁוֹן־לְצִיּוֹן לְבוֹרְרִים וְלִמְפַשְּׁרִים
בְּסִכְסוּכִי עִנְיְנֵיהֶם, וּבִדְבָרִים שֶׁבֵּינָם לְבֵין בְּנֵי
הַמּוֹשָׁבָה הֵם סוֹמְכִים עַל פִּי רֹב בְּאֵמוּן גָּמוּר עַל
מִשְׁפַּט הַשָּׁלוֹם הָעִבְרִי הַמְּקוֹמִי. הַמּוֹשָׁבָה מִצְטַיֶּנֶת
בְּכָל הַנּוֹחִיּוּת וּמַתְּנוֹת הַתַּרְבּוּת שֶׁל עִיר גְּדוֹלָה
וּמְפֻתַּחַת: דֹּאַר, טֵלֶגְרַף, טֵלֵפוֹן, מָאוֹר חַשְׁמַלִּי
בַּבָּתִּים וּבָרְחוֹבוֹת. בְּכֹחַ הַחַשְׁמַל מִשְׁתַּמְּשִׁים בְּכָל
הַתַּעֲשִׂיָּה בַּיֶּקֶב, וּבַתַּעֲשִׂיּוֹת הַזְּעִירוֹת, בִּבְאֵר
הַמּוֹשָׁבָה וּבַבְּאֵרוֹת שֶׁל הַפַּרְדֵּסִים הַחֲדָשִׁים. הַסְפָּקַת
הַמַּיִם עֲרוּכָה לְמוֹפֵת; יֵשׁ דֵּי מַיִם בַּיּוֹם וּבַלַּיְלָה,
גַּם לִשְׁתִיָּה גַּם לְהַשְׁקָאָה. בָּהּ אַתָּה מוֹצֵא בָּתֵּי
מָלוֹן, מִסְעָדוֹת, מְקוֹמוֹת טִיּוּל, וּרְאִי־נֹעַ. 4 רוֹפְאִים, 3
רוֹפְאֵי שִׁנַּיִם, 2 בָּתֵּי־מִרְקַחַת, וְאַמְבּוּלְטוֹרִיּוּם. שׁוּק
תְּמִידִי וְכִשְׁלשִׁים חֲנֻיּוֹת וּבָתֵּי מִסְחָר שׁוֹנִים.</p>

<p>רִאשׁוֹן נִכְנֶסֶת בְּתָכְנִיתָן שֶׁל הַחֶבְרוֹת
לְתַיָּרִים. כָּל הַתַּיָּרִים חוֹשְׁבִים לָהֶם לְחוֹבָה לְבַקְּרָהּ.
רַבֵּי מַמְלָכוֹת, וֵזִירִים, מְפַקְּדִים, מַנְהִיגֵי מִפְלַגּוֹת,
אַנְשֵׁי מַדָּע וַאֳמָנִים, מִבְּנֵי בְּרִית וּמִשֶּׁאֵינם בְּנֵי
בְרִית, הָיוּ אוֹרְחֶיהָ. לְקַבָּלַת אוֹרְחִים חֲשׁוּבִים הִקְדִּישׁ
הַנָּדִיב בַּיִת גָּדוֹל בֶּן שְׁתֵּי קוֹמוֹת, בּוֹ אוּלַמִּים
וַחֲדָרִים גְּדוֹלִים וּמְרֻוָּחִים, מְרֻהָטִים וּמְקֻשָּׁטִים יָפֶה.
הַנָּדִיב בְּבִקּוּרָיו בָּאָרֶץ, מוֹפִיעַ מִדֵּי פַּעַם בְּרִאשׁוֹן;
יְמֵי בִּקּוּרָיו הֵם יְמֵי חַג לַמּוֹשָׁבָה! כַּמָּה קִרְבָה
וְאַהֲבָה נוֹצְרוּ בֵּין אָחִינוּ הַגָּדוֹל הַזֶּה וּבֵין בּוֹנֵי
הַמּוֹשָׁבָה. מִי מִבְּנֵי רִאשׁוֹן אֵינוֹ זוֹכֵר אֶת שִׂיחָתוֹ
הָאִינְטִימִית עִם הַכּוֹרְמִים בְּבֵית־הָעָם שֶׁאָרְכָה 4 שָׁעוֹת
בִּזְמַן בִּקּוּרוֹ הַשֵּׁנִי בָּאָרֶץ. דִּבְרֵי נְבוּאָה נִזְרְקוּ
אָז מִפִּיו עַל כָּל הַקּוֹרוֹת אוֹתָנוּ בְּאַחֲרִית הַיָּמִים.
בְּעֵינֵי רוּחוֹ חָזָה אֶת הַבָּאוֹת, הִזְהִיר לְקַדֵּם אֵת פְּנֵי
הָרָעָה בְּעֵת פְּרֹץ מִלְחָמָה. בִּזְכוּת עֲצוֹתָיו הַמְחֻכָּמוֹת
נִצַּלְנוּ, כַּאֲשֶׁר עָלָה הַכּוֹרֵת עַל הַיִּשּׁוּב, בְּיוֹם קְרָב.
כְּאָב רַחוּם הוֹכִיחַ וְהִסְבִּיר וְיָעַץ, וּדְבָרָיו הָיוּ
כְּדִבְרֵי הָאוּרִים.</p>

<p>רִאשׁוֹן־לְצִיּוֹן מִלְּאָה אֶת תַּפְקִידָהּ
שֶׁקִּבְּלָה עָלֶיהָ בְּרֵאשִׁית הִוָּסְדָה, לִהְיוֹת מִגְדַּל אוֹר
וּמוֹרֵה דֶרֶךְ בִּתְקוּפַת הַתְּחִיָּה וְהָעֲלִיָּה. הִיא תּוֹסִיף
לַעֲמֹד עַל מִשְׁמַרְתָּהּ, מִשְׁמֶרֶת הַכָּבוֹד, גַּם לְהַבָּא.
&#8220;Nobles oblige&#8221; הַשֵּׁם גּוֹרֵם! שְׁמָהּ
מְחַיֵּב אוֹתָהּ לִהְיוֹת כַּדָּאִית וּרְאוּיָה לַחֲזוֹן
נְבִיאֵנוּ:</p>

<p>&#8220;רִאשׁוֹן־לְצִיּוֹן הִנֵּה הִנָּם!&#8221;</p>
</blockquote>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBZ0xRIiwiZXhwIjpudWxsLCJwdXIiOiJibG9iX2lkIn19--cd5896fda5ae8aacda3fe37c77fffc52ce404879/6.png" alt="6.png" />
<figcaption>6.png</figcaption>
</figure>

<h2 id="תּוֹסָפוֹת">תּוֹסָפוֹת</h2>

<h3 id="הַיֶּקֶב">הַיֶּקֶב</h3>

<blockquote>
<p>יוֹתֵר מֵעֶשְׂרִים שָׁנָה נִמְשַׁךְ שִׁעְבּוּדָהּ שֶׁל
הָאֶפָּטְרָפְּסוּת, וְאוּלָם סוֹף סוֹף הִגִּיעַ הַיּוֹם וְהַיְקָבִים
נִמְסְרוּ לִידֵי הַמּוֹשָׁבוֹת עַצְמָן לְנַהֲלָם וּלְפַקֵּחַ עֲלֵיהֶם.
הַיֶּקֶב הַמֶּרְכָּזִי בְּרִאשׁוֹן־לְצִיּוֹן הוּא בֵּית־הַחֲרֹשֶׁת
הַגָּדוֹל בְּיוֹתֵר בְּכָל הַמִּזְרָח לְתַעֲשִׂיַּת יַיִן, קוֹנְיַאק
וְלִיקוֹרִים שׁוֹנִים לְמִינֵיהֶם – אֶחָד מִן
הַיְקָבִים הַמְפֻרְסָמִים בָּעוֹלָם. הוּא נִבְנָה חֲלָקִים־חֲלָקִים
בְּמֶשֶׁךְ שָׁנִים אֲחָדוֹת עַל יְדֵי מְהַנְדְּסִים מְפֻרְסָמִים,
בַּנָּאִים מֻמְחִים שֶׁבָּאוּ לְשֵׁם זֶה מִצָּרְפַת. מִלְּבַד מִסְפָּר
עָצוּם שֶׁל חָבִיוֹת וּבְרֵכוֹת יֵשׁ בּוֹ גִּיגִיּוֹת עֲנָקִיּוֹת, 104
בְּמִסְפָּר, שֶׁכָּל אַחַת מְכִילָה 300 הֶקְטוֹלִיטֶר יָיִן. כָּל
הַמְּכוֹנוֹת וְהַמַּכְשִׁירִים נַעֲשׂוּ עַל פִּי הַמִּלָּה
הָאַחֲרוֹנָה שֶׁל הַמַּדָּע בְּמִקְצוֹעַ זֶה. עַל יַד הַיֶּקֶב
נִמְצֵאת מַעְבָּדָה חִימָאִית עֲשִׁירָה, בֵּית מְלָאכָה גָּדוֹל
לְחָבִיּוֹת וְכוּ'. בַּזְּמַנִּים הָרִאשׁוֹנִים הָיוּ מַכְנִיסִים אֶל
הַיֶּקֶב שָׁנָה שָׁנָה לְמַעְלָה מֵעֶשְׂרִים וַחֲמִשָּׁה אֶלֶף קַנְטֵר
עֲנָבִים בְּנֵי מִינִים שׁוֹנִים – מִפֶּתַח־תִּקְוָה, רְחוֹבוֹת, גְּדֵרָהּ, נֵס־צִיּוֹנָה
וְרִאשׁוֹן־לְצִיּוֹן עַצְמָהּ. בַּזְּמָן הָאַחֲרוֹן הֻפְחְתָה
הַתַּעֲשִׂיָּה. הַיֶּקֶב בְּזִכְרוֹן־יַעֲקֹב, הַגִּתּוֹת בִּרְחוֹבוֹת
וּגְדֵרָהּ שַׁיָּכִים כֻּלָּם לַ&#8220;אֲגֻדַּת הַכּוֹרְמִים הַמְשֻׁתֶּפֶת&#8221;,
שֶׁהַנְהָלָתָהּ הַמֶּרְכָּזִית וּמִשְׂרָדֶיהָ נִמְצָאִים בְּיֶקֶב
רִאשׁוֹן־לְצִיּוֹן, וּבְרֹאשָׁם מְנַהֵל וּמוֹעֵצָה מֻרְכֶּבֶת מִכָּל
חַבְרֵי הַמּוֹשָׁבוֹת הַנ&quot;ל. הַיֶּקֶב מַעֲסִיק הַרְבֵּה פּוֹעֲלִים
וּפְקִידִים קְבוּעִים בְּכָל יְמוֹת הַשָּׁנָה, וּבִימֵי הַבָּצִיר הוּא
מַעֲסִיק גַּם מִסְפָּר הָגוּן שֶׁל פּוֹעֲלִים זְמַנִּיִּים.</p>

<p>בְּיָמִים הָהֵם הוֹמָה הַמּוֹשָׁבָה מֵרֹב תְּנוּעָה
וַעֲבוֹדָה, וְרַבִּים מִבְּנֵי הָאָרֶץ בָּאִים לִרְאוֹת בַּקָּצִיר
וּבַתַּעֲשִׂיַּת הַיַּיִן. הַיֶּקֶב וּסְנִיפָיו יֵשׁ לָהֶם מַחֲסָנִים
וְאוֹצְרוֹת יַיִן בְּכָל חֶלְקֵי תֵּבֵל. הַיֶּקֶב זָכָה לְמֵדָלִיּוֹת
זָהָב וּתְעוּדוֹת כָּבוֹד בְּכָל הַתַּעֲרוּכוֹת שֶׁבָּהֶן הִצִּיג
מִפְּרִי עֲבוֹדָתוֹ וּלְיֵין &#8220;כַּרְמֶל&#8221; יָצְאוּ מוֹנִיטִין בְּכָל
הָעוֹלָם. הַיֶּקֶב הוּא כְּאֶבֶן הַשּׁוֹאֶבֶת לְכָל הַתַּיָּרִים
הַבָּאִים לָתוּר אֶת הָאָרֶץ; גְּדוֹלֵי אֲרָצוֹת וְרַבֵּי מֶמְשָׁלוֹת
בָּאִים לְבַקְּרֵהוּ.</p>
</blockquote>

<h3 id="פַּרְדֵּסהַמּוֹשָׁבָה">פַּרְדֵּס הַמּוֹשָׁבָה</h3>

<blockquote>
<p>בְּתוֹךְ הַמּוֹשָׁבָה, בֵּין הַיֶּקֶב וּבֵין הָרְחוֹב
הָרָאשִׁי, רְחוֹב רוֹטְשִׁילְד, נָטוּעַ פַּרְדֵּס. מָקוֹם זֶה שִׁמֵּשׁ
בָּרִאשׁוֹנָה גַן־יְרָקוֹת מְשֻׁתָּף לְכָל הַמִּתְיַשְּׁבִים. אַחֵר
נִמְסַר לַפְּקִידוּת לְשֵׁם תַּחֲנַת נִסְיוֹנוֹת לְמַטָּעִים שׁוֹנִים;
כַּיּוֹם הַזֶּה רֻבּוֹ נָטוּעַ תַּפּוּחֵי־זָהָב, לִימוֹנִים
וּשְׂרִידִים שֶׁל עֵצִים יִקְרֵי־הַמְּצִיאוּת. בְּתוֹךְ הַפַּרְדֵּס
מִמִּזְרָח לְמַעֲרָב וּמִצָּפוֹן לְדָרוֹם עוֹבְרוֹת שְׂדֵרוֹת
תְּמָרִים וּדְקָלִים הַמְשַׂמְּחוֹת עֵין כָּל רוֹאֵיהֶן. הַשְּׂדֵרוֹת
מְשַׁמְּשׁוֹת מָקוֹם לְקַבָּלַת פְּנֵי אוֹרְחִים חֲשׁוּבִים הַבָּאִים
לְבַקֵּר אֶת הַמּוֹשָׁבָה. פִּנַּת־חֵן הַנֶּהֱדֶרֶת בִּשְׁלַל
צְבָעֶיהָ, שַׁלְוָה וְהוֹד נְסוּכִים עָלֶיהָ, וְהִיא מַשְׁרָה עַל כָּל
בָּאֶיהָ רוּחַ חָג.</p>

<p>בְּרוֹשִׁים, הַמִּתְחָרִים בְּשִׂיא גָבְהָם עִם
הַדְּקָלִים הַגֵּאִים וְהָרָמִים, מִתְנַשְּׂאִים מִמַּעֲרָב
לַפַּרְדֵּס, לִהְיוֹת לוֹ לְמָגֵן מִפְּנֵי הָרוּחוֹת.</p>

<p>הַכְנָסַת הַפַּרְדֵּס מֻקְדֶּשֶׁת לְצָרְכֵי הַצִּבּוּר.</p>
</blockquote>

<h3 id="בֵּית־הָעָם">בֵּית־הָעָם</h3>

<blockquote>
<p>בֵּית־הָעָם, שֶׁנִּבְנָה מִכַּסְפֵּי הַכּוֹרְמִים,
עָלָה בְּשִׁשָּׁה־עָשָׂר אֶלֶף פְרַנְק, סְכוּם עָצוּם בַּיָּמִים
הָהֵם. זֶה הָיָה הַמּוֹסָד הָרוּחָנִי בַּמּוֹשָׁבָה, – אַכְסַנְיָה לְכָל עִנְיְנֵי הַתַּרְבּוּת. בְּבַיִת זֶה
מָצְאָה לָהּ מָקוֹם הַסִּפְרִיָּה, בּוֹ נִקְבְּעוּ עַרְבֵי קְרִיאָה,
נֶעֶרְכוּ הַרְצָאוֹת מַדָּעִיּוֹת בְּמוֹצָאֵי שַׁבָּתוֹת עַל יְדֵי
מַשְׂכִּילֵי הַמּוֹשָׁבָה; אַף הוּא שִׁמֵּשׁ בֵּית־וַעַד, אוּלָם
לַאֲסֵפוֹת, בִּיתָן לַתִּזְמֹרֶת, לְהִתְעַמְּלוּת, לְהַצָּגַת
חֶזְיוֹנוֹת, לַחֲגִיגוֹת, לַחֲתֻנּוֹת, וְכַדּוֹמֶה. הַבַּיִת הַזֶּה
הָיָה עוֹרֵק הַחַיִּים הָרוּחָנִיִּים, בֵּית הַיּוֹצֵר לְכָל מִינֵי
תָּכְנִיּוֹת לְשִׁחְרוּר הַמּוֹשָׁבָה מֵעֹל הָאֶפָּטְרָפְּסוּת
וּמָקוֹם לְחִלוּפֵי דֵעוֹת בְּעִנְיַן הָעֲבוֹדָה הַחַקְלָאִית
וְהַהִשְׁתַּלְּמוּת בָּהּ. כָּל הָאוֹרְחִים הַחֲשׁוּבִים שֶׁבָּאוּ אֶל
הָאָרֶץ הִשְׁמִיעוּ אֶת דִּבְרֵיהֶם בַּבַּיִת הַזֶּה.</p>
</blockquote>

<h3 id="בֵּית־הַכְּנֶסֶת">בֵּית־הַכְּנֶסֶת</h3>

<blockquote>
<p>בָּרְחוֹב הָרָאשִׁי, בִּמְרוֹם הַגִּבְעָה, מִתְנוֹסֵס
בֵּית־מִקְדָּשׁ מְעַט כָּלוּל בַּהֲדָרוֹ, בָּנוּי בְּכֶסֶף הַנָּדִיב.
הַרְבֵּה שָׁנִים עָמְלוּ בּוֹנָיו בּוֹ וְכַמָּה פְּעָמִים נִפְסַק
בִּנְיָנוֹ בִּגְּזֵרַת הַמֶּמְשָׁלָה הַתֻּרְכִּית, שֶׁלְּפִי חֻקֶּיהָ
אָסוּר הָיָה לִבְנוֹת בֵּית־כְּנֶסֶת בְּלִי רִשְׁיוֹן מְיֻחָד מֵאֵת
הַשֻּׂלְטָן. אַף גַּם נִשְׁלַם הַבַּיִת בְּאִסּוּר, וּבִמְלֶאכֶת
הַגַּג עָסְקוּ כָּל בְּנֵי הַמּוֹשָׁבָה – בַּלָּיְלָה. בְּעַרְכָּאוֹת הַמֶּמְשָׁלָה הָיָה הַבַּיִת
רָשׁוּם בְּשֵׁם מַחֲסָן מְשֻׁתָּף שֶׁל הָאִכָּרִים. וּבְבוֹא
הַפְּקִידִים, הַמְבַקְּרִים אֶת הָרִשְׁיוֹנוֹת, אֶל הַמּוֹשָׁבָה,
הָיוּ סִפְרֵי־הַתּוֹרָה מוּצָאִים מִבֵּית־הַכְּנֶסֶת בַּחֲשַׁאי. רַק
מִקֵּץ חָמֵשׁ שָׁנִים לְאַחַר גְּמַר בִּנְיָנוֹ נִתְקַבֵּל מִקֻּשְׁטָא
רִשְׁיוֹן רִשְׁמִי, שֶׁעָלָה בְּהוֹן רָב. וְאוּלָם הַמּוֹשָׁבָה
הָלְכָה וְגָדְלָה וּבֵית־כְּנֶסֶת זֶה, שֶׁנִּבְנֶה בְּשַׁעְתּוֹ לְפִי
מִסְפַּר הַתּוֹשָׁבִים בַּיָּמִים הָהֵם, לֹא יָכֹל לְהָכִיל אֶת כָּל
הַבָּאִים בְּתוֹכוֹ לְהִתְפַּלֵּל. מִן הַהֶכְרַח הָיָה אֵפוֹא לְהָקִים
בָּתֵּי תְּפִלָּה חֲדָשִׁים, וּבִרְבוֹת הַיָּמִים נִפְרְדוּ בְּנֵי
הַמּוֹשָׁבָה לְעֵדוֹת שׁוֹנוֹת וְכָל עֵדָה בָּנְתָה לָהּ
בֵּית־תְּפִלָּהּ לְעַצְמָהּ. כַּיּוֹם הַזֶּה נִמְצָאִים בְּרִאשׁוֹן
בָּתֵּי תְּפִלָּה שׁוֹנִים לַסְּפָרַדִּים, לַתֵּימָנִים,
לְאַשְׁכְּנַזִּים־חֲסִידִים. עַל יַד בָּתֵּי הַכְּנֵסִיּוֹת
מִתְקַיְּמוֹת חֶבְרוֹת שׁוֹנוֹת: לוֹמְדֵי שַׁ&#8220;ס, מִשְׁנַיּוֹת, זֹהַר
וְתוֹרַת הַקַּבָּלָה עַל פִּי חב&#8221;ד, הַכֹּל לְפִי רוּחַ
הַמִּתְפַּלְּלִים בָּהֶם, אִישׁ כְּאַרְצוֹ וְאִישׁ כְּגָלוּתוֹ
– עַד אֲשֶׁר יֵעָרֶה עָלִינוּ רוּחַ מִמָּרוֹם וְכָל
חֶלְקֵי עַמֵּנוּ יִתְאַחֲדוּ לִהְיוֹת גּוֹי אֶחָד וְשָׂפָה
אֶחָת.</p>
</blockquote>

<h3 id="מוֹסְדוֹתהַחִנּוּךְ">מוֹסְדוֹת הַחִנּוּךְ</h3>

<blockquote>
<p>בַּמּוֹשָׁבָה מִתְקַיְּמִים בָּתֵּי־סֵפֶר וּבָתֵּי
אֻלְפָנָא שׁוֹנִים. הָרִאשׁוֹן לְכֻלָּם וְהַגָּדוֹל בָּהֶם הוּא
בֵּית־הַסֵּפֶר הָעַמָּמִי בִּרְחוֹב הֶרְצֵל, בֶּן שְׁמוֹנֶה
מַחְלָקוֹת, לְתַלְמִידִים וּלְתַלְמִידוֹת. הוּא נִמְצָא בְּבַיִת
גָּדוֹל וְלוֹ אֲגַף בֶּחָצֵר. בּוֹ כִּהֲנוּ מוֹרִים יְדוּעִים
וּמְפֻרְסָמִים שֶׁהִנִּיחוּ אֶת הַיְסוֹד לַלָּשׁוֹן הָעִבְרִית
לִהְיוֹתָהּ שְׂפַת הַהוֹרָאָה וְהַדִּבּוּר. בֵּית־הַסֵּפֶר מְשֻׁכְלָל
בְּמַכְשִׁירִים וּבְסִפְרִיָּה לַתַּלְמִידִים. עַל יַד בֵּית־הַסֵּפֶר
נִמְצֵאת גִּנָּה – שִׁשָּׁה דוּנָמִים אֲדָמָה,
בָּהּ מִתְמַחִים הַתַּלְמִידִים בַּעֲבוֹדוֹת חַקְלָאִיּוֹת. בְּגִנָּה
זוֹ נְטוּעָה שְׂדֵרַת בְּרוֹשִׁים יָפָה, הַנִּקְרֵאת עַל שֵׁם
הַמּוֹרֶה הַמָּנוֹחַ יוֹסֵף וִיתְקִין, שֶׁהָיָה אָהוּב וְחָבִיב מְאֹד
עַל תַּלְמִידָיו, וּלְזִכְרוֹ נְטָעוּהָ אַחֲרֵי מוֹתוֹ.</p>
</blockquote>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBZ1BRIiwiZXhwIjpudWxsLCJwdXIiOiJibG9iX2lkIn19--d65a1684d1aa4751e1710b1fff8a27e2778d0d7b/7.png" alt="7.png" />
<figcaption>7.png</figcaption>
</figure>

<blockquote>
<p>עַד הַשָּׁנָה הָאַחֲרוֹנָה הִתְקַיֵּם גַּם בֵּית
תַּלְמוּד־תּוֹרָה מִיסוֹדוֹ שֶׁל הַמִּזְרָחִי בְּבַיִת מְיֻחָד בָּנוּי
לְשֵׁם כָּךְ.</p>

<p>בַּמּוֹשָׁבָה נִמְצָאִים גַּם &#8220;חֲדָרִים&#8221; בִּשְׁבִיל
יַלְדֵי הָעֵדוֹת הַמִּזְרָחִיּוֹת, הַמַּחֲזִיקוֹת עוֹד בְּדַרְכֵי
הַלִּמּוּד הַנּוֹשָׁנוֹת.</p>

<p>בִּשְׁנַת תרפ&#8220;ו נוֹסְדָה בְּ&#8221;רִאשׁוֹן&quot; גִּמְנַסְיָה
בִּשְׁבִיל גּוֹמְרֵי בֵּית־הַסֵּפֶר הָעַמָּמִי הָרוֹצִים לְהַמְשִׁיךְ
אֶת הַשְׂכָּלָתָם. בַּגִּמְנַסְיָה לוֹמְדִים גַּם בְּנֵי הַמּוֹשָׁבוֹת
הַסְּמוּכוֹת.</p>

<p>בַּזְּמָן הָאַחֲרוֹן נִבְנָה בִּנְיָן מְיֻחָד
לְגַן־הַיְלָדִים בְּכַסְפָּהּ שֶׁל הַבָּרוֹנִית הַנְּדִיבָה. הַבַּיִת
יָפֶה וּמְשֻׁכְלָל, מֻקָּף חֹרְשַׁת עֵצִים מְצִלִּים.</p>

<p>לַתֵּימָנִים יֵשׁ גַּן־יְלָדִים מְיֻחָד.</p>
</blockquote>

<h3 id="הַסִּפְרִיָּה">הַסִּפְרִיָּה</h3>

<blockquote>
<p>הַסִּפְרִיָּה נִמְצֵאת כַּיּוֹם בַּחֲדָרִים
מְרֻוָּחִים בַּקּוֹמָה הַתַּחְתּוֹנָה שֶׁל בֵּית־הַכְּנֶסֶת, שָׁם גַּם
אוּלָם הַקְּרִיאָה. בַּסִּפְרִיָּה נִמְצָאִים סְפָרִים וְעִתּוֹנִים
בִּלְשׁוֹנוֹת שׁוֹנוֹת, וְהִיא פְּתוּחָה לִמְבַקְרֶיהָ הָרַבִּים
בְּכָל עֶרֶב. מַר ז. ד. לֵיבוֹנְתִּין, שֶׁהַסִּפְרִיָּה נִקְרְאָה עַל
שְׁמוֹ לְיוֹם חַג הוּלַדְתּוֹ הַשִּׁבְעִים, תּוֹמֵךְ בַּסִּפְרִיָּה
בִּסְפָרִים וּבְכֶסֶף.</p>
</blockquote>

<h3 id="הַתֵּאַטְרוֹןוְהָרְאִי־נוֹעַ">הַתֵּאַטְרוֹן וְהָרְאִי־נוֹעַ</h3>

<blockquote>
<p>בִּשְׂדֵרוֹת &#8220;בְּצַלְאֵל&#8221;, מוּל הַפַּרְדֵּס, הוּקַם
בַּשָּׁנִים הָאַחֲרוֹנוֹת תֵּאַטְרוֹן רְאִי־נוֹעַ בְּשֵׁם &#8220;נַעֲמָן&#8221;,
הַמֵּכִיל לְמַעְלָה מִשְּׁמוֹנֶה מֵאוֹת מְקוֹמוֹת יְשִׁיבָה.
הַבִּנְיָן יָפֶה וּמֻקָּף חֹרְשַׁת עֵצִים עֲבֻתִּים. בְּמוֹצָאֵי
שַׁבָּתוֹת הוֹמֶה הַמָּקוֹם מִבְּנֵי רִאשׁוֹן־לְצִיּוֹן וְכָל
הַמּוֹשָׁבוֹת הַסְּמוּכוֹת, הַבָּאִים לְבַקֵּר אֶת
הַתֵּאַטְרוֹן.</p>

<p>הַבַּיִת נִבְנָה בְּכֶסֶף אִישׁ פְּרָטִי וּלְאַחַר עֶשְׂרִים שָׁנָה יַעֲבֹר לִרְשׁוּתָהּ שֶׁל הַמּוֹשָׁבָה.</p>
</blockquote>

<h3 id="עֵין־הַקּוֹרֵא">עֵין־הַקּוֹרֵא</h3>

<blockquote>
<p>הַמַּעְיָּן הַזֶּה, שֶׁהָיָה קֵן לְיַבְחוּשִׁים
וְיִתּוּשִׁים מְחוֹלְלֵי הַקַּדַּחַת הַמַּמְאֶרֶת, נֶהְפַּך לִבְרָכָה.
הַמּוֹשָׁבָה, בְּעֶזְרַת הַמֶּמְשָׁלָה, שָׂמָה עָלָיו מָצוֹר וְעַל
יְדֵי סְכָרִים וְצִנּוֹרוֹת יִבְּשׁוּ אֶת הַמָּקוֹם סָבִיב לוֹ.
הַמַּיִם הַנִּקְוִים מְשַׁמְּשִׁים עַתָּה הַשְׁקָאָה לַפַּרְדֵּס
הַסָּמוּךְ וְלַעֲצֵי הָאֵקָלִפְּטוּסִים הַנְּטוּעִים שָׁם,
הַשּׁוֹמְרִים אֶת גְּבוּלוֹת הַחוֹלוֹת. הַמַּכְתֶּשֶׁת הָעֲכוּרָה
וְהַנִּרְפֶּשֶׁת עֲטוּפָה מֵעַתָּה יֶרֶק צוֹהֵל בְּכָל יְמוֹת
הַשָּׁנָה וּבַחֹרְשׁוֹת הָרַעֲנַנּוֹת נִשְׁמַע צִפְצוּף
בַּעֲלֵי־כָּנָף לְמִינֵיהֶם.</p>
</blockquote>

<h3 id="שְׂדֵההַקְּבָרוֹת">שְׂדֵה הַקְּבָרוֹת</h3>

<blockquote>
<p>מִתּוֹךְ עֵמֶק נָטוּעַ פֹּה וָשָׁם גְּפָנִים,שְׁקֵדִים וְזֵיתִים, מִתְנַשֵּׂאת גִּבְעָה תְּלוּלָה – בַּיִת מוֹעֵד לְכָל חַי. מֵעַל רֹאשׁ הַגִּבְעָה נִשְׁקֶפֶת
שִׁקְמָה עַתִּיקַת־יוֹמִין, גְּבוֹהָה וַעֲנֵפָה, וְתוֹכָהּ נִחָר.
אַגָּדוֹת מְסַפְּרוֹת, כִּי יְדֵי אָדָם שָׁפְכוּ אֶת הַגִּבְעָה
בְּיָמִים קַדְמוֹנִים, אַף נָטְעוּ בָּהּ אֶת הַשִּׁקְמָה הַזֹּאת.
מֵרָחוֹק, צָפוֹנָה וְדָרוֹמָה, תִּרְאֶינָה עֵינֶיךָ עוֹד שִׁקְמִים
בּוֹדְדוֹת, עֵצִים זְקֵנִים וְגַלְמוּדִים. יְדֵי מִי נָטְעוּ אֶת
הָעֵצִים הָאֵלֶּה, מִי נָטָה אֶת קַוָּם וּלְשֵׁם מָה? הַהָפְקְדוּ
לִהְיוֹת שׁוֹמְרִים עַל גְּבוּלוֹת אֲשֶׁר גָּבְלוּ רִאשׁוֹנִים,
מַלְכֵי קֶדֶם לְשִׁבְטֵיהֶם לְנַחֲלָתָם, אוֹ אִם פְּלֵטַת זִכָּרוֹן
הֵם לְאֵלִים נִשְׁכָּחִים, אֲשֶׁר בְּצֵל דָּלִיּוֹתֵיהֶם הַשְּׁלוּחוֹת
הֵרִיחוּ מִנְחָה וָזָבַח? אוֹ אוּלַי פֹּה, עַל הַגְּבָעוֹת הָאֵלֶּה,
הָיוּ אֲבוֹתֵינוּ מַשִּׂיאִים מַשּׂוּאוֹת לְהוֹדִיעַ בִּיהוּדָה עַל
קִדּוּשׁ הַחֹדֶשׁ? בְּדוּמִיַּת־אֵלֶם עוֹמְדִים הֵם אֶזְרְחֵי אֶרֶץ
אֵלֶּה, כִּבְדֵי־שֵׂיבָה וּמַרְאוֹת, צוֹפִים עַל סְבִיבוֹתֵיהֶם
בְּשַׁלְוַת עֲיֵפִים, כִּשְׁקוּעִים בְּהַרְהוֹרִים, בְּזִכְרוֹנוֹת
מִיָּמִים רְחוֹקִים. כִּי תִּשָּׂא עֵינֶיךָ מֵעַל הַגִּבְעָה הַזֹּאת
וְרָאִיתָ אֶת הַיָּם הַגָּדוֹל, אֶת יָפוֹ הָעִיר, אֶת לוּד, אֶת
אַדְמַת הַשָּׁרוֹן וְעַד הָרֵי יְהוּדָה, הַמַּכְחִילִים בְּדוּמִיַּת
צִפִּיָּה&#8230;</p>

<p>וְיִרְאַת כָּבוֹד תִּתְקָפְךָ בְּקָרְבְךָ אַט אֶל
הַקְּבָרִים הָאֵלֶּה, קִבְרֵי הַחֲלוּצִים הָרִאשׁוֹנִים לִיהוּדָה,
שֶׁמָּסְרוּ נַפְשָׁם עַל תְּחִיַּת הַשְּׁמָמָה הַזֹּאת, שִׁמְמַת עֵין
הַקּוֹרֵא. פֹּה מָצְאוּ לָהֶם מְנוּחַת עוֹלָמִים מְיַסְּדִי
רִאשׁוֹן־לְצִיּוֹן, גִּבּוֹרֶיהָ קְדוֹשֶׁיהָ, שֶׁנָּפְלוּ עַל
מִשְׁמַרְתָּם חֲלָלִים, מִי בַּחֲמַת הַקַּדַּחַת הָאַכְזְרִיָּה, מִי
מִיַּד רוֹצֵחַ פֶּרֶא־מִדְבָּר, מִי מִמַּאֲכֶלֶת שׁוֹדֵד אוֹרֵב
בַּלָּיְלָה.</p>

<p>שְׂדֵה הַקְּבָרוֹת נָטוּעַ אַף הוּא יַעַר עֲצֵי
אֵקָלִפְּטוּסִים, גְּבוֹהִים וּזְקוּפִים, וְשִׂיחַ־לַחַשׁ יִתְחָרֵשׁ
בְּצַמַּרְתָּם הַגֵּאָה וְהָרַעֲנַנָּה, הַצּוֹפָה וְרוֹאָה
לְמֵרָחוֹק.</p>
</blockquote>

<h3 id="הִתְרַחֲבוּתהַמּוֹשָׁבָה">הִתְרַחֲבוּת הַמּוֹשָׁבָה</h3>

<blockquote>
<p>בִּשְׁנַת תרע&quot;ב נוֹסַף לְמוֹשָׁבָה מִצָּפוֹן לָהּ
שֶׁטַח שֶׁל 3700 דּוּנַם, מֵאַדְמַת הַכְּפָר בֵּית־דָּגוֹן. הָאֲדָמָה
אַדְמַת עִדִּית לְמַטָּעִים. 300 דּוּנָם מֵאֲדָמָה זוֹ נִקְנוּ עַל
יְדֵי וַעַד חוֹבְבֵי־צִיּוֹן בִּשְׁבִיל מוֹשַׁב הָעוֹבְדִים
נַחֲלַת־יְהוּדָה. מַעֲשֵׂה הַקְּנִיָּה הַזֹּאת נִמְשַׁךְ זְמָן רַב
בְּסִבַּת סִדְרֵי הַקְּנִיָּה הַמְסֻבָּכִים וּבְעִקָּר מִפְּנֵי
תִּגְרַת דָּמִים, שֶׁנָּפְלָה בֵּין הַמּוֹשָׁבָה וּבֵין הַמּוֹכֵר,
אֶחָד מִנִּכְבַּדֵי הַנּוֹצְרִים בְּיָפוֹ. וְזֶה דְבַר הַמִּקְרֶה:
בְּאֶחָד מִימֵי הַקַּיִץ בָּא אָחִיו שֶׁל הַמּוֹכֵר בְּלִוְיַת בְּנִי
מִשְׁפַּחְתּוֹ לְרִאשׁוֹן־לְצִיּוֹן, וּכְטוֹב לִבּוֹ עָלָיו הִתְחִיל
לְהִתְהוֹלֵל בְּאֶמְצַע הָרְחוֹב וְלִפְגֹעַ בָּעוֹבְרִים וְשָׁבִים,
וּכְשֶׁנִּגַּשׁ אֵלָיו צָעִיר אֶחָד מִצְּעִירֵי הַמּוֹשָׁבָה
לַהֲנִיאֵהוּ מִמַּעֲשָׂיו יָרָה הָעַרְבִי בַּצָּעִיר וַיְמִיתֵהוּ.
הָרוֹצֵחַ בָּרַח בַּשְּׁבִילִים הָעֲקַלְקַלִּים שֶׁבֵּין
הַפַּרְדֵּסִים וְנֶעְלָם. לַשָּׁוְא רָדְפוּ אַחֲרָיו בְּנֵי
הַמּוֹשָׁבָה, הוּא לֹא נִמְצָא. שֶׁבַע שָׁנִים הָיָה הָרוֹצֵחַ נָע
וְנָד בַּנֵּכָר וְלֹא שָׁב אֶל בֵּיתוֹ. וְאוּלָם נִכְבַּדֵּי
הָעַרְבִים הִשְׁתַּדְּלוּ לְפַיֵס אֵת בְּנֵי הַמּוֹשָׁבָה וְלִכְרֹת
בְּרִית־שָׁלוֹם. בְּרִית זוֹ הִיא שֶׁקֵּרְבָה גַם אֶת גְּאֻלַּת
הָאֲדָמָה הָאֲמוּרָה, זוֹ הַחֶלְקָה הַחֲדָשָׁה, שֶׁנִּתְקַדְּשָׁה עַל
יְדֵי קָרְבַּן עוֹלָה תְּמִימָה מִבְּחִירֵי הַנֹּעַר.</p>

<p>הַשֶּׁטַח הַזֶּה, שֶׁעַל יַד הַכְּבִישׁ הַיּוֹרֵד
לְיָפוֹ, הִגְדִּיל וְהֶעֱשִׁיר אֶת רִאשׁוֹן־לְצִיּוֹן; מִמֶּנּוּ
הוֹסִיפוּ קַרְקַע לַכּוֹרְמִים הַקּוֹדְמִים אַף נִתְּנוּ חֶלְקוֹת
אֲדָמָה לְמִתְאַכְּרִים חֲדָשִׁים.</p>

<p>בִּשְׁנַת תרפ&#8220;ו נִגְאֲלוּ, עַל יְדֵי אֲגֻדַּת
כּוֹרְמִים בְּשֵׁם &#8220;אֲחֻזָּה&#8221;, 3600 דּוּנָם מֵאַדְמַת סָרָפֶנְד־חָרִב.
מַעֲשֵׂה הַקְּנִיָּה נִמְשַׁךְ כְּעֶשְׂרִים וְחָמֵשׁ שָׁנָה.
בְּסַבְלָנוּת וּבִמְתִינוּת יוֹצְאוֹת מִן הַכְּלָל חַכָּתָהּ
הָאֲגֻדָּה לִשְׁעַת־כֹּשֶׁר אֲשֶׁר יוּכְלוּ לִגְאֹל חֶלְקָה זוֹ.
הָאֲדָמָה בְּרֻבָּהּ הִיא אַדְמַת מַטָּעִים. בְּהִשְׁתַּדְּלוּתָהּ
שֶׁל פִּיקָ&#8221;א, וְאַחֲרֵי טֹרַח רָב וִיגִיעָה יְתֵרָה, יָצָא דְבַר
הַקְּנִיָּה הַזֹּאת לַפֹּעַל. הָאֲדָמָה הַזֹּאת נִמְצֵאת בֵּין
רִאשׁוֹן־לְצִיּוֹן וְנֵס־צִיּוֹנָה, רַק רְצוּעָה קְטַנָּה שֶׁל 500
מֶטֶר בְּעֶרֶךְ, נַחֲלַת הַכְּפָר, מַפְרִיד בֵּינֵיהֶן. עַל שֶׁטַח
הָגוּן מִן הָאֲדָמָה הַזֹּאת הִתְיַשְּׁבוּ צְעִירֵי רִאשׁוֹן־לְצִיּוֹן
בְּנֵי אִכָּרִים וְתוֹשָׁבִים בְּעֶזְרָתָהּ שֶׁל פִּיקָ&quot;א. הַחֶלְקָה
הַזֹּאת הִיא &#8220;גֵיא בְּרָכָה&#8221; לַמּוֹשָׁבָה, כִּי הִיא טוֹבָה גַּם
לִכְרָמִים גַּם לְפַרְדֵּסִים. הַחֵלֶק הָרְבִיעִי, בְּעֵרֶךְ, מִן
הָאֲדָמָה הַזֹּאת נִמְסַר לְנֵס־צִיּוֹנָה.</p>
</blockquote>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBZ1RRIiwiZXhwIjpudWxsLCJwdXIiOiJibG9iX2lkIn19--7899a16ce9a6d8cb02de2edf62723c8cda0fd4d9/8.png" alt="8.png" />
<figcaption>8.png</figcaption>
</figure>

<blockquote>
<p>בַּזְּמַן הָאַחֲרוֹן נִקְנוּ חֲלָקִים בּוֹדְדִים גַּם
מִן הַכְּפָר בֵּית־דָּגוֹן, וִיהוּדִים מֵאַנְגְּלִיָּה קָנוּ
כְּאַלְפַּיִם דּוּנָם מֵאַדְמַת הַכְּפָר סַפְרִיָּה, אֲשֶׁר,
כַּנִּרְאֶה, תִּתְחַבֵּר עִם אַדְמַת רִאשׁוֹן־לְצִיּוֹן, וּלְפִי זֶה
תָּכִיל הַמּוֹשָׁבָה כְּ 17 אֶלֶף דּוּנָם, רֻבָּם נְטוּעִים
פַּרְדֵּסִים, גְּפָנִים, שְׁקֵדִים וְזֵיתִים.</p>
</blockquote>

<h3 id="הַחוֹלוֹת">הַחוֹלוֹת</h3>

<blockquote>
<p>עַל הַגְּבוּל הַמַּעֲרָבִי שֶׁל הַמּוֹשָׁבָה
מִתְרוֹמְמִים רֻכְסֵי חוֹל. אָרְכָּם מִתְּחוּם הַמּוֹשָׁבָה עֵד הַיָּם
6 קִילוֹמֶטְרִים וְרָחְבָּם עַל גְּבוּל הַמּוֹשָׁבָה 6 קִילוֹמֶטְרִים.
לְנֶגֶד עֵינֶיךָ מִדְבָּר רְחַב־יָדַיִם שֶׁל חוֹל דַּק וְצָהֹב,
הַמְשַׁנֶּה מַרְאֵהוּ פַּעַם פַּעַם, פּוֹשֵׁט צוּרָה וְלוֹבֵשׁ צוּרָה.
אֶחָד נֶעְלָם, אַדְרִיכַל פֶּלִאי וְסוֹרֵר, יֶחֱזֶה לוֹ בַּמָּקוֹם
הַזֶּה אֶת תָּכְנִיּוֹתָיו הָאַגָּדִיּוֹת, וּכְמוֹ בְּמַטֵּה קֶסֶם
יַעֲלֶה לְפָנָיו מִפְעֲלֵי בִּנְיָן שׁוֹנִים, חֲדָשִׁים לַבְּקָרִים.
לִרְצוֹנוֹ יְנַשֵּׂא הָרִים, יִכְרֶה עֲמָקִים, יַבְקִיעַ תְּעָלוֹת,
יְאָחֵז מַעֲלוֹת וּמוֹרָדוֹת. וּפִתְאֹם יַהֲפֹךְ יָדוֹ, יִשְׁרֹק
בַּחֲמַת קֶצֶף וְהָרַס וְחִבֵּל אֶת יְגִיעַ כַּפָּיו. יַעֲקֹר הָרִים,
יִשְׁטָחֵם וִיפִיצֵם וִיסוֹדָם יְגַלֶּה: שׁוּר – הִנֵּה אֲדָמָה שְׁחוֹרָה מְצִיצָה מִתַּחַת הַחוֹלוֹת. פֹּה
וָשָׁם פְּזוּרִים עַל פְּנֵי עַרְבַת־מִדְבָּר זוֹ נְאוֹת דֶּשֶׁא:
הִנֵּה תְּאֵנָה רַבַּת עֲנָפִים, שִׁקְמָה פּוֹרַעַת־פֶּרַע, צַפְצָפָה
גַלְמוּדָה, וְהִנֵּה גַם מַיִם מְפַכִּים. פֹּה תִמְצָא גַם מְאוּרוֹת
סֵתֶר, מִשְׁכָּן לְחַיּוֹת הַבָּר – תַּנִּים,
שׁוּעָלִים, נְמִיּוֹת. גַּם שְׁרָצִים וּרְמָשִׂים שׁוֹנִים, וְאַנְשֵׁי
צַיִד יָבוֹאוּ הֲלוֹם לְבַקֵּשׁ טֶרֶף.</p>

<p>אֶל הַחוֹלוֹת הָאֵלֶּה יָסוּרוּ לִפְרָקִים וְיִטּוּ
אָהֳלֵיהֶם יַלְדֵי הַמִּדְבָּר הַבֶּדְוִים, עִם עֶדְרֵי גְמַלֵּיהֶם,
צֹאנָם וּבְקָרָם.</p>

<p>הַחוֹלוֹת הַנּוֹדְדִים הָאֵלֶּה כּוֹבְשִׁים לָהֶם
מְעַט מְעַט מֵאַדְמַת הַמּוֹשָׁבָה הַפּוֹרִיָה. כְּדֵי לָשִׂים גְּבוּל
לַחוֹל הָעוֹלֶה נִטְּעוּ עַל יָדָם חֹרְשׁוֹת אֵקָלִפְּטוּסִים וְהֵן
סוֹגְרוֹת לְפָנָיו אֶת הַדֶּרֶךְ.</p>

<p>הַחוֹלוֹת מְשַׁמְּשִׁים מְקוֹם טִיּוּל לַנֹּעַר. קֶסֶם
מְיֻחָד שָׁפוּךְ עֲלֵיהֶם בְּעַרְבֵי יָרֵחַ וְהַתְּמוּנָה מְלֵאָה הוֹד
וְיִפְעָה. מוּל הַשָּׁמַיִם הַטְּהוֹרִים וְהַכְּחֻלִּים, הַזְּרוּעִים
כּוֹכָבִים נוֹצְצִים, מִשְׂתָּרַעַת עֲרָבָה לְבַנְבַּנָּה
וּמַזְהִירָה, זְרוּעָה נִיצוֹצוֹת שֶׁל כֶּסֶף רוֹמְזִים
וְקוֹרְצִים.</p>

<p>עַל כִּבּוּשׁ הַשֶּׁטַח הַזֶּה, הַמַּפְרִיד בֵּין
הַיָּם וּבֵין הַמּוֹשָׁבָה, לֹא חָדְלוּ אַנְשֵׁי רִאשׁוֹן לַחֲלֹם,
וְחֶפְצָם נִתַּן לָהֶם כִּמְעַט. אַחַד הַפַּחוֹת הַנְּאוֹרִים
שֶׁבִּירוּשָׁלַיִם הוֹאִיל לִמְסֹר אֵת הַחוֹלוֹת לַמּוֹשָׁבָה
לְיַעֲרָם וּלְכָבְשָׁם. וְאוּלָם הַדָּבָר לֹא יָצָא לַפֹּעַל מִפְּנֵי
סִבּוֹת שׁוֹנוֹת. רַק בִּזְמַן הַמִּלְחָמָה, כְּשֶׁבָּא גִ&#8217;ימַל פֶּחָה
הֶעָרִיץ לְרִאשׁוֹן־לְצִיּוֹן וְרָאָה אֶת כָּל הָעֲבוֹדָה הָרַבָּה
אֲשֶׁר נֶעֶשְׂתָה בְּמָקוֹם שֶׁהָיָה תֵּל שְׁמָמָה, נָתַן
בְּהַשְׁפָּעַת הָעַסְקָן הֶחָרוּץ א. עַנְתֶּבִּי אֶת כָּל שֶׁטַח
הַחוֹלוֹת הַזֶּה לַמּוֹשָׁבָה, עַל פִּי מַאֲמַר הַשֻּׂלְטַן,
לַאֲחֻזַּת עוֹלָם, עַל מְנָת לְיַעֵר אוֹתוֹ וּלְהָפְכֵהוּ לִמְקוֹם
יִשּׁוּב. מִיָּד לְאַחַר הַמִּלְחָמָה, מִשֶּׁנִּכְנְסוּ הָאַנְגְּלִים
לָאָרֶץ, נִגְּשׁוּ בְּנֵי הַמּוֹשָׁבָה בְּמֶרֶץ רַב לַעֲבוֹדַת
נְטִיעָה עַל הַחוֹלוֹת. אַךְ הָעֲבוֹדָה הָפְרְעָה בְּרֵאשִׁיתָהּ
בְּשֶׁל שִׂטְנַת הָעַרְבִים, שֶׁעִרְעֲרוּ עַל הַדָּבָר בְּטַעֲנוֹת
שֶׁל &#8220;חֲזָקָה&#8221; וִירֻשַּׁת אָבוֹת. הָעֲבוֹדָה נִתְעַכְּבָה
וְהַסִּכְסוּכִים נִמְשְׁכוּ עַד בּוֹא סֵיר הֶרְבֶּרְט סֵמוּאֵל
לֶהֱיוֹת נְצִיב עֶלְיוֹן בְּאֶרֶץ יִשְׂרָאֵל. הוּא אִשֵּׁר אֶת
מַתְּנַת גִ&#8217;ימַל פֶּחָה וְיַחַד עִם זֶה הִכְרִיז, שֶׁכָּל מִי שֶׁיֵּשׁ
לוֹ טַעֲנוֹת וּתְבִיעוֹת עַל הָאֲדָמָה יָבִיא רַאֲיוֹתָיו לְבֵית
מִשְׁפָּט הַקַּרְקָעוֹת. וְאוּלָם הַנִּרְגָּנִים הָאֵלֶּה הִפְסִידוּ
בְּמִשְׁפָּטָם מֵאֵין בְּיָדָם כָּל הוֹכָחוֹת. נְקַוֶּה אֵפוֹא כִּי
לֹא יִרְחַק הַיּוֹם וְהַחוֹלוֹת יִמָּסְרוּ לַמּוֹשָׁבָה כַּדִּין
וְכַדָּת.</p>

<p>בְּנֵי רִאשׁוֹן הוֹגִים תָּכְנִיּוֹת כְּבִירוֹת
בְּנוֹגֵעַ לְנִצּוּלוֹ שֶׁל יַם הַחוֹל הַזֶּה, הֶעָלוּל לְהֵהָפֵךְ
לָהֶם לִמְקוֹר בְּרָכָה. עֹשֶׁר רַב שָׁמוּר לַמּוֹשָׁבָה בַּשֶּׁטַח
הַזֶּה, הַמַּחֲזִיק לְמַעְלָה מֵעֶשְׂרִים אֶלֶף דּוּנַם וְנִמְצָא
לִשְׂפַת יַם הַתִּיכוֹן, סָמוּךְ לְעָרֵי הַחוֹף יָפוֹ
וְתֵל־אָבִיב.</p>
</blockquote>

<h3 id="נַחֲלַתיְהוּדָה">נַחֲלַת יְהוּדָה</h3>

<blockquote>
<p>לְיַד הַכְּבִישׁ, בּוֹאֲכָה רִאשׁוֹנָה, מִשְׂתָּרֵעַ
מוֹשַׁב פּוֹעֲלִים בְּשֵׁם &#8220;נַחֲלַת יְהוּדָה&#8221;, עַל שֵׁם הַד&#8220;ר יְהוּדָה
פִּינְסְקֶר. זְמַן־מָה לִפְנֵי פְּרֹץ הַמִּלְחָמָה הִנִּיחַ נְשִׂיא
חוֹבְבֵי צִיּוֹן, מ. מ. אוּסִישְׁקִין, אֶת אֶבֶן הַיְסוֹד לְמוֹשָׁב
זֶה. אַדְמַת נַחֲלַת־יְהוּדָה נִקְנְתָה ע&#8221;י הַוַּעַד הָאוֹדֵיסָאִי
שֶׁל חו&#8220;צ, וְאַחֲרֵי הַמִּלְחָמָה עָבְרָה לִרְשׁוּתָהּ שֶׁל הַקהק&#8221;ל.
שְׁלשׁ מֵאוֹת דּוּנָם אֲדָמָה הִקְצְתָה הַקֶּרֶן הַקַּיֶּמֶת
לְיִשְׂרָאֵל לִשְׁלשִׁים וְשִׁשָּׁה מִתְיַשְּׁבִים מִבֵּין
הַפּוֹעֲלִים הַחַקְלָאִיִּים הַוָּתִיקִים, – קָרוֹב לַעֲשָׂרָה דוּנָמִים אַדְמַת־שַׁלְחִין לְכָל פּוֹעֵל
עַל יַד בֵּיתוֹ. וְאוּלָם עַד שֶׁהִסְפִּיק הַמּוֹשָׁב לְבַסֵּס אֶת
קִיּוּמוֹ פָּרְצָה הַמִּלְחָמָה. יָמִים קָשִׁים, תְּלָאָה וְסֵבֶל רָב,
נָפְלוּ בְּחֶלְקוֹ שֶׁל הַמּוֹשָׁב בִּשְׁעַת חֵירוּם זוֹ, וּבְיַחַד
עִם רִאשׁוֹן נָשָׂא גַם הוּא בְּכָל הַמּוֹרָאוֹת וְהַפְּגָעִים אֲשֶׁר
הֵבִיאָה הַמִּלְחָמָה עַל הָאָרֶץ, כִּי עַל כֵּן קָשׁוּר הָיָה
גּוֹרָלָהּ שֶׁל נַחֲלַת יְהוּדָה בְּגוֹרָלָהּ שֶׁל רִאשׁוֹן קֶשֶׁר
אַמִּיץ: נַחֲלַת יְהוּדָה נֶהֱנֵית מִכָּל הַמּוֹסָדוֹת
הַצִּבּוּרִיִּים וְהַתַּרְבּוּתִיִּים שֶׁל רִאשׁוֹן לְצִיּוֹן,
כְּגוֹן: בֵּית־הַסֵּפֶר, בֵּית הַמִּרְקַחַת וְכוּ'. אַף הִיא, רִאשׁוֹן
לְצִיּוֹן, מְשַׁמֶּשֶׁת שׁוּק לְתוֹצַרְתָּהּ שֶׁל נַחֲלַת יְהוּדָה.</p>
</blockquote>

<blockquote>
<p>רֹב בַּעֲלֵי הַמְּלָאכָה מִנַּחֲלַת יְהוּדָה מוֹצְאִים לָהֶם
פַּרְנָסָתָם בְּרִאשׁוֹן, וְהַפּוֹעֲלִים עוֹבְדִים בָּהּ עֲבוֹדָה
חַקְלָאִית בְּעוֹנוֹת שׁוֹנוֹת.</p>

<p>וְאוּלָם נַחֲלַת יְהוּדָה הָלְכָה וְנִתִרַחֲבָה יוֹתֵר
וְיוֹתֵר. רִאשׁוֹן לְצִיּוֹן מָסְרָה לַמּוֹשָׁב 500 דּוּנָם מֵאַדְמַת
הַחוֹלוֹת לְשֵׁם נִסְיוֹנוֹת בַּעֲבוֹדוֹת מַטָּעִים וְיִעוּר. דָּבָר
זֶה אִפְשֵׁר לַמּוֹשָׁב אֶת קִיּוּמוֹ וּמַצָּבוֹ הַקָּשֶׁה הוּקַל
מִיָּד אַחֲרֵי הַמִּלְחָמָה. בְּמֶשֶׁךְ הַזְּמָן נִתְרַחֵב הַמּוֹשָׁב
עוֹד, אַחֲרֵי אֲשֶׁר קָנָה לוֹ חֶלְקֵי אֲדָמָה אֲחָדִים מֵאַדְמַת
הַכְּפָר בֵּית־דָּגוֹן.</p>

<p>הַמֶּשֶׁק בְּנַחֲלַת יְהוּדָה – מֶשֶׁק אִינְטֶנְסִיבִי מְגֻוָּן: מַטָּעִים, יְרָקוֹת,
מַחֲלֵבָה. מִסְפַּר הַתּוֹשָׁבִים בָּהּ כַּיּוֹם הוּא מָאתַיִם
שְׁלשִׁים וְשָׁלשׁ נָפֶשׁ.</p>
</blockquote>

<h3 id="מֶשֶׁקהַפּוֹעֲלוֹת">מֶשֶׁק הַפּוֹעֲלוֹת</h3>

<blockquote>
<p>לְיַד נַחֲלַת־יְהוּדָה, עַל אַדְמַת הַקֶּרֶן
הַקַּיֶּמֶת לְיִשְׂרָאֵל, נִמְצָא זֶה שָׁנִים אֲחָדוֹת מֶשֶׁק שֶׁל
פּוֹעֲלוֹת. כְּעֶשְׂרִים, עֶשְׂרִים וְחָמֵשׁ פּוֹעֲלוֹת עוֹבְדוֹת
בְּמֶשֶׁק זֶה, הַמְּשַׁמֵּשׁ בֵּית חִנּוּךְ, לִמּוּד וְהַכְשָׁרָה
לַעֲבוֹדָה חַקְלָאִית. כָּל מְבַקְּרֵי הַמֶּשֶׁק מַבִּיעִים רִגְשֵׁי
הִתְפַּעֲלוּת לְמַרְאֵה פִּנָּה צְנוּעָה וְרַעֲנַנָּה זוֹ.
הַפּוֹעֲלוֹת רוֹאוֹת בְּרָכָה בַּעֲמָלָן, בְּיִחוּד הִצְלִיחוּ
בְּמַטָּעֵי שְׁתִילִים וּפְרָחִים. עֲבוֹדָה מְסוּרָה, מֶרֶץ
וְכִשְׁרוֹן הַמַּעֲשֶׂה, הִבְטִיחוּ בְּמֶשֶׁךְ זְמָן קָצָר אֶת
קִיּוּמוֹ שֶׁל הַמֶּשֶׁק, וְהוּא חַי בְּכֹחַ עַצְמוֹ, עַל
חֶשְׁבּוֹנוֹ, בְּלִי גֵרָעוֹן וּבְלִי &#8220;תַּקְצִיב&#8221; מְיֻחָד.</p>
</blockquote>

<h3 id="שְׁכוּנַתהַתֵּימָנִיםוְהָאוּרְפַלִּים">שְׁכוּנַת הַתֵּימָנִים וְהָאוּרְפַלִּים</h3>

<blockquote>
<p>שְׁתֵי שְׁכֻנּוֹת נִבְנוּ עַל יְדֵי הַקֶּרֶן
הַקַּיֶּמֶת לְיִשְׂרָאֵל לַתֵּימָנִים, מַקְבִּילוֹת אַחַת
לִרְעוּתָהּ, – &#8220;שִׁיבַת צִיּוֹן&#8221; וּ&#8220;נְוֵה
צִיּוֹן&#8221;. הַבָּתִּים בְּנוּיִים בְּטוּב טַעַם בְּתוֹךְ גִּנּוֹת יֶרֶק
וּפְרָחִים וַעֲצֵי נוֹי. הַשְּׁכֻנּוֹת מִצְטַיְּנוֹת בְּנִקְיוֹנָן.
בְּתוֹךְ הָרְחוֹב הַיָּפֶה שֶׁל &#8220;שִׁיבַת צִיּוֹן&#8221; בָּנוּי בֵּית
כְּנֶסֶת נֶהְדָּר, נִדְבַת הָאָדוֹן וְהַגְּבֶרֶת לֵוִי
מִסִּינְגַפּוּר. מִסְפַּר תּוֹשָׁבֵי הַשְּׁכֻנּוֹת 317 נָפֶשׁ.</p>

<p>הָאוּרְפַלִּים, פּוֹעֲלֵי הַיֶּקֶב, בָּנוּ לָהֶם
מִכַּסְפָּם הֵם שְׁכֻנָּה מְיֻחֶדֶת שֶׁל שְׂדֵרוֹת בָּתִּים בְּתוֹךְ
גִּנּוֹת וְעֵצִים.</p>

<p>בִּקְצֵה רְחוֹב יְרוּשָׁלַיִם הִסְתַּדְּרָה קְבוּצַת
פּוֹעֲלוֹת בְּמֶשֶׁק מְעֹרָב עַל שֶׁטַח לֹא גָדוֹל, שֶׁנָּדַב לְשֵׁם
כָּךְ ה' סְטוֹן מֵאַלֶכְּסַנְדְּרִיָּה. חֲרִיצוּתָן וּמְסִירוּתָן שֶׁל
הַצְּעִירוֹת הַמַּשְׂכִּילוֹת שֶׁהִתְמַחוּ בַּעֲבוֹדָה מַבְטִיחוֹת
תּוֹצָאוֹת יָפוֹת.</p>
</blockquote>

<h3 id="בְּנֵיהָעֵדוֹתהַמִּזְרָחִיּוֹת">בְּנֵי הָעֵדוֹת הַמִּזְרָחִיּוֹת</h3>

<blockquote>
<p>הַתֵּימָנִים בָּאוּ אֶל הָאָרֶץ לִפְנֵי 20–15 שָׁנָה צְנוּמִים, רָזִים, עֲלוּבִים,
וְאוֹת הַגָּלוּת הַמָּרָה, גָּלוּת תֵּימָן, עַל מִצְחָם. מָה רַב
הַהֶבְדֵּל בֵּין אֵלֶּה וּבֵין הַתֵּימָנִים הַחַיִּים אִתָּנוּ
כַּיּוֹם! הָרֹאשׁ מוּרָם וְהַפָּנִים מְפִיקִים חֵרוּת וּבִטָּחוֹן.
הַדּוֹר הַשֵּׁנִי, יְלִיד הַמּוֹשָׁבָה, הוֹלֵךְ וּמִתְמַזֵּג עִם קְהַל
הַתּוֹשָׁבִים וְנַעֲשֶׂה לְטִפּוּס שָׁלֵם שֶׁל יְהוּדִי בֶּן
אֶרֶץ־יִשְׂרָאֵל. הַתֵּימָנִים מֻכְשָׁרִים לְכָל עֲבוֹדָה וְלִמְלֶאכֶת
מַחֲשֶׁבֶת, נוֹחִים לְהִתְאַקְלֵם וּמִסְתַּגְּלִים עַל נְקַלָּה
לְחַיֵּי עֲבוֹדָה בָּאָרֶץ, כֻּלָּם יוֹדְעֵי סֵפֶר, וְלָשׁוֹן עִבְרִית
יָפָה בְּפִיהֶם.</p>

<p>הָאוּרְפַלִּים הֵם רַחֲבֵי כְּתֵפַיִם וְחִזְקֵי
שֶׁכֶם, פּוֹעֲלִים וּבַנָּאִים מְצֻיָּנִים וּמְסֻגָּלִים לְכָל
עֲבוֹדָה קָשָׁה. בַּעֲבוֹדַת הַיֶּקֶב הֵם תּוֹפְשִׂים אֶת הַמָּקוֹם
הֶחָשׁוּב בְּיוֹתֵר. הֵם נִבְלָעִים בֵּין הַסְּפַרְדִּים יוֹשְׁבֵי
הַמָּקוֹם, שֶׁהַשְׁפָּעָתָם גְּדוֹלָה עֲלֵיהֶם מְאֹד.
הַגּוֹרְזִ&#8217;ים זְרִיזִים וּגְמִישִׁים, רֻבָּם
חֶנְוָנִים וְסוֹחֲרִים מְנֻסִּים. כְּשֶׁבָּאוּ לָאָרֶץ הָיוּ בְּנֵי
רִאשׁוֹן מְהַסְסִים לְהַכְנִיסָם כְּתוֹשָׁבִים קְבוּעִים אֶל
הַמּוֹשָׁבָה, עַל רוּחָם כִּי עָז מְאֹד וְ&#8220;עֶבְרָתָם כִּי קָשָׁתָה&#8221;.
כֻּלָּם הָיוּ נוֹשְׁקֵי נֶשֶׁק וּמְזֻיָּנִים בְּפִגְיוֹנִים. וְאוּלָם
בְּמֶשֶׁךְ הַזְּמָן הִסְתַּגְּלוּ אַף הֵם לִתְנָאֵי הַמָּקוֹם
וַיִּהְיוּ לְחֹמֶר רָצוּי לְבִנְיַן הָאָרֶץ.</p>

<p>כָּל הַנְּקוּבִים לְמַעְלָה בְּיַחַד עִם בָּאֵי כֹּחַ
הַגָּלֻיּוֹת הַשּׁוֹנוֹת, הָאַשְׁכְּנַזִּים וְהַסְּפַרְדִים,
מִתְלַכְּדִים וּמִתְאַחִים בְּפִנָּה קְטַנָּה זוֹ לַחֲטִיבָה אַחַת
בְּשֵׁם: &#8220;אֶזְרְחֵי רִאשׁוֹן־לְצִיּוֹן&#8221;.</p>
</blockquote>

<h3 id="מוֹסָדוֹת">מוֹסָדוֹת</h3>

<blockquote>
<p>בַּמּוֹשָׁבָה מִתְקַיְּמִים מוֹסָדוֹת חֲשׁוּבִים לְתַקָּנַת הַתּוֹשָׁבִים.</p>

<p><strong>&#8220;כַּרְמֶל מִזְרָחִי&#8221;</strong> – חֶבְרַת־מְנָיוֹת הַמְפַקַּחַת עַל מְכִירַת הַשְּׁקֵדִים,
הַמְאַרְגֶּנֶת אֶת הַמְּכִירָה עִם יֶתֶר הַחֶבְרוֹת מִמִּין זֶה כְּדֵי
לְהִמָּנַע מֵהִתְחָרוּת, בָּהּ מִשְׁתַּתְּפִים בַּעֲלֵי הַשְּׁקֵדִים
שֶׁל מוֹשְׁבוֹת גְּדֵרָה, בְּאֵר יַעֲקֹב וַאֲחֵרִים.</p>

<p><strong>&#8220;קֻפָּה חַקְלָאִית&#8221;</strong> – בַּנְק בִּזְעֵיר אַנְפִּין, הַמַּלְוֶה לַחַקְלָאִים
וּמְאַפְשֵׁר לָהֶם הַשְׁבָּחַת הַמֶּשֶׁק.</p>

<p><strong>&#8220;הַלְוָאָה וְחִסָּכוֹן&#8221;</strong> – חֲבֵרֶיהָ הֵם מִבֵּין הַחַקְלָאִים וְהַתּוֹשָׁבִים;
מַטְּרָתָהּ לְהָקֵל אֶת עִנְיָן הָ&#8220;אַשְׁרָאִי&#8221; לַנִּצְרָכִים.</p>

<p><strong>&#8220;קֻפַּת גְּמִילוּת חֲסָדִים&#8221;</strong> הָעוֹזֶרֶת בְּהַלְוָאוֹת שֶׁל סְכוּמִים מִצְעָרִים לַזְּקוּקִים לְכָךְ.</p>

<p><strong>&#8220;עֶזְרַת נָשִׁים&#8221;</strong>. הַחֶבְרָה מְטַפֶּלֶת
בְּמִפְעֲלֵי צְדָקָה שׁוֹנִים, כְּגוֹן מַתַּן עֶזְרָה רְפוּאִית
לְחוֹלִים מְחֻסְּרֵי אֶמְצָעִים, &#8220;טִפַּת־חָלָב&#8221; לְיוֹלְדוֹת עֲנִיּוֹת
וְסִיּוּעַ לְנִצְרָכִים. בְּהִשְׁתַּדְּלוּת &#8220;עֶזְרַת נָשִׁים&#8221;
וְחַבְרֵי הָעִירִיָּה בָּנְתָה הַבָּרוֹנִית אֶת &#8220;גַּן הַיְלָדִים&#8221;
הַמְשֻׁכְלָל; הַחֶבְרָה הִשְׁתַּדְּלָה לְהַכְנִיס לְ&#8220;גַן הַיְלָדִים&#8221;
אֶת כָּל הַתִּינוֹקוֹת אֲשֶׁר בַּמּוֹשָׁבָה, סִדְּרָה מִטְבָּח
לְיַלְדֵי הַגַּן וְשִׁכְלְלָה אוֹתוֹ בְּמַכְשִׁירִים רַבִּים.
עַל עִנְיְנֵי תַּרְבּוּת שׁוֹנִים מְפַקְּחִים
הַפּוֹעֲלִים וּבְנֵי הַנֹּעַר. הַרְצָאוֹת שׁוֹנוֹת וְאַסְפּוֹרְט
מַכְנִיסִים רוּחַ חַיִּים בַּמּוֹשָׁבָה, וְלִבְנֵי הַנְּעוּרִים
נִתֶּנֶת הָאֶפְשָׁרוּת לְסַפֵּק צְרָכֵיהֶם הָרוּחָנִיִּים וְלִמְצֹא
שַׁעֲשׁוּעִים אֶסְתֵּטִיִּים וְקוֹרַת רוּחַ אַחֲרֵי עֲמַל
הַיּוֹם.</p>
</blockquote>

<div class="footnotes">
<hr />
<ol>

<li id="fn:1">
<p>קְרִיאָה שֶׁל בּוּז לְזָרִים. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>שָׁלוֹם עֲלֵיכֶם, הַב סִיגָרָה. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>ה' פַרְיֶנְטִי הָיָה מְנַהֵל בֵּית־סֵפֶר שֶׁל כי&quot;ח, אִישׁ רָחוֹק מֵעוֹלַם הַמַּעֲשֶׂה. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>עַל חֶשְׁבּוֹן הַבָּרוֹן. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>אֶת ה' שַׁלִּיט, גַּנָּן בֶּן אִכָּר, שָׁלַח  הַבָּרוֹן לְצֵילוֹן לְהִתְמַחוֹת בְּמַטַּע הַטֵּה. <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>עֵץ הַיְּהוּדִים. <a href="#fnref:6" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30999">https://benyehuda.org/read/30999</a></div></body></html>