<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַמֹּלֶךְ</title>
	<meta name="author" content="זלמן שניאור"/>
</head>
<body>

<h2 id="א">א</h2>

<blockquote>
<p>לִנְבִיאֵי־שֹׁמְרוֹן שִׁיר־כִּפּוּרִים,</p>

<p>  בְּיוֹם צָרָה וְתוֹכֵחָה רַבָּה; —</p>

<p>חֶרֶב וְרָעָב בּוֹ הָכְפְּלוּ</p>

<p>  לְהַכְרִית אֵם עַל עוֹלָלָהּ.</p>

<p>יוֹם בּוֹ אֵילֵי־הַבַּרְזֶל</p>

<p>  חוֹמַת הָעִיר יְנַגֵּחוּ;</p>

<p>יוֹם־חשֶׁךְ — כָּל עֲצֵי־מַאֲכָל,</p>

<p>  לִשְׁפֹּךְ סוֹלְלוֹת, בּוֹ יִכָּרֵתוּן —;</p>

<p>לוֹהֵט הַמֹּלֶךְ כַּתַּנּוּר,</p>

<p>  יָדָיו — נְבוּב־בַּרְזֶל — פְּרוּשׂוֹת</p>

<p>לְקַבֵּל עוֹלוֹת בְּנֵי־אָדָם,</p>

<p>  בְּכוֹרֵי־אֶפְרַיִם הָרַכִּים.</p>

<p>בְּטַסִּים מְשֻׁקָּדִים יֻגָּשׁוּ,</p>

<p>  יוּנְפוּ מוּל פְּנֵי אֵל בּוֹעֵר;</p>

<p>נְדִיבִים — בְּטַסֵּי־כֶסֶף,</p>

<p>  וּבְקַעֲרוֹת־אֶבֶן — אֶבְיוֹנִים.</p>

<p>הַבְּכוֹר — לַמֹּלֶךְ לְאָכְלָה</p>

<p>  וְקַעֲרַת־הַמִּנְחָה — לַכֹּהֵן;</p>

<p>בְּנֵי אִמּוֹת־נְשׂוּאוֹת כֻּלָּהַם,</p>

<p>  מַמְזֵר לֹא יֻגַּשׁ לַמֹּלֶךְ.</p>

<br />

<p>מַצַּע הַקְּעָרוֹת — לְבוֹנָה,</p>

<p>  קָרְבָּנוֹת בַּעֲרוּגוֹת בְּשָׂמִים;</p>

<p>לְהַעֲרִיב מַאֲכַל אֵל זוֹעֵם</p>

<p>  וּלְהַשְׁכִּיר אָבוֹת נְבוּכִים.</p>
</blockquote>

<blockquote>
<br />
</blockquote>

<h2 id="ב">ב</h2>

<blockquote>
<p>נְחִירֵי אֵל־עֵגֶל עֲשֵׁנוֹת,</p>

<p>  קַרְנָיו כָּאֵשׁ מַאְדִּימוֹת;</p>

<p>גּוֹלְשִׁים הַיְלָדִים אֶל קְרָבָיו</p>

<p>  וּבְעֵינָיו הַנְּבוּבוֹת לֶהָבָה.</p>

<p>עֲשַׁן בָּשָׂר וּלְבוֹנָה מִתְאַבֵּךְ</p>

<p>  וְהוּא יִנְחַר אָף, כִּי חָרָה לוֹ;</p>

<p>הֵמִיט עַל אֶפְרַיִם רָעָה,</p>

<p>  כִּי שְׁכֵחוּהוּ בְּפִנַּת־מִקְדָּשׁ;</p>

<p>קִטְּרוּ לַבַּעַל וּלְבַעֲלִית,</p>

<p>  פִּטְּמוּם וְאוֹתוֹ הִזְנִיחוּ.</p>

<p>עַתָּה מֶה עָצוּם רַעֲבוֹנוֹ!</p>

<p>  בִּטְנוֹ רוֹתַחַת בְּאָכְלוֹ;</p>

<p>וְצוֹרְחוֹת הַנָּשִׁים מֵחֶדְוָה</p>

<p>  לְהַקְרִיב לַאֲדוֹנָן פְּרִי־בָטֶן.</p>

<p>יַיִן וּדְאָבָה הִשְׁכִּירוּן,</p>

<p>  וְהֵן צוֹעֲקוֹת, פּוֹרְשׂוֹת יָדַיִם;</p>

<p>וְצוֹרְחִים הַבְּכוֹרִים, מֵעֹנֶג</p>

<p>  לְהַאֲכִיל בִּבְשָׂרָם הַמֹּלֶךְ.</p>

<p>וּמַכִּים מְצִלְתַּיִם וְתֻפִּים</p>

<p>  לָהֹם קוֹל אִמּוֹת וִילָדִים;</p>

<br />

<p>וּנְמֵסִים קָרְבָּנוֹת וְהָיוּ</p>

<p>  כִּדְבַשׁ, בְּפִי מֹלֶךְ, לְמָתוֹק.</p>

<p>פָּנָיו הָאֲדֻמִּים יֵאוֹרוּ,</p>

<p>  יָשִׂישׂוּ מְעֵי־נְחָשְׁתּוֹ.</p>
</blockquote>

<blockquote>
<br />
</blockquote>

<h2 id="ג">ג</h2>

<blockquote>
<p>יוֹקֵד הַחֵלֶב הֶעָנֹג</p>

<p>  וְשׁוֹרֵק הֶחָלִיל כִּמְשֻׁגָּע;</p>

<p>וּמַכּוֹת הַמְּצִלּוֹת, לְסַכְסֵךְ</p>

<p>  כָּל רֹאשׁ לֹא עֲבָרוֹ שִׁכָּרוֹן.</p>

<p>עַל בִּרְכֵּיהֶם יִכְרְעוּ אָבוֹת,</p>

<p>  אִמּוֹת עַל שַׁד תְּטַפַּחְנָה,</p>

<p>בְּשָׂרָן הָעֵרֹם יְגוֹדְדוּן,</p>

<p>  יְקַעְקְעוּן בְּמַזְלְגֵי־כְּהֻֻנָּה.</p>

<p>כְּכַלְבוֹת־הַקֹּדֶשׁ יְנַבְּחוּן,</p>

<p>  יְנַהֲמוּן כִּלְבִיאוֹת שַׁכּוּלוֹת.</p>

<p>וְקוֹל־אִשָּׁה, מִתְנַבְּאָה בִּכְאֵבָהּ,</p>

<p>  פּוֹלֵח וְעוֹלֶה עַל כֻּלָּם:</p>

<p>בָּשָׂר מִלִּבִּי הַמְפַרְפֵּר.</p>

<p>  מֵרַחְמִי, בְּלִי רַחֲמִים, קָרַעְתִּי,</p>

<p>לְהַקְרִיב לְךָ, אֵל אַכְזָר,</p>

<p>  לְשַׁכֵּךְ חֲרוֹנְךָ בָּאָרֶץ.</p>

<p>מִשָּׁדַי הֶעְתַּקְתִּיו בְּחָזְקָה, —</p>

<p>  חֲלָבִי עוֹד יִרְתַּח עַל שְׂפָתָיו&#8230;</p>

<p>וְאַתָּה תִּרְגַּז, לֹא תָחוּס,</p>

<p>  עֵינֶיךָ יַאְדִּימוּ אֵימָה!</p>

<br />

<p>אִם מְעַט לְךָ קַח־נָא גַּם אוֹתִי, —</p>

<p>  הִשָּׂרֵף עִם בְּכוֹרִי מָה אֶתְאָו!</p>

<p>פַּלָּצוּת וְשִׂמְחָה בִּלְבָבִי</p>

<p>  לְחַלֵּק מוֹתִי עִם מוֹתוֹ.</p>

<p>קָחֵנִי־נָא! אֶזְעַק, כְּזָעֲקִי</p>

<p>  בִּזְרוֹעוֹת בַּעְלִי בְּאָהֲבוֹ;</p>

<p>יְהִי יְצוּעִי שַׁלְהַבְתֵּךְ</p>

<p>  וְקִצִּי — נְשִׁיקוֹת פִּיךָ.</p>

<p>אַךְ אַתָּה, הַמֹּלֶךְ הַנּוֹרָא,</p>

<p>  דַּם מַמְזֵר וְאִשָּׁה תְּתַעֵב;</p>

<p>תְּגָרְשֵׁנִי אֶל יְצוּעֵי־בַעְלִי</p>

<p>  לָשׁוּב, הַזְרִיעַ וְהוֹלִיד;</p>

<p>כִּשְׁדֵמָה נֶחֱרֶכֶת בָּאָסִיף</p>

<p>  לְהַפְרוֹת בְּאֶפְרָהּ זְרַע־אָבִיב.</p>

<p>הֱיֵה לְעֵד־אֵשׁ, אֵל אַכְזָרִי,</p>

<p>  כִּי מָאַסְתָּ בִּבְשָׂרִי הַנִּקְלֶה!</p>

<p>וַתִּבְחַר בִּבְכוֹרִי לְאָכְלוֹ,</p>

<p>  לְרַצּוֹת עֲווֹנוֹת יוֹלַדְתּוֹ;</p>

<p>וְלִהְיוֹת מָגֵן וָיֶשַׁע</p>

<p>  לְעַמִּי הַנָּתוּן בַּצָּרָה.</p>
</blockquote>

<blockquote>
<br />
</blockquote>

<h2 id="ד">ד</h2>

<blockquote>
<p>וּמְלֻבָּשׁ הַכֹּהֵן הַגָּדוֹל</p>

<p>  אֵפוֹד־הַשָּׁנִי הַמְרֻקָּם;</p>

<p>כִּלְשׁוֹנוֹת לֶהָבָה כַּנְפוֹתָיו</p>

<p>  וּמַזְלֵג הַזָּהָב בְּיָדוֹ.</p>

<br />

<p>בּוֹ יִדְחֶה הַקָּרְבָּן הַפּוֹעֶה,</p>

<p>  כִּי יִזַּח וְנִשְׁמַט הַצִּדָּה, —</p>

<p>בַּעֲבוּר יֹאכַל הַמֹּלֶךְ, לֹא יִיעָף</p>

<p>  וּבִלְעוֹ אֶל קְרָבָיו יֵרֵד.</p>

<p>מְרַפְרֵף הַמַּזְלֵג בֶּעָשָׁן</p>

<p>  וּמְפַלְלוֹת שִׂפְתֵי הַכֹּהֵן:</p>

<p>אֱכֹל, אֲדוֹנֵנוּ, לָשׂבַע</p>

<p>  בְּכוֹרֵי־אָדָם, שְׁגַר אֱנוֹשׁ!</p>

<p>מַעְשַׂר־שָׂדֶה — לַבַּעַל</p>

<p>  וּמַעְשַׂר־אָדָם — לַמֹּלֶךְ.</p>

<p>בַּעֲבוּרָם תְּבָרֵךְ פְּרִי־בֶטֶן, —</p>

<p>  מֵאָה בְּעַד הָעֲשָׂרָה;</p>

<p>לְהַרְבּוֹת אֶת שִׁבְטֵי אֶפְרַיִם</p>

<p>  כִּי יִדְגּוּ עַד אַלְפֵי־רְבָבָה;</p>

<p>כְּחוֹל עַל שְׂפַת־יָם וְכוֹכָבִים,</p>

<p>  כְּבִרְכַּת אֱלֹהִים אֶת אָבִינוּ.</p>

<p>בַּעַל אֶת בַּעֲלִית יְמַלֵּא</p>

<p>  וְשֶׁמֶשׁ אֶת מַחְסוֹר הַלְּבָנָה;</p>

<p>יָסִיר כָּל פֶּגַע מֵאָדָם</p>

<p>  וְגָרָב מִפְּנֵי עַשְׁתֹּרֶת,</p>

<p>כֵּהֶה כְּכִתְמֵי הַלְּבָנָה</p>

<p>  בְּקֵץ כָּל חֹדֶשׁ וָחֹדֶשׁ.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38618">https://benyehuda.org/read/38618</a></div></body></html>