<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>סֻכַּת הֶחָג</title>
	<meta name="author" content="מרדכי צבי מאנה"/>
</head>
<body>

<p>אשר הקימו עדת המתפללים בבית-אך אשר לבית מחסה ליתומים בפעטערבורג בשנת תרמ&quot;א. החזיון יוצא לפעלו בערב יום ראשון של חג הסכות.</p>

<br>

<h2 id="1.">1.</h2>

<blockquote>
<p>עַד אַפְסֵי יָם נָטָה שֶׁמֶשׁ שׁוֹקֵעַ,</p>

<p>וּבְקַוֵּי זֹהַר הֶאְדִּים חוּג שָׁמָיִם,</p>

<p>זִיו חַכְלִילִי עַל עָבִים יִשְׂתָּרֵעַ,</p>

<p>וּתְכֵלֶת בָּהִיר נִשְׁקָף בֵּין הַקְּרָעִים
<br></p>
</blockquote>

<h2 id="2.">2.</h2>

<blockquote>
<p>וַיַּשֵּׁב רוּחַ צַח – עָבִים נִפְזָרוּ,</p>

<p>נֵרוֹת אֵין מִסְפָּר מִמַּעַל הִבְרִיקוּ,</p>

<p>וּפְנֵי יָרֵחַ כַּכֶּסֶף הִטֶּהָרוּ,</p>

<p>שֶׁפַע אוֹר סַפִּיר עַל אֶרֶץ יָרִיקוּ,
<br></p>
</blockquote>

<h2 id="3.">3.</h2>

<blockquote>
<p>בִּדְמִי שֶׁקֶט לַיִל תֵּבֵל נִמְלָאָה,</p>

<p>אַךְ לֵב בַּת יַעֲקֹב – בִּנְעִימוֹת רִגְשֵׁי קֹדֶשׁ;</p>

<p>לֵיל הִתְקַדֵּשׁ חָג הֶאָח עַתָּה בָאָה!</p>

<p>בַּחֲמִשָּׁה עָשָׂר לָשְּׁבִיעִי הַחֹדֶשׁ.
<br></p>
</blockquote>

<h2 id="4.">4.</h2>

<blockquote>
<p>גַּם הַתּוֹלָדָה הֵטִיבָה פָנֶיהָ,</p>

<p>נִדְמָה הַסַּעַר, מִטְרוֹת עוֹז חָדֵלוּ,</p>

<p>וּמְלֶכֶת הַלַּיִל שָׁם בַּעֲרִיפֶיהָ,</p>

<p>עִם צִבְאוֹת כּוֹכָבִים מִגִּיל יָהֵלּוּ.
<br></p>
</blockquote>

<h2 id="5.">5.</h2>

<blockquote>
<p>וַיְהִי גַם לִבִּי, מִתְּהוֹם עֶצֶב עָלָה,</p>

<p>שַׂרְעַפֵּי קֹדֶשׁ בִּי עַד מָרוֹם גָּאוּ;</p>

<p>כִּי גֵר אֲנִי פֹה חִישׁ שָׁכַחְתִּי כָלָה,</p>

<p>כִּי רַק אַהֲבַת חֶסֶד פֹּה עֵינַי רָאוּ.
<br></p>
</blockquote>

<h2 id="6.">6.</h2>

<blockquote>
<p>פֹּה עִיר הַמְּלוּכָה בֵּית מַחֲסֶה לַיְתוֹמִים,</p>

<p>וּבְנֵי חֵן בּוֹ יִפְרְחוּ עַל פַּלְגֵי דַעַת,</p>

<p>בּוֹ תוֹרָה גַם חָכְמָה יַחְדָּו כִּתְאוֹמִים,</p>

<p>בּוֹ מִקְדַשׁ יָהּ דַּעַת אֵל בָּם לָטַעַת.
<br></p>
</blockquote>

<h2 id="7.">7.</h2>

<blockquote>
<p>וּבְלֵיל זֶה עַם אֵל אֶל בֵּית אֵל נוֹעָדוּ,</p>

<p>בִּתְפִלַּת הָעֶרֶב לִבָּם שָׁפָכוּ;</p>

<p>וּבְתוֹךְ הָמוֹן חוֹגֵג בַּגָּן יִצְעָדוּ,</p>

<p>אֶל סֻכַּת יֹפִי כַּחֻקָּה עָרָכוּ.
<br></p>
</blockquote>

<h2 id="8.">8.</h2>

<blockquote>
<p>בֵּין סַרְעַפֵּי עֵצִים אַט יֵלֶךְ רוּחַ,</p>

<p>בִּרְכָתָם יַרְעִיפוּ שִׂפְתֵי עֳפָאִים;</p>

<p>הִנֵּה הַסֻּכָּה! – אוֹר צַח בָּה זָרוּחַ –</p>

<p>גַּם בִּלְבַב כָּל אִישׁ זָרוּחַ אוֹר נָעִים.
<br></p>
</blockquote>

<h2 id="9.">9.</h2>

<blockquote>
<p>מֶה זַכּוּ, מֶה צַחוּ עֵינֵי יָרֵחַ!</p>

<p>וּבְחֵן וִידִידוֹת אֵיךְ יַבִּיט, יוֹפִיעַ;</p>

<p>קַו נָגְהוֹ יַחְדֹּר עַד לִבִּי בַּכֹּחַ,</p>

<p>וּמֵיתְרֵי כִנּוֹרוֹ יָעִיר, יָגִיעַ.
<br></p>
</blockquote>

<h2 id="10.">10.</h2>

<blockquote>
<p>נַפְשִׁי הִתְאַבְּכָה, רִגְשׁוֹתַי פָּרָצוּ,</p>

<p>עַל כַּנְפֵי דִמְיוֹנִי עַפְתִי, דָאִיתִי,</p>

<p>מִקְרֵי בַת יַעֲקֹב מִקֶּדֶם נִקְבָּצוּ,</p>

<p>וּמַחֲזוֹת שׁוֹנִים בָּרוּחַ חָזִיתִי.
<br></p>
</blockquote>

<h2 id="11.">11.</h2>

<blockquote>
<p>עַל מִדְבַּר צַלְמָוֶת תֹּהוּ וּשְׁמָמָה,</p>

<p>שָׁמַיִם טָהֵרוּ כַּדֹּק נִטָּיוּ;</p>

<p>יָרֵחַ נָעִים! הָיִיתָ גַם שָׁמָּה,</p>

<p>עֵינֶיךָ הַטְּהֹרוֹת מֶה שָׁם חָזָיוּ?
<br></p>
</blockquote>

<h2 id="12.">12.</h2>

<blockquote>
<p>„סֻכּוֹת לִרְבָבוֹת עַל מִישׁוֹר תָּעֲמֹדְנָה,</p>

<p>וּבְנֵי יִשְׂרָאֵל עִלְזֵי לֵבָב בָּמוֹ;</p>

<p>אִשָּׁה לִרְעוּתָהּ חַסְדֵי יָהּ תַּגֵּדְנָה,</p>

<p>אִישׁ אֶל רֵעֵהוּ פִּלְאֵי צוּר עוֹשָׂמוֹ“.
<br></p>
</blockquote>

<h2 id="13.">13.</h2>

<blockquote>
<p>פִּתְאֹם עַל הַר צִיּוֹן בָּאתִי בָרוּחַ,</p>

<p>שָׁם בֵּית אֱלֹהִים יִתְנוֹסֵס בָּרָמָה,</p>

<p>אוֹר יָקָר, אוֹר שַׁדַּי, עָלָיו זָרוּחַ,</p>

<p>אֶל חַג הָאָסִיף עַם אֵל נֶאֶסְפוּ שָׁמָה.
<br></p>
</blockquote>

<h2 id="14.">14.</h2>

<blockquote>
<p>וּבְיָפְיוֹ מֶלֶךְ עֵינֵיהֶם תֶּחֱזֶינָה,</p>

<p>וּבְרַק הֲדַר צִיּוֹן וִירוּשָׁלָיִם;</p>

<p>תָּשֹׁקְנָה חוּצוֹת קִרְיָה וּתְהִמֶּינָה,</p>

<p>מִצַּבִּים רַבִּים בָּם שׁוֹעִים נִשָּׁאִים.
<br></p>
</blockquote>

<h2 id="15.">15.</h2>

<blockquote>
<p>עַל הַר הַזֵיתִים בֵּין עֲצֵי הַתְּמָרִים,</p>

<p>בַּעֲדִי עֲדָיִם שָׁם סֻכּוֹת עֲנָפִים;</p>

<p>שָׁם הָמוֹן חוֹגֵג, אֲצִילִים גַּם שָׂרִים,</p>

<p>בִּתְרוּעָה וּבְקוֹל שִׁיר יַחְדָּו נֶאֱסָפִים.
<br></p>
</blockquote>

<h2 id="16.">16.</h2>

<blockquote>
<p>וּמִן שָׁמַיִם עֵינַיִם יַבִּיטוּ,</p>

<p>עֵינֵי כוֹכָבִים שֹׁמְרֵי עִיר הַקֹּדֶשׁ;</p>

<p>גַּם עֵינֵי סַהַר מַבַּט חֵן יוֹשִׁיטוּ,</p>

<p>כַּסַּפִיר מַרְאֵהוּ בַּחֲצִי הַחֹדֶשׁ.
<br></p>
</blockquote>

<h2 id="17.">17.</h2>

<blockquote>
<p>פִּתְאֹם לִסְפָרַד הוּבָאתִי בָרוּחַ;</p>

<p>אֶרֶץ הַדָּמִים אֹכֶלֶת יוֹשְׁבֶיהָ;</p>

<p>חֶשְׁכַת בַּלָּהָה עָלֶיהָ תָנוּחַ,</p>

<p>וּבְחַשְׁרַת עֲרָפֶל כֻּסּוּ שָׁמֶיהָ.
<br></p>
</blockquote>

<h2 id="18.">18.</h2>

<blockquote>
<p>שָׁם עֵמֶק אֲרָזִים בֵּין רֻכְסֵי הָרִים,</p>

<p>וּנְטוּיָה סֻכָּה בֵּין חַגְוֵי הַסְּלָעִים;</p>

<p>מֵחֲמַת אוֹיֵב שָׁם אֲנוּסִים נִסְתָּרִים,</p>

<p>יִשְׁפְּכוּ בֶחָג לִבָּם אֶל אֵל שָּמָיִם.
<br></p>
</blockquote>

<h2 id="19.">19.</h2>

<blockquote>
<p>בִּדְמָמָה אַרְזֵי אֵל קוֹלָם יַאֲזִינוּ,</p>

<p>קוֹל שַׁוְעַת בַּת עַמִּי כָּל לֵב פּוֹלֵחַ,</p>

<p>לִרְאוֹת עֱנוּתָם עֵינֵי מִי יָהִינוּ?</p>

<p>פִּתְאֹם מִבֵּין עָבִים יָצָא יָרֵחַ!
<br></p>
</blockquote>

<h2 id="20.">20.</h2>

<blockquote>
<p>חִישׁ כָּל חֶזְיוֹנוֹתַי תַּמּוּ גַם סָפוּ,</p>

<p>וַחֲלֹמוֹת עוֹד אֵינָם, עֵינַי נִפְקָחוּ;</p>

<p>אַךְ סַעֲרוֹת שַׂרְעַפַּי עוֹד לֹא חָלָפוּ,</p>

<p>עוֹד מִקְרֵי עַמִּי מֶנִּי לֹא נִשְׁכָּחוּ.
<br></p>
</blockquote>

<h2 id="21.">21.</h2>

<blockquote>
<p>כֵּן רָאָה יַעֲקֹב תּוֹר־זָהָב, עֵת־רָעָה,</p>

<p>כֵּן שָׁמַע סַהַר בִּכְיוֹ גַּם רִנָּתוֹ;</p>

<p>אַךְ עַתָּה, נוֹדֶה אֵל עֵת יִשְׁעוֹ בָאָה,</p>

<p>וּלְעֵין הַשֶּׁמֶשׁ תִּתְנוֹסֵס נֵס דָּתוֹ.
<br></p>
</blockquote>

<h2 id="22.">22.</h2>

<blockquote>
<p>עַתָּה שֵׁבֶט מִישׁוֹר בִּידֵי מַלְכֵּנוּ,</p>

<p>חֹק אֱנוֹשׁ לָנוֹ, תּוֹשָׁבֵי רַסִּיָּה;</p>

<p>וּבְלִי מַפְרִיעַ נַעֲבוֹד לֶאלֹהֵינוּ,</p>

<p>גַּם עַמִּים יִרְאוּ דָּתֵנוּ הַנְּקִיָּה.
<br></p>
</blockquote>

<h2 id="23.">23.</h2>

<blockquote>
<p>גַּם פֹּה בַסֻּכָּה מַה נָּעִים שִׁבְתֵּנוּ!</p>

<p>אַךְ רִגְשֵׁי עֹנֶג, אַךְ שֶׁקֶט אַךְ שָׂשׂוֹן;</p>

<p>כִּי כַנְפֵי מַלְכֵּנוּ סֹכְכוֹת עָלֵינוּ,</p>

<p>תַּחַת מֶמְשַׁלְתּוֹ בַּל יִקְרֵנוּ אָסוֹן.
<br></p>
</blockquote>

<h2 id="24.">24.</h2>

<blockquote>
<p>הָרֵק בִּרְכָתְךָ, שַׁדַּי, עַל מַלְכֵּנוּ!</p>

<p>עַל בָּנָיו הַנְּסִיכִים – נֶצַח יִשְׁלָיוּ!</p>

<p>וּרְאֵה נִדְבַת לֵב אֲצִילֵי עַמֵּנוּ,</p>

<p>תַּחַת כַּנְפֵי חַסְדָּם אֹבְדִים יֶחֱסָיוּ.
<br></p>
</blockquote>

<h2 id="25.">25.</h2>

<blockquote>
<p>וּלְתַלְפִּיוֹת בֵּית מַחֲסֶה זֶה הֵקִימוּ,</p>

<p>וִיתוֹמִים עֲזוּבִים בּוֹ יִרְאוּ חַיִּים;</p>

<p>הֵם הֵם שֵׁם יַעֲקֹב לִתְהִלָּה יָשִׂימוּ,</p>

<p>שִׂים גַּם לָמוֹ יָמִים כִּימֵי שָׁמָיִם.
<br></p>
</blockquote>

<h2 id="26.">26.</h2>

<blockquote>
<p>שֵׁם גִּנְצְבּוּרְג יִנּוֹן לִפְנֵי שּׁמֶשׁ נֶצַח!</p>

<p>הוּא יֹסֵד הַבַּיִת בּוֹ נִתְהַלָּלָה;</p>

<p>צִדְקַת פִּזְרוֹנוֹ לוֹ נֵזֶר עַל מֵצַח,</p>

<p>בָּרְכֵהוּ, נָצְרֵהוּ עַד עוֹלָם סֶלָה!</p>
</blockquote>

<br>  

<p>תשרי, תרמ&quot;א, פעטערבורג</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6667">https://benyehuda.org/read/6667</a></div></body></html>