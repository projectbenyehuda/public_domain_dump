<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בָּצִיר</title>
	<meta name="author" content="פניה ברגשטיין"/>
</head>
<body>

<blockquote>
<p>לְזֵכֶר אִמִּי</p>
</blockquote>

<blockquote>
<br />
</blockquote>

<h2 id="א">א</h2>

<h2 id="נֹכַחשֶׁמֶשׁ">נֹכַח שֶׁמֶשׁ</h2>

<blockquote>
<p>לַעֲצֹם אֶת הָעֵינַיִם נֹכַח שֶׁמֶשׁ,</p>

<p>לִסְגֹּר אוֹתָן הֵיטֵב לְבַל יַחְדֹּר</p>

<p>אֲלֵיהֶן נוּגוֹת וְנִפְחָדוֹת</p>

<p>זֶה צַהַל הַקַּרְנַיִם וְזוֹ שִׁפְעַת הָאוֹר.</p>

<br />
</blockquote>

<blockquote>
<p>לְעָצְמָן הֵיטֵב וְלִלְחשׁ עִקֶּשֶׁת:</p>

<p>אֵין זוֹ שֶׁמֶשׁ כְּלָל, הָהּ, אֵין זוֹ כְלָל חַמָּה!</p>

<p>זֶה אַךְ נִצְנוּץ חִוֵּר בִּקְצֵה הַשַּׁחַק,</p>

<p>זֶה רַק כּוֹכָב רוֹמֵז מֵאֲפֵלָה&#8230;</p>

<br />
</blockquote>

<blockquote>
<p>עֲצוּמוֹת, כְּלֹא רוֹאוֹת הֵן הָעֵינַיִם,</p>

<p>אַךְ אָדֹם הַכֹּל בְּעַפְעַפֵּי הַסְּגוֹר;</p>

<p>וּמִבְּלִי לִרְאוֹת אֶל נְכוֹנָה יָדַעְתִּי –</p>

<p>הוֹלֵךְ כַּאן וְנִשְׂרָף עוֹלָם בִּבְרַק הָאוֹר.</p>
</blockquote>

<p>* *</p>

<blockquote>
<br />
</blockquote>

<h2 id="לִתְלשׁעַלְעַלִּים">[לִתְלשׁ עַלְעַלִּים]</h2>

<blockquote>
<br />
</blockquote>

<blockquote>
<p>לִתְלשׁ עַלְעַלִּים, לְנַחֵשׁ עֲתִידוֹת,</p>

<p>הָאֻמְנָם אָהֹב תֹּאהֲבֵנִי מְאֹד –</p>

<p>לְלֹא צֹרֶךְ לִי זֶה, הַאֲמִינָה:</p>

<p>מִבַּעַד לְרִיסַי בַּלָּאט לְסָקְרֶךָ,</p>

<p>לִשְׁמֹעַ קוֹלְךָ וְלִרְאוֹת אֶת עֵינֶיךָ –</p>

<p>זֶה רַב לִי לְמַעַן אָבִינָה.</p>

<br />
</blockquote>

<p>* *</p>

<h2 id="שְׁתִיקָתְךָבְּלִבִּי">[שְׁתִיקָתְךָ בְּלִבִּי]</h2>

<blockquote>
<br />
</blockquote>

<blockquote>
<p>שְׁתִיקָתְךָ בְּלִבִּי מְנַגֶּנֶת,<a href="#fn:1" id="fnref:1" title="see footnote" class="footnote"><sup>1</sup></a></p>
</blockquote>

<blockquote>
<p>עָצְבְּךָ לִי כְּיַיִן תּוֹסֵס,</p>

<p>וְגִמְגּוּם לְשׁוֹנְךָ הַנִּכְלֶמֶת –</p>

<p>כְּפֶלֶא יָקָר לִי וָנֵס.</p>

<br />
</blockquote>

<blockquote>
<p>הַתְּפִלָּה מֵעֵינֶיךָ נִבֶּטֶת,</p>

<p>סוֹדְךָ עַד תֻּמּוֹ לִי תַּסְגִּיר,</p>

<p>וְיָדְךָ הַנִּרְתַּעַת בְּרֶטֶט –</p>

<p>כְּשִׁיר־הַשִּׁירִים לִי תָּשִׁיר.</p>
</blockquote>

<p>* *</p>

<h2 id="כְּיֶלֶדקָט"></h2>

<blockquote>
<br />
</blockquote>

<blockquote>
<p>כְּיֶלֶד קָט לִתְחֹב אֶצְבְּעוֹתַי בָּאֵשׁ</p>

<p>וְלִנְשֹׁב בְּפֶה צָעִיר עַל הַכְּוִיָּה,</p>

<p>וּבִצְחוֹק עַלִּיז לְהִתְעַקֵּשׁ:</p>

<p>אֵין זֶה כּוֹאֵב לִי, דַּע!</p>

<br />
</blockquote>

<blockquote>
<p>לֹא כְפַרְפָּר עִוֵּר עִם־עֶרֶב לֶכֶת</p>

<p>אֶל הָאוֹר הַמְחַמֵּם וְהַלּוֹכֵד.</p>

<p>בִּקְצֵה הָאֶצְבָּעוֹת לִנְגֹּעַ בַּשַּׁלְהֶבֶת</p>

<p>וּלְהֵרָתַע, לָנוּס בְּעוֹד מוֹעֵד.</p>

<br />
</blockquote>

<blockquote>
<br />
</blockquote>

<h2 id="זֶההוֹלֵךְוְנִמְשָׁךְ...">זֶה הוֹלֵךְ וְנִמְשָׁךְ&#8230;</h2>

<blockquote>
<p>זֶה הוֹלֵךְ וְנִמְשָׁךְ,</p>

<p>זֶה הוֹלֵךְ וּמוֹסִיף</p>

<p>לַעֲכֹר אֶת הַלֵּב,</p>

<p>לְהַרְתִּיחַ הַדָּם.</p>

<p>עוֹד טֶרֶם נִשְׁכַּח</p>

<p>הַיָּגוֹן הַמַּכְאִיב,</p>

<p>הַמָּצוֹק הַצּוֹרֵב</p>

<p>עֲדַיִן לֹא תָם.</p>

<br />
</blockquote>

<blockquote>
<p>עוֹד לוֹחֵשׁ כָּל מַבָּט</p>

<p>כְּגַחֶלֶת וְרֻדָּה,</p>

<p>עוֹד כָּל צַעַד רָחוֹק</p>

<p>מְנַגֵּן בַּדְּמָמָה,</p>

<p>עוֹד רוֹעֶדֶת הַיָּד</p>

<p>לַמַּגָּע הַמְיֻדָּע</p>

<p>מִגִּיל וּמִשְּׂחוֹק</p>

<p>וּמִטַּל נֶחָמָה.</p>

<br />
</blockquote>

<blockquote>
<p>עוֹד מוֹסִיף וְרוֹדֵף</p>

<p>זֶה הַשֵּׁם, זֶה הַצֵּל;</p>

<p>עוֹד כִּתְמוֹל וְשִׁלְשׁוֹם</p>

<p>לֹא חָלַף, לֹא נָדַם</p>

<br />
</blockquote>

<blockquote>
<p>זֶה הַגִּיל, זֶה הַכְּאֵב,</p>

<p>עִם חֲלוֹם שֶׁבַּלֵּיל,</p>

<p>עִם הִרְהוּר שֶׁבַּיּוֹם –</p>

<p>עֲדַיִן לֹא תָם.</p>

<br />
</blockquote>

<blockquote>
<br />
</blockquote>

<h2 id="יֵשׁגִּיל2">יֵשׁ גִּיל<a href="#fn:2" id="fnref:2" title="see footnote" class="footnote"><sup>2</sup></a></h2>

<blockquote>
<p>יֵשׁ גִּיל – וְרֹךְ נָסוּךְ</p>

<p>עַל אֶרֶץ וְשָׁמַיִם,</p>

<p>עַל שִׂיחַ וְעָלֶה</p>

<p>וְנַחַל מַיִם.</p>

<p>הַכֹּל רָקוּם חֲלוֹם,</p>

<p>הַכֹּל לֹא־זֶה־בִּלְבַד הוּא,</p>

<p>כִּי רֶמֶז וּבְשׂוֹרָה</p>

<p>וְאוֹת בְּכָל נִדְנוּד.</p>

<p>וְאֵין מוּבָן,</p>

<p>וְאֵין פָּשׁוּט.</p>

<p>וּצְעִיפִים שְׁקוּפִים</p>

<p>שֶׁל תְּכֵלֶת וְשֶׁל וֶרֶד</p>

<p>עוֹטְפִים מִלָּה קַלָּה</p>

<p>וְכָל מֶבָּט חוֹלֵף.</p>

<p>הַכֹּל נֶאֱגָר, הַכֹּל נֶחֱרָז</p>

<p>עַל חוּט חֲלוֹם</p>

<p>שָׁזוּר בַּלֵּב.</p>

<p>יֵשׁ גִּיל וְאוֹר נָסוּךְ</p>

<p>עַל כָּל תְּנוּעָה וָהֶגֶה,</p>

<p>יֵשׁ גִּיל – הָיָה כָזֶה –</p>

<p>יְהֵא זִכְרוֹ בָרוּךְ.</p>

<br />
</blockquote>

<blockquote>
<br />
</blockquote>

<h2 id="בְּשׂוֹרָה3">בְּשׂוֹרָה<a href="#fn:3" id="fnref:3" title="see footnote" class="footnote"><sup>3</sup></a></h2>

<blockquote>
<p>וְשׁוּב לִבִּי בְּגִיל פּוֹרֵחַ,</p>

<p>וְשׁוּב מְלֹא חָפְנֵי אוֹרָה</p>

<p>דָלְתָה נַפְשִׁי מִצֵּל שֶׁל רֶמֶז,</p>

<p>מֵעֶרֶב יוֹם־טוֹב שֶׁל בְּשׂוֹרָה.</p>

<br />
</blockquote>

<blockquote>
<p>וְשׁוּב לִבִּי לַכֹּל פָּתוּחַ,</p>

<p>לִקְרַאת הָאוֹר קְרוּעוֹת עֵינַי,</p>

<p>זִיז יְקָרוֹת שְׁטוּפָה הַדֶּרֶךְ,</p>

<p>וְהֵד שִׁירָה לְמִצְעָדַי.</p>

<br />
</blockquote>

<blockquote>
<p>שׁוּב שְׁכוּרַת תִּקְוָה אָנֹכִי,</p>

<p>רוֹעֶפֶת גִּיל – צִפִּיָּתִי,</p>

<p>אֵין זֹאת, הַבְּשׁוֹרָה הִגִּיעָה</p>

<p>וְדוֹפֶקֶת עַל דַּלְתִּי.</p>

<br />
</blockquote>

<blockquote>
<br />
</blockquote>

<h2 id="בְּטֶרֶם">[בְּטֶרֶם]</h2>

<blockquote>
<p>בְּטֶרֶם רָאַתְךָ עֵינִי הַמְיַחֶלֶת,</p>

<p>בְּטֶרֶם אִמַּצְתִּיךָ אֶל לוּחַ לִבִּי,</p>

<p>בִּטְהָר־חֲלֹמִי כְּבָר צָהַלְתָּ, פִּרְפַּרְתָּ –</p>

<p>בְּנִי.</p>

<br />
</blockquote>

<blockquote>
<p>בְּטֶרֶם אָעֵז הַאֲמֵן כִּי תָבוֹאָה,</p>

<p>לִפְנֵי אֶשְׁאָלְךָ בִּדְמָמָה מִיּוֹצְרִי,</p>

<p>שָׂשׂ לִקְרָאתְךָ כְּאֶל שֶׁמֶשׁ יוֹקֶדֶת</p>

<p>קִרְבִּי.</p>

<br />
</blockquote>

<blockquote>
<p>וְאִם כִּי יָדַעְתִּי, אַתָּה עוֹד אֵינֶךָ,</p>

<p>עֻלַּפְתָּ כֻּלְּךָ מָחָר עַרְפִלִּי,</p>

<p>כָּל גִּיד בִּי בִּשֵּׂר בִּרְנָנָה אֶת בּוֹאֶךָ –</p>

<p>יַלְדִּי.</p>

<br />
</blockquote>

<blockquote>
<br />
</blockquote>

<h2 id="בֹּקֶר4">בֹּקֶר<a href="#fn:4" id="fnref:4" title="see footnote" class="footnote"><sup>4</sup></a></h2>

<blockquote>
<p>חַלּוֹנוֹת הִכְחִילוּ וּדְמָמָה עָמְקָה.</p>

<p>דְּמוּת אָחוֹת חִוֶּרֶת עַל יָדִי חָמְקָה.</p>

<p>נִפְתְּחָה הַדֶּלֶת, נִסְגְּרָה לְאַט,</p>

<p>יְחִידָה נִשְׁאַרְתִּי עִם אָשְׁרִי הַחַד.</p>

<br />
</blockquote>

<blockquote>
<p>עוֹד בְּשָׂרִי שָׁסוּעַ, עוֹד שׁוֹתֵת הַדָּם,</p>

<p>אַךְ הַלֵּב מֵרִיעַ: קָם הַפֶּלֶא, קָם!</p>

<p>שָׁם מֵעֵבֶר דֶּלֶת, שַׁעַל רַק אֶחָד,</p>

<p>בְּנִי הַקָּט צוֹרֵחַ, זֶה עַתָּה נוֹלָד.</p>

<br />
</blockquote>

<blockquote>
<p>בֹּקֶר צַח בּוֹקֵעַ מִנִּי כָּל חַלּוֹן,</p>

<p>בְּנִי, הִנֵּה זוֹרֵחַ בָּקְרְךָ רִאשׁוֹן!</p>

<p>נְהַר בָּרָק וְזֹהַר אֶל פָּנַי זוֹרֵם,</p>

<p>זוֹ בִּרְכַּת הַשֶּׁמֶשׁ, לִי, הָאֵם.</p>

<br />
</blockquote>

<blockquote>
<br />
</blockquote>

<h2 id="מַרְגּוֹעַ">מַרְגּוֹעַ</h2>

<blockquote>
<p>בֵּין שְׁנֵי גִּזְעֵי עֵצִים,</p>

<p>כְּבֵין אֶתְמול שׁוֹקֵעַ</p>

<p>לְבֵין מָחָר בּוֹקֵעַ –</p>

<p>תָּלוּי עַרְסַל יוֹמִי.</p>

<p>וְקַל, אַט־אַט</p>

<p>תְּנַדְנְדֵנִי רוּחַ</p>

<p>כְּיַד אִמִּי.</p>

<br />
</blockquote>

<blockquote>
<p>כְּבַחֲלוֹם פְּלָאִים,</p>

<p>מֵעַל לְהַר וּשְׁבִיל,</p>

<p>בִּתְכֵלֶת שְׁקוּפַת גִּיל –</p>

<p>כְּנָפָיו יִפְרֹשׂ יוֹמִי.</p>

<p>לְכָל בִּקְעָה יָצִיץ,</p>

<p>לִקְטֹן חָגָב וָצִיץ</p>

<p>בְּרָכָה יִשָּׂא בִּשְׁמִי.</p>
</blockquote>

<blockquote>
<p>* *</p>
</blockquote>

<h2 id="שָׁנִיםהִתְנַפְנְפוּ">[שָׁנִים הִתְנַפְנְפוּ]</h2>

<blockquote>
<br />
</blockquote>

<blockquote>
<p>שָׁנִים הִתְנַפְנְפוּ מֵאֲחוֹרֵי כְתֵפַיִךְ</p>

<p>כְּהִתְעוֹפֵף כַּנְפֵי הַפַּרְפָּרִים,</p>

<p>וְזִכְרֵי יָמִים עֲלֵי דְרָכַיִךְ</p>

<p>בְּעֵינֵךְ הִכְחִילוּ כִבְקָרִים.</p>

<br />
</blockquote>

<blockquote>
<p>עַל גַּבֵּךְ הִצְלִיפוּ לָךְ יָמַיִךְ</p>

<p>וְנִתְלוּ עֲלֵי כְתֵפֵךְ בְּכָל כָּבְדָם –</p>

<p>אַתְּ צָחַקְתְּ בְּלֹבֶן כָּל שִׁנַּיִךְ,</p>

<p>אַתְּ צָחַקְתְּ בְּכָל לִבֵּךְ הַתָּם.</p>

<br />
</blockquote>

<blockquote>
<p>צָחַקְתְּ&#8230; עַתָּה אִלְּמוֹת שְׂפָתַיִךְ</p>

<p>וְרֹאשֵׁךְ תָּלוּי בְּאֵין אוֹנִים.</p>

<p>הָרֶגַע הָאֶחָד כָּפָה עֻלּוֹ עָלַיִךְ</p>

<p>כָּבֵד וּמַר מִנֵּטֶל רַב־שָׁנִים.</p>

<br />
</blockquote>

<blockquote>
<br />
</blockquote>

<h2 id="כְּנִצָּןאֵחֵר...5">כְּנִצָּן אֵחֵר&#8230;<a href="#fn:5" id="fnref:5" title="see footnote" class="footnote"><sup>5</sup></a></h2>

<blockquote>
<p>כְּנִצָּן אֵחֵר לִנְבֹּט עִם סְתָו –</p>

<p>שִׁירִי הַקָּט, שִׁירִי נִכְתָּב;</p>

<p>כְּצִפּוֹר פּוֹצְחָה בְּשִׁיר מִזְמוֹר</p>

<p>עַל סַף הַלֵּיל לֵאלֹהֵי הָאוֹר.</p>

<br />
</blockquote>

<blockquote>
<p>כְּתִינוֹק שֶׁלֹּא רֻחַם בֵּין הַבְּרִיּוֹת,</p>

<p>כִּתְפִלָּה עַל פֶּתַח גֵּיהִנֹּם –</p>

<p>שִׁירִי קָטָן, שִׁירִי נָבוֹךְ,</p>

<p>שִׁירִי מִתְּמוֹל וּמִשִּׁלְשׁוֹם.</p>

<br />
</blockquote>

<blockquote>
<p>זָרִים פָּנֶיךָ כִּפְנֵי נִצָּן בַּסְּתָו,</p>

<p>שִׁירִי תָּמִים וְלֹא־רֻחָם&#8230;</p>

<br />
</blockquote>

<blockquote>
<br />
</blockquote>

<h2 id="לְרָחֵל6">לְרָחֵל<a href="#fn:6" id="fnref:6" title="see footnote" class="footnote"><sup>6</sup></a></h2>

<blockquote>
<p>אָחוֹת נֶאֱלֶמֶת,</p>

<p>לְאַחַת הָיִית עַכְשָׁו</p>

<p>עִם לַחַשׁ הַגַּלִּים בְּיַם כִּנֶּרֶת,</p>

<p>עִם אֲבַק הָאֲדָמָה עֲלֵי גְדוֹתָיו.</p>

<br />
</blockquote>

<blockquote>
<p>יָקָר זִכְרֵךְ, אָחוֹת.</p>

<p>וְשׁוּרוֹת שִׁירַיִךְ הַצְּחוֹרִים</p>

<p>כִּפְרָחִים עֲנֻגִּים עַל אֵם־דֶּרֶךְ,</p>

<p>כִּתְפִלָּה לַמְּרוֹמִים.</p>

<br />
</blockquote>

<blockquote>
<br />
</blockquote>

<h2 id="תַּרְמִילִי">תַּרְמִילִי</h2>

<blockquote>
<p>תַּרְמִילִי גְדוּשׁ מַדְוִים כַּךְ קָשַׁרְתִּי</p>

<p>בִּקְשָׁרִים אֲרֻכֵּי קְצָווֹת,</p>

<p>בַּעֲדָם אֶת מוֹטִי הֶעֱבַרְתִּי,</p>

<p>הִפְשַׁלְתִּיו – וָאֵצֵאָה לִנְדֹּד.</p>

<br />
</blockquote>

<blockquote>
<p>מִתְנוֹדֵד תַּרְמִילִי כַּךְ בַּדֶּרֶךְ,</p>

<p>הַתַּרְמִיל הֶעָגֹל, הַמָּלֵא,</p>

<p>עִם כָּל צַעַד עַל גַּב לִי טוֹפֵחַ</p>

<p>קְצוּבוֹת וּבְסֵבֶר שֶׁל אָח,</p>

<p>תּוֹךְ טוּב לֵב מְעוֹרֵר וּבוֹטֵחַ:</p>

<p>&#8220;קְהַל מַדְוַיִךְ פּוֹסֵעַ אִתָּךְ&#8230;&#8221;</p>

<br />
</blockquote>

<blockquote>
<p>מִתְנוֹדֵד תַּרְמִילִי, מִתְנוֹעֵעַ</p>

<p>אֶל כֹּל שֶׁאָסוּר וְאֶפְנֶה,</p>

<p>אֶת גַּבִּי הֶעָיֵף מִתְרוֹעֵעַ,</p>

<p>אֶת כְּתֵפִי עֲמוּסָה מְלַוֶּה – – –</p>

<p>וְלִפְנֵי מֶבָּטַי יִשְׁתַּטָּחוּ</p>

<p>גַּנִּים וּפְרָחִים וְשָׂדוֹת,</p>

<p>וְיֶרֶק זוֹרֵחַ שֶׁל אָחוּ,</p>

<p>וְזִיו אַרְגָּמָן שֶׁל זְרִיחוֹת.</p>

<p>לִקְרָאתִי הַשְּׁבִילִים יַחֲוִירוּ,</p>

<p>כַּנְפֵי רֶנֶן תַּגְבַּהְנָה נְדֹד,</p>

<p>וּצְרוֹר כָּל מַדְוַי יוֹדִיעֵנִי:</p>

<p>&#8220;לֹא נְטַשְׁנוּךְ, כִּי אִתָּךְ אָנוּ עוֹד&#8230;&#8221;</p>

<br />
</blockquote>

<blockquote>
<p>וְכִי אִישׁ יִזְדַּמֵּן אֵי בַדֶּרֶךְ,</p>

<p>יְבָרְכֵנִי עַל אֵם הַשְּׁבִילִים,</p>

<p>לְדַרְכִּי בָּהּ אֵלֵךְ יִשְׁאָלֵנִי,</p>

<p>לַבְּרָכָה יֶאֱצֹר תַּרְמִילִי – – –</p>

<p>אֵלָיו מֶבָּטַי אָז אַיְשִׁירָה</p>

<p>וְאֹמַר, כִּי אִתִּי&#8230; מַתָּנוֹת.</p>

<p>מַתָּנוֹת יַד גּוֹרָל הֶעְתִּירָה</p>

<p>עַל כְּתֵפִי הַחוֹתֶרֶת בַּנְּדֹד&#8230;</p>

<p>וְאֹמַר: אֶת חֶלְקִי לִי אֶשָּׂאָה,</p>

<p>אֶת חֶלְקִי בְּתֵבֵל&#8230; לֹא חָשׁוּב!</p>

<p>בְּרָכָה מִנִּי לֵב אֲבָרְכֵהוּ</p>

<p>וְאַפְלִיג, וְאֶפְסַע לִי כַךְ שׁוּב&#8230;</p>

<br />
</blockquote>

<blockquote>
<p>שׁוּב יַלְבִּין לְפָנַי פְּתִיל הַדֶּרֶךְ,</p>

<p>יִרְמְזוּ מֶרְחַקֵּי הַלִּילָךְ</p>

<p>וּמַשָּׂא תַרְמִילִי יַבְטִיחֵנִי:</p>

<p>&#8220;&#8230;עַד אַחֲרוֹן צְעָדַיִךְ – אִתָּךְ!..&#8221;</p>

<br />
</blockquote>

<h2 id="ב">ב</h2>

<blockquote>
<br />
</blockquote>

<h2 id="בָּצִיר7">בָּצִיר<a href="#fn:7" id="fnref:7" title="see footnote" class="footnote"><sup>7</sup></a></h2>

<blockquote>
<br />
</blockquote>

<blockquote>
<p>בָּצִיר! בָּצִיר!</p>

<p>הַטֶּנֶא אֶל הַיָּד</p>

<p>וּמַזְמֵרָה זְרִיזָה,</p>

<p>וְכֹה בְּטוּחוֹת אֶצְעַד</p>

<p>בֵּין שׁוּרוֹת כַּרְמִי.</p>

<p>הַגְּפָנִים</p>

<p>כּוֹרְעוֹת</p>

<p>כְּאִלּוּ בֶרֶךְ לְפָנָי,</p>

<p>וּמִיקַר שִׁפְעָן</p>

<p>מַשִּׁירוֹת לְמוֹ יָדָי.</p>

<p>צוֹנְחִים הָאֶשְׁכֹּלוֹת</p>

<p>אֱלֵי טַנְאִי</p>

<p>שְׁקֵטִים, שְׂבֵעִים מְלֵאִים</p>

<p>כְּמִי –</p>

<p>אֲשֶׁר חוֹבוֹ מִלֵּא כְּבָר בְּחַיָּיו,</p>

<p>כְּמִי –</p>

<p>אֲשֶׁר גְּמוּלוֹ רָאָה</p>

<p>בְּמוֹ עֵינָיו.</p>

<br />
</blockquote>

<blockquote>
<p>כְּאִלּוּ –</p>

<p>נְשִׁימַת־בֹּקֶר עֲצוּרָה</p>

<p>נָשְׁבָה עַל הַגְּפָנִים,</p>

<p>וְעָטוּ הָאֶשְׁכֹּלוֹת</p>

<p>עַרְפִלִּים.</p>

<p>כְּאִלּוּ –</p>

<p>נֹגַהּ הַיָּרֵחַ הַחִוֵּר</p>

<p>הִשְׁקָה הָעֲנָבִים,</p>

<p>וְהִכְסִיפוּ</p>

<p>מַחֲוִירִים.</p>

<p>כְּאִלּוּ –</p>

<p>אוֹר הַשֶּׁמֶשׁ הַלּוֹהֵט</p>

<p>הִדְלִיק פִּתְאֹם אֶת כָּל כַּרְמִי,</p>

<p>וְחִיְּכוּ הָאֶשְׁכֹּלוֹת</p>

<p>לִקְרָאתִי&#8230;</p>

<br />
</blockquote>

<blockquote>
<p>אִסְפִי בִּצְרִי,</p>

<p>יָדִי,</p>

<p>אֱלֵי הַטֶּנֶא הָעוֹרֵג,</p>

<p>אֱלֵי הַטֶּנֶא זֶה הָרֵיק</p>

<p>שָׁנָה תְמִימָה.</p>

<p>זִמְרִי בְגִיל מַזְמֵרָתִי,</p>

<p>מִזֶּה הָעשֶׁר הַבָּהִיר,</p>

<p>מִזֶּה הַשֶּׁפַע הַמַּזְהִיר –</p>

<p>בָּצִיר! בָּצִיר!</p>

<br />
</blockquote>

<blockquote>
<br />

<br />
</blockquote>

<h3 id="שָׂדִי8">שָׂדִי<a href="#fn:8" id="fnref:8" title="see footnote" class="footnote"><sup>8</sup></a></h3>

<blockquote>
<p>זָרַעְתִּי, זְרַעְתִּיו – הַגַּרְעִין הַזָּהֹב,</p>

<p>עָמֹק טְמַנְתִּיו בְּנִירִי הֶחָרוּשׁ.</p>

<p>צָפִיתִי לַיָּם, הִתְפַּלַּלְתִּי לָרוּחַ,</p>

<p>לְצֵל הֶעָנָן עַל פְּנֵי תְכֵלֶת הָרֹם;</p>

<p>צִפִּיתִי לְחֶסֶד בִּרְכַּת הַיּוֹרֶה,</p>

<p>גָּחַנְתִּי לָאָרֶץ וְתַרְתִּי כָל נֶבֶט,</p>

<p>שׁוֹבַבְתִּי נַפְשִׁי בַּיָּרֹק הָעוֹלֶה,</p>

<p>סָפַרְתִּי יָמִים וּמָנִיתִי לֵילוֹת</p>

<p>וְיַחַד צָמַחְתִּי עִם הַשִּׁבֹּלֶת,</p>

<p>וְיַחַד עִמָּהּ, בִּמְלֹא גַרְעִינָהּ,</p>

<p>מָלְאָה גַם נַפְשִׁי גַּרְעִינֵי תִקְוָתָהּ.</p>

<p>גַּרְעִין פַּז־חֲלוֹם עַל שְׁחוֹר הָעַצֶּבֶת,</p>

<p>עַל קַרְקַע חַיַּי גַּרְעִין מָחָר זַךְ – – –</p>

<p>לְכֹסֶף אָבִי וּלְזֵכֶר סָבִי,</p>

<p>וּלְמַעַן בְּנִי הַתִּינוֹק וְהָרָךְ.</p>

<br />
</blockquote>

<blockquote>
<p>הִבְשִׁילָה חִטָּה בְּשָׂדִי לְתִפְאֶרֶת,</p>

<p>הִבְשִׁילָה קָמָה גְבוֹהָה זְהֻבָּה.</p>

<p>הִרְכִּינָה רָאשֵׁי שִׁבֳּלֶיהָ עִם לַיְלָה</p>
</blockquote>

<blockquote>
<p>כִּבְדֵי־גַרְעִינִים וְצוֹפֵי־יַד־קוֹצֵר.</p>
</blockquote>

<blockquote>
<p>הִבְשִׁילָה חִטָּה בְּשָׂדִי לְתִפְאֶרֶת – – –</p>

<p>וְחִכְּתָה לִי, קָרְאָה, זָעֲקָה מִמְּצוֹר</p>

<p>שַׁלְהָבוֹת לוֹחֲכוֹת יְקוּמָהּ הַטָּהוֹר.</p>

<p>שֻׁלְּחוּ רִבּוֹא רִבְבוֹת שִׁבֳּלֶיהָ</p>

<p>כְּקִפְאוֹן אֶצְבָּעוֹת חֲנוּקוֹת זְעָקָה</p>

<p>מוּל שָׁמַיִם שְׁחוֹרִים, אֲפֵלִים בְּהוֹשַׁע־נָא</p>

<p>אִלֶּמֶת, נוֹאֶשֶׁת לְאוֹר תַּבְעֵרָה</p>

<p>הַחוֹנְקָה בְּטַבַּעַת הָאֵשׁ הַסּוֹגֶרֶת</p>

<p>קָמָה שֶׁבָּשְׁלָה בְשָׂדִי לְתִפְאֶרֶת.</p>
</blockquote>

<p>* *&nbsp;*</p>

<blockquote>
<br />
</blockquote>

<blockquote>
<p>אֶזְרָע. עוֹד אֶזְרָע הַגַּרְעִין הַזָּהֹב.</p>

<p>אַעֲמִיק הַטְמִינוֹ בְנִירִי הֶחָרוּשׁ.</p>

<p>שׁוּב אֶסְפֹּר הַיָּמִים, שׁוּב אֶמְנֶה הַלֵּילוֹת</p>

<p>עַד אֶקְצֹר, עַד אָדוּשׁ –</p>

<p>חִטַּת־פַּז־חֲלוֹם בִּשְׁחוֹר עַצְבוּתִי,</p>

<p>קָמַת־פַּז־מָחָר עַל קַרְקַע חַיַּי –</p>

<p>לְכֹסֶף אָבִי וּלְזֵכֶר סָבִי,</p>

<p>וּלְמַעַן בְּנִי הַתִּינוֹק וְהָרָךְ – – –</p>
</blockquote>

<blockquote>
<p>תרצ&quot;ו</p>

<br />
</blockquote>

<blockquote>
<br />
</blockquote>

<h3 id="אֲנִיהַבַּת">אֲנִי הַבַּת</h3>

<blockquote>
<p>אֲנִי הַבַּת</p>

<p>לְדוֹרוֹת שֶׁל יְהוּדִים כְּפוּפִים, כּוֹרְעִים</p>

<p>תַּחַת עֹל־מַשָּׂא יָמִים כְּבֵדִים.</p>

<p>אֵימַת כָּל סְטְרַזְ&#8217;נִיק וְכָל שֶׁקֶץ עֲלֵיהֶם,</p>

<p>חֲרֵדִים לְקוֹל נִבְחַת כַּלְבּוֹ שֶׁל הַשָּׁכֵן,</p>

<p>מְפַנִּים הַדֶּרֶךְ לַקָּטָן בְּפִרְחֲחֵי הָרְחוֹב</p>

<p>וּמַקְדִּימִים שָׁלוֹם לַמְנֻוָּל וְלַשִּׁכּוֹר,</p>

<p>וְרוֹעֲדִים כִּרְעֹד עָלֶה בַסַּעַר</p>

<p>עִם הֵדֵי פְרָעוֹת וַהֲרִיגוֹת</p>

<p>בַּאֲחֵיהֶם.</p>

<p>אֲנִי הַבַּת</p>

<p>לְאִמָּהוֹת מְבֹהָלוֹת וּמַחֲרִישׁוֹת</p>

<p>אֲשֶׁר שְׁנוֹת חַיֵּיהֶן חָמְקוּ</p>

<p>כְּבִפְרוֹזְדוֹר אָרֹךְ, כֵּהֶה וָצָר,</p>

<p>לְנֹגַהּ שְׁנֵי נֵרוֹת מְהַבְהֲבִים בַּשַּׁבָּתוֹת,</p>

<p>נְזוֹנוֹת מֵחֲלוֹמָן עַל נַחַת מִבָּנִים</p>

<p>וּמִתְּפִלַּת דִּמְעָה זַכָּה נוֹבַעַת מִן הַלֵּב.</p>

<br />
</blockquote>

<blockquote>
<p>אֲנִי הַבַּת</p>

<p>לִיהוּדִים מוֹחֵי הָרֹק מֵעַל פְּנֵיהֶם,</p>

<p>פּוֹלְטֵי תוֹדָה שְׁקֵטָה, לוֹחֲשֵׁי סְלִיחָה נִבְהֶלֶת</p>

<p>לְכָל מֵצֵר לְחַיֵּיהֶם;</p>

<br />
</blockquote>

<blockquote>
<p>הַבַּת –</p>

<p>לַנּוֹשְׂאִים בְּקֹדֶשׁ קָדְשֵׁי לִבָּם</p>

<p>חֲלוֹם אוֹרָה רָחוֹק וּמְנַחֵם</p>

<p>עַל כְּנַף צִיּוֹן מוֹחָה יְגוֹן בָּנֶיהָ,</p>

<p>עַל הַשְּׁכִינָה הַמִּתְיַפְּחָה עַל חוֹף רָחוֹק</p>

<p>וְנֶאֱנַחַת לִשְׁלוֹמָם שֶׁל אֲסִירֶיהָ.</p>

<br />
</blockquote>

<blockquote>
<p>אֲנִי אָחוֹת</p>

<p>לְכָל אֲשֶׁר יוֹצֵא יוֹם־יוֹם לִקְרַאת הַמָּוֶת</p>

<p>וְלֹא יֵדַע אִם אַחֲרוֹנִים לוֹ –</p>

<p>זֶה יוֹמוֹ עַל אֲדָמוֹת,</p>

<p>וְזֶה הַזֹּהַר עִם שְׁקִיעַת הַשֶּׁמֶשׁ,</p>

<p>וּנְשִׁיקַת יַלְדּוֹ, וּפִטְפּוּטוֹ: שָׁלוֹם,</p>

<p>וְזוֹ לְחִיצַת יָד אִלְּמָה וַחֲרֵדָה</p>

<p>בִּלְחֹץ יָדוֹ אַחֶרֶת אֶת הָרוֹבֶה –</p>

<p>זֶה יְדִידוֹ הָאַחֲרוֹן וְהַנּוֹתָר</p>

<p>בִּדְמִי לֵילוֹת הֲרֵי אֵימָה וָרֶצַח.</p>

<br />
</blockquote>

<blockquote>
<p>אֲנִי אָחוֹת</p>

<p>לְכָל אֲשֶׁר מַיְשִׁיר יוֹם־יוֹם מַבָּט לַדֶּרֶךְ,</p>

<p>בֶּאֱחֹז הַיָּד בְּהֶגֶה הַמְּכוֹנִית</p>

<p>לְכוֹנְנָהּ עִם כָּל סִבּוּב גַּלְגַּל</p>

<p>לִקְרַאת הַמָּוֶת,</p>

<p>כְּנַחֵשׁ הַלֵּב בְּחֶרְדָּתוֹ</p>
</blockquote>

<blockquote>
<p>יוֹם־יוֹם, שָׁעָה־שָׁעָה, וְרֶגַע־רָגַע.</p>
</blockquote>

<blockquote>
<p>לְכָל אֲשֶׁר הִגִּישׁוּ אֶת חַיֵּיהֶם הָרָנִים</p>

<p>בִּשְׁתֵּי יָדַיִם נְדִיבוֹת לְלוֹעַ־מָוֶת,</p>

<p>אֲשֶׁר אֵינוֹ שׁוֹאֵל, אֵינוֹ בוֹחֵר, אֵינוֹ מַבְדִּיל;</p>

<p>לְכָל אֲשֶׁר הִנִּיחוּ לְרַגְלֵי סְלָעִים שְׁקוּיֵי־זֵעָה</p>

<p>וְלִמְרַאֲשׁוֹת הָרִים עוֹטֵי שְׁתִילִים</p>

<p>אֶת חַיֵּיהֶם, אֶת נִשְׁמוֹתֵיהֶם הַזַּכּוֹת –</p>

<p>אֲנִי אָחוֹת.</p>

<br />
</blockquote>

<blockquote>
<p>אֲנִי הָאֵם</p>

<p>לְכָל הַיְלָדִים הַפְּעוּטִים הָאֵלֶּה</p>

<p>הַתּוֹלִים אֶת עֵינֵיהֶם הַבְּהִירוֹת</p>

<p>בִּפְנֵי גְדוֹלִים בִּשְׁאֵלָה אַחַת</p>

<p>אִלֶּמֶת וְנוֹקֶבֶת בְּתֻמָּהּ:</p>

<p>מַדּוּעַ? לָמָּה? עַד מָתָי?</p>

<p>לְאֵלֶּה תִּינוֹקוֹת אֲשֶׁר בִּנְשֹׁק מִדְרַךְ רַגְלָם</p>

<p>אֲדָמָה זֹאת שַׁעַל שַׁעַל</p>

<p>אֵרְשׂוּ בְצָהֳלָה כָּל רֶגֶב,</p>

<p>קִדְּשׁוּ כָל שְׁתִיל יָרֹק בְּנִצָּנוֹ;</p>

<p>לְאֵלֶּה הַיָּדַיִם הָרַכּוֹת אֲשֶׁר גְנוּזָה בָן</p>

<p>כָּל חֶמְדַּת תִּפְאֶרֶת הַמָּחָר;</p>

<p>לְאֵלֶּה הָעֵינַיִם הַזַּכּוֹת</p>

<p>שֶׁנִּפְקְחוּ מִתַּחַת לַשָּׁמַיִם הַכְּבֵדִים הָאֵלֶּה</p>

<p>בִּבְשׁוֹרַת הַנִּיר, הַיַּעַר וְהַגָּן</p>

<p>לְחַרְבוֹנֵי חוֹלוֹת מִדְבָּר שׁוֹמֵם –</p>

<p>אֲנִי הָאֵם.</p>

<p>לְכָל הַיְלָדִים הַקְּטַנְטַנִּים הָאֵלֶּה</p>

<p>אֲשֶׁר לֹא תִדָּרֵשׁ מֵהֶם</p>

<p>לֹא הַגְּבוּרָה לִסְלֹחַ, לֹא הַגְּבוּרָה לִשְׁתֹּק</p>

<p>וְגַּם לֹא הַגְּבוּרָה לָמוּת;</p>

<p>לְכָל הָעֲתִידִים עוֹד לַהֲלֹךְ</p>

<p>עַל פְּנֵי הָאֶרֶץ הַקְּטַנָּה הַזֹּאת</p>

<p>מִבְּלִי אֲשֶׁר תַּכְבִּיד, תִּלְחַץ בְּמוֹרָאָהּ</p>

<p>עֲטֶרֶת <strong>הַקְּדוֹשִׁים</strong> עַל רָאשֵׁיהֶם –</p>

<p>אֲנִי הָאֵם.</p>
</blockquote>

<blockquote>
<p>תרצ&quot;ו</p>

<br />
</blockquote>

<h2 id="משירתהימים">משירת הימים</h2>

<blockquote>
<br />
</blockquote>

<h3 id="א.וְגַםהַיּוֹם">א. וְגַם הַיּוֹם</h3>

<blockquote>
<p>וְגַם הַיּוֹם –</p>

<p>כְּשֶׁכְּבָר הָפְכוּ יוֹם־יוֹם חַיֵּי עֲמַל כַּפַּיִם,</p>

<p>כְּשֶׁהִתְרַחֵק, נָמוֹג בָּאֹפֶק זֶה הַחוֹף שֶׁלַּחֲלוֹם</p>

<p>וָאֳנִיַּת יוֹם־יוֹם הִפְלִיגָה הַרְחֵק מִמֶּנּוּ אֶל מַמְלֶכֶת הַמְּצִיאוּת;</p>

<p>לְאַחַר שֶׁנֶּחֱנַק כִּמְעַט כָּלִיל הַצְּלִיל הַדַּק שֶׁלַּשִּׁירָה,</p>

<p>שִׁירַת עוֹלָם מֻפְלָא, נִשְׁקָף וּמִזְדַּהֵר</p>

<p>מִתּוֹךְ תְּנוּפַת יָדַיִם, מִתּוֹךְ אִמּוּץ הַזְּרוֹעַ,</p>

<p>מִתּוֹךְ אֶגְלֵי זֵעָה עַל מֵצַח מְשֻׁלְהָב;</p>

<p>וּלְאַחַר שֶׁיּוֹם אֶחָד וְזֶה שֶׁלְּפָנָיו,</p>

<p>וְכָל אוֹתָם יָמִים אֲשֶׁר יָבוֹאוּ עוֹד אַחֲרָיו</p>

<p>צוֹנְחִים עֲלֵי כְתֵפֵךְ בְּכָל כָּבְדָם וְלַחֲצָם</p>

<p>וְכוֹלְאִים נְשִׁימָתֵךְ בְּאַיְמָם עָלַיִךְ</p>

<p>בְּשׁוּרָתָם הָאֲרֻכָּה, הָאֲפוֹרָה עַד סוֹף יָמַיִךְ,</p>

<p>עַד אַחֲרוֹן יוֹמֵךְ –</p>

<p>גַּם הַיּוֹם,</p>

<p>גַּם הַיּוֹם יֵשׁ אֱלֹהִים אִתָּךְ בִּשְׁעוֹת עָמָל יוֹקְדוֹת.</p>

<p>גַּם הַיּוֹם יֵשׁ וְתִשְׁכֹּן הָרוּחַ</p>

<p>וְיֶהֱמֶה הַשִּׁיר בְּכָל כְּפִיפָה שֶׁל אֶצְבַּע,</p>

<p>בְּכָל תְּנוּעָה שֶׁל יָד וּבְכָל מְתִיחַת שְׁרִיר –</p>

<p>בְּתוֹךְ כָּל צַעַד וְכָל שַׁעַל שֶׁל עָמָל</p>

<p>הַחוֹרֵז אֶת מַחֲרֹזֶת רְגָעָיו וּשְׁעוֹתָיו</p>

<p>עַל חוּטוֹ שֶׁל יוֹם אָפוֹר אֱלֵי קָצֵהוּ אַרְגָמָן –</p>

<p>גַּם הַיּוֹם.</p>

<br />
</blockquote>

<blockquote>
<br />
</blockquote>

<h3 id="ב.בְּקָרִים">ב. בְּקָרִים</h3>

<blockquote>
<p>בִּבְקָרִים טְלוּלִים, תְּכֻלִּים כַּהֲזָיָה,</p>

<p>בִּבְקָרִים טְווּיִים חוּטֵי חֲלוֹם שֶׁטֶּרֶם פָּג,</p>

<p>נוֹשְׁמִים בְּמַשַּׁק עַנְפֵי עֵצִים נָדַמּוּ</p>

<p>וּבְצִפְצוּף צִפּוֹר קַלַּת כְּנָפַיִם עַל הַבַּד,</p>

<p>וּבִקְרִיאַת שֶׂכְוִי פּוֹרְצָה דַלְתוֹת הַלֵּב</p>

<p>בְּגִיל, בְּאשֶׁר, בְּחֶדְוַת עוֹלָם פָּקַח עֵינַיִם;</p>

<p>בִּבְקָרִים קְרִירִים וְדוֹמְמִים עֵת בַּמֶּרְחָק</p>

<p>רוֹמְזִים שְׁבִילִים צָרִים וּבְהִירִים</p>

<p>שֶׁל גַּן וָחֹרֶשׁ, שֶׁל שָׂדֶה וָכֶרֶם וְשֶׁל גַּיְא,</p>

<p>עֵת רוּחוֹת בָּאוֹת וְקַלִּילוֹת קוֹרְאוֹת לָךְ לַמֶּרְחָב</p>

<p>וּשְׁתֵּי יָדַיִךְ צְמֵאוֹת לַטֵּף כָּל פֶּרַח וְכָל צִיץ,</p>

<p>וְאֶצְבְּעוֹת יָדֵךְ כָּלוֹת הַצְהֵל כָּל שְׁתִיל אֲשֶׁר צָמֵא,</p>

<p>וְעֵינַיִךְ – גָּחוֹן עַל עֲרוּגָה נוֹשֶׁמֶת וּפוֹרַחַת;</p>

<p>בִּבְקָרִים שְׁקוּפִים וּבְהִירִים כְּאַגָּדָה,</p>

<p>עֵת כָּל דָּמֵךְ יִזְעַק לִהְיוֹת אֶחָד</p>

<p>עִם שֶׁמֶשׁ הָעוֹלָה מֵעֵבֶר גֶּבַע,</p>

<p>עִם אָבָק הַמִּתַּמֵּר אַחַר פַּרְסַת הַסּוּס</p>

<p>וְעִם מַשַּׁב הָרוּחַ עַל רָאשֵׁי גְפָנִים</p>

<p>מְהֻרְהָרוֹת וְדוֹמְמוֹת, כְּפוּפוֹת וּבַחֲרָדָה</p>

<p>מַאֲהִילוֹת עַל אַשְׁכְּלוֹת זִיוָן הַמְעֻרְפָּל;</p>

<p>עֵת כָּל תָּא קָטָן בְּיֵשׁוּתֵךְ</p>

<p>יִקְרָאֵךְ לָקוּם וּלְתוֹךְ זֶה הַבֹּקֶר</p>

<p>לִנְסֹךְ אֶת צָהֳרֵי חַיַּיִךְ שׁוֹקְקִים –</p>

<p>בְּהַכְנָעָה רֹאשֵׁךְ הַרְכֵּן תַּרְכִּינִי</p>

<p>וְאֶת פַּעֲמֵי רַגְלַיִךְ הַכְּמֵהוֹת וְהַצְּמֵאוֹת</p>

<p>לְבֵין אַרְבָּעָה קִירוֹת צָרִים תָּשִׂימִי.</p>

<p>וְשָׁם, בְּתִקְתּוּק רָהוּט וּמְחֻצָּף שֶׁל מְכוֹנָה</p>

<p>אֶת חֲלוֹמֵךְ זֶה הַזּוֹעֵק וּמִתְיַפֵּחַ תַּחֲרִישִׁי,</p>

<p>וּבְמִסְפָּרַיִם גְּדוֹלִים וַאֲרֻכִּים</p>

<p>גִּזְרֵי הַבַּד בְּמַר לִבֵּךְ תִּזְלֹלִי&#8230;</p>

<p>וְיָדֵךְ בְּמֶתֶק נְקָמָה וּבְשִׂמְחָה לְאֵיד</p>

<p>אֶת חֶלְקַת הַבַּד הַמַּצְחִירָה גּוֹזֶרֶת,</p>

<p>כְּמוֹ הָיָה הַבַּד גְּזַר דִּין נִתַּן מֵעָל –</p>

<p>וְאֵין קוֹרֵעַ.</p>

<br />
</blockquote>

<h3 id="ג.לָאֶחָד">ג. לָאֶחָד</h3>

<blockquote>
<p>מַתַּת יַד טֶבַע מְפֹאָר וְאַכְזָרִי,</p>

<p>מַתַּת יַד טֶבַע הַמַּפְלָה בֵין אֲרָצוֹת לַאֲרָצוֹת:</p>

<p>לָאַחַת – גַּם רֶנֶן שֶׁל פְּלָגִים, גַּם צֵל שֶׁל יְעָרוֹת,</p>

<p>וְגַם צִנַּת לֵילוֹת וְגַם חֶלְקַת דְּשָׁאִים,</p>

<p>וְלַשְּׁנִיָּה – קְשִׁי סֶלַע וּמִדְבָּר, הָרִים קֵרְחִים וָחוֹל</p>

<p>וְזַעַם שֶׁל רוּחוֹת כּוֹוִים אוֹ מַקְפִּיאִים.</p>

<br />
</blockquote>

<blockquote>
<p>מַתַּת יַד טֶבַע וְגוֹרָל נָדִיב וְגַם כִּילַי,</p>

<p>מַתַּת יַד טֶבַע בֵּין אָדָם לַחֲבֵרוֹ מַפְלֶה:</p>

<p>לָאֶחָד – חֶלְקַת שָׂדוֹת פְּתוּחָה וְיָד פּוֹתַחַת תֶּלֶם,</p>

<p>וְזֹהַר אֳפָקִים עַל פְּנֵי לִילַךְ גְּבָעוֹת,</p>

<p>וְצַהַל הַשָּׁתִיל פּוֹרֵץ מִשְּׁחוֹר הָרֶגֶב,</p>

<p>וְזֶמֶר פְּרִי נִתָּק כָּבֵד מַעַל בַּדּוֹ – – –</p>

<p>וְלַשֵּׁנִי – כְּתָלִים צָרִים, סוֹגְרִים וַעֲגוּמִים,</p>

<p>תָּמִיד אוֹתָם כְּתָלִים, נוֹשְׂאֵי אוֹתָהּ עַצֶּבֶת&#8230;</p>

<br />
</blockquote>

<blockquote>
<p>לָאֶחָד – צַפּוֹת לְגִיל קָצִיר עַתִּיר זָהָב וְרֶנֶן,</p>

<p>שָׁזֹף בָּעַיִן מֶרְחַקִּים עִם שַׁחַר וְעִם עֶרֶב</p>

<p>וְהִשָּׁזֵף מִלַּהַט שֶׁמֶשׁ וּמִצְּרִיבַת קָדִים,</p>

<p>וְלַשֵּׁנִי – – –</p>

<br />
</blockquote>

<blockquote>
<p>בְּשַׂק חִטִּים מָלֵא, שָׂבֵעַ וּמְפֻטָּם</p>

<p>אֶת רֵיחַ הַזְּרִיעָה וְהַקָּצִיר הָרֵחַ,</p>

<p>כְּצוּד מִפִּי קוּנְכִית סְתוּמָה וּמְסֻגֶּרֶת</p>

<p>הֵד דְּכִי גַלֵּי הַיָּם זָרִים וּרְחוֹקִים.</p>

<br />
</blockquote>

<h3 id="ד.תָּמִיד">ד. תָּמִיד</h3>

<blockquote>
<p>תָּמִיד לִשְׁזֹף בָּעַיִן אֶת אוֹתָם קִירוֹת,</p>

<p>לִסְפֹּג לְלֹא מָנוֹס אוֹתָם צְלִילֵי קוֹלוֹת,</p>

<p>אֲפִלּוּ אֶת אוֹתָם פָּנִים לַחֲזוֹת בְּלִי הֶרֶף,</p>

<p>וּלְהוֹסִיף לַחֲרֹז עַל פְּנֵי לִבְנַת בַּדִּים</p>

<p>אוֹתָן פְּנִינֵי תְפָרִים לְרִבְבוֹת הָאֲלָפִים,</p>

<p>וְדֶרֶךְ אֶצְבָּעוֹת קַלּוֹת, מְמֻכָּנוֹת</p>

<p>הַזְרֵם מִילִין וּפַרְסָאוֹת שֶׁל גְּלִילֵי בַדִּים,</p>

<p>וּשׁוּב בַּמַּחַט הַדַּקָּה וְהַמְקַפֶּצֶת לְגַמֵּא</p>

<p>מֶרְחַקֵּי שׁוּלַיִם אֲרֻכִּים וְנֶחְפָּזִים לִבְרֹחַ,</p>

<p>וּלְהַרְקִיד תָּמִיד אוֹתוֹ גַלְגַּל פָּזִיז וּמְמַהֵר&#8230;</p>

<p>וּלְהָצִיץ כְּמִמֶּרְחַק גְּבוּלֵי מַלְכוּת אַחֶרֶת</p>

<p>עַל אֵלֶּה <strong>שָׁם</strong> שֶׁיִּקְרְאוּ לַצֹּאן וּלְעֶדְרֵי בָקָר</p>

<p>בְּקוֹל רָוֶה וָרָם וּמְמֻשָּׁךְ,</p>

<p>וּבְהֵי־הֵי צָלוּל וּמְהַדְהֵד לַמֶּרְחַקִּים</p>

<p>יְגַלְגְּלוּם וְיַזְרִימוּם אֱלֵי מוֹצָא הַשַּׁעַר:</p>

<p>אֶל פֶּתַח כַּר יָרֹק וְרַעֲנָן,</p>

<p>אוֹ אֶל כִּבְשַׁן שָׁרָב אוֹכֵל וּמְסַנְוֵר –</p>

<p>אֱלֵי מֶרְחָק, אֱלֵי מֶרְחָב, אֱלֵי <strong>מִחוּץ</strong> לַשַּׁעַר.</p>

<p>וּכְמוֹ מִבַּעַד חַלּוֹן שֶׁל כֶּלֶא מְסֹרַג שְׂבָכָה –</p>

<p>הַמִּתְכַּוֵּן לִנְשֹׁם, לִסְפֹּג אֶל תּוֹךְ קַדְרוּת הַתָּא</p>

<p>עוֹד וְעוֹד מֵאוֹר, מִחוּץ וּמִמֶּרְחָב –</p>

<p>לִטְעֹם בִּלְבַד בְּהֶעָפָה שֶׁל עַיִן</p>

<p>מִצְּחוֹר כַּנְפֵי עוֹפוֹת הָרוֹחֲשִׁים מִמּוּל,</p>

<p>הַצּוֹבְאִים בְּגִיל צָמָא עַל כְּלֵי הַמַּיִם</p>

<p>וּבְרַעֲבוֹן חַיִּים גָּדוֹל, בּוֹלֵעַ כֹּל – עֲלֵי הַגַּרְעִינִים.</p>

<br />
</blockquote>

<blockquote>
<p>תָּמִיד כְּזֶה גַלְגַּל רָתוּם לִרְצוּעַת עֻלּוֹ הָעֲגֻלָּה</p>

<p>לָעוּג עוּגוֹת יָמִים, שָׁעוֹת וּרְגָעִים</p>

<p>עַל יַד אוֹתוֹ חַלּוֹן עִם סְתָו וְגַם אָבִיב</p>

<p>וְדַרְכּוֹ רַק אֶצְבְּעוֹת־מַבָּט דַּקּוֹת וַאֲרֻכּוֹת לִשְׁלֹחַ</p>

<p>אַחַר כָּל מְאֻשְּׁרֵי <strong>הַשָּׁם</strong>, אֲשֶׁר שׁוֹתִים מִזְּהַב הַשֶּׁמֶשׁ,</p>

<p>מֵרֶקַח זְרִיחוֹתֶיהָ וְנֶסֶךְ כָּל שְׁקִיעָה</p>

<p>בִּבְעִיטַת שְׂבֵעִים אוֹתָהּ וְלַהֲטָהּ&#8230;</p>

<p>וְאַחֲרֵי כָּל הַפּוֹסְעִים מֻכֵּי עִוְרוֹן שָׂבְעָם</p>

<p>עַל פְּנֵי שְׁבִילִים שְׁטוּפִים גַּלֵּי אוֹרָה</p>

<p>כְּבָנִים, כַּאֲהוּבִים, <strong>כְּנִבְחָרִים</strong> –</p>

<p>אַךְ זַעֲקַת מַבָּט אִלֶּמֶת וְקוֹבְלָה לִשְׁלֹחַ</p>

<p>בִּמְרִי שֶׁל אֵין־אוֹנִים, בִּצְרַב גַּעְגּוּעִים וּבִלְחִישַׁת קִנְאָה.</p>

<br />
</blockquote>

<h3 id="ה.כְּנַףשִׁירָה">ה. כְּנַף שִׁירָה</h3>

<blockquote>
<p>לְאַפְלוּלִית דְּמוּמָה שֶׁל אַרְבָּעָה קִירוֹת –</p>

<p>מָגֵן נִלְעָג וְדַל מִשְּׁרַב הַשֶּׁמֶשׁ, מִצְּלִיפוֹת קָדִים –</p>

<p>לְמַחֲנָק עִוֵּר אָטוּם שֶׁל ד' עַל פְּנֵי ד'</p>

<p>יֵשׁ וְתֵרֵד קַלָּה וּמַרְנִינָה, מַצְהֶלֶת וּמְלַבֶּבֶת</p>

<p>בְּשׂוֹרַת חַסְדָּהּ הָרַךְ שֶׁל הַשִּׁירָה.</p>

<p>וְאָז שַׁחִים לְפֶתַע הַכְּתָלִים עֲלֵי רֹאשֵׁךְ</p>

<p>וְעֹקֶץ כֶּלֶא סָר, וְלַעֲנַת מַחֲנָק</p>

<p>מֵהֶם נִטֶּלֶת, פָּגָה וְאֵינֶנָּה.</p>

<p>שָׁחֹחַ אָז יִשַּׁחוּ עַל רֹאשֵׁךְ כִּמְצַפִּים, כִּמְחַפִּים,</p>

<p>כְּשׁוֹמְרִים עַל כָּל הֶעָפַת כָּנָף, עַל כָּל טִיסָה אֶל עָל,</p>

<p>וּמַצִּיבִים הַגְּבוּל בֵּינֵךְ לְבֵין זֶה שֶׁלְּמוּלֵךְ וּלְצִדֵּךְ</p>

<p>וְנִהְיִים שְׁקוּפִים לְמַבָּטֵךְ זֶה מְלַטֵּף הַמֶּרְחַקִּים:</p>

<p>מֶרְחַקֵּי אֶתְמוֹל רוֹמְזִים כְּחֻלִּים וּמַכְסִיפִים,</p>

<p>מֶרְחַקֵּי מָחָר גְדוֹלִים וְרֻדִּים וּמַזְהִיבִים,</p>

<p>מֶרְחַקֵּי חֲלוֹם יָשָׁן נִשְׁכָּח מֵאֵי יָמִים הֵגִיחַ</p>

<p>וּמֶרְחַקֵּי דִמְעָה אֵי אָז נָשְׁרָה בִדְמִי&#8230;</p>

<br />
</blockquote>

<blockquote>
<p>לַתִּקְתּוּק הַדַּק וּמְיַגֵּעַ, לַזִּמְזוּם הַמְמֻשָּׁךְ וְהֶעָגוּם</p>

<p>שֶׁל מְכוֹנַת תְּפִירָה – לִמְיֻדָּעָה זוֹ מִיָּמִים יָמִימָה –</p>

<p>יֵשׁ וְתִתְגַּנֵּב נְעִימַת פִּזְמוֹן שָׁכוּחַ מִן הַלֵּב,</p>

<p>פִּזְמוֹן יַלְדוּת נִשְׁכַּחַת, רְחוֹקָה וּמְפֻיֶּסֶת,</p>

<p>פִּזְמוֹן הָעֲיָרָה טוֹבְלָה בְּאוֹר אָבִיב.</p>

<br />
</blockquote>

<blockquote>
<p>זֶה זֶמֶר עֲיָרָה, אֲשֶׁר פָּרְקָה בְּמֶרְחַקֶּיהָ</p>

<p>אֶת כָּל &#8220;חַיָּב&#8221; רָבַץ עַל גַּגּוֹתֶיהָ הַנְּמוּכִים</p>

<p>וּמְאִירָה מֵאֵי מִשָּׁם רָחוֹק וּמְעֻרְפָּל</p>

<p>בַּטּוֹב מִמִּכְמַנֵּי יַלְדוּת וּבַמַּזְהִיר מֵאַבְנֵי חֵן שֶׁל זִכְרוֹנוֹת.</p>

<p>וְנֶחֱרָז פִּזְמוֹן עִם הַתִּקְתּוּק הַמִּשְׁתַּפֵּךְ רָהוּט</p>

<p>כְּזֶמֶר שֶׁל סִפּוּר יָשָׁן נוֹשָׁן, כְּאַגָּדַת קְדוּמִים</p>

<p>בְּפִיהָ הַמְזַמְזֵם קְצוּבוֹת שֶׁל סָבְתָא זְקֵנָה&#8230;</p>

<br />
</blockquote>

<blockquote>
<p>וְהַיָּדַיִם – שְׁתֵּי יָדַיִם מוֹלְקוֹת, נוֹקְמוֹת וּמַשְׁמִידוֹת</p>

<p>חֶלְקַת בַּדִּים צְחוֹרָה תְּמִימָה וּבְתוּלָתִית,</p>

<p>שְׁתֵּי יָדַיִם מְטִילוֹת גְּזֵרַת מִדָּה, מִסְגֶּרֶת וּגְבוּלוֹת –</p>

<p>יֵשׁ וּפִתְאֹם תַּחְלֵקְנָה עַל פְּנֵי הַבַּד הַמְרַשְׁרֵשׁ וְהַמַּבְהִיק</p>

<p>בְּלֶטֶף שֶׁל שִׁכְחָה, בְּמַגָּע סָתוּם וּמְעֻרְפָּל – – –</p>

<p>וּמִסָּבִיב הוֹלֶכֶת וְעוֹלָה, מַכָּה גַלִּים צְחוֹרִים וַעֲנֻגִּים</p>

<p>שִׁפְעַת בַּדִּים, רְצוּעַת לֹבֶן מִתְגַּלְגֶּלֶת מִתְפַּתֶּלֶת,</p>

<p>רְצוּעַת צַחַר מִתְקַפֶּלֶת וְרוֹבֶצֶת נִכְנַעַת אֶל הֲדוֹם רַגְלַיִם</p>

<p>כְּמַתַּת הַשֶּׁלֶג הָרִאשׁוֹן הַמְטַהֵר, הַמְרַעֲנֵן וְהַמַּצְהִיל.</p>

<br />
</blockquote>

<h3 id="ו.כִּיטוֹב">ו. כִּי טוֹב</h3>

<blockquote>
<p>וּבְהִתְגַּלְגֵּל טִפּוֹת הַגֶּשֶׁם עַל שִׁמְשׁוֹת חַלּוֹן,</p>

<p>וּבְהִסְתָּעֵר הָרוּחַ בְּזַעְפָּהּ עַל כָּל מִשְׁכָּן וְעַל כָּל גַּג,</p>

<p>בְּהִסְתַּנֵּן הָאַפְרוּרִית הָעֲגוּמָה אֶל תּוֹךְ הַחֶדֶר –</p>

<p>כֹּה יִמְתְּקוּ וְכֹה יִיקְרוּ אַרְבַּעַת אֵלֶּה הַקִּירוֹת,</p>

<p>וְכֹה יֵחַם מֵהֲבֵל הַנְּשִׁימוֹת שֶׁבְּתוֹכָם.</p>

<p>תֵּחַם כֹּה וְתִיקַר כֹּה הַצְּפִיפוּת,</p>

<p>וְעַלִּיזוֹת וּבְטוּחוֹת תִּרְעַשׁ הַמְּכוֹנָה וְתַעֲנֶה בְּקוֹל</p>

<p>לְיִבְבוֹת הָרוּחַ הַפּוֹרְצוֹת בְּיִלְלָתָן הָעֲגוּמָה,</p>

<p>וּבְתִקְתּוּק זָרִיז וּמְזֹרָז, וּבְפִטְפּוּט עַלִּיז וּמְרַנֵּן</p>

<p>תַּכְרִיז:</p>

<p>&quot;יֵשׁ בַּיִת וְיֵשׁ צֵל קוֹרָה לַנִּמְלָטִים מִגֶּשֶׁם,</p>

<p>יֵשׁ גַּג וְיֵשׁ תַּבְשִׁיל מַהְבִּיל לַחוֹזְרִים מֵהַשָּׂדוֹת</p>

<p>בְּבִגְדֵיהֶם דּוֹלְפֵי מִמַּיִם, בִּידֵיהֶם סְדוּקוֹת מִקֹּר וָרוּחַ.</p>

<p>דַּף סֵפֶר יֵשׁ וְצַחַר שֶׁל גִּלְיוֹן עִתּוֹן</p>

<p>מִתַּחַת לְעִגּוּל מְנוֹרָה לוֹעֶגֶת לַסּוּפָה – – –</p>

<p>יֵשׁ גַּג יִשּׁוּב בְּלֵב אֵימָה וָסַעַר,</p>

<p>יֵשׁ סַעַד סַף לְרֶגֶל עֲיֵפָה, כּוֹשֶׁלֶת וּקְפוּאָה – – –&quot;</p>

<br />
</blockquote>

<blockquote>
<p>וְחֶסֶד רַחֲמִים עַל שְׁתֵּי כַפּוֹת יָדַיִם אָז צוֹנֵחַ,</p>

<p>וְחֶסֶד שֶׁל תּוֹדָה עוֹלֶה מִלֵּב אֶל עַיִן וְגָרוֹן.</p>

<p>וּלְלֹא קוֹל עוֹלֶה נִגּוּן סוֹלֵחַ</p>

<p>וּבְאֵלֶם, לְלֹא צְלִיל, הַנֶּפֶשׁ אָז תָּרֹן:</p>

<br />
</blockquote>

<blockquote>
<p>כִּי טוֹב בִּשְׁתֵּי יָדַיִם דַּלּוֹת וְחַלָּשׁוֹת</p>

<p>כִּי טוֹב בְּעֶשֶׂר אֶצְבָּעוֹת דַּקּוֹת</p>

<p>הַעֲטוֹת מַלְבּוּשׁ עַל גֵּו אֲחוּז צִנָּה,</p>

<p>הַתְקֵן כָּל בֶּגֶד כַּגָּדוֹל וְכַקָּטָן בְּאַהֲבָה,</p>

<p>בְּאַהֲבָה רַבָּה וּבִסְלִיחָה קוֹרֶנֶת.</p>

<p>הַשְׁחֵל כָּל חוּט בַּמַּחַט הַדַּקָּה</p>

<p>בְּכַוָּנַת יוֹצֵר עוֹלָם מִלֵּב הַתֹּהוּ;</p>

<p>וּבְשִׂמְחַת חוֹרֵשׁ אֶת אַדְמָתוֹ,</p>

<p>וּבְרִנַּת קוֹצֵר אֶת תְּבוּאָתוֹ זוֹהֶרֶת</p>

<p>לְאַחוֹת הַחֲלָקִים, וְהַקְּטַנִּים שֶׁבַּגְּזָרִים</p>

<p>לִשְׁלֵמוּת אַחַת נוֹשֵׂאת בְּשׂוֹרַת הַחֲמִימוּת</p>

<p>לְגוּף יָגֵעַ וְרוֹעֵד, לְגוּף אֲחוּז צִנָּה וָדֶלֶף.</p>

<p>כִּי טוֹב הַכְנֵס לַדַּק וְלַקָּטָן שֶׁבַּתְּפָרִים</p>

<p>כָּל רַחֲשֵׁי הַלֵּב חָרֵד לַמִּתְאַבְּקִים עִם סַעַר,</p>

<p>כָּל חֲמִימוּת דַּאֲגָתָהּ שֶׁל אֵם לִילָדֶיהָ</p>

<p>גְּדוֹלִים וַחֲסֻנִּים וְאַמִּיצִים אֲשֶׁר הוּטְלוּ</p>

<p>אֶל לֵב הָרוּחַ הַהוֹמֶה, הַמְעַרְבֵּל וְהַמַּצְלִיף – – –</p>

<p>כִּי טוֹב לִלְחשׁ בִּרְכַּת שָׁלוֹם בַּדֶּלֶף</p>

<p>אֶל הַקָּטָן וְהָאַחֲרוֹן שֶׁבַּכַּפְתּוֹר</p>

<p>אֲשֶׁר שׂוּמָה עָלָיו לִשְׁמוֹר עַל צַוָּארִים</p>

<p>שְׁזוּפִים, זְקוּפִים וִיקָרִים&#8230;</p>

<p>כִּי טוֹב עֲמֹד הָכֵן מוּל זַעַף רוּחַ וּמוּל סַעַר</p>

<p>בִּשְׁתֵּי כַפּוֹת יָדַיִם חִוְּרוֹת וְחַלָּשׁוֹת,</p>

<p>בִּמְלֶאכֶת עֶשֶׂר אֶצְבָּעוֹת דַּקּוֹת –</p>

<p>כִּי טוֹב!</p>
</blockquote>

<p>תרצ&quot;ו</p>

<blockquote>
<br />
</blockquote>

<h2 id="הַקֵּן9הַזֶּה...10">הַקֵּן<a href="#fn:9" id="fnref:9" title="see footnote" class="footnote"><sup>9</sup></a> הַזֶּה&#8230;<a href="#fn:10" id="fnref:10" title="see footnote" class="footnote"><sup>10</sup></a></h2>

<blockquote>
<p>(קְטָעִים)</p>
</blockquote>

<blockquote>
<br />
</blockquote>

<blockquote>
<p>טִפּוֹת שְׁעוֹת עָמָל, פַּלְגֵי יָמִים יִשְׁטֹפוּ,</p>

<p>נַחֲלֵי שָׁנִים זוֹרְמוֹת, אָצוֹת אֶל פִּי־הַיָּם –</p>

<p>צֹרְפוּ אַחַד אֶחָד, גָּאוּ עֲדֵי הֵקִימוּ</p>

<p>אֶת הַקֵּן הַזֶּה הוֹמֶה, בָּהִיר וָחָם.</p>

<p>גָּדוֹל אֵיתָן הַקֵּן עַל פְּנֵי מְרוֹם הַגֶּבַע,</p>

<p>מַשְׁקִיף לָעֲבָרִים בִּבְרַק חַלּוֹנוֹתָיו,</p>

<p>בְּצַחַר כְּתָלָיו, בִּשְׂדֵרָתוֹ מוֹרֶקֶת</p>

<p>וּבְאֹדֶם שֶׁל גַּגּוֹת צוֹפִים אֶל הַמֶּרְחָב;</p>

<p>אֶל עֵין הַזָּר יִתְגַּל הַקֵּן הַזֶּה לְפֶתַע</p>

<p>עָשִׁיר, בָּהִיר, שׁוֹקֵק, גָּדוֹל וּמְפֹאָר,</p>

<p>יַדְלִיק נִצְנוּץ קִנְאָה בְּתוֹךְ עָמְקֵי הָעַיִן</p>

<p>שֶׁל בֶּן־עֲרָב חוֹלֵף עַל פְּנֵי הַשְּׁבִיל הַצָּר.</p>

<p>יַצִּית בְּרַק הַחִדּוּשׁ וְזִיו שֶׁל תִּמְהוֹן פֶּלֶא</p>

<p>בְּעֵינֵי תַּיָּר מַשְׁקִיף עַל כֹּל תָּאֵב,</p>

<p>כְּרוֹצֶה לַחְשׂף מִכָּל זָוִית מַרְצֶפֶת</p>

<p>וּמִנִּי כָל רַעַף עַל פְּנֵי גַג שָׁלֵו –</p>

<p>אֶת פָּרָשַׁת כָּל הַתְּלָאוֹת וְכָל הַסֵּבֶל</p>

<p>שֶׁנִּלְווּ אֶל חֲלוּצִים עַל פְּנֵי דַּרְכָּם,</p>

<p>וְאוֹמֵר הַבְחֵן בִּקְלַף חָצֵר צוֹהֶלֶת</p>

<p>מֵאוֹתִיּוֹת הַ&#8220;יֵּשׁ&#8221; הַמִּתְהַוֶּה וָקָם&#8230;</p>

<br />
</blockquote>

<blockquote>
<p>הֲשָׁמַע אֵי מִי אֶת קוֹל רִשְׁרוּשׁ הַצֶּמַח</p>

<p>בְּנָבְטוֹ מִדֶּשֶׁן אֲדָמָה מַשְׁחִיר,</p>

<p>אִם צָדָה אֹזֶן מִי מֵהֵד רַחֲשֵׁי הַפֶּלֶא</p>

<p>עֵת סוֹד צְמִיחָה כָמוּס אֶת שִׁירָתוֹ יָשִׁיר?</p>

<p>הַהִקְשִׁיב הָעֵשֶׂב עֵת יִצְמַח עִם לַיְלָה</p>

<p>לְאַנְחַת אִוְשָׁה שֶׁל גִּבְעוֹלוֹ גָדַל,</p>

<p>וְאִם יוּכַל לָמֹד עִם אוֹר עוֹלֶה שֶׁל שַׁחַר</p>

<p>קוֹמָתוֹ הִזְקִיפָה, נִתְמַתְּחָה אֶל עָל?</p>

<p>וּצְבָא שִׁבֳּלֵי גִיל, גְּדֵלוֹת כֻּלָּן בְּקֶצֶב</p>

<p>אֶחָד, אָחִיד, מָלֵא, תָּמִיד בַּחֲבוּרָה –</p>

<p>הַאִם תֵּדַעְנָה מַה גָּדְלָה בָּן כָּל שִׁבֹּלֶת,</p>

<p>הֲתָחשְׁנָה כִּי גָדְלוּ כֻלָּן לְתִפְאָרָה?</p>

<br />
</blockquote>

<blockquote>
<p>וְאֵיךְ אֶפְשָׁר פָּרֵט עַכְשָׁיו הַ&#8220;יֵּשׁ&#8221; זוֹרֵחַ</p>
</blockquote>

<blockquote>
<p>לְרִגְעֵי וְדֹד<a href="#fn:11" id="fnref:11" title="see footnote" class="footnote"><sup>11</sup></a>, לִשְׁעוֹת עָמָל וָעֹל;</p>
</blockquote>

<blockquote>
<p>אֵיךְ אֶפְשָׁר לָבוֹא וּלְגוֹלֵל כָּל כֹּתֶל</p>

<p>כִּירִיעָה שֶׁל כְּתָב הַיֶּגַע הַגָּדוֹל –</p>

<p>בּוֹ יְסֻפַּר עַל כָּל שְׁעַת חַמְסִין צוֹרֶבֶת,</p>

<p>עַל סֻלְּמוֹת פִּגּוּם הוּרְמוּ גֵאִים אֶל עָל,</p>

<p>עַל דְּלִי שָׁלוּחַ חִישׁ עִם אַפְרוּרִית הַטַּעַן</p>

<p>מִיָּד אֶל יָד נִמְתַּחַת בִּתְנוּפַת אֱיָל?</p>

<p>וְאִם תִּפְתַּח חֶלְקַת שֻׁלְחָן זוֹ מְשֻׁיֶּשֶׁת</p>

<p>אֶת פִּיהָ וּתְסַפֵּר עַל תֵּה לְלֹא סֻכָּר,</p>

<p>עַל צְנוֹן אֲשֶׁר תֻּבַּל בִּבְצָלִים וָזַיִת,</p>

<p>עַל מָרָק שֶׁלֹּא יָדַע מֵרֵיחַ שֶׁל בָּשָׂר?</p>

<p>וְטוּר הַחַלּוֹנוֹת בָּהִיר כֵּיצַד יָשִׂיחַ</p>

<p>עַל טֹהַר מִשְׁכָּנָם שֶׁל עַשְׂרוֹת הַטָּף,</p>

<p>עַל גַּגּוֹת צְרִיפִים דּוֹלְפֵי מָטָר בַּחֹרֶף</p>

<p>וְקַרְשֵׁי קִירוֹת צוֹרְבִים בִּימֵי שָׁרָב&#8230;</p>

<p>אֵלֶּה הַפָּנִים הַמְקֻמָּטִים מִשֹּׁזֶף,</p>

<p>הָעֵינַיִם הַשְּׁקֵטוֹת הַמַּבִּיטוֹת נִכְחָן –</p>

<p>הַתְּשַׁקֵּפְנָה עוֹד אֶת כָּל גַּלֵּי הָעֶצֶב,</p>

<p>כָּל הִבְהוּבֵי הָאוֹר, הֵצִיפוּ אִישׁוֹנָן?</p>

<p>וְהַשְּׂפָתַיִם הַקְּמוּצוֹת בְּהַחְלָטָה עִקֶּשֶׁת</p>

<p>הַאִם תַּפְטֵרְנָה עוֹד אֶת כָּל עֱזוּז הַשִּׁיר</p>

<p>מֵהֶן שָׁטַף נָטַף עַל הַשְּׁמָמָה דוֹמֶמֶת</p>

<p>וְקֶסֶם פִּרְיוֹנָהּ מִתְּנוּמָתוֹ הֵעִיר?</p>

<p>וְהָרַגְלַיִם שֶׁעָיְפוּ מִמְּסִלַּת הַיֶּגַע –</p>

<p>אֵיכָה תַּכִּיר בָּהֶן אֶת כָּל יְקוֹד הָאֵשׁ</p>

<p>אֲשֶׁר חָצְבוּ עַזּוֹת עַל רֹאשׁ כָּל הַר וָסֶלַע</p>

<p>בְּמַעְגָּל שֶׁל הוֹרָה טָס וּמִתְגָּעֵשׁ?</p>

<br />
</blockquote>

<blockquote>
<p>הַשָׁמְעָה אֵי־אֹזֶן אֶת רִשְׁרוּשׁ הַנֵּבֶט,</p>

<p>הַהִקְשִׁיב גִּבְעוֹל לְרַחַשׁ צְמִיחָתוֹ,</p>

<p>וְאִם יָדַע קְהַל הַשִּׁבֳּלִים אֲשֶׁר הִגְבִּיהַּ</p>

<p>מַה גָּדְלָה פְאֵר, הִזְקִיפָה קוֹמָתוֹ? – – –</p>

<p>כַּךְ הוֹלֵךְ קָהָל עַלִּיז, צָפוּף זוֹרֵחַ</p>

<p>וְהוֹפֵךְ שֵׂיבַת זָהָב בְּשֵׁלָה, בָּרָה,</p>

<p>וּמֵזִין עֵינוֹ, שָׁם, בְּחֶלְקָה נוֹבֶטֶת</p>

<p>שֶׁל שְׁתִילָה עוֹלָה רַכָּה וּצְעִירָה&#8230;</p>

<p>כַּךְ הוֹלֵךְ מַבְשִׁיל שְׂדֵה רָאשִׁים בַּשֶּׁמֶשׁ</p>

<p>בְּכֶסֶף שֶׁל שֵׂיבָה נוֹשֵׂאת בִּרְכַּת יְבוּל</p>

<p>וּמַרְכִּין אֶת זֹהַר מְלִילוֹתָיו בְּשֶׁקֶט</p>

<p>לִקְרַאת שְׁעַת קָצִיר תּוֹבִיל אֶל קַו הַגְּבוּל&#8230;</p>

<br />
</blockquote>

<blockquote>
<br />
</blockquote>

<h2 id="אוֹתָםאֲשֶׁרהִקְדִּימוּבּוֹא">אוֹתָם אֲשֶׁר הִקְדִּימוּ בּוֹא</h2>

<blockquote>
<br />
</blockquote>

<blockquote>
<p>אוֹתָם אֲשֶׁר הִקְדִּימוּ בּוֹא אֶל הַשְּׁמָמָה הַזֹּאת</p>

<p>לְהַפְרִיחָהּ בְּגִיל גַּנִּים, לְהַלְבִּישָׁהּ שָׂדוֹת –</p>

<p>זָכְרוּ עוֹד אֶת מַרְאֵה הַנּוֹף וְהוּא שָׁחוּם מַשְׁמִים,</p>

<p>שָׁזוּר מַטְוֵה דַרְדַּר וָקוֹץ כְּיָם קְפוּא גַלִּים;</p>

<p>אֲשֶׁר מִתַּחַת לְכָל עֵץ שׁוֹפֵעַ קֹר צְלָלָיו</p>

<p>אִתָּם הֵבִיאוּ זִכְרוֹנוֹת עַל שְׁתִיל רִאשׁוֹן עָנָו,</p>
</blockquote>

<blockquote>
<p>אֶנָל<a href="#fn:12" id="fnref:12" title="see footnote" class="footnote"><sup>12</sup></a> בֵּינוֹת קִירוֹת בָּתִּים גְּבוֹהִים, קְרִירֵי בֶּטוֹן</p>
</blockquote>

<blockquote>
<p>וְשְׂאוּ אֶת זֵכֶר הִמָּתַח הָאֹהֶל הָרִאשׁוֹן;</p>

<p>אוֹתָם הָרִאשׁוֹנִים שֶׁכֹּה הִקְדִּימוּ אֶת בּוֹאָם –</p>

<p>הֵן כָּל טִפַּת זֵעָה שָׁפְכוּ צוֹהֶלֶת לִקְרָאתָם</p>

<p>מִתּוֹךְ צְבָא שִׁבֳּלֵי זָהָב וּמִזְּקִיפוּת גִּבְעוֹל –</p>

<p>זֶה אֵגֶל שֶׁל זֵעָה מְלוּחָה דָּלוּחַ וְעָגֹל</p>

<p>אֲשֶׁר בְּהִשְׁתַּנּוּת פְּלָאִים הָפַךְ יָרָק וָפָז – – –</p>

<p>כָּל אֵלֶּה רִאשׁוֹנִים לָבוֹא, אֲשֶׁר הִגִּיעוּ <strong>אָז</strong> –</p>

<p>בְּכָל קַמְטוּט בִּקְלַף עוֹרָם שָׁמוּר הֵד זִכָּרוֹן</p>

<p>וְכָל אֶחָד מֵהֶם בִּרְמַ&#8220;ח וּשְׁסָ&#8221;ה מַתְחִיל, רִאשׁוֹן.</p>

<br />
</blockquote>

<blockquote>
<p>כָּל אֵל שֶׁאֵחֲרוּ לָבוֹא, שֶׁבָּאוּ אַחֲרוֹנִים</p>

<p>פְּגָשׁוּם בַּכֹּל קִירוֹת צַחִים בְּטוּחִים וְאֵיתָנִים,</p>

<p>וְצֵל חֻרְשָׁה אָפֵל עָבוֹת עַל לְחִי הַמִּדְרוֹנִים,</p>

<p>וְיַם גַּלֵּי כְרָמִים עוֹלִים שׁוֹפְעִים עוֹלִים בְּיַרְקוּתָם</p>

<p>וְזִיו שֶׁל שׁוֹשַׁנִּים צוֹהֵל בְּאֹדֶם גֵּא וָחָם – – –</p>

<br />
</blockquote>

<blockquote>
<p>פְּנֵיהֶם שֶׁל אֵל הִקְבִּיל הַכֹּל פּוֹרֵחַ וְצוֹהֵל,</p>

<p>חִכָּה לָהֶם הַכֹּל מוּכָן מַבְהִיק אוֹרוֹת וָצֵל.</p>

<p>וְהַמִּטְעָן הַדַּל מְאֹד אֲשֶׁר הוּבָא אִתָּם,</p>

<p>אֲשֶׁר הֻפְשַׁל עַל הַכָּתֵף בְּהַפְלִיגָה בַּיָּם,</p>

<p>מִטְעָן שֶׁל חִפָּזוֹן בּוֹעֵר לַגִּיעַ אֶל הַחוֹף</p>

<p>וְחֶלְקָתוֹ שֶׁל עֹרֶף רַךְ אֶל קְשִׁי הָעֹל לָכֹף;</p>

<p>אוֹתוֹ מִטְעָן שֶׁל &#8220;חֲדָשִׁים&#8221;, שֶׁל מִצְטָרְפִים לַסָּךְ</p>

<p>פִּתְאֹם כָּל כַּךְ דָּלַל, קָטֹן, עָלוּב הָיָה כָּל כָּךְ</p>

<p>לְנֹכַח זִכְרוֹנוֹת עָלוּ בְּפִי הָרִאשׁוֹנִים</p>

<p>בִּשְׁעַת עַרְבִּית שְׁקֵטָה קְרִירָה שֶׁל נִים וְשֶׁל לֹא נִים&#8230;</p>

<br />
</blockquote>

<blockquote>
<p>עַל פְּנֵי סַפְסָל לְאֹרֶךְ קִיר לָבָן וּמְנֻמְנָם</p>

<p>עֲמוּס צִלְלֵי כָתֵף וָרֹאשׁ אֲפִיק סִפּוּר זָרַם.</p>

<p>יְמֵי כִבּוּשׁ רִאשׁוֹן עָלוּ מֵהַשָּׁנִים הָהֵן,</p>

<p>וּפְנֵי וָתִיק אֲשֶׁר קָמְלוּ הוּצְפוּ בְּזֹהַר חֵן.</p>

<p>וַיִּמָּתְחוּ קוּרֵי יָמִים עַל נוּל הַזִּכְרוֹנוֹת,</p>

<p>נִתְמַתְּחוּ בִּשְׁתִי וָעֵרֶב מְגֻוַּן שִׁבְרֵי אוֹרוֹת,</p>

<p>וְהִשְׂתָּרְגוּ, הָיוּ אֶחָד עִם לַיִל מִסָּבִיב.</p>

<p>וּבָעֵינַיִם זִיק הֻצַּת, הִפְצִיעַ נֹגַהּ שְׁבִיב</p>

<p>שֶׁל מִין תַּרְעֹמֶת וְקִנְאָה סְתוּמָה בְּלֵב &#8220;חָדָשׁ&#8221;</p>

<p>בְּאֵלֶּה שֶׁזָּכוּ לִרְדּוֹת שֶׁל יְמֵי בְרֵאשִׁית הַדְּבָשׁ,</p>

<p>זָכוּ פַלֵּחַ לֵב שָׂדֶה בַּתֶּלֶם הָרִאשׁוֹן</p>

<p>וְעַל גְּרָנוֹת גְּדוּשׁוֹת זָהָב אֶת שִׁירֵיהֶם לָרֹן&#8230;</p>

<p>וּמִין טִינַת רִטּוּן קַלָּה, סְתוּמָה בְּלֵב וָתִיק</p>

<p>אֶת כָּל הַסִּפּוּרִים עָבְרָה כְּחוּט שָׁנִי דַּקִּיק,</p>

<p>תַּרְעֹמֶת־מָה עַל &#8220;חֲדָשִׁים&#8221; שֶׁכֹּה זָכוּ מַהֵר</p>

<p>מִן הַמּוּכָן לְהֵהָנוֹת כְּמוֹ מִן הַהֶפְקֵר.</p>

<br />
</blockquote>

<blockquote>
<p>עַל פְּנֵי סַפְסָל לְאֹרֶךְ קִיר מוּל אֹפֶק מְעֻלָּף,</p>

<p>עֲמוּס כּוֹכְבֵי זָהָב שׁוֹתְקִים אֲפִיק סִפּוּר שָׁטַף.</p>

<p>עָבַר דִּלֵּג עַל הַגָּדֵר וְהַשָּׂדוֹת לִטֵּף</p>

<p>וּבֵין שְׂדֵרוֹת מַאֲפִילוֹת כְּגַחְלִילִית הִבְהֵב;</p>

<p>עָבַר, פָּסַח עֲלֵי גְדֵרוֹת וְעַל בְּרִיחִים לָרֹב,</p>

<p>חָשַׂף דַּפִּים טְבוּלֵי אוֹרָה שֶׁלֶּעָבָר קָרוֹב,</p>

<p>שֶׁל אוֹתָם לֵילּוֹת טוֹבִים כְּשֶׁמַּפְלִיגִים הָיוּ</p>

<p>אֶל עֹמֶק שֶׁל חָצֵר עוֹטָה סוֹדוֹת שֶׁל הִיא וָהוּא.</p>

<p>מִשָּׁם אֱלֵי שְׂדֵרַת בְּרוֹשִׁים זוֹקֶפֶת צַמָּרוֹת</p>

<p>וְאֶל בֵּינוֹת גַּלֵּי גְפָנִים צְלָלִים מְנֻמָּרוֹת&#8230;</p>

<p>וְשָׁם הָיָה רַק לַיִל עֵד לְלַחַשׁ מְגֻמְגָּם</p>

<p>וְרַק הַחֹרֶשׁ הַסָּמוּךְ הִקְשִׁיב לְשִׁיר הַדָּם.</p>

<p>וְאָז שָׁתוּ שִׂפְתֵי יְקוֹד עִם נֹפֶת מִיץ עֵנָב</p>

<p>אֶת מֶתֶק הַחֶמְדָּה טְבוּעָה עַל פֶּה אֲשֶׁר אָהַב.</p>

<p>וּבְשֶׁפַע תַּלְתַּלִּים סְתוּרִים תּוֹךְ גִּפּוּפֵי חֶמְדָּה</p>

<p>קְטֹן עָלֶה בּוֹדֵד מַחְרִישׁ כְּעֵד אִלֵּם נִתְקַע,</p>

<p>זֶה עֵד קָטָן אֲשֶׁר הָיָה לְזֵכֶר מְעוֹרֵר</p>

<p>לַצּוֹעֲדִים דְּבוּקֵי חִבָּה אֶל עֵבֶר הֶחָצֵר</p>

<p>מַלְבֶּנֶת אֹהָלִים נָמִים בְּאוֹר יָרֵחַ תָּם</p>

<p>הַמִּתְבּוֹנֵן וּמַחֲרִישׁ, צוֹפֵן אִתּוֹ סוֹדָם&#8230;</p>

<br />
</blockquote>

<blockquote>
<br />
</blockquote>

<h2 id="שׁוֹמֵר">שׁוֹמֵר</h2>

<blockquote>
<br />
</blockquote>

<blockquote>
<p>הַיָּד בִּתְנוּפַת הַמַּעְדֵּר לֹא אֻלָּפָה,</p>

<p>כָּתֵף לֹא שֻׁזְּפָה בְקַרְנֵי הַשָּׁרָב,</p>

<p>חוֹגְרוֹת כַדּוּרִים וְרוֹבֶה תַעֲמֵסְנָה</p>

<p>וְיוֹצְאוֹת עִם הַלֵּיל לַשְּׁמִירָה, לַמֶּרְחָב.</p>

<p>הָרַגְלַיִם קְשִׁי רֶגֶב שָׂדֶה לֹא יָדָעוּ,</p>

<p>לֹא הִלְּכוּ בַטּוּחוֹת בְּצַד תֶּלֶם נִמְתָּח,</p>

<p>פּוֹסְעוֹת כְּתוֹהוֹת מוּל קָמָה מְנוֹעַעַת</p>

<p>מְלִילוֹת זָהָבָהּ בִּתְפִלָּה לַמִּזְרָח.</p>

<p>הַשָּׂדוֹת, הַשְּׁבִילִים, הָעֵצִים וְהַשִּׂיחַ,</p>

<p>חֲדָשִׁים לְאוֹר יוֹם, – עִם הַלַּיִל מְאֹד</p>

<p>מִתְנַכְּרִים לֶחָדָשׁ הַיּוֹצֵא עִם הָעֶרֶב</p>

<p>לְאָרְכָּהּ שֶׁל גָּדֵר לְהַלֵּךְ וְלִצְעֹד.</p>

<p>נִפְתָּחִים לִקְרָאתוֹ הַשָּׂדוֹת עַד הָאֹפֶק,</p>

<p>וּשְׁדֵמוֹת שֶׁעָטוּ צְעִיפֵי חֲשֵׁכָה</p>

<p>מְטִיחוֹת אֶת זְהַב קָמָתָן הַמַּבְשֶׁלֶת</p>

<p>אֶל נֹכַח פָּנָיו כִּבְמִין תּוֹכֵחָה.</p>

<p>נִצָּב לְעֻמַּת הַיִּפְעָה הַפּוֹרַחַת</p>

<p>זֶה צֵל הַשּׁוֹמֵר מְבֻיָּשׁ וּמְבֻטָּל,</p>

<p>מֻצָּג כִּכְלִי רֵיק מוּל תְּנוּפָה מְנַצַּחַת</p>

<p>שֶׁל חָרִישׁ וְאָסִיף הַחוֹזְרִים בַּגַּלְגַּל&#8230;</p>

<p>וְהָיָה צְרוֹר יָמָיו שֶׁחָלַף שָׁם, מֵעֵבֶר,</p>

<p>כְּמָרוּט מִנִּי כָּל נִזְרֵי פְאֵר וָעֶדִי</p>

<p>לְמַרְאֵה הַסְּלָעִים שֶׁעָטוּ צִנַּת יַעַר,</p>

<p>לְנֹכַח בַּדִּים רוֹחֲשֵׁי סוֹד בִּדְמִי&#8230;</p>

<br />
</blockquote>

<blockquote>
<p>כַּךְ עַל גְּבוּל זוֹ גָּדֵר הַמְסַמֶּרֶת חוּטֶיהָ,</p>

<p>מְתוּחִים בֵּין מֶרְחָק מַאֲפִיל מֵעֶבְרָם</p>

<p>לְבֵין חַלּוֹנוֹת עֲטוּפֵי שְׁחוֹר וָרֹגַע</p>

<p>שֶׁל בַּיִת וָקֵן נִשְׁתַּתֵּק וְנִרְדָּם;</p>

<p>כַּךְ בְּלֵב יָם אָפֵל שֶׁל דְּמָמָה מִתְנַשֶּׁמֶת</p>

<p>יִסְתּוֹפֵף צֵל שׁוֹמֵר עֲרִירִי וּמְבֻדָּד,</p>

<p>שֶׁיָּצָא עַל חוּטֵי הַמַּחְשָׁךְ וְהַלַּיִל</p>

<p>כָּל צֵל וְרִשְׁרוּשׁ לַחֲרֹז בַּל יֹאבַד.</p>

<p>וּמֵאוֹת שֶׁל עֵצִים אַדִּירֵי הַצַּמֶּרֶת,</p>

<p>גְּזָעִים מַזְקִיפִים אֶת עֲטֶרֶת עֶדְיָם,</p>

<p>בִּלְבַב עֲלָטָה מַקְדִּירָה וְגוֹבֶרֶת</p>

<p>עָלָיו הָאֶחָד מַשְׁלִיכִים יְהָבָם.</p>

<p>שׁוֹקֵעַ גַּבּוֹ הַצָּעִיר תַּחַת נֵטֶל</p>

<p>גּוֹרַל אִילָנוֹת בַּעֲבִי חֲשֵׁכָה,</p>

<p>וְכוֹרְעִים כָּל רִגְעֵי הַשְׁמִירָה בְלֵב לַיִל</p>

<p>מִמַּשָׂא שֶׁל שָׁנִים לְגִדּוּל וּצְמִיחָה&#8230;</p>

<br />
</blockquote>

<blockquote>
<p>שׁוֹלֵחַ זְרוֹעוֹת פְּחָדָיו צֵל הַלַּיִל</p>

<p>זוֹמְמוֹת וְאוֹרְבוֹת בַּמֶּרְחָב הַמַּחֲרִישׁ,</p>

<p>אֶל סְבִיבוֹ דֹק קוּרֵי מַבָּטִים טְוּוּיֵי־קֶשֶׁב</p>

<p>תּוֹלֶה הַשּׁוֹמֵר מַעֲשֵׂה עַכָּבִישׁ.</p>

<br />
</blockquote>

<blockquote>
<p>עַל עֵץ וְגִבְעוֹל, עַל עָנָף וְשִׁבֹּלֶת</p>

<p>בִּצְעִיף טְווּי־חוּטֵי־מֶבָּטָיו יְחוֹפֵף,</p>

<p>וְרֶשֶׁת קוּרֵי הַקְשָׁבָה מְסֹרֶגֶת</p>

<p>יִפְרֹשׂ עַל פְּנֵי יָם הַדְּמָמָה הָאוֹרֵב.</p>

<p>בְּסִבְכֵי זוֹ רִשְׁתּוֹ כָּל אִוְשָׁה מְעֻמְעֶמֶת,</p>

<p>כָּל הֵד בְּמִכְמֶרֶת נִפְלֵאת זוֹ יָצוּד,</p>

<p>וּבְחַכַּת מֶבָּטוֹ מִמְּצוּלָה מַעֲמֶקֶת</p>

<p>אַף צִלּוֹ יַעֲלֶה שֶׁל הַצֵּל הֶחָשׁוּד&#8230;</p>

<p>וְהוֹפְכִים מֶבָּטָיו אֶצְבָּעוֹת וְיָדַיִם,</p>

<p>מִתְמַשְּׁכִים לַמָּרוֹם, מַבְקִיעִים אֲדָמָה,</p>

<p>וְעִם קְהַל אִילָנוֹת שָׁרָשִׁים יַעֲמִיקוּ</p>

<p>וְאִתָּם קוֹמְמִיּוּת יִזְדַּקְפוּ בָרָמָה.</p>

<p>וְהוֹפְכִים בְּעֵינָיו הַגְּזָעִים שֶׁהִזְקִיפוּ</p>

<p>רַכִּים כִּשְׁתִילִים אַךְ הוּבְאוּ לַגּוּמוֹת,</p>

<p>וּשְׂדֵה הַקָּמָה הַמַּבְשִׁיל עַד הָאֹפֶק –</p>

<p>כְּזֶה אַךְ נִזְרַע וּמַבְטִיחַ לִנְבֹּט&#8230;</p>

<p>יֶחֱרַד לְבָבוֹ לַזְּרָעִים שֶׁנִּטְמָנוּ</p>

<p>בַּחֵיק הַלֵּילִי הֶעָמֹק וּמַשְׁחִיר,</p>

<p>מִבְּלִי דַעַת אִם חֶסֶד מַדְשִׁיא וּמַצְמִיחַ</p>

<p>יַנְבִּיטֵם מִן הַצֵּל נֹכַח שַׁחַר מַבְהִיר;</p>

<p>אִם יָגִיחוּ רָאשֵׁי הַיַּרְקוּת הַמְחֻדֶּשֶׁת</p>

<p>מִקַּרְקַע עֲרָפֶל אַוְרִירִית וְשׁוֹקְעָה</p>

<p>וְיָצוּפוּ בְזֹהַר קָמָה מִתְעוֹרֶרֶת</p>

<p>עַל פְּנֵי מְצוּלַת דִּמְדּוּמִים עֲמֻקָּה&#8230;</p>

<br />
</blockquote>

<blockquote>
<p>כַּךְ יַרְחִיב בְּעֵינָיו הַגּוּמוֹת שֶׁבָּאֹפֶל</p>

<p>וְיִנְעַץ אִילָנוֹת אֶל תַּלְמֵי הַדְּמָמָה,</p>

<p>וְיִכְרֹת אֶת בְּרִיתוֹ עִם בְּרֵאשִׁית מְפַעֶמֶת</p>

<p>שֶׁל שׁוֹתְלִים רִאשׁוֹנִים עַל אַדְמַת הַשְּׁמָמָה.</p>

<p>כַּךְ יִשְׁתֹּל כָּל אִילָן וִילַוֶּה קְטֹן כָּל צֶמַח</p>

<p>עֶרֶב עֶרֶב לַשְּׁחוֹר בִּנְשִׁימָה מַרְטִיטָה,</p>

<p>וּבְלֵב מִתְפָּעֵם יִפְקְדֵם עִם הַשַּׁחַר –</p>

<p>אִם מָלְאָה, אִם שָׁלְמָה מֵחֵיק לֵיל הַנְּבִיטָה&#8230;</p>

<br />
</blockquote>

<h2 id="יְעָרוֹת">יְעָרוֹת</h2>

<blockquote>
<br />
</blockquote>

<blockquote>
<p>שְׁמָמוֹת אֲשֶׁר כָּמְהוּ לְצֵל עָמֹק רוֹגֵעַ,</p>

<p>סְלָעִים אֲשֶׁר הִבְהִיקוּ מוּל הַשֶּׁמֶשׁ בְּלָבְנָם</p>

<p>וְדוֹרוֹת עֲלֵי דוֹרוֹת תָּבְעוּ מִכְּחֹל הַשַּׁחַק</p>

<p>וּמִכָּל אֲשֶׁר נִתְעָה אֱלֵי גְבוּלָם,</p>

<p>אֶת עֶלְבּוֹנָהּ שֶׁל קֵרְחוּתָם הַמְיֻתֶּמֶת</p>

<p>וְכִפּוּרִים לְעֵירֻמָּם סְפוּג הַשְּׁכֹל –</p>

<p>חָלְמוּ שָׁנִים עֲלֵי שָׁנִים עַל יַעַר</p>

<p>מִתְנוֹעֵעַ וְלוֹחֵשׁ אֶת שִׂיחָתוֹ אֵין קוֹל.</p>

<p>שְׁמָמוֹת חָלְמוּ עַל חֹסֶן גֶּזַע</p>

<p>וּצְרַב הַחוֹל – עַל קְטִיפַת אֵזוֹב,</p>

<p>וְעַל גַּבָּם מֻכֵּה שָׁרָב וָיֶגַע</p>

<p>חָזָה אָדָם בְּדִמְדּוּמֵי מַכְאוֹב</p>

<p>הֲמֻלָּה שֶׁל צַמָּרוֹת נָעוֹת בָּרוּחַ</p>

<p>וּמַקְהֲלוֹת כָּנָף עִם הַזְּרִיחָה,</p>

<p>וְאַפְלוּלִית כֵּהָה קְרִירָה וּמְרַצֶּדֶת</p>

<p>בְּבַהֲרוֹת זָהָב קַלּוֹת הַמְּשׁוּבָה&#8230;</p>

<p>וַיַּקְשֵׁב אָדָם לְשִׁמְמַת הָעֶצֶב,</p>

<p>וּגְבָעוֹת פָּתְחוּ גוּמוֹתֵיהֶן לִרְוָחָה,</p>

<p>וְגַמָּדֵי שְׁתִילִים מְרוֹנְנֵי הַיֶרֶק</p>

<p>נִתְקְעוּ בַּשְּׁחוֹר בִּנְכוֹנוּת בִּטְחָה&#8230;</p>

<p>וַיֶּחֱזֶה אָדָם בְּדִמְיוֹנוֹ זוֹרֵחַ</p>

<p>אֶת הַחֹרֶשׁ מִתְלַחֵשׁ זָקוּף גֵּאֶה,</p>

<p>וְהַמִּדְרוֹן שָׁקַע בְּזִכְרוֹנוֹת נֵעוֹרוּ</p>

<p>עַל מֶרְחַקֵּי עָבָר שֶׁשּׁוּב הָיוּ הוֹוֶה.</p>

<br />
</blockquote>

<blockquote>
<p>שָׁנָה, שָׁנָה, וְעוֹד נָקְפוּ שְׁנָתַיִם,</p>

<p>וְהַשְּׁתִילִים אֲשֶׁר לֻטְּפוּ בָּאֶצְבָּעוֹת</p>

<p>וּמֻלְּאוּ בְּהַקְפָּדָה אֶחָד בַּל יֵעָדֵר בָּם –</p>

<p>הָפְכוּ גְזָעִים מַעֲטִירֵי נוֹף הוֹד.</p>

<p>נִפְתַּר חֲלוֹם דּוֹרוֹת שֶׁל סֶלַע</p>

<p>בַּיָּרֹק הָרַךְ עוֹלֶה וּמְשַׂגְשֵׂג</p>

<p>וַחֲזוֹן אָדָם בַּעֲמָלוֹ כּוֹרֵעַ</p>

<p>עָטָה מִזִּיו הַנֹּפֶשׁ הַחוֹגֵג.</p>

<p>וְהַבַּדִּים טֻפְּחוּ בַּחֲרִיצוּת כַּפַּיִם,</p>

<p>נוֹפִים אֲשֶׁר הֻשְׁקוּ בְּנַהֲרוֹת חִבָּה,</p>

<p>יִשְׂאוּ אֶת תּוֹדָתָם הַמְּצִלָּה וְהָרוֹחֶשֶׁת</p>

<p>לִקְרַאת כָּל צַעַד מִתְקָרֵב וָבָא.</p>

<p>רָצֹה יִרְצוּ עֵצִים אֶת גְּמוּל הַצֵּל הַשְׁפִּיעַ</p>

<p>עַל כֹּל שֶׁעֲלֵיהֶם בַּחֲרָדָה גָּחַן,</p>

<p>לַטֵּף רָאשִׁים בִּכְנַף יַרְקוּת מַרְגַּעַת</p>

<p>וּבְאִצְטְרֻבְּלֵי יָרָק וָחוּם לְשַׁעַשְׁעָם.</p>

<p>לְרֶגֶל צְעִירָה, קַלַּת קְפִיצָה וָדֶלֶג</p>

<p>יִשָּׂא נַפְשׁוֹ לַשָּׁוְא הַחֹרֶשׁ הַמַּשְׁמִים,</p>

<p>אֶל עֵבֶר הַבָּתִּים הַמְגֻדָּרִים מִנֶּגֶד</p>

<p>יִשְׁטַח אֶת כַּפּוֹתָיו בְּלַחַשׁ תַּחְנוּנִים.</p>

<p>בְּרַחֲשָׁן הַקַּל עַל עֶלְבּוֹנָם יִקְבֹּלוּ</p>

<p>מַחֲטֵי־עָלִים נוֹשְׁרוֹת בִּדְמִי מֵעָל,</p>

<p>זְרִיחָה תִּרְדֹּף שְׁקִיעָה כְּמוֹ בְמַחֲרֹזֶת</p>

<p>וְאֵין מַגִּיעַ הֵד לְזֵכֶר צַעַד קַל&#8230;</p>

<p>וְאַךְ אֶבְרַת זַרְקוֹר מֵאֲפֵלָה נִשְׁלַחַת</p>

<p>תַּצִּית הַצַּמָּרוֹת בְּאֵשׁ הָאִזְמָרַגְד,</p>

<p>וְאֶל הַשְּׁחוֹר תַּחְלִיק קַלָּה וּמִשְׁתַּמֶּטֶת</p>

<p>מִגִּפּוּפֵי נוֹפִים פּוֹשְׁטִים אֵלֶיהָ בַּד&#8230;</p>

<br />
</blockquote>

<p>*</p>

<blockquote>
<p>לֵב יַעַר מִתְפַּלֵּל עַל צַעֲדֵי רַגְלַיִם</p>

<p>יָעִירוּ הַגְּזָעִים שְׁקוּעִים בַּחֲלוֹמוֹת,</p>

<p>וְהַשְּׂדֵרוֹת כְּמֵהוֹת לְצֵל אָדָם רוֹגֵעַ</p>

<p>לְאָרְכָּן יֵצֵא לְהִתְהַלֵּךְ שְׁלֵווֹת.</p>

<p>רוֹמְזִים סִתְרֵי כְרָמִים בְּדִמְמַת הַלַּיִל</p>

<p>לָבוֹא אֱלֵי עָמְקֵי אֲפֵלָתָם עָבָה</p>

<p>וְשָׁמָּה לְבָרֵךְ בִּרְעִידַת שְׂפָתַיִם</p>

<p>צְמֵאוֹת וַחֲרֵבוֹת עַל כּוֹס הָאַהֲבָה.</p>

<p>הַכֶּרֶם וְהַגַּן, הַשְׁבִיל וְגַם הַחֹרֶשׁ</p>

<p>הַצְּמֵאִים לְהֵד וְרַחַשׁ מְעוֹרֵר –</p>

<p>אֲבֵלִים לְנֹכַח מַחְרְזוֹת הַצַּעַד</p>

<p>שֶׁנִּתְּקוּ עַל גְּבוּל מָתוּחַ שֶׁל גָּדֵר&#8230;</p>

<br />
</blockquote>

<blockquote>
<p>אוֹתָם הַצְּעָדִים אֲשֶׁר יִשְׂאוּ בְאֵלֶם</p>

<p>עַל כָּל שְׁבִילֵי הַיּוֹם אֶת קֶסֶם עֶרְגָּתָם,</p>

<p>וְעִם שְׁקִיעָה יָשׁוּבוּ עֶרֶב, עֶרֶב</p>

<p>אֶל הַסְּגוֹר הַמְגֻדָּר וְהַמֻּתְחָם;</p>

<p>כָּל אֵלֶּה הַנּוֹשְׂאִים אִתָּם אֶת לַהַט</p>

<p>נְעוּרֵיהֶם עָצוּר כָּבוּל בִּשְׁבִי עוֹרְקִים,</p>

<p>וּמַצְלִיבִים מֵעַל לְמֶרְחַקֵּי יוֹם טֹרַח</p>

<p>מֶבָּטֵיהֶם הַשּׁוֹאֲלִים וּמִתְרַפְּקִים;</p>

<p>הַנּוֹשְׂאִים אֶת גִּיל עֲלוּמֵיהֶם זוֹרֵחַ</p>

<p>מְלַבְלֵב צוֹהֵל בְּחֶסֶד אֲבִיבָם</p>

<p>חִוֵּר וְנֶחֱנָק בִּסְגוֹר כַּפּוֹת יָדַיִם,</p>

<p>לָחוּץ וּמְפַרְפֵּר בְּכֶלֶא לְבָבָם –</p>

<p>בִּנְדוּדֵי צַעֲדֵיהֶם הֵן יְבַקְשׁוּ מִזְבֵּחַ</p>

<p>לְנֶסֶךְ חִבָּתָם אֵי יְחַכֶּה בָדָד – – –</p>

<p>לְאֵלֶם וּבְדִידוּת תִּכְמַהּ שְׁעַת הַחֶסֶד,</p>

<p>זוֹ שְׁעַת הָרַחֲמִים גּוֹלָה לְלֹא מִקְלָט&#8230;</p>

<p>זוֹ שְׁעַת הַטַּל שֶׁבְּחַיֵּי אֱנוֹשׁ מוֹזֶגֶת</p>

<p>אֶל כּוֹס יָמִים יָבוֹאוּ אֶת יֵין כָּל הַיְקָר –</p>

<p>לְלֹא הֶפְסֵק נִרְצַחַת וְנִגְזֶרֶת</p>

<p>בְּסַיִף שֶׁל זַרְקוֹר בּוֹלֵשׁ חָצוּף וָקָר.</p>

<p>וְצִיץ דִּמְמַת יִחוּד עֲנֹג גִּבְעוֹל וָפֶרַח</p>

<p>בְּצַעֲדֵי שׁוֹמֵר סוֹבֵב הוֹלֵךְ נִרְמָס – – –</p>

<p>זֶה הֵד פְּסִיעוֹת שׁוֹמֵר הַמְשַׁלֵּם הַמַּס</p>

<p>לִשְׁחוֹר הַלֵּיל אוֹרֵב מִנִּי כָּל עֵבֶר</p>

<p>בְּצִמְאוֹן רוֹצְחֵי <strong>אָדָם וּשְׁתִיל וָרָז</strong>.</p>

<br />
</blockquote>

<blockquote>
<br />
</blockquote>

<h2 id="ג">ג</h2>

<h2 id="הַגָּדַתיְעָרוֹת13">הַגָּדַת יְעָרוֹת<a href="#fn:13" id="fnref:13" title="see footnote" class="footnote"><sup>13</sup></a></h2>

<blockquote>
<p>&#8220;מאות ילדים, בהם תינוקות בני 2־4 שנים, הובאו ברכבת לגבול הולאנד ע&#8221;י אנשי פלוגות הסער והושארו לבדם – ללא מזון ומדריך – תועים
ביערות הגבול ההולאנדי&#8230;&quot;</p>
</blockquote>

<p>(מתוך העתונות)</p>

<blockquote>
<br />
</blockquote>

<blockquote>
<p>יֶשְׁנָם יְעָרוֹת, אֵי מֵעֵבֶר לַגְּבוּל</p>

<p>רְחוֹקִים עֲבֻתִּים, כִּבְדֵי צֵל וּדְמָמָה,</p>

<p>עֲלֵי אַדְמָתָם אֶת רַגְלִי מֵעוֹדִי</p>

<p>לֹא הִצַּגְתִּי בִּשְׁעַת דִּמְדּוּמִים עוֹמֵמָה.</p>

<br />
</blockquote>

<blockquote>
<p>הָיוּ יְעָרוֹת אֲפֵלִים בַּמֶּרְחָק</p>

<p>שֶׁל יְמֵי הַיַּלְדוּת שֶׁהִרְחִיקוּ נְדֹד,</p>

<p>כְּטוּס וּדְאוֹת וְהִסּוֹג הָאִשִּׁים</p>

<p>בַּחֲלֹף הַמַּסָּע עַל בָּתֵּי נְתִיבוֹת.</p>

<br />
</blockquote>

<blockquote>
<p>יַעֲרוֹת אַגָּדָה רְחוֹקִים, עוֹטֵי צֵל,</p>

<p>מַה פְּרָחִים הִצְמַחְתֶּם אֵי מֵחֵיק הָאֵזוֹב,</p>

<p>מַה שֵּׁם יִקָּרֵא לְמִקְהַל צִפֳּרִים,</p>

<p>שֶׁהִצְהִילוּ בָכֶם וְהִרְחִישׁוּ כָּל נוֹף?</p>

<br />
</blockquote>

<blockquote>
<p>לֹא יִשְׁרֵי גְזָעִים הֵם, עֲצֵי יַעֲרִי,</p>

<p>עֲמֻקִּים וּסְבוּכִים הֵם, כְּלִילֵי אֵימַת הוֹד,</p>

<p>וּלְשָׁם אֲשַׁלַּח אֶת בְּכוֹרֵי חֲלוֹמִי</p>

<p>בְּלֵב יַעַר אֹפֶל לָשׂוּחַ, לִתְעוֹת.</p>

<br />
</blockquote>

<blockquote>
<p>לִפְגּשׁ בּוֹ אוּלַי בְּבִקְתַּת הָרְקִיקִים</p>

<p>שֶׁל סַבְתָּא יַגָּה עַל כַּרְעֵי תַרְנְגוֹל,</p>

<p>לְבַקֵּשׁ בֵּין גְּזָעִים עֲטוּפֵי צִלְלֵי עַד</p>

<p>אֶת עִקְּבוֹת מַכְתְּשָׁה שֶׁחָלַף עַל מִשְׁעוֹל&#8230;</p>

<br />
</blockquote>

<blockquote>
<p>לְשָׁם טוֹב הָרֵץ צִיר דִּמְיוֹן קַל מִצְעָד,</p>

<p>לִפְקֹד מְעָרוֹת וְשִׂיחִים לוּטֵי סוֹד,</p>

<p>לְגַלּוֹת עֲקֵבוֹת לְרַגְלָם קַלִּילָה</p>

<p>שֶׁל אַנְדֶּרְסֶן, גְּרִים וְשֶׁל עוֹד וְשֶׁל עוֹד&#8230;</p>

<br />
</blockquote>

<blockquote>
<p>מִכָּל אַגָּדוֹת הַיַּלְדוּת הָרַבּוֹת</p>

<p>לֹא חָוְרָה הָאַחַת, עַל פָּעוּט שֶׁתָּעָה</p>

<p>וְנָפַל אֶל יְדֵי מְכַשֵּׁפָה אֲיֻמּוֹת,</p>

<p>וְחַיָּיו לוֹ תְלוּיִים כְּעַל חוּט שְׂעָרָה.</p>

<br />
</blockquote>

<blockquote>
<p>וְהַלֵּב כְּמֵאָז מִתְפָּעֵם בְּאֵימָה</p>

<p>וּבְתִקְוָה מַרְטִיטָה וְנוֹסְכָה בִטָּחוֹן</p>

<p>כִּי זַמֵּן יִזְדַּמֵּן הַזָּקֵן טוֹב הַלֵּב,</p>

<p>וְהַפְּקַעַת תִּמְצָא אֶת הַשְּׁבִיל הַנָּכוֹן.</p>

<br />
</blockquote>

<blockquote>
<p>עַל שְׁבִילֵי יַעֲרִי הַסְּפוּגִים פְּחָדִים</p>
</blockquote>

<blockquote>
<p>מְצַפֶּה נֵס עוֹלָם<a href="#fn:14" id="fnref:14" title="see footnote" class="footnote"><sup>14</sup></a> מְלַבֵּב וּמֻפְלָא,</p>
</blockquote>

<blockquote>
<p>לִמְחוֹת אֶת דִּמְעַת הַנּוֹדֵד הַקָּטָן,</p>

<p>וּבִכְנַף הַדְּבוֹרָה הוֹצִיאוֹ לַמְּסִלָּה.</p>

<br />
</blockquote>

<blockquote>
<p>בְּעָמְקֵי יְעָרוֹת נְטוּעֵי הַיַּלְדוּת</p>

<p>לְצַד כָּל אֵימָה לִבְלְבוּ נִפְלָאוֹת,</p>

<p>וְסוֹפוֹ שֶׁל סִפּוּר מֵעוֹלָם לֹא הִשְׁאִיר</p>

<p>אֶת הַיֶּלֶד עָזוּב בְּמַחְשַׁךְ יְעָרוֹת&#8230;</p>

<br />
</blockquote>

<p><strong>*</strong></p>

<blockquote>
<p>בְּיִפְעַת יְעָרוֹת נְטוּעֵי הַיַּלְדוּת</p>

<p>יַד כּוֹרֵת אַכְזָרִית וְחוֹטֶבֶת נִתְּנָה,</p>

<p>וְסוֹפוֹ שֶׁל סִפּוּר, עַל הַיֶּלֶד, חָזַר</p>

<p>לְבֵית אֲבוֹתָיו – כְּהָיֹה לֹא הָיָה.</p>

<br />
</blockquote>

<blockquote>
<p>אוֹתָם יְעָרוֹת נְטוּעֵי הַיַּלְדוּת</p>

<p>נֶעֶתְקוּ וְנִשְּׂאוּ כִבְרוּחַ סוּפָה;</p>

<p>עוֹלִים וְצוֹמְחִים בִּמְקוֹמָם אִילָנוֹת</p>

<p>אֲחֵרִים וְזָרִים, מְטִילֵי צֵל זְוָעָה.</p>

<br />
</blockquote>

<blockquote>
<p>יְעָרוֹת אֲפֵלִים נְטוּעִים עַל גְּבוּלוֹת,</p>

<p>עֵצִים נִשָּׂאִים וּגְבוֹהִים כִּתְלִיּוֹת,</p>

<p>וְעַל עַנְפֵיהֶם כִּפְגָּרִים שֶׁהוּקְעוּ</p>

<p>נִשְׁמוֹת אַגָּדוֹת מִיָּמִים שֶׁעָבְרוּ.</p>

<br />
</blockquote>

<blockquote>
<p>תְּלוּיוֹת וְנָעוֹת בְּמַשַּׁב סְעָרָה</p>

<p>גּוּפוֹת הַפְּלָאִים נִרְצְחוּ עַד כָּלָה,</p>

<p>וּלְאֹרֶךְ שְׁבִילִים, בֵּין טוּרֵי מְכַשֵּׁפוֹת</p>

<p>מוּבָלִים, נִדְחָפִים, תּוֹעִים תִּינוֹקוֹת&#8230;</p>
</blockquote>

<blockquote>
</blockquote>

<p>* * *</p>

<blockquote>
<br />
</blockquote>

<blockquote>
<p>תְּלוּיוֹת וְנָעוֹת בְּמַשַּׁב סְעָרָה</p>

<p>גּוּפוֹת קָדָשִׁים נִרְצְחוּ עַד כָּלָה,</p>

<p>וּלְאֹרֶךְ שְׁבִילִים, בֵּין טוּרֵי מְכַשֵּׁפוֹת</p>

<p>מֻשְׁלָכִים, עֲזוּבִים, תּוֹעִים תִּינוֹקוֹת.</p>

<br />
</blockquote>

<blockquote>
<p>רוּחַ זַעַם וּסְתָו מְיַלֶּלֶת מֵעָל,</p>

<p>הַפַּחַד דּוֹפֵק וּמְלַחֵךְ מֵאָחוֹר,</p>

<p>זְרוֹעוֹת שְׂעִירוֹת מִתְמַשְּׁכוֹת מִצְּדָדִים,</p>

<p>וּפוֹעֵר לִקְרָאתָם אֶת לוֹעוֹ הַמָּגוֹר.</p>

<br />
</blockquote>

<blockquote>
<p>יְדֵי תִינוֹקוֹת מַרְחִיבוֹת עֲנָפִים,</p>

<p>נִדְקָרוֹת עַד זוֹב דָּם בְּבַקְשָׁן מְסִלָּה,</p>

<p>רוֹחֵשׁ וְרוֹעֵשׁ וְרוֹעֵם לֵיל הַנְּדֹד</p>

<p>מֵעַל לְרָאשֵׁי פְּעוּטוֹת בִּילָלָה&#8230;</p>

<br />
</blockquote>

<blockquote>
<p>קוֹפְאִים פַּחֲדֵי הָאֵימָה הִזְדַּקְּפוּ</p>

<p>מִכָּל סִפּוּרֵי אִמָּהוֹת וְסָבוֹת,</p>

<p>וְאוֹרְבִים זוֹמְמִים בֵּין סִתְרֵי גְזָעִים</p>

<p>לְרַגְלֵי הַנִּשְׁבִּים אֶל לְבַב יְעָרוֹת.</p>

<br />
</blockquote>

<blockquote>
<p>נִשְׁבּוּ אָב וָאֵם בַּמֶּרְחָק הָאָפֵל</p>

<p>וְהָרוּחַ טָרַף אֶת עַרְשָׂם הַחַמָּה&#8230;</p>

<p>כָּל נֵפֶץ עָנָף וְרִשְׁרוּשׁ יַחֲרִיד</p>

<p>הַגּוּפוֹת הַקְּטַנִּים שֶׁקָּפְאוּ בְאֵימָה&#8230;</p>

<br />
</blockquote>

<blockquote>
<p>אַיֵּכֶן, הָהּ, אַיֵּכֶן אַגָּדוֹת נִשְׁכְּחוּ</p>

<p>אַיֵּכֶם סִפּוּרֵי נִפְלָאוֹת וְנִסִּים,</p>

<p>עַד מָתַי תֶּחֱשִׁי יַד קוֹסֶמֶת טוֹבָה,</p>

<p>אַיֶּךָּ זִיו פֶּלֶא שֶׁל אַנְדֶּרְסֶן, גְּרִים?..</p>

<br />
</blockquote>

<p>*</p>

<blockquote>
<p>יֶשְׁנָם יְעָרוֹת אֵי מֵעֵבֶר לַגְּבוּל</p>

<p>רְחוֹקִים, עֲבֻתִּים, כִּבְדֵי צֵל וְדִמְעָה,</p>

<p>וְאֶל חֶשְׁכָתָם תִּינוֹקוֹת מֻשְׁלָכִים</p>

<p>לִתְעוֹת עַל חָרְבוֹת כָּל &#8220;הָיֹה&#8221; וְ&#8220;הָיָה&#8221;&#8230;</p>
</blockquote>

<blockquote>
</blockquote>

<p>סוף נובמבר 1938</p>

<blockquote>
<br />
</blockquote>

<h2 id="ד15">ד<a href="#fn:15" id="fnref:15" title="see footnote" class="footnote"><sup>15</sup></a></h2>

<h2 id="לִבִּימָלֵא">[לִבִּי מָלֵא]</h2>

<blockquote>
<br />
</blockquote>

<blockquote>
<p>לִבִּי מָלֵא עַל כָּל גְּדוֹתָיו,</p>

<p>אַךְ לֹא אֵדַע אֶת מִי אֹהַב.</p>

<p>לְהֵד קוֹלֹו שֶׁל אַהֲרֹן לִבִּי דוֹפֵק, הוֹמֶה בְרֹן.</p>

<br />
</blockquote>

<blockquote>
<p>אַךְ לָמָּה כֹּה תִרְעדַ תָּמִיד זוֹ כַּף יָדִי בְיַד דָּוִד?</p>

<br />
</blockquote>

<blockquote>
<p>וְעֵינִי כָּלֹה תִּכְלֶה כְּשֶׁלֹּא אֶרְאֶה אֶת פְּנֵי מֹשֶה&#8230;</p>

<br />
</blockquote>

<blockquote>
<p>עוֹבֵר לִבִּי עַל כָּל גְּדוֹתָיו וְלֹא אֵדַע אֶת מִי אֹהַב&#8230;</p>

<br />
</blockquote>

<blockquote>
<br />

<br />
</blockquote>

<h2 id="לִיחִידָה">לִי חִידָה</h2>

<blockquote>
<br />
</blockquote>

<blockquote>
<p>לִי חִידָה וּמִי יִפְתֹּר?</p>
</blockquote>

<blockquote>
<p>מֶה עָדִיף: אִם כְּחֹל אוֹ שְׁחֹר?</p>

<p>שְׁאֵלָה לִי מִי יָשִׁיב: שְׁחוֹר וָפָז, וּמֶה עָדִיף?</p>

<br />
</blockquote>

<blockquote>
<p>אֹפֶל לֵיל – בְּלוֹרִית יָאִיר, כְּחֹל הַיָּם – מַבַּט גִּדְעוֹן.</p>

<p>שְׁחוֹר־פֶּחָם – עֵינֵי מֵאִיר</p>
</blockquote>

<blockquote>
<p>פָּז עָנֹג – תַּלְתַּל אַמְנוֹן&#8230;</p>

<br />
</blockquote>

<blockquote>
<p>לִי חִידָה וּמִי יִפְתֹּר? מֶה עָדִיף: אִם כְּחֹל אוֹ שְׁחוֹר?</p>

<br />
</blockquote>

<p>* *</p>

<h2 id="מַבְעִירבְּעֵרוֹת">[מַבְעִיר בְּעֵרוֹת]</h2>

<blockquote>
<br />
</blockquote>

<blockquote>
<p>מַבְעִיר בְּעֵרוֹת מְסֻכָּן שֶׁכָּמוֹךָ,</p>
</blockquote>

<blockquote>
<p>שׁוֹדֵד לְבָבוֹת מִתְפָּרֵץ בַּחֲצוֹת,</p>
</blockquote>

<blockquote>
<p>כָּל הַבְּרִיחִים הֵם כִּפְתִיל הַנְּעֹרֶת</p>
</blockquote>

<blockquote>
<p>לְמַבָּטֶיךָ יוֹצְקֵי מְבוּכוֹת.</p>

<br />
</blockquote>

<blockquote>
<p>כָּל הַבְּלִיחִים מַטָּרָה בָּם לִקְלֹעַ,</p>
</blockquote>

<blockquote>
<p>כָּל הַגְּדָרִים לְךָ צְחוֹק מְגָרֶה;</p>
</blockquote>

<blockquote>
<p>אֵיזוֹהִי דֶרֶךְ אֵצֵא וְאָבוֹאָה –</p>
</blockquote>

<blockquote>
<p>אֶת מַבָּטְךָ בַּל אָחוּש וְאֶרְאֶה?&#8230;</p>

<br />
</blockquote>

<h2 id="כִּיבָּכִיתִי">כִּי בָּכִיתִי</h2>

<blockquote>
<br />
</blockquote>

<blockquote>
<p>כִּי בָּכִיתִי כָּל הַלָּיְלָה –</p>
</blockquote>

<blockquote>
<p>עִם אוֹר יוֹם אַף לֹא תַּכִּיר.</p>
</blockquote>

<blockquote>
<p>אֶת רִיסֵי עֵינַי אֶשְׁטֹפָה</p>
</blockquote>

<blockquote>
<p>בְּטַל בֹּקֶר הַקָּרִיר.</p>

<br />
</blockquote>

<blockquote>
<p>כִּי רַבּוֹת כֹּה נֶעֱצַבְתִּי –</p>
</blockquote>

<blockquote>
<p>בְּקוֹלִי כְּלָל לֹא תַּבְחִין;</p>
</blockquote>

<blockquote>
<p>וְעִם הֵד שִׁירִי בַּבֹּקֶר</p>
</blockquote>

<blockquote>
<p>אֶל גְּבוּלִי בּוֹא לֹא תָּהִין.</p>

<br />
</blockquote>

<blockquote>
<p>עַד אִם אֶל רַגְלַי תַּנִּיחָה</p>
</blockquote>

<blockquote>
<p>כָּל שֶׁבִּלְבָבְךָ עָצוּר –</p>
</blockquote>

<blockquote>
<p>אַף בְּנִיעַ קַל לֹא תֵּרֶךְ</p>
</blockquote>

<blockquote>
<p>בְּפָנַי קַשְׁיוּת הַצּוּר.</p>
</blockquote>

<blockquote>
<br />
</blockquote>

<p>* *</p>

<h2 id="כְּשֶׁתַּשְׂמְאִיל">[כְּשֶׁתַּשְׂמְאִיל]</h2>

<blockquote>
<br />
</blockquote>

<blockquote>
<p>כְּשֶׁתַּשְׂמְאִיל – אֲנִי אַיְמִינָה,</p>
</blockquote>

<blockquote>
<p>כְּשֶׁתַּיְמִין – אַשְׂמְאִיל וַדַּאי.</p>
</blockquote>

<blockquote>
<p>אֵיךְ זֶה, אֵיךְ זֶה לֹא תָבִינָה,</p>
</blockquote>

<blockquote>
<p>חֲבִיבִי לָבוֹא אַחֲרַי?</p>

<br />
</blockquote>

<blockquote>
<p>אֵיךְ זֶה, אֵיכָה לֹא תַצְלִיחָה</p>
</blockquote>

<blockquote>
<p>אֶל דַּרְכִּי לְהִלָּווֹת,</p>
</blockquote>

<blockquote>
<p>וְכִלְאַחַר־יָד, סְתָם כָּכָה</p>
</blockquote>

<blockquote>
<p>לְשָׁאֳלֵנִי שְׁאֵלוֹת?</p>

<br />
</blockquote>

<blockquote>
<p>אֵיךְ זֶה, אֵיכָה לֹא תוּכָלָה</p>
</blockquote>

<blockquote>
<p>לְהַצִּיל מִפִּי תְשׁוּבָה,</p>
</blockquote>

<blockquote>
<p>וְהֵן הִיא, רְאֵה, תְּלוּיָה לָהּ</p>
</blockquote>

<blockquote>
<p>בִּקְצֵה צַמָּתִי עָבָה.</p>

<p>אִם בָּהּ אַךְ לִתְפֹּס תָּהִינָה–</p>
</blockquote>

<blockquote>
<p>וְקָטַפְתָּ תְּשׁוּבָתִי&#8230;</p>
</blockquote>

<blockquote>
<p>תַּשְׂמְאִיל – אֲנִי אַיְמִינָה,</p>
</blockquote>

<blockquote>
<p>וְאַתָּה&#8230; תַיְמִין אִתִּי!</p>
</blockquote>

<blockquote>
<br />
</blockquote>

<h2 id="זֶההִתְחִיל"></h2>

<blockquote>
<br />
</blockquote>

<blockquote>
<p>זֶה הִתְחִיל מִקְּטֹן־ צִפֹּרֶן,</p>
</blockquote>

<blockquote>
<p>וְנִגְמַר בְּלֵיל וָגֹרֶן.</p>
</blockquote>

<blockquote>
<p>זֶה הִתְחִיל בִּנְגִיעַת־יָד,</p>
</blockquote>

<blockquote>
<p>וְנִגְמַר בַּ&#8220;הֲרֵי אַתְּ&#8221;&#8230;</p>

<br />
</blockquote>

<blockquote>
<p>הוּא חָשַׁב לְסוֹבְבֵנִי</p>
</blockquote>

<blockquote>
<p>בְּחֶלְקַת־לָשׁוֹן צֶחָה,</p>
</blockquote>

<blockquote>
<p>לְלַטְּפֵנִי, לְנַשְּׁקֵנִי,</p>
</blockquote>

<blockquote>
<p>וְלִנְטֹש לָאֲנָחָה.</p>

<br />
</blockquote>

<blockquote>
<p>אַךְ אֲנִי זְרִיזָה הֵימֶנּוּ.</p>
</blockquote>

<blockquote>
<p>לִי לִבּוֹ וְלֹא אַרְפֶּנּוּ.</p>
</blockquote>

<blockquote>
<p>זֶה הִתְחִיל בִּנְגִיעַת־יָד,</p>
</blockquote>

<blockquote>
<p>וְנִגְמַר בַּ&#8220;הֲרֵי אַתְּ&#8221;&#8230;</p>
</blockquote>

<blockquote>
<br />
</blockquote>

<h2 id="בְּכִיכַּלָּה16">בְּכִי כַּלָּה<a href="#fn:16" id="fnref:16" title="see footnote" class="footnote"><sup>16</sup></a></h2>

<blockquote>
<p>בְּכִי, כַּלַּת־חֶמֶד, בְּכִי</p>
</blockquote>

<blockquote>
<p>לַחֻפָּה בְּדֶמַע לְכִי,</p>
</blockquote>

<blockquote>
<p>יֶאֱהַב אוֹתָךְ חֲתָנֵךְ,</p>
</blockquote>

<blockquote>
<p>עַל כַּפַּיִם יִשָּׂאֵךְ.</p>

<br />
</blockquote>

<blockquote>
<p>אִתָּךְ רַק יֵלֵךְ לְטַיֵּל,</p>
</blockquote>

<blockquote>
<p>צְעָדַיִךְ יִשְׁמֹר כַּצֵּל,</p>
</blockquote>

<blockquote>
<p>עוֹד מְעַט לַחֻפָּה יוֹבִילֵךְ,</p>
</blockquote>

<blockquote>
<p>כַּשֶּׁמֶש יָאִיר מַזָּלֵךְ.</p>

<br />
</blockquote>

<blockquote>
<p>בְּכִי בִדְמָעוֹת שָׁלִישׁ,</p>
</blockquote>

<blockquote>
<p>כִּי הָיֹה תִהְיִי לְאִישׁ,</p>
</blockquote>

<blockquote>
<p>לֹא תֵשְׁבִי עַד תַלְבִּין הַצַּמָּה,</p>
</blockquote>

<blockquote>
<p>שִׁפְכִי, כַּלַּת־חֶמֶד, דִּמְעָה.</p>

<br />
</blockquote>

<blockquote>
<p>וְּראוּ הַכַּלָּה הַנָּאָה,</p>
</blockquote>

<blockquote>
<p>יוֹנָה הוֹמִיָּה וּצְנוּעָה,</p>
</blockquote>

<blockquote>
<p>בְּכָל הַמִּצְווֹת זְהִירָה,</p>
</blockquote>

<blockquote>
<p>בַּת יִשְׂרָאֵל כְּשֵׁרָה.</p>

<br />
</blockquote>

<blockquote>
<p>כַּלָּה נָעָה וַחֲסוּדָה,</p>
</blockquote>

<blockquote>
<p>כְּלִי בְרָכָה וְשִׂמְחָה וְחֶמְדָּה,</p>
</blockquote>

<blockquote>
<p>הִיא מַלְאָךְ תִּהְיֶה, לֹא אִשָּׁה,</p>
</blockquote>

<blockquote>
<p>רַק שִׁמְרוּהָ מֵעֵינָא בִּישָׁא.</p>

<br />
</blockquote>

<blockquote>
<p>שְמֹר, חָתָן, מִן הַשֶּׁמֶשׁ חִנָּהּ,</p>
</blockquote>

<blockquote>
<p>מֵעַיִן רָעָה, מִקִּנְאָה,</p>
</blockquote>

<blockquote>
<p>וּמִמַּבָּטֵי הַשָּׁכֵן</p>
</blockquote>

<blockquote>
<p>שְׁמֹר יַעֲלַת־הַחֵן.</p>

<br />
</blockquote>

<blockquote>
<p>וּרְאוּ־נָא כְבוֹד הֶחָתָן,</p>
</blockquote>

<blockquote>
<p>פְּאֵר רַבָּנָן דְּנָן,</p>
</blockquote>

<blockquote>
<p>חָרִיף וּבָקִי וְיַדְעָן,</p>
</blockquote>

<blockquote>
<p>מַפְלִיא בְּמַשָּׂא־וַּמַתָּן.</p>

<br />
</blockquote>

<blockquote>
<p>שִׂמְחִי, כַּלָּה, בֶּחָתָן,</p>
</blockquote>

<blockquote>
<p>בְּחֵן הַשָּׂפָם, הַזְּקַנְקָן.</p>
</blockquote>

<blockquote>
<p>רְאִי, אֵיזֶה מֵצַח אַדִּיר!</p>
</blockquote>

<blockquote>
<p>חָכְמָתוֹ בַּלַּיִל תָּאִיר.</p>

<br />
</blockquote>

<blockquote>
<p>הֲיִּי אִשָּׁה לְבַעֲלֵךְ,</p>
</blockquote>

<blockquote>
<p>לְעוֹלָם אַל תָּרִימִי קוֹלֵךְ,</p>
</blockquote>

<blockquote>
<p>בִּלְעָדָיו בֵּין לַיְלָה לְיוֹם</p>
</blockquote>

<blockquote>
<p>אַל תַּבְדִילִי, חַס וְשָׁלוֹם.</p>

<br />
</blockquote>

<blockquote>
<p>אַל תַּמְרִי אֶת פִּיו בְּדָבָר,</p>
</blockquote>

<blockquote>
<p>אַל תַּגִידִי: מָתוֹק הַסֻּכָּר,</p>
</blockquote>

<blockquote>
<p>הַפִּלְפֵּל, אַל תֹּאמְרִי, כִּי הוּא מַר,</p>
</blockquote>

<blockquote>
<p>שִׁמְרִי לְשׁוֹנֵךְ מִמִּשְׁמָר.</p>

<br />
</blockquote>

<blockquote>
<p>כִּי בַּעֲלֵךְ יוֹדֵעַ הַכֹּל,</p>
</blockquote>

<blockquote>
<p>הוּא חָכָם, יַדְעָן וְגָדוֹל.</p>
</blockquote>

<blockquote>
<p>בְּאוֹרוֹ גַם אַתְּ תִּזְרְחִי,</p>
</blockquote>

<blockquote>
<p>בְּכִי כַּלַּת־חֶמֶד, בְּכִי!</p>

<br />
</blockquote>

<blockquote>
<p>שִׁפְכִי דִמְעוֹתַיִךְ כַּטַּל,</p>
</blockquote>

<blockquote>
<p>הַשִּׂמְחָה תִּרְבֶּה וְתִגְדַּל;</p>
</blockquote>

<blockquote>
<p>רוֹקְדִים בַּבַּיִת, בָּרְחוֹב –</p>
</blockquote>

<p>מַזָּל־טוֹב, מַזָּל־טוֹב, מַזָּל־טוֹב.</p>

<blockquote>
<br />
</blockquote>

<p>* *</p>

<h2 id="עֵתהָיִיתִירַכָּה">[עֵת הָיִיתִי רַכָּה]</h2>

<blockquote>
<br />
</blockquote>

<blockquote>
<p>עֵת הָיִיתִי רַכָּה</p>
</blockquote>

<blockquote>
<p>אֲהַבְתַּנִי בְּלִי דַי,</p>
</blockquote>

<blockquote>
<p>וְשָׁאַפְתָּ צִלִּי,</p>
</blockquote>

<blockquote>
<p>וְנָשַׁקְתָּ יָדַי.</p>

<br />
</blockquote>

<blockquote>
<p>כִּי הָרִיתִי לְךָ</p>
</blockquote>

<blockquote>
<p>וְיָלַדְתִּי בֵן –</p>
</blockquote>

<blockquote>
<p>הֵן בָּכִיתָ מִגִּיל</p>
</blockquote>

<blockquote>
<p>וּמֵאֹשֶר, לֹא כֵן?</p>

<br />
</blockquote>

<blockquote>
<p>כִּי הָרִיתִי שֵׁנִית</p>
</blockquote>

<blockquote>
<p>וְיָלַדְתִּי בַּת –</p>
</blockquote>

<blockquote>
<p>נִשְׁבַּעְתָּ לִי: אַתְּ!</p>
</blockquote>

<blockquote>
<p>הָאַחַת, הָאַחַת!</p>

<br />
</blockquote>

<blockquote>
<p>כִּי עָיַפְתִּי מְאֹד</p>
</blockquote>

<blockquote>
<p>וְגָדְלוּ יְלָדַי –</p>
</blockquote>

<blockquote>
<p>חָדַלְתָּ לַטֵּף</p>
</blockquote>

<blockquote>
<p>וְנַשּׁק אֶת יָדַי.</p>

<br />
</blockquote>

<blockquote>
<p>כִּי עָיַפְתִּי יוֹתֵר</p>
</blockquote>

<blockquote>
<p>וְזָקַנְתִּי מְעַט –</p>
</blockquote>

<blockquote>
<p>הֵן שָׁכַחְתָּ כָּלִיל</p>
</blockquote>

<blockquote>
<p>כִּי אֲנִי הָאַחַת&#8230;</p>

<br />
</blockquote>

<blockquote>
<p>אַךְ זָכַרְתָּ זָכוֹר</p>
</blockquote>

<blockquote>
<p>הָאַחֶרֶת, הַהִיא,</p>
</blockquote>

<blockquote>
<p>הַנָּאָה וְרַכָּה</p>
</blockquote>

<blockquote>
<p>כְּמוֹ פֶּרַח וַרְדִּי.</p>

<br />
</blockquote>

<blockquote>
<p>הֲגַּם לָהּ תְּנַשֵּׁק</p>
</blockquote>

<blockquote>
<p>בְּכָל רֶגַע הַיָּד,</p>
</blockquote>

<blockquote>
<p>וּשְׁבוּעוֹת תִּשָׁבַע</p>
</blockquote>

<blockquote>
<p>כִּי אַךְ הִיא הָאַחַת?</p>

<br />
</blockquote>

<blockquote>
<p>הֲגַם לָהּ, גַּם אוֹתָהּ</p>
</blockquote>

<blockquote>
<p>בְּבוֹא יוֹם עוֹד תִּזְנַח,</p>
</blockquote>

<blockquote>
<p>וְאֶת כָּל הַשְּׁבוּעוֹת</p>
</blockquote>

<blockquote>
<p>לָהּ נִשְׁבַּעְתָּ תִּשְׁכַּח?</p>

<br />
</blockquote>

<blockquote>
<p>עֵת הָיִיתִי רַכָּה&#8230;</p>

<br />
</blockquote>

<blockquote>
<br />

<br />
</blockquote>

<h2 id="שִׁיררִקּוּד">שִׁיר רִקּוּד</h2>

<blockquote>
<br />
</blockquote>

<blockquote>
<p>כַּף יָדֵךְ הוֹשִׁיטִי לִי,</p>
</blockquote>

<blockquote>
<p>אוֹר פָּנַיִךְ לִי גַלִּי.</p>
</blockquote>

<blockquote>
<p>אוֹר פָּנַיִךְ כַּחַמָּה,</p>
</blockquote>

<blockquote>
<p>יוֹנָתִי שֶׁלִי תַּמָּה.</p>

<br />
</blockquote>

<blockquote>
<p>יְדִידִי, קוֹלְךָ עָרֵב,</p>
</blockquote>

<blockquote>
<p>לְשִׁירְךָ עוֹנֶה הַלֵּב.</p>
</blockquote>

<blockquote>
<p>בִּלְעָדֶיךָ אֵעָצֵבָה,</p>
</blockquote>

<blockquote>
<p>בּוֹדֵדָה בֵיתִי אֵשֵׁב.</p>

<br />
</blockquote>

<blockquote>
<p>יַלְדָּתִי, אִמְרִי לִי &#8220;הֵן&#8221;,</p>
</blockquote>

<blockquote>
<p>בַּעֲדֵךְ חַיַּי אֶתֵּן.</p>
</blockquote>

<blockquote>
<p>לָךְ לָנֶצַח אֶשָּׁבַע,</p>
</blockquote>

<blockquote>
<p>הֲשִׁיבִינִי אַהֲבָה!</p>

<br />
</blockquote>

<blockquote>
<p>אָזְנְךָ הַטֵּה בַלָּאט,</p>
</blockquote>

<blockquote>
<p>לְבָבִי סוֹדִי יִלְאַט.</p>
</blockquote>

<blockquote>
<p>אַךְ אַתָּה סוֹדִי יָדַעְתָּ,</p>
</blockquote>

<blockquote>
<p>וְּלָך לִבִּי לָעַד.</p>

<br />
</blockquote>

<blockquote>
<p>&#8220;לִי בָּחוּר מֵרְבָבָה!&#8221;</p>
</blockquote>

<blockquote>
<p>&#8220;לִי יוֹנַת הָאַהֲבָה!&#8221;</p>
</blockquote>

<blockquote>
<p>וְאַחַת הַלֶּהָבָה –</p>
</blockquote>

<blockquote>
<p>מֵאָדָם וְעַד חַוָּה.</p>

<br />
</blockquote>

<blockquote>
<br />

<br />
</blockquote>

<h2 id="שִׁירוָזֶמֶר17">שִׁיר וָזֶמֶר<a href="#fn:17" id="fnref:17" title="see footnote" class="footnote"><sup>17</sup></a></h2>

<blockquote>
<br />
</blockquote>

<blockquote>
<p>אוֹר הַיּוֹם כָּבָה, כָּבָה,</p>
</blockquote>

<blockquote>
<p>הַצְּלָלִים הִשְׁחִירוּ.</p>
</blockquote>

<blockquote>
<p>לְמַלְכַּת־לִבִּי נָאוָה</p>
</blockquote>

<blockquote>
<p>מִזְמוֹרִים אָשִׁירָה.</p>

<br />
</blockquote>

<blockquote>
<p>יַעֲלַת־חֵן אֲהוּבָתִי,</p>
</blockquote>

<blockquote>
<p>שְׁחוֹר עֵינֵךְ יוֹקֶדֶת.</p>
</blockquote>

<blockquote>
<p>לָךְ אָשִׁיר, שׁוּלַמִּיתִי,</p>
</blockquote>

<blockquote>
<p>מִנִּי אָז, מִקֶּדֶם.</p>

<br />
</blockquote>

<blockquote>
<p>עוֹד הַשֶּמֶש מְצִיצָה</p>
</blockquote>

<blockquote>
<p>וְאֵינָה שׁוֹקַעַת.</p>
</blockquote>

<blockquote>
<p>וְאִמִּי כֹּה חָרוּצָה,</p>
</blockquote>

<blockquote>
<p>וְאִמִּי עֵרָה עוֹד.</p>

<br />
</blockquote>

<blockquote>
<p>אַל תָּשִׁיר לִי, אֲהוּבִי,</p>
</blockquote>

<blockquote>
<p>גַּם לַכֹּתֶל אֹזֶן.</p>
</blockquote>

<blockquote>
<p>מִזְמוֹרֶיךָ, חֲבִיבִי,</p>
</blockquote>

<blockquote>
<p>אַל־נָא אלַ תַּחְרֹזָה.</p>

<br />
</blockquote>

<blockquote>
<p>הַיָּרֵחַ כְּבָר עָלָה</p>
</blockquote>

<blockquote>
<p>בִּמְרוֹמֵי שָׁמַיִם.</p>
</blockquote>

<blockquote>
<p>בֹּאִי עִמָּדִי, כַּלָּה,</p>
</blockquote>

<blockquote>
<p>אֶל מַעְיַן הַמַּיִם.</p>

<br />
</blockquote>

<blockquote>
<p>לַמַּעְיָן נֵרֵד בַּלָּאט,</p>
</blockquote>

<blockquote>
<p>נַשְׁתְּ מִמֵּי הָעַיִן.</p>
</blockquote>

<blockquote>
<p>בַּבָּנוֹת יָפִית, הַבַּת,</p>
</blockquote>

<blockquote>
<p>וּשְׁנִיָּה לָךְ אָיִן.</p>

<br />
</blockquote>

<blockquote>
<p>אִילָנוֹת נָמִים מִזְּמָן,</p>
</blockquote>

<blockquote>
<p>גַּם אִמִּי נִרְדָּמָה.</p>
</blockquote>

<blockquote>
<p>אֵיפֹה הוּא הַמַּעְיָן,</p>
</blockquote>

<blockquote>
<p>אֵי הַדֶּרֶךְ שָׁמָּה?</p>

<br />
</blockquote>

<blockquote>
<p>אֵין שׁוֹמֵעַ, אֵין רוֹאֶה,</p>
</blockquote>

<blockquote>
<p>בּוֹא וְהוֹלִיכֵנִי.</p>
</blockquote>

<blockquote>
<p>הָעוֹלָם הָדוּר, נָאֶה,</p>
</blockquote>

<blockquote>
<p>הָעוֹלָם לִשְׁנֵינוּ.</p>

<br />
</blockquote>

<blockquote>
<p>לָנוּ אוֹר הַכּוֹכָבִים,</p>
</blockquote>

<blockquote>
<p>זֹהַר צָהֳרַיִם.</p>
</blockquote>

<blockquote>
<p>לָנוּ זֶמֶר אוֹהֲבִים,</p>
</blockquote>

<blockquote>
<p>אֶרֶץ וְשָׁמַיִם.</p>

<br />
</blockquote>

<blockquote>
<p>בִּמְצִלְתַּיִם וְּבתֹף</p>
</blockquote>

<blockquote>
<p>לָנוּ שִׁיר הַנְעִימוּ.</p>
</blockquote>

<blockquote>
<p>וְיֹאמְרוּ לַדֶּבֶק טוֹב</p>
</blockquote>

<blockquote>
<p>אַבָּא וְגַם אִמָּא.</p>
</blockquote>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>שְׁתִיקָתְךָ בְּלִבִּי מְנַגֶּנֶת&#8230;: לא נדפס.  רואה כאן אור לראשונה. נכתב ב־1937. הולחן ע&quot;י בנימין עומר. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>יֵשׁ גִּיל: לא כוּנס לקבצים. נדפס ב&#8220;מעלה&#8221;, גל' 22,  1935. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>בְּשׂוֹרָה: לא כוּנס. נדפס ב&#8220;במעלה&#8221; גל' 4, פברואר  1933. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>בּקֶר: לא נדפס. נכתב בינואר 1935. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>כְּנִצָּן אֵחַר: לא כוּנס. נדפס ב&#8220;גליונות&#8221;, כרך  י&quot;ב, אוגוסט 1941. <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>לְרָחֵל: לא כוּנס. נדפס במוסף &#8220;דבר&#8221; למלאת שנה למות  רחל, ניסן תרצ&quot;ב. <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>בָּצִיר: לשיר חוּברה מנגינה ע&quot;י שלום  פוסטולסקי. <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>שָׂדִי: לשיר חוּברה מנגינה ע&quot;י אברהם דאוּס. <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p>&#8220;הן&#8221; במקור המודפס. צ&quot;ל: הקן – הערת פרויקט  בן־יהודה <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p>הַקֵּן הַזֶּה: לשיר חוּברה מנגינה ע&quot;י אברהם דאוּס. <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p>מילה לא מובנת – הערת פרויקט בן־יהודה. <a href="#fnref:11" title="return to body" class="reversefootnote">&#160;&#8617;</a></p>
</li>

<li id="fn:12">
<p>כך במקור המודפס – הערת פב&quot;י <a href="#fnref:12" title="return to body" class="reversefootnote">&#160;&#8617;</a></p>
</li>

<li id="fn:13">
<p>הַגָּדַת יְעָרוֹת: משיר זה מאחרי הקוים המרוסקים)
הושמט כאן ע&#8220;י המביא־לדפוס קטע בן 5 בתים, לגבי נוסחו הראשון של השיר,
כפי שבא בקובץ &#8221;בציר&#8220; תרצ&#8221;ט. בדעת המשוררת היה להשמיט קטע זה כאשר
תשוּב ותכנס את שיריה. <a href="#fnref:13" title="return to body" class="reversefootnote">&#160;&#8617;</a></p>
</li>

<li id="fn:14">
<p>&#8220;עוֹלָס&#8221; במקור המודפס. צ&#8220;ל: עוֹלָם – הערת  פב&#8221;י. <a href="#fnref:14" title="return to body" class="reversefootnote">&#160;&#8617;</a></p>
</li>

<li id="fn:15">
<p>שִׁירֵי־עָם: מדור ד' בשער &#8220;בציר&#8221; אינו אלא מחרוזת
של שירי עם, שנכתבו בנוסח עממי ועל־פי מוטיבים עממיים. מרבית השירים
נכתבו בשנות 1936־7. השירים &#8220;בכי־כלה&#8221;, &#8220;שיר ריקוּד&#8221;, &#8220;שיר וזמר&#8221; נכתבו
בשנת 1949. כל השירים הללו לא נדפסו עדיין, ורואים כאן אוֹר
לראשונה. <a href="#fnref:15" title="return to body" class="reversefootnote">&#160;&#8617;</a></p>
</li>

<li id="fn:16">
<p>בְּכִי, כַּלָּה&#8230;: על־פי המוטיב האידי &#8220;וויין,  כּלה'ניו, וויין!..&#8221; <a href="#fnref:16" title="return to body" class="reversefootnote">&#160;&#8617;</a></p>
</li>

<li id="fn:17">
<p>זֶמֶר: לא כוּנס. נדפס ב&#8220;דבר הפועלת&#8221; פברואר  1950. <a href="#fnref:17" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/24408">https://benyehuda.org/read/24408</a></div></body></html>