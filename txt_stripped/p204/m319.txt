


	
	[תלונה על הזמן -- אל משה אבן-עזרא]
	




איכה יועם זהב סגור / או איך כתם הטוב ישנא –



כי אבני שיר יקרו מפז / תשתפכנה מאין קונה!



האל השמין לבות מבין? / או מהביט עצם עיני



כל איש עשר, אחר עפרות / תבל לצבר לבו פונה?



ובדלח שיר נעים יקר / מהון עתק לקנות שונא –



יגיד עליו אחר מותו / ולדור אחרון חסדו יענה.



מה נואל איש פתי! תשיג / ידו ובזאת נפשו יונה –



ולזר יעזב חילו, כי לא / ירד אחריו כבוד קונה!



אוי, כי גרתי בהמות שדי / שכנתי עם עדרי צנה!



אם אימינה – אין לי מכיר, / או אשמילה – אין לי מפנה,



או אם אצעק חמס נגדם – / על צעקתי לא אענה.



אין לי השקט במכוני, כי / אנוד כאשר ינוד קנה –



לולא משה מניס עצבי / בשפת נפת ובצוף מענה:



ישלה מכתב ידו חרדת / לבי, ושלום נפשי יענה,



ירד כמטר גשם על גז / וצרי מרפא על לב נענה.



אמנם נקרא משה, כי הוא / מושה תורות ממעיני



לבב, מלא רוח חכמה / ובכל ענין מגיד משנה.



דודי באו לך, מלאו / שיר בו כל שר קנא קנא



ויובישו כל לץ נרגן / וילאו כל איש מתאנה,



ויהי מחמד השיר נגדם / כחציר גגות לפני לבנה,



כי אם כל שיר עפר שכבו – / ולשירך על כימה מבנה



הולך ואור כמאור נגה, / אך לערב לא ישתנה,



העת יושר – ריח זכרו / ממרחקים מטוב קנה,



כל עת נשנה לקרא אותו – / חסד חדש לו ישנה.



אם ילדי יום אותך ענו – / בעזוז נפש אותם ענה.



או לך מנו לילות עמל – / לבב כבד להם מנה,



או ים זעפם לך ישתער – / לו לב רחב כחול פנה!



ובטח כי יש לאל חסד / ככוכבים לא ימנה,



כמה סודות לו נעלמו, / כי הוא נועץ מאין משנה.



העת יתן – לא במדה / גם לא ישקל לך בקנה.



קוה קוה לו, אם תחנה / מחנה או אם אשפה תרנה,



תלך כימי קדם הצאן, / עוד תעברנה על יד מונה!








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/319