


	
	דניאל בגוב האריות
	



מגש

למעלת אדון רם ונשא, שר וגדול בישראל, זורע צדקות ומצמיח ישועות, יועץ וחכם
חרשים, אזרח נכבד לדרותיו,

כהר"ר

לאזאר בראדסקי.

הי"ו.

בהגות כבוד ויקר,

מאת

המחבר.






שפר קדם דריוש והקים על־מלכותא לאחשדרפניא מאה ועשרין די
להון, בכל־מלכותא: ועלא מנהון סרכין תלתה די דניאל חד מנהון די להון
אחשדרפניא אלין יהבין להון טעמא ומלכא לא להוא נזק:
אדין דניאל דנה הוה מתנצח על סרכיא ואחשדרפניא כל קבל די רוח יתירא בה
ומלכא עשית להקמותה על כל מלכותא: אדין סרכיא
ואחשדרפניא, הוו בעין עלה להשכחה לדניאל מצד מלכותא וכל עלה ושחיתה לא
יכלין להשכחה כל קבל די מהימן הוא וכל שלו ושחיתה לא השתכחת עלוהי:
אדין גבריא אלך אמרין די לא נהשכח לדניאל דנה כל עלה להן השכחנא עלוהי בדת אלהה:


וגומר.

(דניאל ו', ב־ו.)






שאון מקצה, קול פחדים מעברים,

תרעד הארץ, ירגזו מוסדי הרים,

כמו תבקע בטנה קרביה יכתו

ותהמות יהמיו תחתיות חתו –

הרפאים תפיל ארץ, תקיא רשע?

או כי פור תתפורר מכבד פשע?

כי רבה רעת האדם מכל עבריו

לא תוכל הארץ להכיל את כל דבריו!

לא! אם חזים מאז כן לנו הגידו

אך במליצה חידות חזון העמידו

כי חקות שמים וארץ ישברו

אם חקות החיים בני אדם יפרו.

ראות רבות נראה מאז ועתה

כי מרעות רבות ארץ לא מטה,

משאת רשעים שמים לא שאו

מרוח עריצים מארות לא כהו,

כוכב בקר ישורר בחלון רקיע

שועת עשוקים שמה לא תגיע,

ישיש השמש לרוץ ארח שמיו

עת קדקד שער מתהלך באשמיו,





לא תנוט הארץ לא תט אף שעל

אם חמס מלאוה כל רע ובליעל.

הנה גם עתה הארץ שקטת

עת שמה כאש הרשעה להטת,

שם חבר מרעים צדיק כביר הרשיעו

למנותו את פשעים במלך הפגיעו

ובאשון לילה איש חמדות הובילו

ולבור האריות אותו הפילו

ופי הבור אטרו, בו אבן שמו,

בטבעת המלך ובטבעתם חתמו,

ובנפלו הבורה בין לביא ולביא

רעשו האיתנים ותהי שערריה

ירעם הבור ומלאו מקול צרח –

הוא הקול תחתיות ארץ פלח.





משאגת אריה, נהם כפיר וקול שחל

תמהו שמים ארץ רגזה ותחל

ויזנק האריה, כפירים דהרו,

יהגו הלבאים, גוריהם נערו,

שות שתו אל דניאל בירכתים

פצו עליו פיהם חרקו שנים

ופריץ חיות מהר לעבור משנהו

נתח טוב לו לבחור מבשר טרפהו,





עוד רגע ודניאל נקרע לגזרים

בבטן אריות לו נכונו קברים

והנה אריה, הזקן שבחבורה

קם ויחפץ זנבו נאזר בגבורה

ובעז פני מלך רעמתו הניע

ויהס העדה, אמר הביע:

– הרפו ודמו! אל תזידו לנגע

אחותי באזניכם שמעו שמע:

אויב ומתנקם אני מעולם

לבני האדם מקטנם עד גדולם,

פני אדם לי מפלצת מראיו זעוה

מתוקים לי דמיו בשרו מאכל תאוה,

על אדם כי אפגע יתפש בכפי

באכזריות חמה אפיץ עברות אפי,

כי תכלית שנאה אימה כמות

אשנא זה האדם – רהב הוא שבת

האומר בלבבו: אני ואפסי עוד!

והוא חלש ונקלה, קטן ובזוי מאד,

וזה החלש הנקלה – נורא משמע! –

איתנים יסלף כבירים ירע

כל חיתו יער ושדה לו סיר רחץ

ומתאמר למלך על כל בני שחץ





ובעצמת כשפיו זה הולך על שתים

כל הולך על ארבע יגיש לנחשתים

משדד אב, יבריח אם, יפריד בין אחים

יתפש בשחתו, יתן בסוגר בחחים.

גם אותי שדד זה משחית היער

ויגורני בחרמו עודני נער

ולמרחקים הובילני בכלא

ויפליא מכותי לאלפני פלא

לצנוף גוי התהלך על פי חבל

ללכת רומה לפרט על פי נבל.

לראוה בי נתנני לשחק ושעשעים

לעיני המוניו עשיתי תעתעים.

על משבתי שחקו מחאו כפים

ותצת נקמתי נקם אחת אפים

ויהי כי חבקתיו לחיו לקקתי

פתאם ראשו ממול ערפו מלקתי

בלהות הפלתי והמונים רמסתי

ובין הפגרים לי נתיב פלסתי

ואסב בעיר מערב עד נשף

ולפני ילך דבר לרגלי רשף,

הרביתי חללים, רבה נקמתי,

לאדם, הה, נדמיתי ותהי מבוכתי!





עד כה וכה צידים התמלאו

כתרוני הדריכוני רגלי פצעו

ענוה בכבל גוי בזקים

ואלך מר לפני שובים מציקים

ויבאו עד הלום ויפתחוני

ואתכם, אחים לצרה, פה שמוני. –

עתה הלא תבינו שומעי דברי

כי לשנוא אדם, זה אויבי, זה צרי,

לי הצדקה מכלכם שבעתים,

אפס שנאתי לא עורה לי עינים,

אם לב בני אדם מלא רע וסלף

גם טוב בם מצאתי, אחד מאלף,

כי לא כלם סלונים קוץ וחדק

וכמו לא כל חיתנו אך צדק;

יש בבני אדם כמנו אמללו

מרעת האדם כקש ימלו

ומשנה שברון מנו נשברו

כי מידי אחיהם המה נגזרו –

נחנו לבני מיננו לא נרע

ובני האדם – איש אחיו בלע

רבות ראיתי כל אשר עוללו

בן מנבל אב, אבות בנים יאכלו





על חלשים נקיים תקיפים יגברו

ירעצום וירוצצום דמם ישכרו

ומשובתם רעה מכל חיתו טרף

כי לא רק לרעבם לא למצוא טרף

אנשים ילכדו דמם ישפכו

כי אם לשחק שעשעים חזון יערכו

בין אדם וחיה מלחמת בינים

ואחיהם כי יטרף ימחאו כפים

משק זרמת דמיו למו שעשע

וראות יתענגו סגור לבו קרוע.

ואני זה דרכי עם אדם כי גרתי

מטרף אבדים אלה כפי נערתי

ומקהל הרואים בהיותם נכונים

על דם רעם לעמוד שחתי המונים,

ופה כי הסגירוני – זה מעט באי

גם הלם ראיתי אחרי ראי

כי לרנין שובינו בענג ונחת

אספנו פה אספה אל בור שחת

ואסירנו זה המשלך, זה האדם

אמלל הוא כמנו, נרדף מידם,

לכן עצתי כי בו לא נגעה

שרש דבר בו נמצא עד נשמעה.





וידם הזקן וסביביו נשערה

לכפירים ולבאים אמנם היטב חרה

משניהם השלך טרף עת ירעבו

אך למרות פי גבורם לב לא ערבו

קפלו זנבותם ופיהם קפצו

שבו על עקב אל הקיר נלחצו.

ויסב האריה ויעף עין

ודממה שררת פצה פה אין

ויפן אל דניאל ויניעהו

החליק אליו בעיניו וישאלהו:

– מי אתה, בן אדם? קומה הגידה,

אך קשט אמרי אמת – עדתי בך אעידה!

אזני מלין תבחן, אצרפך כבר –

מה עשית כי שמו אותך בבור?





דניאל התאושש ותחי בו הרוח

ויען אמריו שקט בטוח:

– אמת משוש דרכי, קשט מסעדי

כי אמת יהגה חכי זה הבור שהדי

תמתי וברי זה בורי יען

אליו השלכתי לא יען וביען

עול פעלתי, חטאתי גדלה

כי אם על אמתי – מפני קשט סלה!





– בן אדם! – נהם הארי בזעף ורתת –

המשל תמשל? התחוד? לא אוכל שאת!

אל בלשון סתר, לשון אדם הארורה

מי ומה אתה ספר – ובשפה ברורה!





– בן חרים אני משועי ירושלים

העיר ההללה בכל פה ושפתים

בגאון תפארתה וסגלת כל צבי,

אך שד משדי בא ואלך שבי

לפני צר אשר כונן להשחית לכלה

לערץ ארצי ולמשאות הממשלה

ויאסר את מלכי בנחשתים

וסגנים כמו חמר רמס ברגלים

ואני – נער ורך בעצם תמי וגילי

לקחוני עם הילדים אשר כגילי

מן הפרתמים ומזרע המלוכה

המגלים עמי ביום מבוסה ומבוכה

ושבויי חרב נהגונו ונלך

ונבא בבלה לעמוד בהיכל מלך.

ולמלכי זה שובי אחרי נשבעתי

באמונה עבדתיו, לא רשעתי,

ולעמי כי הקים צרה פעמים

בעלותו כשאה על ירושלים





ומשחית גוים עבר ורמס וטרף

העביר הדר מלכות מקדש אל שרף

וישחט ויטבח ויהרג לפי חרב

המונים המונים בקר וערב

וירצץ וינתץ ויעש כלה

מירושלים עיר עז – מעי מפלה,

גם אז באמונתי לפניו עמדתי

ולהשלים חפצו בתם לבב שקדתי

כי כן ביד נביאו אלהים צונו

לדרש את שלום העיר שמה הגלנו

התפלל בעדה, בעד מלכה ואשר אתו

כי למשל בנו האלהים השליטו

ונאמן לפניו גם המלך מצאני

ולראש במדינות מלכותו השליטני –

אם על שכמי, איש זר, משרה זאת נתנה

מה אות כי רוחי למלכי נאמנה!

ואעבוד את מלכי באמת וצדק

ואשמר את ארצו חזק כל בדק

ובהיותי תמים למלך ולארץ

בחומת דתי לא פרצתי פרץ,

דת אלהי העברים, אלהי אבי,

רוחו בקרבי, אמונתו בלבבי,





ובפתבג המלך כי לא התגאלתי

לאלהי עשי כי יום יום התפללתי

כל אלה לא היו למפגע לי ושטן

לגרע מדבר המלך גדול וקטן.

ומלכי זה, אמנם, – כחד לא אוכלה –

מהבלי שוא לא נקה ויבא באלה

במדינות מלכותו שריו ועבדיו

השתחות לצלם עשו ידיו

ובאשר אני יהודי לא השתחויתי

אך שלותי, מחמת מלך נקיתי

כי חכמתי בעיניו משבעה משיבי טעם

ויהי לי יתרי סתרי החבא מזעם.

ושלשת חברי – אל אחד לנו

למלך ולארצו כמני נאמנו

וישימם למשמעתו לשלט במדינה

וביום זעם הם לא מצאו חנינה

לא סגדו לצלם ולכבשן השלכו

ואלהי ישראל, עליו נסמכו,

עשה פלא ובמו אש לא נכוו

ויתמהו כל הגוים לראות נקוו

ויחרד המלך ויכנע לבבו

ויבוש מפסלו, אלילי זהבו,





ויצו לכל עמו לתת כבוד בתהלה

לאלהי העברים נורא עלילה

תמיד כל היום רממות אל בגרונו

אליו פיו יקרא ורומם תחת לשונו.

ואני כי לאלהי אמן הנני עבד

בשאת יתר נעליתי ואכבד.

ובמות זה מלכי ובניו מלכו

גם הם אותי אחר כבוד לקחו

וכמו אבותם עבדתי גם אותם

ובאמון רוח בעבודתי איתם,

ומשפט אלהי כי לא עזבתי

לא יוכיח בי כי למלכי נכזבתי, –

עם עם אל אלהיו ידרש בשמו ילך,

ואני תפלתי לאל מעשי למלך.

הן ארץ כשדים מקבצת מעמים

נפרדו לפסיליהם ובאחת הם תמים

באמונת רוח למלך לארץ

כאיש אחד חברים לעמוד בפרץ,

גם ביהודי לא יתנו מגרעת

כי יעבד אלהיו, נפשו יודעת

אם אך לממלכה נאמן הנהו

לנצר ארחה באשרה תלן עינהו.





ובארח זו אהלך זקנתי ושבתי

עם תמי אגוע בלבבי חשבתי

ומי מלל לי, הה, כי בערוב יומי

פתאם יבא איד וישערני ממקומי

לסגר חיתי לחיה לאכול בשרי

וכמות נבל אמותה מות אכזרי!

ופשעי מה הוא, מה עול פעלתי?

כי לאלהי, כמו הסכנתי, התפללתי!

הן זה דרכי תמיד מאז כל הימים

יום יום שאת רנה ותפלה שלש פעמים

ותפלתי עד כה גדולתי תרב

עתה לחטאה עון אשמה וחרב

ואני הולך למות בנפש מרה

למתיק מר המות נחם חסרה:

לו רק על תפלתי למות לקחתי

כהולך בחליל לקראתו הלכתי,

בעד אלהי קדושי וכבוד תרותיו

יקר לי המותה מתקו מררותיו

ובנהמת חיות על בשרי תקרענה

אעיר כבודי שפתי תהלה תבענה

כי בי ירום צורי יגדל הדרו

להקדישהו בעבדיו עשי דברו,





אך במותי עתה כבוד אל לא יכירו

כי על חטא התפלה מרד יחבירו,

הן זדים, קמי, אך שוחה לי כרו

בקנאתם בי האשימני חתרו

לשאה בקשו נפשי הטות מני ארח

למצא נתיבתם בלי עמל וטרח

ותפלתי אך תאנה נכלי און

למצא עוני לשנוא ידות בי אבן

ואל העם יגידו יודיעו פשר

כי למרד חשבתי, נמצא בי קשר,

ומותי – מות נבל רשע בליעל

הורס חקי ארץ במרד ובמעל,

ומר המות לכן לי עוד ימר

כי גוי חוטא כל עמי אויב יאמר.

– בן אדם! – נהם הארי בזעם –

אך זרות ותהפכות תדבר הפעם!

איכה נהפך פתאם לב עם הארץ

התנפל עליך ולהביא קרץ?

עם זו אהבך מנער עד שיבה

מה ראה על ככה להדפך באיבה?

אם פתאם השתובב משובה נצחת

על לא חמס בכפך נפשך לקחת





אהי מלכך אפוא אשר אמרת

נאמן לו הנך ובעיניו יקרת?

איך למות נתנך בידי אנשי רשע

אם חף אתה, לא עון לך, זך בלי פשע?

אין זאת כי עולת גדול עונך

ובתוך חכך תמנענו תחת לשונך,

אך סגור לבך אקרע עד אוציאנו

ובמתלעותי מבטנך אורישנו –

אם יש מלין השיבני – ואחכה

וענתה בך צדקתך – ואנקה.

אימתך לא תבעתני לא נפוגותי

הן למות באתי למות נכונותי

לבשרי אם תתאו בכפך הנני

פצה פיך ואכול שנך בי ואינני

ולמען תצדק פתחון פה לך למה

למצא עלי תנואות למען אאשמה?

הן עז וגבורה לך, ידך חזקה,

ולאכול עניי ארץ לך הצדקה. –

אך בדמי נקיים אם לא התגאלת

כי לא אדם הנך – וכמו התהללת –

למדבר תהפכות אל נא תתנני

כתר לי זעיר אחוך ושמעני.





לבלי הלאותך ספרתי בקצרה

רק שרש דבר מכל אשר קרה

ופרשת דבר אם תחפץ דעת

הבה אספר על אזן שמעת:

בלשאצר מלך כשדים נרצח בליל

כי התקשרו עליו אנשי החיל

ותבקע העיר בא כנהר צר

ועל מלכות כשדים המלך איש זר

דריוש המדי זה מלכי עתה

אפס ארץ כשדים טרם שקטה

עוד נכרו בחצות מרד ומעל

דם המלך המומת עוד קצף יעל

ויגעשו עם יתגודדו בסתר

ועל ראש המשוח ינע הכתר

והוא איש נכרי עתה יעשה מלוכה

על גוי מר ונמהר במהומה ומבוכה

וישם המלך נציבים בארץ

לבצר רוח משחית להשקיט מפרץ

מאה ועשרים שליטים – הם האחשדרפנים

לכל סבל הממלכה מחוץ ומפנים

וגבוהים עליהם שלשת שרי שרים

המה לכל לראש ולמשמעתם סרים

אחשדרפני המלך הרודים על ידם

לשים משטרם ולבקר מעבדם

והקיפו על המלך לבל יקרב נגע

ויהי שקט ושאנן מנזק ופגע.

ולפניו נאמן המלך מצאני

ובשלשה הראשים נמניתי גם אני,

כי שמע שמעי מעשי ומעמדי

כי רוח אלהים עלי ושדי עמדי

למלך לפניו מרי קצו השמעתי

האתיות לאחור בלי חת הודעתי

כי מאסו אלהים ומלכותו הרס

לטוב ממנו נתנה – למדי ופרס

ודברי הן בא נבואתי נאמנה

ומלכות בבל לדריוש נתנה

ובי לכן יראה ציר מגבוה

לכונן מלכותו במלאכות אלוה,

כי נאמן לו אהיה לבו בטח

כמו לאל על ידי דברי שולח.

ואקח פקדתי לה התמכרתי

וכאישון עיני את מלכי נצרתי

ואער כחי ולבבי יום וליל

ובדעת ובכשרון עשיתי חיל

בצדק ובמשפט העמדתי ארץ

רפאתי שבריה גדרתי פרץ.

וירא המלך כי דרכי השכלתי

ומכל השרים מעשי הגדלתי

ויוסף כבדני ביקר וגדלה

השליטני אמר בממלכתו כלה

נשאני לכל לראש בשאת יתר

ויחסרני ממנו רק הכתר.





מלך זקן וכסיל! – האריה נהם –

אך הבל בני אדם קוץ מנד כלהם!

כי איככה נואל לפרש אולת

לפקד על ארצו ובעז ממשלת

איש מעם זר אשר לא מבני מינו

לבטח בו ולהושיבו לימינו?

מלך גם אני, לי כל חיתו יער

מפני שמי יחתו יאחזו שער.

גם לי משנים, שלישים, שרי מסים

כלם גבורים במסה נסיתים

נמר שוקד דב שקק וזאב ערב

עד בקר לי הביאו ושלל ערב.

אם אמנם ידעתי כי מלאו כחש

פיהם שוא רגלם על מרמה תחש

כי כל נתח טוב בחריהם יטמינו

ממיטב הצאן ומחלבהן ישמינו

ירך וכתף יאכלו זרע ולחיים

ותרומתם לי בדל אזן וכרעים,

מעלם וזדונם ידעתי לא בסתר

ולא אחת יסרתים שלמתי על יתר,

אך טובים לי המה ולפני עמדו

אם כל אשמותם מני לא נכחדו,

כי בני יערי המה, בעלי משפחתי

ומומם בם נגעי הוא, מספחתי,

וכבודם לא אתן לאחרים, לזרים,

לו גם ממשפחת רם, מן הנשרים.





אם זך ואם ישר פעלך, אריאל!

לא לאדם המשפט – ענה דניאל –

אמנם צדקת אם אתה למינך

תבחר עשי דברך לעמד לימינך;

לטרף ולחנק לנשך ולשסע

אך בן מינך ממשפחתך יודע

חרבות שניו מאכלות מתלעותיו

ומה יתרון לזר עם כל מעלותיו?

לא כן האדם מלכותו בארץ

לבנות לנטע להיות גודר פרץ

ודרושים לחפצו סרים אל משמעת

שרים נאמנים במועצות ודעת

ואל זה יביט מלך חכם מלך נבר

אל נאמן רוח ומשכיל על דבר

ויחפשהו כמטמון באשר ימצאנו

ולמשפחתו אם מתיחש איננו. –

ומלכי בי האמין ועינו צפיה

כי אפליא עצה אף אגדיל תושיה

אבה השליטני הרים מעמדי

להיות שר שרים וכל אשר לו בידי

ויהודי כי אני זאת תמריצהו

כי שפרה עצתו בי למצא חפצהו

לנטע אהלי אפדנו לעקר שית

ולהניח מסביב מחוץ מבית,

זה אדיר חפצו ומי איש כלבבו

עליו ישען, ישליך עליו יהבו?

בכשדי לא יאמין, כי מי יערבנו

אם תמים לבו ברגנים איננו?

ובני מדי, עם קרובו, מקרוב באו

הארץ ואנשיה לא ידעו,

לכן רק האיש מזרע היהודים

יעשה חפצו בבבל וזרעו כשדים. –

היהודי הגלה מארץ מולדת

ובתוכה רוחו, לה נפשו נצמדת,

הוא בארץ נודו יבקש אך מנוח

להשקיט לו מימי רע, רישו לשכח.

מה הוה מה שוה לגר לארח

עם שונים התערב ארץ הפח?

אך שקט מאוייו, שלוה מחשבותיו

כי יניחו לו, איש אל ינע עצמותיו,

ובארץ שלום בעז מלך ערוכה

רק בה, ידע לב יהודי, יראה מנוחה,

ופרעות במדינה מוקשי עם וזועה

לו מקור נפתח אל כל צרה ורעה

בעדת מרעים כי נצב בקרב המונה

יד העדה תהיה בו בראשונה,

לכן אל מלכו מאספו נאמן הוא תמים

שלומו ושלום ארצו ידרש כל הימים

במעזו יחזיק ובעצמו שמח

וישגב אז גם הוא שקט בטח,

זאת השיב אל לבו מלכי, רב תבונות,

ובמצאו אותי לפניו איש אמונות

ואני לא תמול באי, בארץ נושנתי

מוסדיה מכוניה תרתי בחנתי





ותכונת ישביה מעלות כל רוח

ידעתי כלה, חרושה על לוח,

הנה לי יאתה להיות משנהו

ובי יפק זממו פעל למענהו.





בהשמע דבר המלך לעשות יזם

רעמו פני השרים רעד אחזם,

האחשדרפנים וחברי השנים

בחמת רוח קנאה חרקו שנים

ויערימו סוד התיעצו התמרמרו

ויהותתו עלי ובכל עז חתרו

ויחבלו תחבלות ויתנכלו

עלי למצא תנואות אולי יוכלו,

למען הבאישני משאתי להדיח

בקרו כל מעשי כל שיג כל שיח,

כל פעל כל מקרה העת קברה

העלו מנשיה הניעו בכברה,

אך לא דבק מאום ומום לא מצאו

לשים עלילות דברים לריק יגעו

במעשי ויגיעי אין מדחה וסלף

שכלה אין במו, באחד מאלף,

ולחפש כי הרבו למצא עונות

מהרו גם לסגר ספר הזכרנות

פן ישוב עמלם ירד על קדקדם

לחשף מצפוניהם כל חמס ידם

או לראות מערם פן תפקח עין

לראות פעלם מאפע נגדי כאין.

ויגדל קצפם, היטב למו חרה

על כי נקיתי לא עקשתי הישרה

על כי חכמתי ולי עצה ותושיה

ואני מפליא לעשות ורב העליליה

אלה עשן באפם רקב בעצמותם

כי יבצר מהם לחמס מזמותם –

עד נוכחו לדעת התבוננו בינה

כי שוא יחפשו עלות במעשי למדינה

ויגעשו ויתחוללו כסער

וילכו קחת תורה מחיתו יער

היא תורתך, אריאל! לי בארת

על פיה מיערך זרים בערת.

הן גם בן האדם לעתים מזמנים

ילמד דרכך פקודיך לו נאמנים,

משפט חיתו יער גם לאדם ייקר

אם למצא בו חפץ מקרהו יקר.

באדם נפש חיה, בקרבו מסתרת

ולעת מצוא במשובה מתעוררת

אז יהיה האדם גם ליש גם לביא

ועבר ורמס וטרף אל חריו לביא

ופריץ חיות זה הולך על שתים

לו אין מתלעות, פרסות אבירים, קרנים,

ובכחו יגדיל אך רוחו כי יער

גם ממך, אריאל! וכל חיתו יער,

כחו במחו ומזמותיו צפרניו

ישתער – וכל חיות לא יעמדו לפניו,

ולא במחשך מעשהו, בסבכי היער,

כי אם בראש המיות, יומם, בשער!

ידעתי, ידעתי, האריה קרא –

אך ספר הוסיפה מה אותך קרה?

בראות השרים כי מצד המלוכה

אל חנם לי צדו לכרות לי שוחה

התהפכו מסבות הסב כלי המלחמה

אל מקום פלני אלמוני, שם ידם רמה:

קנאת עם עוררו קנאת דת ואמונה

היא תעור פקחים ותסלף תבונה.





מה קדוש מדת, מה מנה גבוה?

מה רם מה נשגב לאנוש מאלוה?

ובני האדם מה שפלו נאלחו

כי דת ואלהים אל חפצם יקחו

אל חפץ תרמיתם ומחשבות אונם

לכלי חמס אל רעתם וזדונם!

יראו כי אזלת יד מעשיהם בצע

כלו החצים הכריע בם רע

אל מקדשם יבאו בחזק מצח

ובבגדי השרד יליטו כלי רצח

וחמשים נשק קדש יצאו בני נבל,

מפץ למו הדת אלהים מחי קבל,

הקדש מלא חמס שד עניים

והאמונה עקבה מדמי נקיים!





גם שטני הרעים און למו מצאו

זכרו אמונתי ולפעלם יצאו

לקומם לאויב לי את עם הארץ

להוכיח לו ולהראות כי בא קרץ

ואם יתמהמה בא יבא לא יאחר

אם יבא היהודי הזר בן עם אחר

השתרר במדינה בגאותו וגאונו

ומשל ממשל רב ועשה כרצונו –:

היהודי הגולה אך מצא מנוחה

מתערה כאזרח ועוד לו אך המלוכה!

היהודי בא לגור וישפט שפוט

קרחי וגזי, ששך, המר וספוד!





תפארת גאון כשדים ציצת נובל

נבלה הארץ, אמללה נבלה תבל!

ערער תתערער חומת בבל הרחבה

ובבטן היהודי לה קבר חצבה!

תחת עבד כי ימלך ימשל בשרים

במכמני הרוח ובחיי בשרים

הלא תרגז ארץ ישמו ישרים

הבנים אין לבבל כי נשיר זרים?

הן בשנה נקח ותוכחתנו לבקרים

נמשל כבהמות נדמה לבקרים

כן משל קדמוני שתה לעג לרויה:

“הן ארץ כשדים זה העם לא היה!”

ובמשל היהודי ועמד על כנו

על כל יתגדל – הן נוקם הוא וקנוא!

על גלותו בנו נקמתו יניח

ולרגליו הדם ראשינו יניח,

ובקנאתו לאלהיו יביא קרץ

על מחמד עינינו, אלהי הארץ.

כרע בל, קרס נבו, יכתו שאיה

מגאון הכרוב – החיה היהדיה!

עשו פלילה, הבו עצה ותקנה

כי אבדה האמונה הדת בסכנה!…

כן המו רעשו בקול חצב להבות

אך לא עצרו כח לתפש לבבות,

כי קנאת דת ואמונה לעם זרה

ולצודד בה נפשות ידם קצרה.

גם מגבוה מלים מהם העתיקו

לבלי לב העם מזרים ירחיקו,

הן עתה ארץ ומלאה ביד זרים:

מבני מדי הם המלך והשרים

ומגמת פני המלך ותשוקתו

לשפך על בבל רוח ארץ מכרתו,

על כל מחמדיה לכן ידו פרש

לתכנם לערכם בדתי מדי ופרס

הס, כי לא להזכיר בשם זרים או גרים

מלך אחד לכל – כל עמו חברים! –

ראו צררי כי עצתם הופרה

ויחבלו תחבלה ויעמיקו סרה:

כתבי שטנה ערכו חרש הפיצו

ביד חרוצים לכל בני העם הריצו

כתבו מררות במזמות וחשבנות

הרו והגו מלב דברי עונות

כי היהודים המעטים פרצו פרץ

וילחך הקהל כל טוב הארץ,





יד היהודים בכל, אין עוד מלבדם

וינצלו את העם יחריבו לשדם

כי היהודים כלם חברים יחד

ולתת חתיתם עמם המשל ופחד. –:

– שמעו עמים כלם ולאמים האזינו

על מה אבדה הארץ הלא תבינו

בכפרים אכרים רשו רעבו

בקריות החניות שממו חרבו

הקונה לא ישמח המוכר יתאבל

ואנו ואבלו: כשל כח הסבל!

וסבבו בשוק סופדים מחזיקי בפלך

שכר האדם לא נהיה בעיר בפלך

והמשתכר משתכר אל צרור נקוב, –

הלא על היהודי ראשית הגוים נקב

כי ראשית תבואתם לו ראשית החרם

ויבער מגדיש ועד קמה ועד כרם,

לבו תהום רבה לו מחשבות חרוץ

כעפר יצבר כסף וכטיט חרוץ,

דמינו כאריה יגיח מן המארב

ונפל בעצמיו כל המפעל כל המערב.

איה גבורתך, כשדים! איה קנאתך?

עזבונך נעזב נאספה כנעתך. –





אי לך – ארץ שנער! אבדת, עם מרדך!

מי ינוד למרודך, מי יפדך מרדך?

עלה הכורת, מפיץ על פניך,

כי איש יהודי יהיה ראש משליך

ולאחיו הוא סתר ואין מידו מציל

כי גם על המלך מרוחו מאציל

עתה מיהודים לא תהיה לנו תקומה

את בבל השדודה יפשיטו ערמה

לפשט עורנו ולגרם עצמותינו

כוס זהב למו בבל לשתות דמינו. –

הבו, אחים! מרי נפש וקשי יום כלכם

תושע לכם ימינכם לשבר זה עלכם!

איש רעהו עזרו ודבר חד את אחד

והיו לאגדה לצאת חוצץ יחד

לקצות ביהודים ורכושם תשסו

קדשו יום קראו מועד עליהם תכסו

בזו כסף בזו זהב והיה שלמים

לעמלכם עשקו היהודים האימים

הן מאשר לכם עשו כל העשר

ושבתם ולקחתם בצדקה ובישר.

ולאנשי הצבא לב אל תשימו

כי לנגע בכם יד לא ירימו





כי אתם עם – לא ילחמו עם רבים

ולמראה עין רק יסבו רבים

ובמעשיכם אלה נפלאות תחוללו

כי את צוררינו מארץ ינשלו,

הן מלכנו עיניו יביטו לנכח

ופעל פעל העם יראה ונוכח

כי נתכה החמה על בני הגולה

בגללם יגעשו עם והמהומה גדולה

והעם כים נגרש השקט לא יוכל

עוד מעט ונשא נס, קשר לקרוא יוחל

ומלכנו חכם העתים יודע

ולהקדים הרעה מהשתרע

לכפר פני העם יחיש גרש כלה

עם חרמם, היהודים, מגבול הממשלה

ועזבו חילם והתנחלתם ושבעתם

בתים לא בניתם וכרמים לא נטעתם

אז יחיל טובכם כי תפרצו פרץ

והושבתם לבדכם בקרב הארץ!

כן כתבו השרים במגלות סתרים

הפיצו לרבבות בערים בכפרים,

כן כתבו השרים שומרי הסדרים

הנשבעים למלך לעשות מישרים





ובנכליהם עוררו חמס ומרי

ודברם הכה שרש עשה פרי

כי תאות בצע בכל נפש שררת

בזה היא גלויה ובזה מסתרת –

אם יביא המקרה מי ימאן קחת?

מי נער כפיו מתת בצלחת?

אם אין מפריע אם אפס מנע

מי יחדל הבנות מחרבן רע?

אף כי האספסף, הנפש הריקה,

אביוני אדם, הנפש השוקקה!

שמעו ותחי נפשם צהלו ויעלזו

ובדי שלל זרעי ידיהם יפזו

ויתחרשו להיות ליום עתידים

ופרצים יצאו לפרץ ביהודים

וכבר שמו אתותם אתות זעם

ויתהלך קול נעלם בסתר רעם. –

והשמועה באה עד המלך במסבו

והימים ימי מבוכה – ויצא לבו

וימהר לכלוא הרוח הרעה

בטרם תתחולל ותהי לזועה

ובעז מלך ודבר שלטון במפגיע

נתנה הדת להודיע ולהשמיע





כי לא ינקה ביהודים נגע

וחיב את ראשו כל מוסר פרע.

הרצים יצאו דחופים, הדת פשטה

נמג העם, ארץ יראה ושקטה. –





ראו השרים כן תמהו נבהלו

כי בשוחה כרו כמעט נפלו

ולהשקיט שאון חתרו בכל כח

לבלי יחקר דבר וישכח

ובלי גם יפקד על לב לא יעל

ולא תגלה ידם היתה במעל. –





ולדריוש דבר המלך צוני

אך במשאון כסות חשתי גם אני.

כי עלי מחשבותם היטב חקרתי

להפגיע בי את האויב ונגזרתי,

כי בפרץ המונים בפרע פרעות

ירצון ויכוננו אלי, מקור הרעות,

כן יורום השרים, יד לא יטמינו

ולכלכל דבר על אפניו יבינו;

אם זאת לא תצלח ויד לא תשיגני

אל המלך יקשו משליט הסירני

ולא אהיה למוקש לשים עם כמרקחה

כי בשלי הסער – והיתה הרוחה.





זאת חקרתיה והדבר העלמתי

וכבער לא ידע הייתי ונאלמתי

לבלי יענשו ויחסדני שמע

כי עויתי משפט עדי נגע.

כי תם אני לא אדע ראו השרים

וישמחו לשוב לירות במסתרים,

במזמתם כי נוקשו לא נואשו

ואחרת למצוא תקוה לא נטשו –

רעת האדם רבה לא תחקר

וכהקיר ביר מחשבות און תקר

ופתגם נודע מכבר הימין:

“יגעתי ולא מצאתי – אל תאמין!”

יגעו צוררי בתחבלות התהפכו

ויחבלו עצה ומזמה ערכו

ויבאו אל המלך וידברו:

נחנו עבדיך חילים גברו

לבצר רוח עם ושאונו השביח

ולבער הרע כל מסית מדיח,

הרוחות הרעות המו וישקו

תמהו מגערה דמו וישכו

ואנשי תמיד יבדילו עוברים בארץ

להשקיט מסביב מצוחה ופרץ





אסף בלי יבא וגדודים לא יראו

ומפירי חק בבתי כלאים החבאו

גם אזנים כרינו לשמור מסח

מוצא פי האדם, מה דבר מה־שח,

כל אלה עשינו וידנו רמה.

לגדר פרץ הקם סערה לדממה,

אך לבנו יהגה אימה ושפק

אם בפעלתנו מלאנו הספק,

אף כי הרבינו, ידנו לא קצרה

לכלוא רוח משחית כבות אש זרה

אך שמץ מנה אולי ישאר

עוד בה עשיריה ושבה והיתה לבער!

לכן רחש לבנו השלם המלאכה

לתת לעם מורא, חזק לממלכה,

בעזוז עז מלך למעלה הגבה

ועל פני כל העם יכבד כאלוה. –

לזאת, אדונינו המלך לעולם יחי!

למלט עמך מרע ארצך מדחי

נועצו לב יחד השרים והסגנים

האחשדרפנים הפחות והסרנים

להנתן דת המלך כלה ונחרצה

לאסר אסר בתקף פקדה נמרצה





לבלי יזיד איש בעיר במדינה

אשר לו דבר, כל תפלה, כל תחנה,

חלות פני גבר לעשות שאלתו

אף לא לאלהיו יביא תפלתו

כי אם אליך מלכנו, ראש התחלה,

עדיך כל בשר יבאו בתפלה.

ומבקש דבר מאנוש, מאלוה

חוץ ממך גבוה מעל גבוה

בן מות הוא והשלך לגב האריות

ולעמך תורא בעשותך נוראות.

עתה, מלכנו! בימינך רממה,

הנה כתב הדת הואל קימה

ותהי זאת לחק מהיום עד חדש ימים

עד יסכן עליו עם באמת ובתמים. –





כה שננו לשונם לב מלך חדרת

והוא נפעם ונדהם בו נפשו סערת

ולהרעישו יוספים בשמעות יבהלהו

ובחק זה, יאמרו, מכל רע יצילהו.

ובדברם – בפני המלך נחשו

ובהכירם אות רצון התאוששו

מהרו ויחלטו וכתב הדת שמו

ובטבעת המלך חיש חתמו –





ואני כתב הדת בראותי האמנתי

כי כן חפץ מלכי וכמו הסכנתי

לראות מלכי הראשון נבכדנאצר

ובגאותו גם דריוש לא נעצר

מהתאות תאוה כאלהים הופיע

לאמר לכל: אין מבלעדי מושיע!

ועל כן זאת הפעם לא עמי נועץ

באשר ידע זה חפצו לי מנאץ

ולדת כזאת לכן לבי לא שתי

ומצות המלך מעבור לא חתי

כי לא אלי היא נפשי מאד ידעת

הן מכבר עשו חפשי מכל משמעת

אמונתי עבודתי לאל אבותי

ובחקר אל איש אל יניא מחשבותי

ובתם לבב לכן שקט בטוח

אל חדרי באתי בו חלון פתוח

נכח עיר קדשי הצבי ירושלים

שם יום יום ערב ובקר וצהרים

לאלהי אתפלל אכרעה אברכה

ואבוא גם הפעם לעשות ככה

ובעודני מתפלל על ברכים

מתחנן ומעתיר אל אל שמים





שאפו שררי, המו רגשו השרים

כחתף לי ארבו דרך האתרים

ובשמעם קולי, מלתי על לשוני

מהרו אל המלך בי לענות עוני.

אמרותיך – אמר האריה – מזקקות

לשונך תער מלטש, לך שפת חלקות

אך דעת אחפץ אל מה התפללת

ומה הדבר מאלהיך שאלת?

אולי בתפלה ודבר התחנה

תפלה נתת במלך במדינה!

הה! – ענה דניאל – תפלתי זכה

ודברי התחננתי מלב דכא

אם תשמע, תחת לשוני לא אכחידה

אם הבן אך תוכל, הבה, אגידה:

ירמיהו הנביא הודיע נאמנה

כי למלאת לבבל שבעים שנה

מיום לנבכדנאצר באה הממשלה

למיום כבש ארצי ומלכי גלה,

אז תשבר בבל יחרב עם כשד

ציון במשפט תפדה ועמי בחסד,

ממדי ופרס יקום מלך מנצח

הוא יבנה עירי גלותי ישלח,





עתה אתותיו הראיתי לדעת

בהרג בלשאצר ובבל נכנעת,

הקיץ הקץ עליה בא בא קרץ

ודריוש המדי המלך בארץ,

אז תרתי בלבי בינותי בספרים

אחת לאחת לחשב שנים מספרים

והנה שנת השבעים השנה מלאה

הנה קץ הפלאות, שנת גאולי באה,

ואתנה את פני אל נורא עלילה

על הר קדש אלהי לבקש תפלה

ואני מתודה ומתחנן לאל

על שביה בת ציון על גלות החל

כי יקים דבר עבדו נביא שמהו

לבלי חטאתינו הטוב ימנעו

וברחמיו הרבים כרחם אב על בנים

ישיב אפו וחמתו ויאיר פנים

על מקדשו השמם ביתו החרב

על נדחי ישראל עם שרידי חרב

כי ישוב ונחם וישיבם לקדמתם

ישוב ונחם ויניחם על אדמתם

בירושלים הבנויה לתלפיות

כימי עולם וכשנים קדמניות!





המצאתיך?! – שאג האריה בזעם –

דבר בליעל יצוק בך נחשף הפעם!

פיך ירשיעך! שמעה אזני ותבן

כי קרבך הוות לבך יקבץ און

בן נעות המרדות! טובה שכח

למעל במלך בך לבו בטח!

ובהאמינו בך וינטלך בשאת יתר

ובידך עת יפקיד ארץ וכתר

תשא עיניך אל ארץ אחרת

היא לך ארץ חפץ לגאון ולתפארת

ותשוקתך עליה שוות עזר

בעם לבדד ישכן עליו יציץ נזר!

אם לבך ציונה פה הנך עקר

ועבודתך למלך רמיה ושקר

תמתך אך מכסה, בגד ממעל,

מרמות ותך תוכך, בגד ומעל –

למרד במלך חשבת מחשבת

נכתם עונך ולך משפט מות!





האריה הגה – ויהי דברו לקול המון

והנה קול רעש גדול: אמן ואמן!

ליש אבד מבלי טרף התנער:

“כן, מורד הוא, בן־מות והיה לבער!”

ובני לביא התפרדו חברו פתע:

“דתו להטרף, הו, נשסעהו שסע!”

בעליצותם אחריהם החרו החזיקו

גורי אריות ומתלעותם הריקו.

ומחק ארי מסבל לביאה קמה

ובצואר עתק התנשאה רעמה:

– לא חנם צרנו ציונה יכסף

שם הררי טרף ימיש, יערות יחשף,

ישמיד חיתו לבנון אבירי בשן

יכרית חית כפירים וכלו כעשן.

כל ישית תחת רגליו זה האכזר

הן נפשו אותה רע, חפצו, הה, אך זר:

המר ארץ יאמר זה איש און ומרי

לשום אריה כבקר כעגל ומריא

ושעשע בזקנו שה, ירהב בליש

על שחל תדרך רחל, ירמסנו תיש,

ובן אדם זה בחכמתו יתאמר

יכבש כל אחינו ובם יתעמר,

בתלם עבותו יקשר דב עם שורו

עלות ינהל זאב יבול לחמורו

לנמר ירתם מרכבתו ויבלמנו

ויזנב השועל רכב ישימנו –





הן כל אלה יפעל זה אנוש רמה

הבה נכריעהו טרם בצע מזמה!

הס! – קרא אריה הראש מלא חמה –

מה עמך, לביא! מה תפילי אימה?

האנכי אגור מבן אדם חציר

כי יעז בהותו על יער הבציר?

שם מרבץ לחיה מדרות עולמים

בטרם נוצר זה האדם קצר ימים.

אמנם כן, הוא מתהפך בתחבלותיו

וכשך יקושים נלכד בשחיתותיו

ומתי מעט נתפשו היו למס עובד

בידי זה הסס, השש למס אובד

אך לעשות כלה את חית הלבנון

ולהוריד עז מבטחה להיות מנון

מנהו יבצר לו קצרו ידים

ואלו חיה אלף שנים פעמים!

לכן הרגעו, אחי! אל תשערו שער

אל תדאגו לשלום אחינו ביער,

אם כל יערי עד יהפכו משרש

אם יעלה הכורת ונקף כל חרש

אדיר הוא הלבנון דגול מרבבה

וחיתו יער בו תרמש איתן מושבה





ואתה, בן אדם! – אל דניאל פנה –

יאלף עונך פיך ובך ענה

כי נקי ישר באדם אינך

למרד במלך נשאת עינך!

ומותר לך אין מכל האדם

שנאתים על תרמיתם וחמס ידם

ואתה – מלך רמית, לא רק עמיתך,

הצטדק אם תוכל, ולא – אמיתך!

למה הבל איגע? – ענה דניאל –

ומידך הגזר דנני אל!

החפץ לך כי אצדק ותנקני?

לבשרי הן תתאו – הנני, אכלני!

כמה לא תשעה מני וכעש תרב

תדרש לעוני תבחן לב וקרב,

חטאתי לפניך – עצמי ובשרי,

ומחטאי זה אך בטנך מטהרי.

כמדבר בצדקה למה תתבר?

למה לך מסוה כסות ערות דבר?

אתה חותם תכנית: חנק, טרוף ושכול

אתותיך אל תנכר – חטוף ואכול!

רק לבני האדם, בלבבם מרך

בכסות עינים רק למו יש צרך





ובשר רע לאכול מזמות יחמסו

על שרשי רגליו יתחקו עלות יחפשו

שער דק ימצאו בהותם יעבתוהו

“האח, ראתה עיננו!” – ויבלעוהו.

כן אכלי עמי על נפשו יגדו

להשמיד בלבבם כי חלקו יחמדו

אך לקום לרצח בכח הזרע

יחרף לבבם מלא זדון ורע

לכן יתחפשו – הה, הללים יהלו! –

כמבקשי משפט ארחות צדק יסלו

ועון עמי יבקשו ייעצו להדיחו

“גוי חוטא הוא, אין שוה להניחו!”

וחטאים אם תמו, אם כלה פשע

לא יחדלו התעולל עלילות ברשע

כי גם צדקת עמי תהי לחטאה

כי יתרון לו בכל – והנה מתלאה!

כן יהמו ירעשו צררי יהודה

למצוא עונו לשנוא יסדו אגדה

האביד עם לא עז יתנכלו יתאנו

ברב כח יתחפשו עז פנים ישנו.

דרכם כסל למו – זה כל האדם

כי יפוג לבם וכמו חזקה ידם,





ואתה – אריאל! לא לאדם דרכך

לבך לב אריה – יגדל נא כחך!

אל תשעה בהבלי בני אדם אוילים

להציקני בשאלות לדכאני במלים,

הן בטנך חסרה – כפך נא הרם

בקעני אכלני ועצמותי גרם!

לא! – קרא האריה כנח מזעפו

ועל שכם דניאל נחתה כפו –

לא למצוא תאנה מבשרך לשבע

העמדתיך עד כה מבלי לנגע,

לטרף אם אכסף פי ולבי נשתוו

לא כבני אדם חבלי שוא למו טוו

לא אדם אני – זאת נכונה דברת

ובעיני על כן נחנת יקרת

כי רעת האדם היטב חקרת

ומר בחמת רוח בו התעברת

ונתתיך על ככה הרבות להג

לשמוע אמריך בשתותך לעג –

לא אדם אני, הות לא אבינה

אמת חפצתי בה צעדי אכינה

ודבריך יהיו אמת בך אעידה

למשפטי אפוא כי אותך אועידה!





הוכיחה איך צדקו תהפכות שתים:

עבד בבל ובוחר בירושלים!

ויען דניאל: – אם אמת חפצת

אל תהי כבני אדם דרכם נאצת

המה כי נכלו לי ולנפשי זדו

עון מרד עלי מלבם בדו.

בינה הגיגי, בחנני דע שרעפי

כי לא און בלבי לא עול בכפי

אם לאלהי בתפלה התחננתי

על עמי אהב, על ארצי חוננתי

כי לא יחטא היהודי אם מחשבותיו

במקורו, בקדמתו, בארץ אבותיו.

היהודי הגולה יביא צוארו

בעל מלכו מחוננו. ולא יחל דברו,

דברת שבועת אלהים ישמור תמים

למלך למדינה נאמן כל הימים;

היהודי הנודד טובה לא שכח,

ובארץ גלותו כי ימצא מנוח

חסד מלך יזכר חרות על לוח,

ובאמונה יעבד ובכל תם רוח,

גם דמו כי נדרש גם דם זרעהו,

כן אל צוהו כן לבו יורהו.





אך תמתו למלכו בארץ מקלטו

לא תהיה לו לפוקה הוביש מבטו

כי עוד תרום קרנו, עוד יגה אורו

לשוב אל ארצו, לכבודו, למקורו,

לא בתחבלות און ולא ביד חזקה,

לא במרד ולא במעל – כי אם בצדקה,

עת רצון כי תבא מאלהים ומלך

וגם הוא אל ארצו ואל מולדתו ילך.

הן כל גויי הארצות לאמותם

איש אל עמו יפנו בהתיחש לתלדתם,

ואין מכלים דבר לחשב לחטאה

משא נפש עם אם לא יחרש רעה.

גם ליהודי לב, גם הוא בן עמו,

ובגולה כי הלך בו עמד טעמו,

לא נכחד עצמו יצרנהו כאישון

ואל מקומו שואף לכבודו הראשון –

וזה כל היהודי, זה חותם תכניתו:

אותו תקותו לשוב אל ראשיתו

וכעם בציון ישב ושאתו ממנו,

ומי לא כן יוחיל – יהודי איננו,

וכמו הכשדי זה שמו יהיה לחגא

אם אל עמו וארצו לא נפשו ערגה.





יבדל מקהל ונכתם עונו

אם לא בבל חשקו תפארת גאונו;

ולשם גם יהודי אם לא נשוא לשוא

ציון היא ציון ומקדשה התו –

זו ציון ערש עם עבר ומכרתו,

רוחו היא תכנה, לו נתנה נשמתו

כי בה האלהים נגלה בכבודו

בחיקה הניח רוחו, צפן סודו,

ולעם קרובו, עם סגלה, הערה מקורה

ולישראל ממנה יצאה תורה –

מאז, שלשת אלה יחד יתלכדו,

ציון ישראל ותורה לא יתפרדו,

כמו חלאים מעשה ידי אמן נקשרים

האחד שיפל אין תקומה לנשארים;

ומארצנו עתה כי נדחנו

אוצרה הטוב אתנו לקחנו:

טהרת הקדש ושפני סגלתה

צרורות בצרור חיינו – בספרתה!

זה ספר התורה, בו מחבא רוח,

רוח אלהים שבארצו תפוח,

ותורתנו נשמור רוחנו שמרת

לבלי תצלח עלינו רוח אחרת,





ואם נדחנו בקצה השמים

נפשנו בציון, לבנו בירושלים,

ובתקותנו זאת בגולה נחי

כי מזרה ישראל יחלצנו מדחי

ויכנס אל האדמה מנה גלינו

ויקימנו לעם להיות אשר היינו,

ולנשמת התורה נהיה החמר

אל רוחה חיים ולרעיונה אמר –

ואם לא זאת לנו כל ישע כל חפץ

ובאדמת נכר נבחר בפזור ונפץ;

על תקותנו להיות עם הארץ

אם יעלה הכורת יבא הקרץ,

אזי תורתנו תלויה על בלימה

ואמרתה הצרופה אך אמרה נעימה,

אזי אך מצות אנשים מלמדה

מצותה הרחבה עלינו העמדה. –

ומה אפוא היהודי אם הוא כמו?

ובשם ישראל כי יכנה – ימח שמו!

אם יאמר העברי: ציון אבדת

כשדים עמי, בבל ארץ מולדת,

ויחניף בחלקות בגוים התערב

נבל הוא, לחם הקלקל לו ערב,





ואם באמת ובתמים כן לבו יורנו

מה הוא יהודי יודע איננו,

אם כה או כה ובנים יולדו

מבלי משים מישראל יכחדו…

ובתמתי כי החזקתי ואלך

בעמדי למחזיק ומעוז למלך

תמים לו ונאמן לא היה עוד בלתי,

וזה האות כי התרוממתי והתגדלתי,

דר לדר שבח מעשי הלל פעלי

וברכת מלך תלוני בעמלי;

אבל אשר עם שדי לא כחדתי,

את אלהי את עמי ומולדתי

לא הסתרתי, יחד פי ולבי תמים,

ויהודי אני גלוי לכל העמים,

ומשא נפשי, משא גיא חזיון,

לא טמנתי לא כסיתי במשאון.

עוד בימי בלשאצר הבעתי חידות

ולשיבת ציון אז חשתי עתידות

על עמי על ארצי חזון הרביתי

ולא כהה בי, את פשעים לא נמניתי,

ובדעתו תמתי נשא מעמדי

ושלישית הממלכה נתן בידי.





ומלכי עתה – הן לך כבר ספרתי

עד כמה בעיניו נכבדתי יקרתי

ומעלות רוחי הוא מבין שומע,

מערכי לבי ומגמת פני יודע,

ובהנבאתי על בבל הנבוכה

כי אל מלכות פרס תסב המלוכה,

ובראש דריוש אך הושם הכתר

חזון מצאתי דברתי לא בסתר,

חזון למועד כי ישוב אל למושעות

ולעמו המחכה יביא קץ הפלאות,

ולמלכי על ככה למאד נאמנתי,

כי לא נחבאתי, הגיון לבי לא צפנתי,

כי הנני לפניו כמו אנכי עמדי:

יהודי ירושלמי, לא כשדי, לא מדי, –

עבד משלים, גר בארץ נכריה,

אך לאלהים ישעי נפשי דמיה

כי אסירי התקוה ישיב לבצרון

לארץ אבות, בה למו חלק וזכרון;

גם צפור מצאה בית, קן לה דרור

ומקבץ ימצא נודד, שבוי דרור –

ובצפיתנו זאת נחליף כח

כי יקרא אלהים לעמו פקח־קוח





וברחמים גדולים לב מלך יעיר

לב מלך חסיד, משפטנו יאיר

ולטובה את גלות יהודה יכיר,

לאביו ולאמו ישיב בן יקיר,

עשוקים לנחלתם יונים אל ארבתם

ומנוחה ימצאו נודדים, כשלים ערבתם.

ועד עת בא דברו גר אנכי בארץ

היא עלי סתרה מעול ופרץ

ותדות אשלם – זאת תכונתי מעודי –

לדרש שלומה בכל נפשי ובכל מאדי,

בכל מאמצי כח לגמול לה אואיל

ובכל תמצא ידי איטיב לה, אועיל,

ובניה הטובים לי אחים ורעים

בחנוני גם ראו כי הנני תמים דעים,

כי עברי אנכי עמי הסכינו

ואמתי יוקירו בישרי יאמינו,

ושנואים רק אלה אבדים נדחים

המבקשים בארץ נוד תורת אזרחים,

ולמען יחנום וישיתום בבנים

למצא חן הם מתיפים בסתר פנים,

לסתם מקור ישראל לשטם דר עמנו

בגוים יתחשבו למען יאמנו,





אך יפלו ממעצותיהם מתי שוא

ובלא אמון יחסדם כל אזרח ותושב –

לשנוא ארצו ולהתעלם מלאמו

לא יבין האזרח לא יאמין לתמו;

ומשפטו אפוא על אל האנשים

כי במרמה ידברו בנים כחשים,

ובגללם קול גדול יעבור בעדה

כי יעקב יעקב ויהודה בגדה…

ובעם הארץ נבאש ויפרע

לשמצה ונאצה, חין ערכו יגרע –

ובנים כחשים חתו נבהלו

אחזה רעדה חנפים כי יקלו,

ויוסיפו אמץ חילים לגבר,

התבולל בעמים, עמם התחבר,

ולמען יותירום לטוב, השב חנם,

על עמם יעטו חרפה, השניאו חנם,

לא עם בינות הוא – יאמרו – רוח רועה

סכל אין לב מדרך השכל תעה,

כלו סג יחדו פניו אחרנית

ואחרי ההבל הולך קדרנית,

מעשיו תעתעים, מנהגו שגעון –

ובקלונו יכבדו יעדו גאון,





כי הם המשכילים לרבים יבינו,

אל דרך הגוים צעדם יכינו,

וידיהם שכלו לירות חצים שנונים

על אחיהם בני עמם שומרי אמונים,

ויתקלסו בם,לעג כמים שתו

בשאט נפש אותם תעבות שתו,

ושחוק גדול אז פרץ מאפסים

והיהודי לשנינה ולזות שפתים,

ויהי עצב נבזה שרקה בעמים

ושם “יהודי” וגדופה יחדו היו תמים –

העל זאת לא תאבל נפש ותשוח,

לא יתחמץ לב, לא תרגז כל רוח,

כי לקרוא בשם “יהודי” – חרפה וקלסה

ונושאיו ישרטו כבאבן מעמסה!

כל עם ועם באמתו מסתפח

בשמה ידגל בתהלתה משתבח:

זה שמי וזה זכרי, אני בן עמי! –

יתגדל כשדי יתאמר ארמי

ובשמו “יהודי”, זה עדות עדתו

בו נסמן נסו, אות דתו יחידתו –

בו יבוש יעקב, מפני שמו הוא נחת,

פן ישמע צר ורגז ושחק ואין נחת!





אך מי הסית צר, מי אויב הפגיע?

מי בפיהם שם דבר עתק הביע?

לא עלה על לב, לא חשב איש, לא דמה

כי שם עם – קלון לשאת עליו כלמה

ובעוכרינו אחינו – המשכילים

השגים בזרים ואת עמם משפילים,

רעתם הקרה לפרץ החישה

ועדה רעה הגוי כלו הבאישה,

כן בכרה קלה דרכיה משרכת

על כל העדר בלהות הפכת!





הרעה הזאת רעות רבות תהר

ובאחרית הימים תחולל סער –

רזי לי, רזי לי – הה, חזות קשה

רעה גדולה נשקפה רעה חדשה:

עת ירבו המונים הארץ יסחרו

וכתתו גוי בגוי ולהרע יתחרו

ואכלי עמי בימי רעבון יהמיו

לאכלו בכל פה כפרץ רחב יאתיו

ולמען לא יאשמו סוד יערימו

ועלילות דברים לבני עמי ישימו

לזרע שנאה ומדנים לשלוח

ויאזרו זיקות, אש קנאה לקדח –





והיהודים הנחשלים יבהלו

ומן המשכילים רבים יכשלו

וחללו המקדש המעוז והסירו

קדשי ישראל ובזרים ימירו

כל ירשת פליטה מבערים ומטאטאים

בתפארת אבות מלעיבים ומתעתעים

למען יאמרו בגוים: השכלתם,

אלינו נדמיתם אלינו נמשלתם!

וכאשר יענו אותם כן יפרצו

חומת בת ציון, עד היסוד יתצו –

ובהכשלם עזר מעט יעזרו

וינחשו ויחלטו כי באשר הפרו

ברית אבות, ברית עם, על כן נושעו

ובעיני עם הארץ חן מצאו, –

ממרשיעי ברית אלה תצא חנופה:

היטב דרך, בקש אהבה בנפש חרופה,

והמשכילים יזהירו – ירבו הזכות

ונלוו עליהם רבים בחלקלקות –

ובבית ישראל אראה שערוריה,

קדש וצבא מרמס, ציון ארץ נשיה

ועמי תלואים על כנף שקוצים משומם

אל על יקראהו יחד לא ירומם –





קול מהיכל קול שדי בלבבו יהם

ולמבצרי מעזים עם נכר יעש!

ובעת ההיא כי נשא ורם לבבו

כי בשלוה במשמני מדינה יבוא

פתאם – ורוח משחית בנפץ ופרץ

בא מן המערב על פני כל הארץ,

על בית יהודה ישתער ישתרע

ממסד עד הטפחות לקעקע

והלך בסערות תימן, כשאה יעל

יזה גוים רבים והשקם סף רעל

מבאר שחת, מן המים הזידונים

ובעמק החרוץ המונים המונים…

על עם ממשך ומורט, עם הגולה

יתגעשו יתהללו בהמלה גדולה

ברעם וברעש יפקד ביד רמה

ובימים אחדים ישבר – ולא במלחמה.

וזרעות השטף יפזו בכח

לרעוץ ולרוצץ להדף לנדח

עם עבר, עם עור, על זרים עגבו

עם עבר, עם עברה, כמו זר נחשבו –

והיתה עת צרה כמה לא נהיתה

ואין אחד מתחזק לקום לישועתה.





על עם נבלע, לא מעמד לו, לא ארץ,

מי יחוס מי יחמל לעמד בפרץ?

צאן אבדות עמי – לא עם כי אם נפשות, –

צאן קדשים בתוך צאן אדם נפרשות,

מי ינוד לצאן ישגה בכל ההרים?

מי יחמל מי ישית לבו לעדרים

אשר קוניהם יהרגום ולא יאשמו

ובלא הון ימכרו למען יתמו!

מי יאסף צאן ההרגה הנדחת

אם צמקו שדיה ובצמרה קרחת?

אותה ירעו קדקד כי מרעה רמסת

יהלמוה כי משקע מים רפשת. –

ועמי נגש ונענה ירד בבכי

מהר אל גבעה מדחי אל דחי,

הולך ובוכה עם זקן, עם סכל,

לתור לו מנוחה עד הנה לא שכל.

עם זקן עם עולם בוכה כילד

אין אב ואם, אין אח, עזוב בחלד.

סגר כל בית למצא פתח ילא –

ומי הסב ברעתו, מי פעל כל אלה?

הלא רב עונו כי אהב לנוע

מרוצתו רעה והוא לשמצה פרוע





ממקומו שערוהו לא אחת ושתים

ויבקש מנוח בקצה השמים

ולארץ אבותיו לא נשא עינים

לא זכר ציון שכח ירושלים

עם לא בינות עליה השליך נעל

ומכספו וזהבו נתן לבעל

אליו השתחוה לו שער לפתח

תת לו חנינה מפלט ומנוח

ומכחו כי שחד ויחרף נפש

ויקן לו זוית במקום הרפש

על כסף מכרהו עוד שת נוספות:

חמדת ישראל, הסגלות היפות,

אותן זבחי תודה הקריב ויעל

על מזבחו לבשת מזבח הבעל,

והבשת אכלה כל יגיע אבותיו

וינתק מוסרותיו השליך עבותיו

ובבא ימי הפקדה כי מלאה סאתו

קאתהו הארץ והנו ברעתו,

יחג ינוע – לא יין ולא שכר –

ארץ חדשה יתור, אדמת נכר,

כי לאהב נכריות שפל ויזל

והוא תעה אצל האבן האזל…





ובעת ההיא עת מהומה ומבוכה

רבים יקיצו מתרדמה הנסוכה

ציון ישאלו, לנתיבות עולם,

“שובו ונשובה!” – כים יהמה קולם,

"אל אמנו, אל עמנו – לקדמתנו!

אל ציון חמדתנו – על אדמתנו!"

ורבים מישני ארץ נשיה יקיצו

לחיי עולם יעירו בעם יאיצו

לתת גאלה לארץ חיל לחלך

מעמד לנודד ומנוחה להלך

נפש לגבי חמר ולבשר רוח

אל נר ישראל אור יקרות זרוח

לבזה נפש למתעב גוי ועבד

תפארת אדם כבוד גוים וזבד. –

קול קורא בכח כרה אזנים

ולנס ציונה יאספו מחנים

שם ציון ושפתה כל אזן שמעת

במו ישוטטו רבים ותרבה הדעת

ובסוד עמי הבאים למצא חקר

יתענגו למראה הערב והבקר:

מעוף צוקה מנדח האיר ממזרח

עץ יבש עץ שפל מתערה כאזרח –





ובעת ההיא – על זאת, הה, אילילה –

בעת לעשות, עת חיה רבת עלילה,

ינשאו פריצי עמי והרשיעו

את בוני ציון ועליהם יריעו

כי ישעו בהבל, חלמות יחלמו,

יחזו שוא ומדוחים כזב יקסמו:

ישראל לא עם – המה יתנו קולם –

שכבר מהיות גוי שבת וחדל לעולם,

ומי שיבת ציון על רוחו יעל

אך חושב רעה הוא יועץ בליעל

לשוב הבאישנו ביושב הארץ

על חטא לספות מרי על און – פרץ. – –

כה יהמו יביעו משכילי הרבים

בני התערבות, חבורי עצבים,

עובדי הבעל ובו שם מוסבים

והם נושקי היד תדושם בעקרבים

ובנצח ישראל תהלה ישימו

אחריתו יכריתו ונביאיו יכלימו

ימאסו בארץ אבות, ציון למו ציון

וכל הדברים וכל החזיון – קיקיון. –

אם אמנם כל דבריהם ישא רוח

ודבר אלהינו יקום – לבי בטוח





חזון למועד יבא – אם יתמהמה –

ונצדק קדש, השפלה הגבה

והקיץ הקץ – אשרי המחכה ויגיע –

ועם “ענני שמיא” יבא מושיע

לחתם חזון צדק עולמים להביא

יאמר לצפון: תני, בני לי הבי!

והיה לאב אל השבים מן השבי

ועפו כעב אל המזרח ואל הצבי

לשומרי אמונים שערי צדק לפתח

בשמן ששון קדש קדשים למשח –

דבר אלהינו יקום, בזאת אני בטח,

כרשום בכתב אמת לקץ יפח,

אך רקב בעצמי, מכה אנושה,

אלה בנים כחשים, מצחם נחושה,

לאמר לעם נבחר: מכל עם הוא שפל

ונביאנו חזו לנו שוא ותפל,

לאמר לעם עולם כי יאבד בגולה

ומקוה ישראל – חטאה גדולה!

וכזאת יאמרו לא זרים לא צרים,

אחי בני עמי, בני ציון היקרים! –

ובעת צרה עתה כי רבים החלו

לשוב אל עמם ולאור חדש ייחלו





כי יתן אלהים לעדתו השדודה

יתד במקום קדשו גדר ביהודה

והנה הם חתים יצרו צעדי אונם

כי כהני הבעל בהמונם ושאונם

מבהלים את העם יתנוהו לזעוה

כי שיבת ציון משובה, אות עם עוה!

על זאת אלכה שולל, אקרא אל אבל

על רוח עועים רוח טמאה ותבל

היא היתה בעמי, ביודעיו חזו ימיו,

ובלא עם יקניאוהו לפזר עצמיו!

לעם לא נהי מאפע פעלנו –

ומה אפוא אנו? מה גורלנו?

האם עם אבני השדה נולדנו

וצרורים במרגמה להיות נועדנו?

או למשרתים נמכרנו, בכרע ברך

ללאמים בערפל האיר הדרך?

ולאור גוים להיות בארץ נכריה

חשכים כי נלך עד נכת שאיה? –

עם היינו – אף נשוב להיות ככה!

וכל אשר לעם מיד אל נקחה.

עם – לא רק בספר, לא רק ברוח,

עם נחלה על אדמתו נכון בטוח!





עוד ישמח ישראל אל גיל כעמים

ובני אב אחד יחדו יהיו תמים –

זאת אמונתי, זאת תפלתי, תקותי

ובה חיי רוחי, נפשי, נשמתי!

הזה לי פשע, עון מרד ופרץ,

אם לא אחשב עמי רמש ושרץ

וככל העמים על כל פני האדמה

להיות גם הוא אשאף – כי באפו נשמה!

אם כן משפטך, אדיר מהררי טרף!

הבה, פריץ חיות, מעשה ידך אל תרף!

לא אוסיף, הצטדק לזכות מאויי

קומה אכלני – טוב מותי מחיי!

– הרגע, בן אדם! – האריה קרא

ולרגלי דניאל במנוחה כרע –

אל תירא איש חמדות, לך השלמתי,

לבבתני בדבריך ואותך רחמתי,

אם הכברת מלין מני נשגבו

דעות נשאת כמו זר לי נחשבו

אך בדברך כאש לבך צרפתי

בחנתי כליותיך ישרך חשפתי

צדק לי נשקף מטהר עינים

ישר דברי אמת – ממתק שפתים





עתה אל תשתע, כסיתיך בצל ידי,

התאושש, – משמרת אתה עמדי,

ולספר הוסיפה, באר הואילה

איך מכף צרים יד מלך לא הצילה?

מלכי – ענה דניאל – לעולם יחי,

חומה היה עלי לחלצני מדחי

ממתקוממי הושיע גבר חילים

אך מלט לא יכל מעצת נפתלים.

יש דבר גם מלך לא יוכל עשהו

כל תקפו ורצונו יעלו בתהו –

השרים הרעימו בזעקה גדולה:

– דניאל איש יהודה מבני הגולה…

למה – תמה האריה – דברו ככה?

ואתה שליט רב רדה בממלכה!

הטרם נודעת מי ומה אתה?

ומה שם עירך וגלותך העלו עתה?

אמנם – ענה דניאל – בזדון דברו

דבר מר שלחו, לב מלך עוררו

כי לב יהודי ביהודה, אליה עינו

בקרבו תלין המרותו, מחשבות אונו,

הנה כן זעקו האנשים האל:

איש יהודה מבני הגולה, דניאל,

במלך יתקלס ובשאט נפש

ישים חקיו מרמס מצותו רפש.

הן נתנה הדת מודעת במדינה

כי רק אליך יביאו כל תחנה

ולגב האריות עוברים יורידו

ועבדיך האזינו ולא הזידו

ורק זה דניאל, היהודי החזה

משחק לו המלך ודברו בזה

כי לא אחת ושתים הדת מחלל

יום יום שלש פעמים לאלהיו מתפלל!

ויתחלחל מלכי, פלצות בעתתו

הודו נהפך עליו צלמות כסתו

ערמת שטני עתה ראה ויבן

לכלי חפץ היה ביד חרשי און

ויצר לו ויתמרמר ויצריח

בעצמות עז בדברים הוכיח

כי לא עלי הדת, באשר יהודי אני

וכבר חפשי באמונתי עשני

לא לי היא, לא עלי תטף מלתה

זאת לא דמה, על לבו לא עלתה, –

אז נסו השרים התעב עלילה

ספר למלך פרשת התפלה





כי דבר בליעל בה יצוק ומעל

בבל סיר רחצי, על כשדים אשליך נעל

ומגמת פני לשוב ירושלימה

ועל זאת תפלתי נשאתי שמימה –:

– הן זה דניאל היהודי הגולה

על מלכו על ארצו איננו חולה,

היא לו אך מקלט מחסה לעתות בצרה

לשבע מטובה ולהריק אוצרה

ובקרבו ארבו לעת שמורה וערוכה

לנוס ירושלימה שם לעשות מלוכה,

למרד בך יאמר היהודי גדלת

באמונתך בו על ארצך המשלת,

מורד הוא בוגד, בו ענתה תפלתו

ולמרבה המשרה כן תגדל אשמתו

מהרה המיתהו טרם יפרץ פרץ

להדיח כל עמו ועלה מן הארץ!

כשמע המלך כל דברי בלע

שננו שטני, חזקו פניהם מסלע,

ויספק את כפיו וימרט שער

ותבער חמתו וישער שער

ויהס את כל עדת הנרגנים

וירב את החרים ואת הסגנים





על שלחם פיהם ולשונם חרצו

ובחרפת נבל בחיר יעציו נאצו

ובמישור הוכיח את לכתי בתמי

לחמד ארץ אבותי לאהב לאמי

ולחכות ליום כי אלהים יחונן

ובמשפט יפדה בצדקה יכונן. –

נפתולי אלהים נפתל מליצי רעי

ויאבק עם צוררי ויזכה דעי,

עמם יתוכח אמריו למו ירב

גנון והצל לא נלאה עד הערב

ובאמרי ישר עם השרים שרה

כבסני מעון חטאתי סרה

ומריבי חתו כי ידם קצרה

לחרך צידם ומזמתם נבצרה

וישתערו אל המלך בתרמיתם

להלוך עליו אמים לתת חתיתם,

רגשו וירעשו דבריהם העתירו

וברוח כביר ללשונם הגבירו:

– מלך גדול! כמוך גם אנחנו

כי נקי האיש לדעת נוכחנו,

אך משפט בו לעשות בחזקה נפגיע

פן יבלע למלך אם מחקק יפריע,





הן במדי ופרס הדת מודעת

כי בכתוב המלך ונחתום בטבעת

לקים דבר בכל אשר ישים משטרו

לא ישנה, לא יעבור – לא יחל דברו,

ובארץ זה מעט הרוחות השכנו

ולראש מלכנו מרגנים סכנו

בצפרן שמיר על לבם חקנו

לשמור חקי ארץ יחדו יכנו,

עתה אם יופר חק אם שמץ יגרע

ונקלו החקים כלם – עם יפרע,

וכפרץ נופל פריצים יהמיו

עד שהמלך במסבו יאתיו

ומנוחתו כבוד ושלום הארץ

לערוב לא נוכל עת יגדל הפרץ!

לכן, מלכנו! מלכותך הצילה

ומשפט חרצת לעשות הואילה.

יתאפקו רחמיך מתת חנינה

יומת נא היהודי לטובת המדינה!

יומת היהודי – והשאיר אחריו ברכה

שלום למלך שלוה לממלכה!

כן המו רעשו ומלכי ראה

כי יעצי בליעל חושבים עלי רעה,





הבין כי הות נפשם היא ויעבתוה

מרמת בטנם באזור צדק יכסוה

אך הצל לא יוכל, עליו חזקו

דברי האנשים לעיני כל יצדקו

והאנשים קשים בזדונם לא ירגיעו

וחתת בה יראוהו עדיו יגיעו;

חק אם יופר ויד המלך במעל

בעז יתאמצו אל בני הבליעל

ונפשות ירעישו לפרע פרעות

למען יצדקו כי נבאו הרעות –

ראה מלכי נכלי זדים ארורים

ולהצל לא יוכל ויבך תמרורים

ובנפש מרה בלב נקרע לגזרים

לעשות משפט כתוב נאות לשרים

ואני נקראתי ובבאי נבעתי

אשר נדבר ואשר נגזר שמעתי…

ויאמר אלי המלך: דניאל!

קצרה ידי מפדות, יושיעך האל,

אלהיך בו תדבק באמת ובתמים

ובאמון תעבדנו כל הימים

באברתו יסך־לך במענות אריות

ובשר חסידו לא יתן מאכל לחיות.





הן עליו הנך למות לקוח

ומגן לך יהיה לבי בטוח.

הלילה הזה ליל שאה ומשאה

גלמוד בו אהי, לא ירנן לא ירעע,

בדמעותי באנחותי רגעיו אספר

ומפעלות אלהים לראות אצפר

יעבור ליל עברות יבקע שחר

אשא כנפיו ופניך אשחר. –

ובדבר המלך – וישקני

אותי נהגו חשך – ופה הנני.

יגל כבודי – הגה האריה ויחד –

כי בקהל מרעים המלך לא יחד.

עז מלך – משפט, צדק תפארתו

דגלו אהבה, חסד ואמת עטרתו,

מפי מלך עליון לא תצא רעה

רק השרים סררים, בנפשם הרשעה

רק הם בהותם הישרה יעקשו

בקנאתם בשנאתם לנפשות ינקשו

יציבו משחית בטנם מרמה תכין

ובדרכיהם יכשילו למחות מלכין

כי כל תעבותם מקרבם יצאו

אל המלך יגלו בשמו יקראו. –





ובשם המלך צריך השרים

עתה השמיעו ונשלח ספרים

כי דניאל היהודי למרד פרץ

ומשפט מות עליו המלך חרץ,

ישמעו המונים וקראו מכל עבר:

“כן העם הזה – מות לבני עבר!”

וישרים ישמו, ושרקו על הרעות

והיה מלך הכבוד למלך בלהות – –

אך הרגע, עד ארגיעה לשון שקר

קץ לחשך, יאבד לילה ואתא בקר

תגל צדקתך ויהי לעולם עתך

ומרשיעי צדיק תצמית אמתך.

לכן השקט והיה שאנן מפחד

וחכינו עד הבקר בשלום יחד

האל מגן לך, כי לו ביד בני אדם

מגנוך צריך – נגזרת מידם,

ובאשרך הסגירוך לחיתו יער,

על זאת לאלהיך תודתך תער!





בבור השלך הס, חיתו שקטת

תוכו רצוף אהבה, שלוה שלטת,

כחברים מקשיבים האריות ירבצו

אין נהם ומשק – פיהם קפצו,





אל השב הנהדר, כצנה עטרו,

בידידות חרישית יביטו ונהרו,

והוא, דניאל, ביניהם על ברכים,

מתפלל – וכפיו פרושות השמים:

– אלהים, נורא תהלות עשה פלא!

ממחשכים אהודך, מבור כלא,

במו אפל יושב הכרובים תופיע

ובבור שאון אראה זהר רקיע

כי אתה, אל נאור! עינך תחזני

ובתחתיות ארץ ימינך תאחזני

מחביון עזך עלי שכות כפיך

ובתוך לבאים אשכבה בסתר כנפיך. –

משני אריות מי השליך טרף?

כפירים רעבו איך פנו לו ערף?

איך ליש אבד לא יעט אל השלל

ובני לביא יתפרדו סביבות החלל?

אשתללו אבירי לב אחור נסגו

מגערתך, אלהים! חתו נמגו

כי אתה יוצרם ולפעלך תוציאם

אם לשבט אם לחסד למשפטך תמציאם.

שלח פרא חפשי תשלח חרונך

מתג ורסן עדיו לבלם – רצונך.





ובי כי רצית, אל אלהי אבי!

יתרעע אריה ילבב לביא,

זוללי בשר מלאת רוח טובה

מאכל תאוה שמת למו תעבה –

נפלאים מעשיך ונפשי ידעת

כי למען שמך הגדול אותם תעש,

זה שמך בו אדגל, בו חיי גאלת,

יודע בגוים בעזך פעלת

כי גם חיה רעה לטרף נוצרה

שנתה דרכה, תאנתה הופרה,

כי עליון הנך יוצר כל חמר

על כל יצר וקרב תגזר אמר;

על כן, אלהים! בישועתך אגילה

כי בחרתני וכבוד שמך אגדילה

ואני ברב חסדך, אל נורא עלילה!

אשתחוה אכרעה ואבקש תפלה

כי עוד תפליא חסדך ויגדל עוד שמך

שמך הנקרא על עירך ועל עמך –

עירך נוה קדשך – מהפכת זרים,

עמך שבט נחלתך – חרפת צרים,

על מה ידכאו עמך, נחלתך שסים,

ודם עבדיך לשכרון צמים שותים?





על מה ינאץ אויב ומענים עשים?

על כי עמך המה ודברך עשים!

עליך בניך ישאו יסבלו

כי בריתך ינצרו, בשמך ידגלו –

תעשה נא קנאתך, אל גדול ומהלל!

חמול על שם קדשך בגוים מחלל,

אל מקדשך כי נחל פנים האירה

מעמך כי נוחל חרפה הסירה.

על חיתו יער רוח חן שפכת

לאריות ולבאים לב אחר הפכת, –

גם על חיתו גוי, כל אכלי עמך

יערה נא הרוח ממרומיך

רוחך, אלהים! רוח אמת ודעת

לעקר לב אבן, לב בשר לטעת

ומלאה הארץ דעה, אמת בטוחות,

השכל וידוע אותך אלהי הרוחות!

ומשפט עמך בחרת מעולם

יכירו וידעו קטנם וגדולם

משפט הסג אחור ישוב עד צדק

ושבריו ירפאו ויחזק בדק. –

ובעצמות היבשות עצמות יהודה

פחה נא הרוח ויעשו אגדה





איש באחיהו ידבקו, לא עוד יחצו

באשר רצתה נפשך כלם יחפצו

הצב גבול אלמנה ונוה יוסד

וממנו פנה ממנו יתד…

לתת בציון תשועה לישראל תפארת

וכנה נטעה ימינך – לגפן אדרת

אסירי התקוה ישובו לבצרון

ושב למו הדר הכרמל והשרון

ומדכאים לפני עש כמסס נסס

יגביהו כנשר והיו נס להתנוסס,

אז יגדל שמך, אלהים עשה פלא

יאמרו בגוים: הגדיל לעשות עם אלה;

אז לראות תפקחנה עיני עורים

כי גדול האלהים, אלהי העברים,

ולאור גדול יהיה עמך, עם סגלה,

נגה זרחך יפיץ בתבל כלה,

בימינו אש דת שמים לנטע

ומידו קרנים אור לזרע…

הס, אור נגה עלי כמראה הקשת

מחוטי זהב לרגלי פרש רשת

מה קוי זהר יתהללו ישחקו

ולירכתי בורי אדני פז הוצקו!





החזון נראה אלי ושדי יענני

כי שמע תפלתי אתות יראני? –

האח, אור גדול, רוח צח יפוח

צל אנשים אראה – הבור פתוח!

הנה קול קורא במרירות צרח –

הקול – הס – קול מלכי הוא – מתיפח:

– אהה, דניאל! האדם המעלה

דניאל, עבד אל חי, מה מלילה?

אלהים צדיק בחן לבות וכליות

ההציל חסידו משני אריות?

– יחי מלכי לנצח! – דניאל ענה –

אלהי מבטחי סביב לי חנה

שדי אל ראי מגביהי לשבת

שלח אורו ואמתו בגיא צלמות

להיות לי סתר מלאך פניו דאה

סגר פי אריות, לא נגעו לרעה

כי יודע האל תמימיו לו נאמנו

ולפניו ישרי, תמתי, בי ענו.

קרב איש ולב עמק עינו צפיה

לא ראה און בי, ברוחי רמיה,

גם עמך, מלכי, כן תמים הייתי

ישר לא העויתי, מדחה לא עשיתי.





– ברוך אל עליון! – המלך הריע

וששון לבבו על פניו הופיע

ויצו וכרגע דניאל העלה

ויחרד אליו המלך בבהלה

בזרעותיו קדמהו ויחבקהו

ויבך על צואריו וישקהו,

אליו התבונן ולבו המה כמו יין

כי מכף רגל עד ראש מום בו אין –

– ברוך אל עליון! – המלך הריע –

נוצר אמונים בלתו אין מושיע

אלהי דניאל מרומם על כל ברכה

הוא האלהים – אשרי העם שלו ככה!

ויסב המלך אל העטרים אותו

ויצום דבר וימהרו לעשותו

והנה רעש – הררי עד יתפוצצו

נרץ הגלגל, רעמים יתרצצו

ימים יהמיון, גלים יתגלגלו

בהמלה גדולה קולות יתבללו:

זעקת שבר ויללה, זעקה מרה,

ושאגה משובה ותרועה נשערה

יכו בתמהון אזנים יחרישו

ויסמרו בשר ונפשות ירעישו –





מה קולות אלה ומי שאון קרא?

מה פשר דבר, מה נעשה, מה קרה?

מטעם המלך השרים הובאו

מלשיני דניאל לספותו יגעו

גם זרעם ונשיהם אתם הובלו

ולגב האריות יחד הטלו.

אל קרקע הבור הם טרם הגיעו

השתערו האריות, התעלו, הרקיעו

ובנפש שקקה ובחמה שפוכה

עליהם התנפלו במהומה ומבוכה,

יחנקו וישסעו, יקרעו, יבלעו

ורמסו ופרשו ויזוללו ויסבאו

זרע אף קדקד ירטשו ויכרסמו

ויפצחו עצמותיהם ויגרמו.

ולצוחת נטרפים ארץ קרעת

שאגת אריות שמים בקעת,

שועת חללים כי תגדל מכאב נצח

תגדל כן התרועה בחמת נקם רצח,

אל זדים מלשינים נקם ישיבו

על כי לאכול נקי אותם הרעיבו –

נקם ושלם הוא, נקם בטן רעבה

אים הוא ונורא נקם חיה שובבה!





מנקם רצח ודם נסב עינים

בו לא ישמח צדיק בר לבב וכפים,

לעזוב גיא ההרגה התחנן למלך

נפן גם אנו, אחריהם נלך,

מקדש מלך נבא, בהיכלו פנימה

שם ירן לב צדיק בנקמה נעימה:

נקמת ישר וצדק ברשע כסל

נקמת אל אמת באליל ופסל,

נקמת תם וקשט בשוא ומדוח

לא בחיל ולא בכח כי אם ברוח!

מלך עליון, שאת עמים רבים מנהו

את אל ישראל יעריץ וירממנהו

וספרים שלח לכל העמים והלשונות

לכל ישבי תבל, שוכני ארצות שונות:

– אני, דריוש, שלום רב משמיע

ולכל העמים להיות גלוי מודיע

כי בכל ממשלתי, מקום דברי מגיע

חק ומשפט שמתי ואצו במפגיע

ליראה את השם הנכבד והנורא

אלהי דניאל, בשמו הוא קרא,

שדי שגיא כח חיים ברצונו

ורגזו וחלו ופחדו מהדר גאונו,





הוא אלהים חיים באורו נראה אור

מלכותו עולמים, ממשלתו בכל דור,

מגן לחוסים בו, לקויו אל למושעות

נותן אתות ומופתים עשה נפלאות

בשמים, בארץ, בימים וכל תהמות

כי עליון הוא, מעל עתים ומקומות.

והוא האלהים רב העליליה

עתה הפליא לעשות הגדיל תושיה

על דניאל חסידו עינו חסה

מאריות הצילהו – כי בו חסה,

מאריות מזי רעב ולחמי רשף

עמם נעצר מהנשף עד הנשף!




* * *






ויעש המלך משתה שמנים

לכל שריו ועבדיו הנאמנים

את משתה דניאל ביקר תפארת

ויכתב בספר זכרון למשמרת

ואלהי ישראל נודע בגוים

לו כבוד ישימו תהלתו באיים

בנפלאותיו ישיחו כל פה ושפתים

ויגדל שמו ויקדש מאפסים.

ודניאל הקם על, ראש לכל השרים

ויצלח וישכל לעשות מישרים





ובהוריש דריוש את הממשלה

אל כורש הפרסי, על כסאו עלה,

הוא משיח נגיד, האלהים יעדו

לבנות נוהו ולהרביץ צאן ידו,

רחב לב דניאל, נפשו נחמה,

כי הקיץ הקץ, עצת עליון קמה

ודברו בחזון, בו גלה סודו,

הנה בא, הנה נעור ונגלה יסודו,

כי שיבת ציון השב פקד כורש

ושארית יהודה על אדמתה תך שרש

ותהי אז על דניאל משרה כבודה

וקרא לו: ששבצר הנשיא ליהודה,

ובשש צרות צורו כי הצילהו

נחמים לו שבעתים גמלהו:

לשאת כלי הקדש, צרים נארו

להשיבם אל האלהים ויטהרו,

לראות ראשית ליסד המעלה מבבל

לראות אבן הראשה ביד זרבבל,

אבן מאסו הבונים היתה לראש פנה

ופדוים ישבון לבא ציון ברנה!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51984