


	
	[אכרע אקד לפני מלכי] (רשות לנשמת)
	



[בן המשפחה De Synagoga או Casadio, חי ברומא במחצית הראשונה של המאה הי"ד]





רשות לנשמת של ראש השנה


אכרע אקד לפני מלכי / אקראה מפניו אברך

שופט ישר הוא אלי כי / יורה חטאים בדרך.





יום זה יום הדין הוא נקרא / משפט הוא לאלהי יעקב

ישב על־כסא רם נורא / ולמישור יישיר העקב

על־האח תוך אש בוערה / יבעיר כל־אח עקב יעקב





לכן את שוכבת חיקי / התנחמי ספקי על־ירך

על־במות יצר לב דרכי / תרדי־בו בעבדת פרך.





ובתרועת מלך עורי / ובתקע שופר שמעי

ובשברים יצרך שברי / השפילי אותו הכניעי

וזדון ערלת־לב הסירי / הוחילי לאלהי ישעי





שובי שולמית עדיו כי / חנון ורחום הוא אף ארך

גואל משחת חייכי / אין לו דמיון אף־לא ערך.





אל דרש ספר ויקרא / איה שקל איה ספר

ולצדיק דורך הישרה / דודי לי אשכל הכפר

ורשעים ישתו מי מרה / אוכלת אש כל־הכופר





וממחצית פשעי ערכי / מעביר ראשון צור מתברך

ומכריע מאזני צדקי / ומשים פעמי לדרך.





בינו־נא זאת האל דרשו / מיום דין עד־יום כפרה

ובינתים פניו בקשו / לא ישחית בעבור העשרה

ובכל־לב אותו תקדישו / הוא יצילכם מכל־צרה





גם את נפשי אלי ברכי / ולפניו הכריעי ברך

הוא יגמל חסד עליכי / קומי אורי כי־בא אורך.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40725