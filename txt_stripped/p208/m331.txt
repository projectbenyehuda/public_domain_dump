


	
	בקשה
	




אלהי, אל תדינני כמעלי



ואל תמד אלי חיקי כפעלי!



בחמלתך גמל עלי – ואחיה,



ואל נא, אל, תשלם לי גמולי.



גאון נפשי לך אשפיל, ואקרע



במכאובי לבבי, לא מעילי.



דוה לבב אני נצב ונעצב



עלי פשעי ורב רשעי וסכלי,



הלום יגון – בלי יין, כאין



אשורי מנתיבך מט ורגלי.



ומה אענה ואן אפנה לעזרה



ביום משפט? למי אנוס ומי לי?



זדונותי – למול פני ועיני,



כלמתי – לעמתי ואצלי,



חטאי – לו יריחון בם שכני,



אזי ברחו ורחקו מגבולי!



טמא לבב אשר שובב, וסובב



לבבי בי עלי כל חטא פלילי:



ידעתים בעלותם על לבבי,



ראיתים על ימיני גם שמאלי.



כקש נדף אני נרדף ונהדף –



ולא נמנע ולא נכנע עמלי!



לך עיני בתחנוני, אדני,



בהאנחי שמע שיחי וקולי,



מנת חלקי וצור חזקי וחשקי



ומבטחי וגם כחי וחילי –



נחני נא בארח הנכונה



לפניך והכן את שבילי.



סלח חובי וישר את לבבי



אשר תועה כמו רועה אוילי.



ענה נאקי דלתיך בדפקי,



ראה, צורי, רפא צירי וחילי.



פדני מעוני, צור גאוני,



אילותי בגלותי וחשלי,



צרי עצבי, משוש לבי בקרבי,



ושמחתי באנחתי ואבלי.



קדרנית לך אלך שחוח,



בלי כח סליחתך בשאלי.



ראה, כי זכרך, יה, תוך לבבי



ובזממי במו יומי ולילי.



שעני נא רצני, אל אמונה,



ותיטב לך תשורת מהללי.



תנהלני ימי מדת צבאי



ותרעני ימי חלדי וחדלי,



חמל עלי וכפר מעללי



ושור שירי כשיר מושי ומחלי



ועת תביא יצוריך במשפט,



אלהי, אל תדינני כמעלי!








את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/331