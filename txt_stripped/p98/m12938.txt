


	
	לחיים ולא למוות
	



(1896)






לאיש אחד היתה אשת מדנים לאשה. ותמרר אשתו
את חייו בדרכה לקצוף פתאם קצף גדול. ולו קשה
הדבר הזה יותר מאשר לאנשים אחרים, בעלי נשי
מדנים, כי על כן היה לא רק פרופיסור לפילוסופיא,
כי אם גם איש הוגה באמת. יותר מכל אהב להגות
במנוחה בחדר עבודתו. לעתים קרובות בהיותו קורא
וכותב וצולל ברוח הספרים אשר לו, או בהעמיקו
חשוב בין הערבים, תפרץ אשתו פתאם אל חדרו
ותחל לריב אתו על דבר הבל. אז יכהה רוחו ומלא
רגשי חמלה על נפשו ינוס מביתו. ברגעים רעים
כאלה היה בעיניו ככלב אמלל ונדח אשר לא ידע
אנה יפנה. הוא היה שונא התגלות לב ולא אהב ריח
בתי משקה ושיחת שותי שכר. ובשובו עיף הביתה
התחדשה המריבה או דממה כבדה שררה שם, דממה
אשר העיקה על לבו מאד. האיש ההוא היה מורה
פילוסופיא ובעצמו לא הלך בדרכיה, כאשר יקרה
בארץ לעתים לא רחוקות.



פעם אחת הציקה לו מאד, והפילוסוף הזה, תחת אשר
היה לו לעצור ברוחה בדרך חמה או בהתולים,
כמעשה בעל מהיר שכל ממנו במקרה כזה, עזב את
ביתו וינס, ויאמר לנפשו, כי עת לשית קץ
לחיים כאלה, ובלי מצוא עצה אחרת גמר למהר
ולהתנפל המימה, ובכל מר נפשו צחק מעט צחוק נקם
בשיתו לנגד עיניו את צרת נפש אשתו. מותו יהיה
לה ענש קשה, אם גם כפעלה וכגמולה.
בגימנזיות העתידות להיות ירשיעוה עוד יותר
מאשת סקרטס. וכבר שוה לנגדו את הראשונות אשר
תבאנה על ידי המעשה אשר הלך לעשות בקרת רוח
כזאת. הוא יכל לבטוח בצדק, כי יספדו לו בעתון
הפילוסופי היוצא ארבע פעמים בשנה. הוא הצטער
מעט אך על דבר אחד, על כי הפרופיסור שריאר יקרא
להטיף תחתיו מעל הקתדרא אשר יעזב. רע היה
בעיניו, כי זה יקום תחתיו ולא אחר. אך מהרה הבין
יסוד קנאתו זאת: היא היתה אך תואנה בקרבו לכסות
את תאות החיים ויתחזק ויסירנה מלבו. פילוסוף
הולך למות, עליו להביט ברוח עז ובמנוחה על כל,
גם על אפשריות ממלא מקום כשריאר.

הפרופיסור הלך בחשכה בצעדי און ובמהירות
כאיש יודע את הדרך היטב. על הנהר מחוץ לעיר היה
מקום אחד אשר בחרו בו המאבדים את נפשם לדעת
מכבר. וזה שמו אשר נקרא לו שם “החוף האחרון”.
במקום ההוא נסב הנהר פתאם הסב ושטוף במהירות
רבה. כל הנופל המימה משם לא יראה עוד על פני
הנהר. המטילים היו נמנעים מלכת בחלק החוף
ההוא. והפרופיסור זכר, כי גם הוא לא היה שם זה
שנים רבות. זאת זכר בראותו שם בית עבודה גדול.
לפנים לא היה הבנין הזה עם מגדלי ארבותיו
הגבוהים במקום הזה. מלבד זאת עמד עתה למטה
אצל החוף האחרון עוד בית אחד, אשר לא היה שם
לפנים. ממעל לדלת הבית ההוא היה פנס מגיה אור
כהה, ולאורו קרא הפרופיסור את הכתוב שם על לוח
לאמר: " בית מלון אנילין". אות הוא, כי הבנין הגדול
היה בית עבודת סמי הצבע הזה ובהביטו אל כל זה
הבט והתבונן, תמה הפרופיסור בלבו, כי ברגע
אשר כזה יוכל לשית לב לדברי חל כאלה. הוא הסביר
לנפשו את הדבר באמרו, כי ברגעי שאול כאלה
כל אשר מסביב לנו מושך את לבנו

הוא בא עד החוף, והמראה אשר נראה לעיניו היה איום
וגדול יחד. ממעל מאחרי העננים המרחפים במרוצה,
הציץ אור לבן מעט; מצדו בית העבודה הכהה עם
מגדליו העשנים, ומתחת לרגליו הגלים השואגים
בקול תלונה דקה — מקום שם קבר לו. הוא קרס
ויכף…

פתאם שמע קול קורא אליו: — שמע נא! המקום הטוב
ממך ומטה…

הפרופיסור רגז תחתיו, אך התחזק כרגע ויפן כה
וכה, וירא והנה איש יושב על גזע עץ ומקטר
בשפופרת.

— מה אתה דובר אלי, חביבי?

— דמיתי כי אתה מבקש לטבוע.

הפרופיסור כמו נעוה למלה זאת. — לטבוע! אמר
בלחש, אך לא כחש, וישאל:

— ומה אתה עושה בזה?

— אני שולה אנשים מן הנהר.

האיש ההולך לאבד את נפשו לדעת שמע ויסמר
בשרו, ויאמר בחרי אף: מלאכה נקיה.

— לא מן הרעות שבמלאכות.

— ומה אתה עושה באנשים האלה?

— אני משתמש בהם בדרכים שונים.

— כונתי היא: אנה אתה מביא אותם?

הפרופיסור נבעת לדברים אשר הוציא מפיו.

— אנה אני מביא אותם? שנה אחריו האיש הנורא
בשחוק: — זאת לא אגיד לך, בטרם תתן לי את חייך.

— את חיי?

— כן, הלא חפצת לאבדם. אין להם אפוא כל מחיר.

— במה תדע כי חפצתי לאבדם?

— שמעה נא! קרא הדיג בלשון גסה, — היה איש אמת
אך ברגע כזה! ואם אין והיית בעיני כאחד הלצים
הפוחזים ונחמתי כי נודעתי לך.

— לו יהי כדבריך כי באמת… לחש הפרופיסור
במבוכה.

— התתן לי אפוא את חייך?

— סלח נא, זה לא יכשר. הן תוכל לבקש ממני
מעשים אשר לא יעשו ולא יתכנו.

— תשובה כזאת אפשר לקבל. לפי הנראה אדם הגון
אתה, אם כן זה הדבר אשר אשים לפניך: תנה נא לי
אך את הלילה הזה. אל תדאג: הנהר יהיה בעצם
המקום הזה גם בעלות הבקר, אם ייטב בעיניך תוכל
לשכב על קרקעו, הבה נלכה נא עתה אל בית מלוני!

— אבל מי אתה?

— אני בעל בית “מלון אנילין”.

ויקם האיש וילך לו בלי הביט אחריו, הלוך ודפוק
בנעליו הכבדות. והפרופיסור הלך אחריו כמעט
בבלי דעת.

ויבאו בפתח אשר מתחת לפנס הכהה, בפרוזדור
האפל והמטנף היה ריח עטרן חזק. הפרופיסור שאף
באפו.

— ריח עטרן פה, אמר בעל הבית.

— הרגש ארגיש, כי לא ריח שושנים הוא. אין זה כי
אם פועלי בית העבודה הם המביאים את הריח הרע הזה
הנה.

הם באו אל חדר המשתה, והחדר שפל תקרה,
וקירותיו מסידים. אצל שלחן הממכר נרדם
המשרת, ובחדר היה אור.

— אמנם ידעת מאין יוציאו שמן אנילין, אמר בעל
הבית: — אבל ריח העטרן פה יוצא מהלברטריא אשר
לי. אני בעצמי עוסק בסנון.

— בסנון יין דגן?

—לא, בסנון שמנים קלים וכבדים ועוד דברים
כאלה. אני עוסק בזה מאהבה…אך אולי תסעד לבך
מעט?

— לא: זה מעט אכלתי את לחם הערב.

— שבע הוא! לחש בעל הבית כמדבר אל לבו. זה
יכבד יותר.

בתמהון הולך הלוך וגדול פנה הפרופיסור, כה וכה
בחדר ויבט אל בעל הבית המשנה, אשר נחת
בכבד גויתו על כסאו, והכסא חרק תחתיו. הוא
היה איש גדל קומה וחזק, לבוש בגדים פשוטים,
בגדי דיג מדיגי החוף. נעליו הגיעו כמעט עד
שולי מעילו הקצר. ידיו היו יפות, אך בקצות
אצבעותיו היה עורו צרוב על ידי מיני חמץ. בזקנו
המגדל נראו שערות כסף. מצחו היה גבוה, ובעיניו
היה ברק משנה. בראותו את הפרופיסור מביט אליו
בעינים בוחנות אמר אל בוחנו בשחוק:

— הלא תבין עתה מה אני?

— האמת אגיד, כי לא אבין מאומה, השיב הפרופיסור: —
אך אם תתן לי כוס יין ותביאני אל הלברטריא
אשר לך, וידענו בודאי איש את אחיו יותר.

— טוב יין יש גם בלברטריא אשר לי, יין טהור
כמובן, דם ענבים.

הלברטריא היתה בחדר מרוח נחלק לשנים על ידי
דלתות ברזל עשויות להעתק. מחציתו האחת היתה בית
מוקד כימיאי, ותנור גדול בה, ורטרטות1 וסירים
להתיך ובקבוקים וכוסות וכלים מכלים שונים
ומשנים בתמונותן. ומחציתו השנית לשכת אוהב
מעשי אמן, קבוצת ספרים, ציורים, נחשת מצהב,
פסילי שיש קטנים, מעשי ארג משי, כלי נשק
ופרחים. בעל הבית העמיד בקבק יין רהנום (רהיין)
ויבקש מאת ארחו לקחת לו ממנו וילך לו אל
הלברטריא ויבער אש בתנור ויפח במפוח.
בהיותו עסוק בעבודתו היה כשוכח את ארחו.
והארח שתה כוס יין וירא את כל היקר הצבור
במקום הנפלא הזה; זמן רב עמד לפני תמונת אשת
דשזיקנדה2 מאת לאנרדא-דא-וינטשי בהעתקה
נפלאה; אחרי כן יגע לקרוא את החרות על קבר רומי
מעל לוח אבן נשחקה מרב ימים, אשר עמד שם בקרן
זוית, ובאחרונה העמיק בענג רב בספרים ישנים.



כשעות אחדות עברו, ואחר פנה אליו בעל הבית
ממקום שבתו לאמר:

— האינך עצב?

רק אז זכר הפרופיסור מה רחוק הוא ממטרת בואו אל
החוף “האחרון”. ויבוא אל הלברטריא ויבט דרך
שאלה.

— אני מסנן אדי מים בדברים שחמרים קלים עצורים
בהם. האד מסיע את החמרים המעופפים ואני קובצם.
האין זה מחזה נפלא באויר? כמין מחולת בנות
שעירים. נזכרה נא כי בגלל נפלאות קטנות מאשר
אעשה אני וכל תלמיד עוסק בכימיאה היינו מוצאים
בימים הראשונים להשרף באש כמשפט מכשפים.
אכן ממלכת פלאות היא הכימיאה הארגנית!



— דיג בעל בית משתה, אלכימיאי — ומי אתה אפוא
באמת? שאל הארח.



בעל הבית לא ענהו כענין.

— האלכימיאים היו אנשים נבערים או שפלים. זהב
היו מבקשים! מה דל הרעיון הזה! אנחנו מבקשים
עתה דבר אחר בכלי מלאכתנו, לחם אנחנו
מבקשים! שגם הוא זהב, זהב שדמות עוטפות בר.
האיש אשר יגלה סוד יצירתו — ואולי חי אתנו עתה
איש מאשר כזה והוא עומד ברגע הזה כמוני אצל
תנורו; אולי אהיה אני המאשר הזה, ואולי יולד
מקצה מאה שנה — אשר יגלה סוד זה ישנה פני
הארץ וגורל כל האדם. הסוד הזה צפון באחד החמרים
אשר בלי ספק אנחנו יודעים אותם ועוברים עליהם
בלי שים לב. מקרה, רעיון גדול או שגגה יכולים
להמציא את המזג המבקש. אך נחיה נא, לו אך נחיה
וראינו זאת!

— אם כן, אמר הפרופיסור: — עלינו לחיות משאיפת
חדשות, או אם נכניס בדבריך כונה יפה מזאת,
מצמא למדע? אך שכוח תשכח, כי “יוסיף דעת
יוסיף מכאוב”.

— ומה מנו יהלך? קרא בעל הבית, האין דבר עצב
יפה בבוז אשר יבוז איש למכאוביו, בכשרונו
להסיר לבבו מהם ולנטות אל הטוב והנשגב? רק
חדלי אישים ישימו עינם ולבם אל צרכי נפשם לבד.
האיש הראוי לשם זה מבקש דעת וחיב לבקש דעת.
הוא יצרף במכאובים. אמר נא מי אתה, ארח נכבד?

— פרופיסור לפילוסופיא.

— ואתה הולך לטבוע? אנכי לא ידעתי מה הביאך עד
הלום, אך לבעבור תגיד לי את כל לבך, אספרה נא
לך בראשונה את אשר עבר עלי. גם אני באתי כמוך
פעם אחת אל החוף “האחרון” הזה. נפשי עיפה מחיי
הבלי. אני עשרתי, שבעתי כל מיני תענוגות,
ותקץ נפשי בכל. חלי עצב קשה חליתי ואתן אל
לבי לשית קץ לחיי. כאשר באתי בערב אל הנהר
הלכו הפועלים מבית העבודה לבתיהם. למראה
גויותיהם הדלות והרעות חשקה נפשי פתאם
לעשות טובה עמהם, ואחלק ביניהם את כל הכסף
אשר היה תחת ידי, ובראותי מה צהלו פניהם
הצטערתי, כי אך מעט כסף נמצא תחת ידי. אז עלה
על רוחי, כי טוב היה לי להוריש את העניים האלה את
כל רכושי אשר לא יסכן לי, מלהורישו את קרובי
העתידים להשתמש בו בדרכי אולת כאשר
השתמשתי בו אני. עם אחד מהפועלים אשר לקחו
מתת מאתי נכנסתי בדברים. הוא ספר לי הלכות
חייו, ומה מלאכת בית העבודה, ושכר הפועלים
העושים בה מה הוא. בדבר העני את דבריו לפני
הייתי בעיני איש אשר קרב קצו. ועם זה העסיקוני
דבריו. מה נכבד בית עבודה כזה גם בחיי האנשים
העוסקים בו גם במעשה עבודו, ומעשה עבודו
נכבד ביחוד. בבית הזה יעבדו מיני פסלת אשר
בראשונה לא ידע איש מה לעשות בהם. בבתי עבודת
הגז יש שירי עטרן, ובראשונה היו שוכרים אנשים
להוציא את הפסלת המבאשת הזאת. והנה נמצאה
תחבולה לעבד את העטרן, ועתה יוציאו מן החמר
הנמאס הזה הרבה דברים מועילים ויקרים. האנילין
הוא אך מין אחד מפרי עבודו. כאשר הרצה הפועל
לפני את הדבר הזה כמו שהוא, השתוממתי על
החלוק הרב אשר בין הצבע היפה, המשמח לבב
אנוש, ובין העטרן, אשר הצבע הזה כמו יציץ
ויפרח ממנו. הרעיון הזה המציא לי מופת אשר ירד
חדרי בטני: האין חיי דומים גם הם לפסלת הזאת?
ובכח הרהורי לבבי אשר באו בי על ידי הרעיון
הזה נדחתה השקפתי הראשונה על החיים — השקפת
לעג, מרך ורוח נכאה — מפני רוח חדש. אמנם הרוח
החדש הזה אך בתקופות שנים שרש בקרבי
ויהפכני לאיש שמח בחיים כמו שאני עתה. תחת
אשר הלכתי לטרוף נפשי בניתי את הבית הזה
ואקרא לו “בית מלון אנילין” לזכר הדבר אשר חדש
רוח נכון בקרבי. מכירי אשר לא עלה על רוחם
לחשבני למשגע, בעת אשר בליתי כל ימי
בשכרון ובזמה ובמשחק כרטיסים, גמרו כי
משגע אני כאשר בחרתי בחיי דעת וחשבון. אך
כל מכין צעדו בדעת לא ישים לב לאשר יאמרו
הבריות. ואני לא אסתפק בעניני המדע אשר לי,
כי יש לי עוד עבודה אחת שפעולתה רבה.



— ומה העבודה הזאת?



— אני מצודד אנשים הולכים לטבוע, ארח נכבד.
וכבר השיבותי מן הנהר הזה טובעים רבים ואעשה
אותם לפועלים מועילים. במקצתם צלחתי מאד. אני
אקח את האנשים ברגע אשר יחזק יאושם עד מאד
ואשים אותם במשארתי לבעבור ילושו שנית…מה!
אתה חפץ לטבוע! טוב, לא איעצך להמנע מעשות זאת.
רק אחת אמר לך: המתינה נא ורדה מעט ביאושך. הלא
הוא חמר יקר אשר יצלח להוציא דברים נחמדים: אמץ
לבב, פרישות, ארך רוח, מסירת נפש… ובכל פעם
מצאתי לנפש המצלת ממות עבודה מועילה. את קשי
הערף שבהם יעצתי למסר נפשם על דבר גדול,
ואנשים כאלה הגדילו לעשות. את אשר לא יואילו
לעשות נבוני דבר מצויים יעשו המה. חניכי אלה
מטפסים גם במקום רם וזקוף עד מאד… הגידה נא
אתה האין חיים כאלה מלאים טובה? לקחת חלקת אדמה
קטנה מן הים — לא דבר גדול הוא מאד. המעשה אשר
אני עושה בדעת גדול מזה. בהתבונני אל דברי
הימים הראשונים, אדמה כי כל האנשים הגדולים
עמדו פעם אחת על החוף “האחרון” ויסורו משם
לבעבור יתן יאושם פריו; אדמה כי כן עשו כל
הממציאים והנביאים וגבורי העמים והאמנים
הגדולים וגם הפילוסופים, ארחי היקר, כי
פילוסופיא נשגבה עולה על לב אדם, רק אחרי אשר
יכון לקראת מות. השקיפה נא בעד החלון! הנה
השחר נשקף בזהר קרניו אל פני הנהר החורים.
בקר נחמד יהיה. העודך נכון?



—לא, ענה הפילוסוף: — ובוש אבוש להגיד, מה הדבר
אשר העיר בקרבי רעיון כזה. שלום לך, אדוני
הטוב. אני מודה לך.



הוא הלך הביתה; על פני החוף “האחרון” רחף אור
שושנים, והפילוסוף צחק בקרבו וישב אל אשתו
הרעה.







כלי זכוכית מיחדים להפרדה כימיאית על ידי רתוח. המתרגם  ↩



איש גדול באיטליא בן דורו של וינטשי במאה החמש עשרה. המתרגם  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12938