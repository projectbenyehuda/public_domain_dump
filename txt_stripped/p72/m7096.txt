


	
	ולאדימיר וואסיליוביץ פיאודורוב
	



א.

שמו היהודי היה: צבי הירש גרינבוים. הוא נולד בשנת 1815 בערך בעיירה קוטרבורג, בפלך וואהלין, לאבות עניים מן החרדים, אשר מתו עליו בילדותו. מאז גדל בבית דודו המלמד, שמסר אותו אל בית התלמוד-תורה שבעירו. עוד בילדותו נגלו בו כשרונותיו המצוינים. במלאת לו שתים-עשרה שנה כבר נתפרסם לעילוי. אז שלח אותו דודו לדובנה, שהיתה מפורסמת באותה לעיר של תורה וחכמה. שם נכנס אל הישיבה ונעשה מתמיד.

בעת ההיא ישב בדובנה למדן מופלג ובעל השכלה מרובה, שהיה מפורסם לתהלה בכל רוסיה הדרומית – ואלף אדלסון שמו. ביתו של אדלסון זה היה בית-ועד למשכילים שבכל הסביבה. לשם היו מתכנסים כל תופשי-התורה, שצמאו בחשאי להשכלת-אירופה. פני צעירים כאלה היה אדלסון מקבל בחבה יתרה וממציא להם תמיכה מוסרית. בעיר נחשב לאפיקורס והיראים מנעו את בניהם מהיות לו אתו שום מגע ומשא, ובכל זה נהגו בו כולם מנהג דרך-ארץ.

על-פי עצת אחד מחבריו נכנס גרינבוים בליל-חורף אחד לבית-אדלסון ומצא שם קבוצה של צעירים שישבו עסוקים בשיחה בעניני-השכלה. שיחת-הצעירים משכה אליה את לב גרינבוים. מפיהם נודע לו זה עתה לראשונה, כי מלבד הגמרא עוד ישנם גם עניני-למוד אחרים, שנחוץ לאדם לדעתם. אדלסון עצמו עשה על גרינבוים רושם כביר מאד, ומאז נעשה מבאי ביתו התמידיים – בשעה מאוחרת בלילה, כמובן, כדי שלא ירגישו בו היראים. מושפע מבקוריו אלה התחיל גרינבוים עוד בלמדו בישיבה קורא בספרי-השכלה, ובאותו זמן למד בעצמו גם ידיעות כלליות. אדלסון המציא לו מורה בחנם וגם את ספרי-הלמוד הנחוצים, ואשמורה אחרי חצות הלילה, בשעה שכל תושבי דובנה כבר היו שקועים בשנה, עוד התנועע גרינבוים לפני ה“עמוד” שבבית-הישיבה על פני ספר-השכלה או ספר-למוד.

הישיבה כבר נעשתה צרה לגרינבוים, ואף-על-פי-כן לא עזב אותה עדיין. בעת ההיא – והוא היה אז רק בן שמונה-עשרה שנה – כבר נתפרסם בין הלומדים לבקי בש"ס ופוסקים ויחכה להסמך בקרוב לרבנות. באותו זמן טפח בלבו את הרעיון, שנעשה לו אידיאל, אשר הסכים עליו גם אדלסון, להשתדל ולקבל באחת הערים משרת רב ולהשפיע בכח האבטוריטט שלו על העם, שיטה אוזן לדרישות הזמן ולא ידחה מפניו את ההשכלה החילונית. לפיכך הוסיף ללמוד בישיבה מתוך התמדה מרובה, עד שסמך אותו הרב הדובנאי להוראה. אז התחילו לדבר בו נכבדות, וכעבור עת קצרה נמצא אדם עשיר בעל-אחוזה בסביבת המקום, שלקח אותו לחתן לבתו. אחרי חתונתו התישב גרינבוים עם אשתו הצעירה בדובנה, ומשם צפה לכהונת-הרבנות באשר ימצא. בין כה ישב בבית-המדרש ועסק בתורה, ובביתו הגה בספרות העברית התיאולוגית-פילוסופית של ימי-הבינים וגם במדע ובפיוט העברי משנים קדמוניות עד העת החדשה. עם זה שקד גם על למודי-חול.

עברו שתי שנים. גרינבוים נעשה אב לשני ילדים, ומשרת-רבנות לא מצא עדיין לפניו. בתחלה הצטער על הדבר מאד; אבל מעט, מעט הסתלק משאיפת-הרבנות, עד שנואש ממנה לגמרי. אז החליט בנפשו לכונן לו מעמד בחיים בעזרת השכלת-חוץ. ביום בוקר אחד עזב את דובנה ויסע לקאמניץ-פודולסק, ושם נכנס אל המחלקה השביעית של הגימנאזיה.

ב

עוד בשבתו על ספסל הגימנאזיה בקאמניץ החליף גרינבוים מכתבים בעניני המדע העברי עם גדולי המלומדים היהודים ברוסיה הדרומית ובגאליציה הקרובה לה, וביחוד עם ר' יצחק בער לווינזון (ריב"ל) ועם המשורר העברי גוטלובר. באותה עת נתעורר בספירות הממשלה קטרוג גדול על התלמוד. גרם לכך מומר ידוע, שהיה מגדולי שונאי ישראל, אשר טמקין שמו, מחבר הספר המיסיונרי-אנטישמי “דרך סלולה”, שמצא חן בעיני הקיסר ניקולאי הראשון. קרוב היה אז הדבר, שיאסרו להדפיס את התלמוד. כדי להגן על התלמוד תרגם גרינבוים – כשהוא לומד עדיין בגימנאזיה – ללשון רוסיה את המסכת סנהדרין מתחלתה ועד סופה ויכתוב לתרגומו הקדמה גדולה על-דבר ערכה ומהותה של הגמרא. גדולי המלומדים העברים מצאו את התרגום למעשה ידי אמן, אף נמצאו אנשים נדבנים בעלי-ממון, שחפצו לפרסם אותו בדפוס בהוצאותיהם. אבל הצנזורה לא נתנה אז את רשיונה להדפסת הספר, ומסכת “סנהדרין” בתרגומו של גרינבוים נשארה בלתי-מודפסת עד שנות השבעים התיכונות. באותו זמן תרגם גרינבוים לעברית את ספרו של מנדלסון “ירושלים” שנדפס בקצה שנות השבעים בהוצאתו של סמולנסקין בעל “השחר”. אבל גרינבוים קרא את עצמו על תרגומו בעילום שמו “שוחר טוב לישראל”.

אל הגימנאזיה הקאמניצית נכנס גרינבוים במחשבה תחלה, כי לאחר גמרו בה את חוק למודו, ישתדל לקבל משרת מורה באחד מבתי-הספר החדשים, שפתחה אז הממשלה לילדי-העברים. בעת ההיא עוד נמצאה הנהגת עניני בתי-הספר ליהודים מיסודה של הממשלה בידי הד"ר לילינתאל המפורסם, אשר עבר אז למסעיו בערי-התחום כדי לעשות תעמולה להשכלה בין אוכלסי-היהודים. כשיצא גרינבוים מאת הגימנאזיה הקאמניצית פנה ללילינתאל זה במכתב-בקשה, כי יקבלוהו למורה באחד מבתי-הספר. מסבות, שלא נתבררו עד כה, לא מלא לילינתאל את בקשתו זו של גרינבוים, ולא עוד, אלא שגם עבר בשתיקה על מכתבו. זה הביא את גרינבוים במבוכה גדולה, כי נעשו לאל כל תקותיו יום אחד, והוא היה עלול להשאר בלי כל מעמד בחיים. סוף דבר היה, כי אחרי מלחמה פנימית קשה וארכה החליט להמיר את דתו כדי להתקבל לאוניברסיטה.

גרינבוים, שנקרא לאחר שנשתמד בשם: וולאדימיר וואסיליוביץ פיאודורוב, נכנס אל המחלקה הפילוסופית של האוניברסיטה הקיובית. משעה ראשונה ואילך היה לו השמד רק אמצעי להשיג בו את מטרת-חייו: להיות להועיל לעניני-ההשכלה של העם העברי. ולמטרתו זו נשאר פיאודורוב נאמן ומסור בכל ימי חייו. בכל תנאי מצבו, שנשתנו חליפות, עמד תמיד על המשמר והגין על עניני-היהודים, והיא שעמדה לו, כי גם לאחר שנעשה מומר, לא הפסיקו כל אוהביו וידידיו מקרב המלומדים העברים את יחוסיהם אליו, וכאלו לא אירע דבר בינתים הוסיפו לבוא אתו בכתובים בדברי תורה וחכמה.

עוד בהיותו תלמיד האוניברסיטה נתגלה בפיאודורוב כשרון-סופרים מצוין. הוא נעשה אז עוזר במערכת העתון החצי-רשמי “קיובלאנין”. את כל מאמריו כתב רק בעניני-היהודים, וביחוד בשאלת בתי-הספר. הוא הציע הצעות ותכניות שונות איך להעמיד את השכלת היהודים בבתי-הספר על הגובה הראוי. הוא התעניין הרבה בשני בתי-המדרש לרבנים, שהתקיימו אז בווילנה ובז’יטומיר. מאמריו של פיאודורוב עשו תמיד רושם נמרץ, ובהספירות הביורוקראטיות הגבוהות אשר בקיוב היו מתחשבים אתם בכל פעם.

בגמרו את חוק למודו באוניברסיטה הקיובית קבל פיאודורוב משרה אצל הגנראל-גוברנאטור הוואהליני בתור פקיד לענינים מיוחדים. גם ממשרתו זו הפיק פיאודורוב תועלת לצרכי-היהודים. הוא, פיאודורוב, היה המעורר לעריכת מכתב-החוזר המפורסם, אשר שלח הגנראל-גוברנאטור הוואהליני בשנות הששים לשורה שלמה של יהודים אנשי-שם עסקנים צבוריים, מלומדים וסופרים, בהצעה, שיחוו את דעתם בשאלות אחדות, הנוגעות לחיי-העברים. פיאודורוב היה גם מחבר גליון-השאלות שנספח אל מכתב-החוזר הנזכר. בהיותו חובב הלשון העברית וספרותה, בקש ביחוד להטיב עם סופרים כשלום יעקב אבראמוביץ, גוטלובר, צווייפל, יעקב אייכנבוים ואחרים, שהיו בעת ההיא נושאי-משרה בתור מורים בבתי-הספר ליהודים מיסודה של הממשלה.

בתור פקיד עובד בלשכת-הסופרים של הגנראל-גוברנאטור עשה פיאודורוב טובות הרבה עם האדמורי“ים ו”יהודים הטובים" אשר באוקראאינה, שבעת ההיא, בתקופת ממשלתו של אלכסנדר השני, היו מתעוררים על אודותם לפעמים אצל הרשות שאלות וספיקות שונים. האדמורי"ים היו משבחים ומקלסים את פיאודורוב ומבטיחים לו חלק גדול לעולם הבא, ויש שעל סמך הבטחה זו היה מקבל מהם בינתים עד לחשבון מנה יפה במזומנים…

פיאודורוב עצמו היה מספר, כי בעת הראשונה היתה לו האמונה הפראבוסלאבית כאגוז שקשה לפצחו. עשר שנים התאבק עם גועל נפשו למאכלי-טרפה, וחמש-עשרה שנה עברו קודם שלמד לבטא כהלכה את ה“ריש” הרוסית. “עתה – כך היה אומר – כמדומני, שאני גוי גמור, אבל עדיין אינני מגיע בבחינה זו אפילו לקרסוליו של “הסאחאר מאראזעני” (מוכר נופת של קרח) שבשוק”. ופיאודורוב כבר היה באותו זמן “יועץ הממשלה בפועל”…

ג.

בראשית שנות השבעים נתמנה פיאודורוב למבקר ספרי-ישראל בווארשה. מבאי-ביתו התמידיים בעת ההיא היו: חיים זליג סלונימסקי, יצחק גאלדמאן, אליעזר צווייפל ועוד אחדים מזקני-המשכילים, שאהב לשוחח אתם בדברי-תורה ובמילי-דעלמא ולספר להם מזכרונות ימי-חייו.

בכלל היה פיאודורוב צנזור מחמיר מאד, אבל כיוצא מן הכלל נהג תמיד להקל בנוגע להעתון “הצפירה”, שיצא אז על-ידי חיים זליג סלונימסקי, יש אשר נמצאה ב“הצפירה” “סירכא” זו או אחרת, ומהרו לבוא לפיאודורוב העורך חז“ס מצד אחד והמדפיס יצחק גאלדמאן מצד השני, והיו מתאוננים לפניו על הקושי ועל ה”הוצאות הגדולות" שהתקון גורם, ואז היה מותר על דעתו ואומר: מילא, אם מתעקשים אתם להעמיד על דעתכם, אתן רשות, אבל דעו, שאתם אחראים לפני פטרבורג, ושהרשות, שאני נותן, עדיין איננה פוטרת אתכם מעונש, וסופכם יהיה בסיביר! אבל מניח אני דבר זה לפטרבורג; ידי בל תהי בכם, הלא אנשים אחים אנחנו!

נחום סוקולוב מספר על-דבר פיאודורוב מבקר “הצפירה” את העובדות הללו:

“פעם אחת עכב פיאודורוב אחד ממאמרי. עדיין לא הייתי אז עוזר קבוע במערכת “הצפירה”. אך שלחתי לעתים מאמרים ממקום מושבי אז ממאקוב.  המאמר נגע אל הכתות הדתיות שברוסיה. ועיקרו נעתק, מקצתו מאנציקלופדיה ומקצתו ממה”ע “ספ”ב וויעדומוסטי“. באתי לעתים קרובות לווארשה, ואז הלכתי לפיאודורוב לשאול אותו ע”ד גורל מאמרי. הוא הקפיד עלי מאד: כיצד אתה יכול לכתוב דברים כאלה?

בתור תשובה הראיתי לו את המקור.

– כן – אמר בצחוק – צריך לשלוח את הכותב הזה לסיביר. אני יכול לאסור, אף-על-פי שפלוני התיר, מפני שאין מביאין ראיה מן ההיתר. אבל מכיון שהמאמר כבר נדפס, אתיר להדפיס את מקצתו.

את רוב המאמר מחק, ואת מקצתו התיר לדפוס.

– אם רוצה אתה לדעת את ענין הכתות כהלכתו – הוסיף לאחר – שב ואבאר לך.

ואז התחיל לספר דברים מלבבים מאד על אדות הסובוטניקים והגרים, וגם על שאר הכתות, במה הן מסכימות עם הפראבוסלאביה, ובמה הן חולקות עליה, והיה מתבל את דבריו במילי דבדיחותא, וסיים: דברים אלה הם חשובים, אבל – לא ניתנו להכתב. כתבו “ידיעות העולם והטבע!”

– פעם אחרת – ואני כבר הייתי אז כמעט בקביעות בווארשה – נקראתי לבוא אליו. כתבתי אז איזו דברים מדיניים, אחרי מלחמת רוסיה ותוגרמה, והוא רצה לדון עמי ע“ד הסגנון. הוא ערך עמי אז כמו בחינה, מפני שהיה מתאונן על קלקול השפה במכה”ע. הוא רצה, שהכל יהי כתוב כסגנונו בהעתקת “ירושלים”.

– כיצד תכתוב בעברית: “פעראנטווארטליכעס מיניסטער-יום”? – שאל.

– מיניסטריום העתיד ליתן דין וחשבון! – לא נועזתי עוד אז לתרגם במלה אחת: אחראי.

– טוב; וכיצד “קאנסטיטוציאנעלא רעגירונג”?

– ממשלה מוגבלת!

– טוב, וכיצד “קאבינעטס-פראגע”?

– שאלת קיום המיניסטריום.

– לא – מחה – דבר זה איננו מובן. צריך לכתוב כך: אם רצון רוב הנבחרים, שהמיניסטריום (הקאבינט) יסור מפקודתו או לא, ואז תפתר השאלה, אם יוותרו הנבחרים על דעתם ויבטלו רצונם מפני רצון המיניסטריום, ישאר המיניסטריום על כנו, ואם לא – יתנו הנבחרים למיניסטריום חופשה על-ידי גלוי אי-אמון.

– אבל – אמרתי – הלא זה הוא מאמר שלם!

– כך צריך – גזר – כל זמן שאין לנו עוד מלים קצרות.

"לא יכלתי להמשיך את הוכוח עם האדון הצנזור. והוא הוסיף לשאול: אבשטיממונג, אולטימאטום, נייטראליטעט, פרעלימינאריען, אפפענסיווע, דעפענסיווע, אריסטאקראטישע רעגירונג, דעמאקראטישע רעגיערונג, סטאטוס-קווא, סטאטוס קווא אנטע, רונדשרייבען, דעמאנסטראציאן, קאנדיציא סינע קווא נאן, עטאטסדעבאטטע, אינטערנאציאנאלעס רעכט, בונדעס-ראטה, גענעראלשטאב, אידענטישע נאטע?

“ואני השיבותי: עמידה למנין, התראת-מלחמה, מצב-הבינים, ראשי-פרקים, מלחמת-תנופה, מלחמת-מגן, ממשלת האפרתים, ממשלת עם-הארץ, מצב ההוה כמו שהוא, המצב שהיה מקודם, מכתב סובב, גלוי דעת ע”י מעשה, תנאי בני גד ובני ראובן, משא ומתן ע"ד הוצאות והכנסות, הנימוס שבין מלכות לחברתה, סוד מועצות הברית, ראשי-המטות, כתב-הנשתון!

"הזקן נתפעל ונשק לי על ראשי. ביחוד שמח על “ראשי המטות” ועל “כתב-הנשתון”. ראיתי כמו דמעות נוצצות בעיניו. אם כן, אפשר באמת לכתוב הכל בעברית: נפלא! נפלא!

"מני אז הקל מעט. העברי שבו נצח את הצנזור שבו, אבל לכתוב על-דבר חיי-היהודים לא פתח פתח אפילו כחודו של מחט. תיכף נעשה סניגור קטיגור. חירות נתן רק לפוליטיקה ולידיעות העולם והטבע. זוכרני, שפעם אחת שלח אלינו המשכיל הזקן אברהם קופרניק מקיוב מכתב ארוך על-דבר עניני עמנו בעיר ובמחוז עם הרבה ידיעות ותוכחות-מוסר כנגד קלקולים וכו'' – מחק הכל, וכתב על הגליון: הדין עמו, אבל אין לטפל בדברים כאלה בדפוס.

– אוהב אני – היה אומר – מאמרים כ“ממלכת סיאם ויושביה”.

– אבל מה ליהודים שלנו ולממלכת סיאם? – שאלהו סוקולוב.

על זה ענה פיאודורוב:

– את אשר בביתם, בברדיטשוב, הם יודעים, וצריך להודיע להם רק דברים שמחוץ להם, שאינם יודעים.

ד.

סופו של פיאודורוב-גרינבוים היה מעציב מאד. בהרגישו, כי רגעיו ספורים, שלח לקרוא אליו את סלונימסקי. על-דבר בקורו האחרון הזה אצל פיאודורוב, מסר סלונימסקי למכירים את הפרטים האלה:

– הרגשתי, שהוא חש את עצמו עזוב ואומלל. היה שרוי אז בלא אשה ובלא בנים, הבנים יצאוהו מכבר. כנראה הציקה לו המחשבה על-דבר כל אותם סדרי-ההלויה וכל אותו הפולחן, שיהיה לפני מותו ואחריו. בכל יום קרא אלי לבוא אליו, כאילו רצה למסור לי איזו דברים, או למצוא מחסה ומקלט… פעם אחת אמר לי, כי כשיבואו בניו ולא ימצאוהו עוד בחיים, הוא מבקש למסור להם, לבל יעשו תכונה גדולה בהלויתו, ולבל יבנו מצבות גבוהות, אך ישימו אות על קברו. ביום אחד באה השמועה שמת. הלכתי שמה, וכבר לא יכולתי להכנס מפני הפולחן. נפתחה הדלת, וארא את צבי גרינבוים מוטל מת, ועל לבו צלב גדול, והפאפים מקיפים אותו.

– לאחר איזה זמן – כך סיים סלונימסקי – בא בנו, ואז אנוס הייתי ללכת עמו לחצר-הקברות ולכתת שם את רגלי בין הקברים להראות לו איה קבור אביו. אלה היו לי יסורי-גיהנום.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7096