


	
	יוליאן קליאטשקא
	



יוליאן קליאטשקא / שמואל ליב ציטרון



א.



במחצית השניה של המאה השמונה-עשרה חדרו קוי-ההשכלה הראשונים אל ליטא החשכה והקפואה במסורות-קדומים שלה. בין יהודי-ליטא החלו להראות פה ושם אנשים בודדים, וגם קבוצות שלמות של צעירים, אשר שאפו לרכוש להם באופנים שונים, בגלוי או בסתר – דבר זה היה תלוי בתנאי-חייהם – השכלה אירופית, כמו שפות וידיעות אחרות, כדי להיות לחברים מועילים בחברת בני-האדם. האנשים הללו צמאי-ההשכלה, או, כמו שנקראו בעת ההיא: “משכילים”, עמדו כלם בשתי רגליהם בתחום היהדות הטראדיציונית; הם לבשו בגדים ארוכים, התפללו שלש פעמים ביום תפלה בצבור ונזהרו במצוה קלה כבחמורה, ועם זה ידעו על בורין שתים, שלש שפות חיות ותהי להם ידיעה הגונה במושכלות המודרניים וגם במחקר ובפלוסופיה.

מרכז ההשכלה בליטא היתה אז העיר וילנה. בעת ההיא נמצאו בין יהודי-וילנה משפחות אחדות מן היותר חשובות שבעיר, אשר חנכו את ילדיהם חנוך עברי – חילוני כאחד, בהשתמשם לכך לפעמים במורים מבני עם-הארץ. בין בני המשפחות הללו היו גם כאלה, שדאגו להפיץ השכלה בקרב היהודים בכלל והצטיינו בזה ביחוד. מפורסמות ביותר היו אז המשפחות רוזנטאל, נאטאנסון וקליאטשקא, שמסביב להן התרכזו כל אלה, שלא הסתפקו בלמודי בתי-המדרשות והאולפנא ונפשם חשקה גם במדעי-חול.

בתחלת המאה התשע-עשרה נתפרסם ביחוד בליטא שמו של ר' הרשיל קליאטשקא, שהיה יליד-פולין. ר' הרשיל זה היה מגדולי-היחש, למדן מופלג, מדקדק ובעל-תנ"ך. הוא התפרנס מן המסחר ויהיו לו עסקים רבים וגדולים גם מחוץ-לארץ. לרגל מסחרו היה נוסע פעמים אחדות בשנה לגרמניה, ומבלה עת ידועה בקניגסברג ובברלין. שם התודע בהזדמנויות שונות אל אחדים מגדולי-ישראל, וביניהם גם להמלומד המפורסם ר' יום-טוב ליפמאן צונץ, ואל אחד מראשוני הלוחמים על זכוי היהודים בפרוסיה, ידידו ותלמידו הנודע של הפלוסוף הגדול בן-מנחם – ר' דוד פרידלנדר. ההיכרות עם האנשים רמי-המעלה האלה עשתה על ר' הרשיל רושם חזק מאד, ובכל פעם היה שב מנסיעותיו לחוץ-לארץ נפעם מתשוקה נמרצה להכניס אור גם אל המבואות האפלים של היהודים בליטא.

אף כי לא נטה ר' הרשיל אפילו כמלוא שערה מארחות חיי-החרדים, היה ביתו בכל זה קן של השכלה וחכמה. בית-העקד הגדול של ר' הרשיל שנמצאו בו ספרים בכל הלשונות האירופיות, נודע לשם למרחוק. אליו היו מזדמנים לפרקים גדולי הסופרים העברים של אותו זמן כמו: מרדכי אהרן גינצבורג, אדם הכהן לבנסון, שמואל יוסף פין ואחרים, ושם היו נדברים יחד על ספרות ואמנות ופלוסופיה, וגם על שאלות מדיניות וצבוריות. לעתים היו מבקרים את טרקלינו של ר' הרשיל קליאטשקא גם סופרים ומלומדים פולנים, מתושבי-המקום ועוברי-ארח. זה היה בעת, אשר הפולנים בחבל הצפוני-מערבי עשו במחשך את ההכנות הראשונות לפרוק מעליהם את עול-רוסיה הקשה. אז הבליטו שאיפה מיוחדה להטות את היהודים על צדם, ובית כביתו של רק הרשיל קליאטשקא, שבו היתה להם ההזדמנות להפגש עם מעולי האינטליגנטים היהודים, נחשב בעיניהם לאוצר יקר.

מפורסמת היתה גם אשתו של ר' הרשיל קליאטשקא, טויבה לאה, שנולדה אף היא בפולין ובנעוריה בית-אביה נתחנכה חנוך-חילוני למחצה. היא היתה עסקנית ואשת-חיל ותעזור לאישה לנהל את מסחריו הגדולים ותהי לו יועצת גם בעבודתו הצבורית. בוילנה יצא לה שם כאשה פקחית, טובת-לב ובעלת-צדקה מצינת. כאישה הקפידה גם היא לנהל את ביתה ברוח החרדים, אבל עם זה התעניינה תמיד בספרות הפולנית, שהיתה בקיאה בה, ובעתות הפנאי שלה היו רואים אותה יושבת וקוראה בספר פולני. בחוגי הפולנים המקומיים ידעו אותה יפה והתיחסו אליה יחס של כבוד והערצה.

                                                                ____


ב.

  

ולר' הרשיל קליאטשקא זה נולד ביום הששי לנובמבר שנת 1825 בן, שנקרא שמו בישראל: יהודה. הוא ילד לר' הרשיל בשנה העשירית לאחר חתונתו, ולכן שמח עליו שמחה מיוחדת. לפני שנים אחדות ספר לכותב הטורם האלה אחד הזקנים הוילנאים, כשם אייזיק מאיר דיק, כי מיום שהיתה וילנה לעיר, לא ראתה מימיה חג ברית-מילה, שהוחג ברב פאר והדר מזה, שערך ר' הרשיל בהולד לו יודהלי בנו בכורו. שמונת ימים רצופים נמשך החג; נעשו משתאות על משתאות “לגבירים” לבד, לבעלי-בתים לבד ולעניים לבד. סנדק היה המגיד דמתא רק פייוול, ויתר הכבודים נתחלקו רק בין רבנים, אשר שטפו ממש, את הבית בדברי-תורה. לעמתם ישבו מסביב לשלחן מיוחד משכילי-וילנה, שהתפלפלו בעניניהם הם: בתנ"ך ובדקדוק לשון עבר, והסעודות היו כסעודות שלמה בשעתו!

אחרי הלדת יודה’לי הסתלקה טויבה לאה מכל עניני-הבית והמסחר ותתמכר כלה רק לחנוכו. מן היום הראשון ואילך לא גרעה עיניה ממנו; תמיד נמצאה אצלו. היא לא פסקה מהורות למינקת הפולנית כיצד להתנהג עם העולל, ופעמים אחדות בלילה היתה יורדת מעל מטתה ונגשת אל ערישתו לראות אם ישן הוא שנת-מנוחה, וכאלה הסתפקה אם נמצא הילד בידים אמונות, לא זזה ידה מתוך ידו והשתדלה להיות בכל עת בקרבתו.

כמלאת ליודה’לי ארבע שנים היה לפלא בדבורו הפולני המהיר. לר' הרשיל לא היה הדבר לרצון מרובה, אבל אמו שבעה ממנו נחת. בחפצה לפצות את אישה, הפתיעה אותו יום אחד בתתה ליודה’לי לקרוא מעל סדור-תפלה, והוא התחיל תיכף לקרוא קריאה כל-כך שוטפת, עד כי נרעש ר' הרשיל מאד. נתברר, כי אך זה לפני יומיים שננה האם לבנה את האלפא-ביתא, ובמשך שני הימים האלה עשה חיל רב כזה! אז חפץ ר' הרשיל למסור את יודה’לי למלמד דרדקי, אבל טויבה לאה עצרה בדבר באמרה, כי עוד לא הגיעה העת, וכי קודם שיביאו את הילד בעל, צריך שיתפתח קצת בגופו. יודה’לי נשאר יושב בבית, ואמו השתמשה בזה ותלמדהו לקרוא פולנית, ומעת לעת היתה מספרת לו מעשיות ואגדות שונות, שמצאה אותן מתאימות להשגותיו הילדותיות, והוא היה מקשיב את הדברים בתשומת-לב מרובה, ושאלותיו אשר שאל באמצע והערותיו אשר העיר, הפליאו את השומעים. אבל ר' הרשיל כמו התקנא באשתו והזדרז והתחיל אף הוא מצדו משנן לבנו יחידו ראשית למודי-קדש, עד כי בהכנסו בשנתו הששית ל“חדר”, כבר היה קצת למדן. את דברי ימי ישראל, עד כמה שהם מסופרים בחומש, ידע על-פה לכל פרטיהם. לא ארכו הימים ויודה’לי העביר בלמודיו את כל חבריו, ור' הרשיל נתן אותו על יד מלמד יותר נעלה. במלאת ליודה’לי שמונה שנים כבר היה בקי בכל התנ“ך, ויהי שגור לו על פיו. מלבד זאת היתה לו ידיעה הגונה גם ברש”י, ידע פרק בדקדוק ולפרקים נסה לכתוב עברית, ולתמהון הכל כתב לא דברי-פרוזה, כי אם שירים. פעם אחת – זה היה, במקרה, באחד מימי-החנכה – מצא ר' הרשיל את יודה’לי כשהוא יושב וכותב שיר בשם "אל המכבים ". כקרוא ר' הרשיל את השיר, לא האמין למראה-עיניו, ומבלי דבר דבר מהר וילך אל גדל המשוררים העברים בימים ההם בריל מיחאלישקער (אדם הכהן לבנסון). גם לבנסון התפעל מאד למקרא השיר והביע את בטחונו, כי יודה’לי זה הקטן יהיה ברבות הימים למשורר גדול. אז הוציא ר' הרשיל את יודה’לי מן החדר ויחנכהו בביתו. הוא לקח לו למורה את המשורר המפורסם באותו זמן, מרדכי טריוואש, שמת בעלומיו. טריוואש זה, שהיה בעצמו אדם בעל-כשרונות, הכיר תיכף, כי דבר לו הפעם עם תלמיד, שישנם בו הרבה ניצוצות של גאוניות, ויתמכר לחנוכו בלב ונפש. בראותו כי תופש מחו של יודה’לי על נקלה את הרעיונות היותר חריפים, התיחס אליו כאל תלמיד-עלם ויבאר ויסביר לו את הכל, כמו שמסבירים לאיש גדול בשנים. הוא שב ושנן לו את כתבי-הקדש מתחלתם ועד סופם על פי באורי המבארים המודרנים, למד אותו לדעת את השירה העברית של ימי-הבינים, ויאר לפניו את תולדות עם ישראל לתקופותיה השונות, ועל פי חפץ ר' הרשיל הורה לו גם תלמוד. בכל הלמודים האלה הראה יודה’לי חריפות גאונית, ובכלם הרבה להתעמק עד כי חתר ובא בעצמו למקורות ראשונים, שהתנפל עליהם בכל אש הנוער. בוילנה היו אומרים, כי יודה’לי הקטן יודע על פה את כל הספרים הנמצאים בבית-העקד אשר לאביו. מיום ליום נתעשר אוצר ידיעותיו בלמודים העברים יותר ויותר, עד כי יכל לא רק להשתתף בשיחות הגדולים בכל ענין עיוני שנדברו בו, כי אם גם לחוות בכל את דעתו המיוחדת לו, שהצטיינה כמעט תמיד בבהירות-המחשבה ובעז-ההגיון.

ובאותה עת עשתה טויבה-לאה את שלה ותטפל טפול מעולה בחנוכו החילוני של יודה’לי. היא נתנה אותו על ידי טובי המורים הנוצרים המקומיים, אשר למדוהו לשונות גרמנית, פולנית וצרפתית ומדעים כלליים שונים. גם בלמודים האלה נראו לעין כשרונותיו המצוינים של יודה’לי. במשך עת קצרה בערך ידע לעומקן את שלש הלשונות הנזכרות בדבור ובכתב. בחבה יתרה התיחס אל הספרות הפולנית. עד מהרה ידע על פה את שירי מבחר המשוררים הפולנים, וכעבור איזה זמן התחיל בעצמו כותב שירים פולניים, אשר נמסרו מיד ליד, ויעוררו אצל רבים תמהון והתפעלות עצומה. הכל ראו עין בעין, כי הוא נער נפלא במינו, חד בדרא ממש, אשר היה יהיה ברבות הימים עטרת תפארת לעם העברי. בעת ההיא עוד לא מלאו ליודה’לי שלוש-עשרה שנה…

                                                        ______


ג.



היום שנעשה בו יודה’לי “בר-מצוה”, היה יום-חג לכל תושבי-וילנה. במשך שנים הרבה היה החג הזה לשיחת-הבריות, ובעם התפשטו על אודותיו הגדות שונות. משתה-החגיגה – כך מספרים – היה לכל תכונתו כיד המלך…

יום העשות יודה’לי “בר-מצוה” היה במקרה יום השבת, וזה אצל עליו חגיגיות מיוחדת. בבית-הכנסת הגדול, שר' הרשיל היה אחד מגבאיו, התפלל לכבוד היום החזן דמתא עם מקהלת-משורריו. בשעת קריאת-התורה ברכו גדולי-העיר את חתן-החג ונדבו על שמו סכומים גדולים למעשי-צדקה שונים. יודה’לי נקרא לעלות ל“מפטיר”, ובקראו את ההפטרה הפליא את כל הקהל בנעם אמריו. ככלות התפלה הזמין ר' הרשיל אליו אל ביתו את טובי אנשי העיר ובראשם הרבנים ומורי-ההוראה. לפני הסעודה דרש יודה’לי דרשה שחבר בעצמו ושהיתה מיוסדת על מאמרי חז“ל מענין היום. דרשתו, שמתחלתה ועד סופה היתה פלפול חריף, התמיהה מאד את הלומדים, שנמצאו באותו מעמד. אחדים מהם בקשו לסתור את דבריו ולהביאו במצר, אבל הוא הרס את טענותיהם אחת, אחת וגבר את כולם. אחרי-כן נשא יודה’לי נאום בעברית צחה ונמלצה על ערך יום ה”בר-מצוה" בחיי היהודי, וישמיע רעיונות מקוריים נעלים, אשר לא חכה איש לשמעם מפי נער בן שלש-עשרה שנים.

במוצאי השבת ערכה טויבה לאה נשף חגיגי מיוחד לבאי-ביתה המשכילים והנאורים היהודים והנוצרים אשר בעיר. בערב זה קרא יודה’לי לפני הנאספים שיר בלשון הפולנית על-דבר ילדותו שחלפה. השיר, שהיה כתוב בסגנון יפה מאד ושנמצא בו הרבה מן הנעם הלירי, עשה על השומעים רושם כביר מאד, ושני הסופרים, שנמצאו בין הקרואים, אמרו, כי אם יתפתח הנער התפתחות מסודרת, אז עלול להיות לאחד מגדולי משוררי פולין.

מאותה עת התחיל פרוד-דעות חשאי בין הורי יודה’לי על-דבר חנוכו לימים הבאים. האם חשבה, כי כבר הגיעה העת להסיח קצת את הדעת מחנוכו העברי של יודה’לי ולטפל יותר בהשכלתו החילונית. יותר נוח היה לה, כי את העת שמבלה הנער בלמודים העברים, יקדיש להספרות הפולנית ולההיסטוריה הפולנית. אבל ר' הרשיל התנגד לזה ולא הניח בשום אופן כי יוותר יודה’לי על הלמוד העברי אפילו וויתור קל. למחרת חג ה“בר-מצוה” לקח לו למורה את שמואל יוסף פין, שנתפרסם בהמשך הזמן בתור סופר ומלומד, אשר בקש להעשיר את ידיעותיו של יודה’לי במקצוע התיאולוגיה הישראלית. אבל יודה’לי השביע רצון את שניהם, את אביו ואת אמו; באותה ההתמדה ששקד על הלמודים העברים, התמכר גם אל הלמודים הפולנים, ובכלם עשה חיל רב עד להפליא ויהי לנס.

כדי להלהיב את תשוקת הנער ללמודים העברים, הגיש לו אביו ביום בקר אחד לתמהון לבבו את השיר, אשר חבר ליום ה“בר-מצוה” שלו, מודפס במחברת מיוחדת1). יודה’לי, אשר שעשע זה כבר את עצמו בדמיונו הילדותי, כי הוא עתיד להיות סופר גדול, שמח מאד על המחברת, ומתוך התרגשות נפשו נפל על צוארי אביו ויקרא: “לא רק ספרים כאלה אחבר, כי אם ספרים עוד יותר גדולים ונכבדים!”

אופיים ביחוד לתולדות יודה’לי בעתיד הנם דברי-מחברתו אלה:


"במסרת ברית עמנו



ובדת אלהינו



היום הזה הבאתי,



וברוח טהורה



על מצות התורה



את שכמי לסבול הטתי".


  

ולהלן קצת מוסיף יודה’לי ואומר:


"אך גמול אחד הנהו




לבי ידעהו -




גמול להורים ישרים;



בו ישלמו דייהם



על עמלם בעד בניהם



לעשותם בארץ מאשרים.


  

                                                         ____





"גמול כזה בעד עמלכם



הורי! ובעד פעלכם



לכם להשיב הנני,



ובנצרי את תורתכם



אמלא את תקותכם



אם חסד אל בל יטשני".


  

כן החליט אז יודה’לי: להחזיק בכל תוקף באמונת-ישראל ולמלא את מצוות תורה מורשה.

האם התקנאה באב ותפתיע גם היא את יודה’לי במעשה נעים. בלי ידיעתו לקחה את אחד משיריו הפולנים, שנקרא בשם “קרבני הראשון” (Moja pierwsza ofiara) ותשלחהו אל עתון פולני היוצא בווארשה, ששם נדפס תיכף. כאשר הגישה האם ליודה’לי את גליון העתון עם שירו המודפס בו שחור על גבי לבן, לא האמין בתחלה למראה עיניו. הוא לא יכול לצייר לעצמו כי מה שכתב בלי שום הכנה קודמת “וכלאחר יד” יזכה להתפרסם בעתון אירופי, – כבוד גדול, אשר לא חכה לו. הוא היה בעיניו כרוכב ערבות וחשב את עצמו למאושר מאד.

השיר הזה עשה ליודה’לי הקטן שם גדול בחוגי הפולנים אשר בוילנה. מאז התפשטו שיריו הפולנים בהעתקים רבים בכל העיר ונקראו בהתפעלות עצומה בטרקליני הפולנים האינטליגנטים והאצילים. הגיעו הדברים לידי-כך עד שנמצאו סופרים פולנים, אשר מקנאתם בקליאטשקא הצעיר שמו לאל בפומבי את כשרונו הפיוטי. בחריפות מיוחדת יצא נגד הנער הפייטן סופר אחד, סקימבורוביץ שמו, בעתון הווארשאי “גאזטא פאראנא”.

המאמר הנזכר או, כיותר נכון, כתב-הפלסתר, שבו התנפל המבקר החריף כנמר על המשורר בן השלש עשרה שנים, הטיל בכל מקום סערת-רוח גדולה, אשר מצאה לה את בטויה במאמר-תהלה על-דבר קליאטשקא, שנדפס ביום י"א באוקטובר שנת 1839 בגליון 76 של השבועון הפולני “טיגאדניק פעטערבורגסקי”. תחת המאמר היה חתום: לודוויק מפאקיעוו (עילום שמו של הכהן יוצוויטש).

מעניינים מאד הפרטים האלה, שמוסר הסופר הפולני הנזכר על-דבר קליאטשקא:

"היתה שעה, שבה לא נדברו בכל הטרקלינים הוילנאים על שום ענין אחר מלבד על קליאטשקא הקטן. אלה דברו בהתפעלות על יצירותיו הפיוטיות של הנער הזה והרימו את כשרונו עד לשמים, ואחרים, להפך, לא נתנו להם שום ערך. היו גם כאלה שהחליטו בודאות גמורה, כי השירים לא ילדי-רוחו הם… לאחר ששמעתי על אודותיו משפט רבים בחיוב ובשלילה, חפצתי לדעת עם מי הצדק ואלך בעצמי לקליאטשקא. הלכתי אליו בלי שום משפט קדום, ואני מוכרח להודות, כי מצאתי בו הרבה יתר מאשר יכלתי לחכות. הנער הזה בן שלש-עשרה השנים הוא באמת מופלא במינו, אשר לא היה משלו עד כה!…

"כשנכנסתי אל בית קליאטשקא, שנמצא ברחוב האשכנזי – מוסיף לספר הכהן יוצוויטש – נפגשתי ראשונה עם אם המשורר. כשאמרתי לה בשביל מה באתי, קבלה אותי במאור-פנים ותביאני אל טרקלין מרהט יפה ותשלח תיכף לקרוא לבנה, שישב בעת ההיא בחדרו ולמד.

בחכותי לבאו באתי בין-כך בדברים עם אמו, שמצאתי בה אשה אינטליגנטית מאד ומחנכת יפה, והוגה דעות, שמעטות כמותה בימינו.

בין כה נכנס קליאטשקא הקטן. הוא נער שפל-קומה, דל-בשר וחלש, עם תוי-פנים ענוגים, עד שאפשר לספור את גידיהם הדקים כחוטים, מצחו רחב ונסב למעלה, שערות ראשו הצהובות-לבנבנות מסלסלות יפה, עיניו נראות עיפות מרב יגיעה, אבל מתוכן מנצנצים זיקי אש-יה. הוא שמח מאד על בקורי ובדבי-מחמאות פיוטיים באמת הביע לי תודה בגלל הכבוד הגדול, אשר הנחלתיו לפי דבריו. הוא מדבר פולנית מדויקת וצחה. בקשתי ממנו, כי יראה לי את יצירותיו הפיוטיות, והוא מלא את בקשתי בחשק נמרץ, אבל עם זה הראה לי מצדו עניוות יתרה. הוא קרא לפני באמנות מרובה, לפי ערך שנותיו, את ההקדמה אל הפואמה שלו “השטף” ( (Powòds ) ושיר יפה “אל האחות”.

אחרי-כן נכנסנו בשיחה על דבר הספריות הפולנית והצרפתית. קליאטשקא הוא אוצר בלום של ידיעות. הוא זוכר על פה אתכל הקטעים היותר יפים משירי משוררינו. הוא שופט את יצירות-הספרות כזקן ורגיל, ומה שמפליא ביותר הוא, כי יש לו בכל ענין דעה מיוחדת לעצמו. למצוא ארודיציה כזו אצל נער בן שלש-עשרה, – זה דבר בלתי-מובן, וביחוד בשים לב אל ידיעותיהם של בנינו בדור זה…

את הספרות הפולנית מרומם קליאטשקא על כל הספריות שבעולם, ובהקבילו פעם אחת את ספרותנו אנו לעמת הספרות הצרפתית. חוה לי את דעתו, כי המשוררים הצרפתים של עכשו אינם ראוים אפילו למחוט את פתילת הנר, אשר לאורו כתב מחבר ה" Grażyny " את יצירותיו הפיוטיות. אין זה אלא רק פרי ההתפעלות, ואין אני אומר, כי התפעלות זו צודקת, אבל היא נעלה ופיוטית. אם יש האחד, שאינו מאמין, כי קליאטשקא הצעיר הוא בעל-כשרון באמת, ילך ויכנס עם הנער הנלהב הזה בשיחה, ולוא רק בת-רגע, יסתכל נא בעיניו הכחולות, המפיצות ניצוצות של רוח נעלה מאד, ויעריך כראוי לה את ההתלהבות, שהוא מדבר בה על השירה החביבה לו, ואז וודאי שיסתלק מספקנותו".

מאמרו זה של הכהן לודוויק אדאם יוצוויטש על-דבר קליאטשקא תרגם בזמנו בתור סנסאציה באחדים מן העתונים האירופיים; תיר גרמאני אחד תרגם אותו בספרו “מזרח ומערב”, והסופר העברי הגאליצאי אברהם מנדיל מאהר העתיקהו משם אל הקובץ שלו “ירושלים”, שהוציא בלבוב: כך נתפרסם שם קליאטשקא, בהיותו עוד נער בן שלש-עשרה, בכל העולם. לאושר אמו לא היה קץ, גם האב התגאה בבנו המצין, אבל עם זה התחיל מאז מתיחס אל חנוכו העברי מתוך טפול יותר מעולה.

                                                                 ____


ד.



בעת ההיא התחילה הממשלה הרוסית מתעניינת בהשכלת-היהודים. בפקודת-הקיסר ניקולאי הראשון נתן יפוי-הכח למיניסטר-ההשכלה אובארוב ליסד על-יד לשכות הגנראל-גוברנאטורים אשר בתחום-המושב ועדים מיוחדים בהשתתפות באי-כח מאת היהודים, שידאגו לחנוכם של ילדי-העברים. ועד כזה נוסד אז גם בווילנה, ובתור בא-כח מאת היהודים נכנס אליו ר' הרשיל קליאטשקא. ר' הרשיל התמכר אל העבודה במרץ מרובה, ובהשתדלותו נפתח בווילנה בית-ספר עברי למופת, שעבדו בו בתור מורים הסופרים המפורסמים מרדכי אהרן גינצבורג ושלמה זלמן זאלקינד. החרדים, מוסתים לכך מאת המלמדים, שראו לעצמם בבית-הספר החדש תחרות מסוכנת, יצאו למלחמה כבדה על ר' הרשיל ורעיו המחזיקים בו. בבית ר' הרשיל היתה התחנה הראשית, שבה ערכו “המצביאים” מצד המשכילים את כל תכניותיהם והתיעצו יחד על התכסיסים הראוים להכות בהם אחור את ההתנפליותיהם של היראים הקנאים.

המלחמה הזאת, אשר התנהלה לפרקים במרירות מרובה, בלעה את כל עתותיו של ר' הרשיל, והביאה, ממילא, גם לידי זה, שהסיר את השגחתו מחנוך בנו. עד כה לא עבר יום, שבו לא נכנס ר' הרשיל לחדרו של יודה’לי ולא חקר ודרש אותו מה הוא לומד ומה הוא כותב ועל מה הוא חושב. אבל מן היום שהתחילה המלחמה היו עוברים שבועות שלמים, שבהם לא התעניין ביודה’לי כלל. במצב זה השתמשה האם לצרך מחשבותיה המיוחדות על עתידותיו של יודה’לי. היא החליטה בנפשה להוציאו מתוך הסמטה היהודית הצרה אל העולם הגדול, שבו ימצא להתפתחותו הרוחנית בסיס יותר רצוי. היא חפצה מאד, כי ישתלם יודה’לי בהשכלתו לא בליטא, כי אם בפולין. גם ביודה’לי עצמו התעוררה תשוקה נמרצה להמצא במרכז הספרות הפולנית, אשר כל מעיניו בה. היחיד והמיוחד אשר לא נחה דעתו מכל המחשבות האלה, היה ר' הרשיל, אשר טען, כי אין איש בעולם, אשר יפקיד בידו מתוך אמון את חנוכו של יודה’לי, ולפיכך לא יתן לו לעזוב את ביתו.

אחרי פרוץ “המלחמה” נשתנה המצב קצת. מלבד אשר התנפליותיהם התכופות של היראים היו בולעות את רבי עתותיו של ר' הרשיל, קרה לעתים קרובות גם זה, כי קבוצות שלמות של מלמדים ונשיהם ואנשי-הרחוב הנלוים אליהם היו מתפרצים בעצם היום אל ביתו בצעקות וביללות ועושים שם מעשי-אלמות. בדעתם, כי יקר יודה’לי להוריו “כבבת עינם”, היו עושי-הפרעות מכוונים את חציהם אליו ומקללים אותו קללות נמרצות. לא פעם אחת אירע, כי רדפו אחרי יודה’לי הקטן ברחוב ויתגרו בו והוא שב לביתו בעינים רטובות מבכי… דבר זה לא יכלה עוד האם נשוא וביום אחד לא חדלה מהציק בדבריה לר' הרשיל כי יסכים לחפצה ויתן לה לנסוע עם יודה’לי למשך זמן קצר, עד אשר תשקוט המלחמה, אל אחד מקרוביה העשירים היושב בעיר פלאצק. בלב נשבר נתן ר' הרשיל את הסכמתו לאשתו. ביום נסיעתם נסגר עם יודה’לי למשך שעות אחדות בחדרו ויתן לו הוראות שונות כיצד להתנהג בכל העת אשר יבלה בנכר. עם זה צוה עליו להרבות קרוא ספרים עברים וכתוב עברית, והעיקר להיות יהודי נאמן ותמים עם אלהיו ועם תורתו. הוראות מיוחדות על-דבר למודיו והנהגתו נתן לו גם מורו שמואל יוסף פין.

בדרך לפלאצק התעכבה טויבה לאה לימים אחדים בווארשה. מטרפולין של פולין הקסימה ממש את יודה’לי ולכל מראה עיניו נתמלא התלהבות. ביום שוטט ברחובות, ובלילה העלה את רשמיו על גב הניר. אנשים יודעי-דבר, שקראו במאוחר את רשמיו אלה – הם היו כתובים עברית – התפלאו מאד על הליריות, אשר השתפכה בעז מתוך שורות פרוזת-המרגלית שלו. רושם כביר עשתה על קליאטשקא גם מראה העיר פלאצק, וביחוד מורדות ההרים אל הוויכסל, שהיה אוהב לטיל שם ויש אשר גם להשתטח על שפת הנהר ולהזות ולחלום…

קשה הדבר היום לעמוד עמידה נכונה על מהות ביתו של הקרוב העשיר, שאליו הביאה טויבה לאה את בנה ותשאירהו שם. עובדה היא רק זאת, כי אם קותה האם, כי בהמצא הנער בלב פולין, יגרום זה להשריש בו את הרוח הפולני במדה יותר מרובה, לא היתה אלא טועה. אי אפשר לדעת אם גרמו לדבר הוראותיו ודברי מוסרו של אביו, או שפעלה האינטואיציה בזה – אבל דוקא בפלאצק התמכר יודה’לי כלו אל הלשון העברית ואל הספרות העברית. הוא יצר שם הרבה בפרוזה ובשירה. בתוך שאר דברים תרגם שם מגרמאנית את אחד מספורי פיליפסון "הבורח ", ציור מימי חורבן בית-שני. בשים לב אל הסגנון המליצי הנפוח של הסופרים העברים בעת ההיא, ואפילו של המעולים שבהם, צריך להתפלא בראותנו, כי יודה’לי בן חמש-העשרה כבר סגל לו אז – זה היה לפני שמונים שנה – את הסגנון המודרני. רושם נמרץ מיוחד עושות ביפין ובעזן השתפכויותיו הליריות על הקאטאסטרופה הלאומית. כמעט מכל שורה עולה ובוקעת ההרגשה העברית-הלאומית, אשר תקפה את המתרגם הצעיר ברב תוקף. בין היצירות העבריות אשר יצר בימי שבתו בפלאצק נמצא גם ספור מקורי בשם "הדיג ", שבו שלם הנובליסטן בן חמש-העשרה את מסו להרומאנטיות הביבלאית, שהיתה היסוד והשורש של הספרות העברית בעת ההיא. באותו רוח כתב אז גם אלגיה בשם "שולמית על הררי-ירושלים ". הפייטן מבכה את חורבן עיר הקדש וההיכל, את מפלת גבורי-ישראל, את הריסות ארץ-החמדה ואבדן העמידה החפשית המדינית היהודית. הפואמה כלה מחודרת געגועים נמרצים על החרות הלאומית המדינית שאבדה ואהבה עזה אל ארץ-ישראל ולהקנינים ההיסטוריים שנהרסו. אני רואה לנכון להביא כאן חרוזים אחדים מן הפואמה הזאת, שמתוכם משתקף הלך-נפשו של קליאטשקא בעת ההיא:


"אל עריך הנחרבות,



לבנותיך הנעזבות



עיניך ציון שאי!



פרי מריך פרי חטאתך



הביטי פה וראי.



אל יוצרך שכחת



אל אחרים בחרת



דל ועני עשית;



מעשי זדונך חרפתך,



אף לא התנכרת.



וחמת אלהים עלתה



לכן ידו קשתה,



וישגב צרים עליך



ויעשו את כל זממו



ואתך ציון כל עריך



לחרבות לתל עולם שמו!"


  

והפייטן מתעורר לחומלה על עמו האמלל ובפאתוס עז הוא קורא:


"ארץ! תפלתם



למה לא שמעת?



למה נאקתם



אף דמם בלעת?



שבוים ושבויות,



מארץ משאות,



באזיקים נובל בבלה;



ובארץ לא לנו



ניחל קצנו,



נתום חיינו.



אך אלהים הלנצח



חרבך תאכלנו?



הלעולמים שכחת



את יעקב עבדך?



המעט הן שפכת



דם בניו בניך?"


  

אבל אין המשורר רוצה עדיין להתיאש והוא מנחם את עצמו בתקות גאולת-ישראל. הוא אומר:


הנה אם אנו,



בארץ לא לנו,



נתם חיינו,



הלא צאצאינו



תשוב תנחממו,



וכרעת אבותיהם



מרים ופשעיהם



עוד לא תגמלמו;



ומכנף קצות ארץ



שמה עתה נפזרו,



ברחמיך כי יכמרו,



תשיבם אל הארץ"


  

את כל היצירות הספרותיות שיצר קליאטשקא בשבתו בבית קרובו העשיר בפלאצק, היה שולח לאביו וילנאה, ושם היו נמסרות בין המשכילים מיד ליד ונתפרסמו באופן זה בכל העיר. שמואל-יוסף פין נתפעל כל-כך מספורו של קליאטשקא "הדיג ", עד שפנה לו תיכף מקום בקובץ שלו “פרחי-צפון”, שהוציא אז בהשתתפות גדולי הסופרים העברים של אותו זמן. מעניין מאד מה שהעיר פין על ספורו של קליאטשקא:

“מחבר מליצה הסיפורית הזאת הוא עלם בן חמש-עשרה שנה אשר הצטיין בעודו באבו בפאר דעת והשכל ביתר שאת והתעטר בנזר תהלת משורר ומליץ בלשון עבר ופולניא. נדמה, כי המליצה היקרה הזאת תהי לעדה ולאות לכל בני ישראל, למען יעוררו את לבבם לקחת חכמה ודעת ולמען יהיו גם המה לברכה לאבותיהם ולאחיהם כמוהו”.

עברו ירחים אחדים. במשך העת הזאת נרגעו המלמדים הוילנאים והמלחמה נגד בית-הספר החדש שקטה כל-כך, עד כי מצאו המשכילים מבעלי-בריתו של ר' הרשיל לאפשר לפתוח בית-ספר מודרני שני. מאז נפלה כמו אבן-מעמסה מעל ר' הרשיל. שעתו נעשתה לו יותר פנויה, הוא לא היה עוד מובלע כלו מן הדאגה האחת לקיום בית-הספר ויוכל מעתה לשוב אל עסקיו הרגילים. אז ראה ראשית לו להביא את יודה’לי מפלאצק לביתו וילנאה וישב לטפל בחנוכו כקודם.

לפי נוסחה אחרת, שנזדמן לי לשמוע מפי זקן וילנאי, גרם אז לשיבתו של קליאטשקא מפלאצק לוילנה המאורע הזה:

בפלאצק ראה קליאטשקא ביום אחד תהלוכה קאטולית חגיגית, שהלהיבה את רוחו כל כך, עד שישב תיכף ונתן בטוי לרגשותיו בשיר פולני, וישלח אותו להוריו וילנאה. תוכן השיר לא הפיק רצון מר' הרשיל ומבלי חשוב הרבה מהר ויסע לפלאצק ויקח אתו משם את יודה’לי לביתו. שם אסף ר' הרשיל את כל מה שיצר יודה’לי במשך ימי שבתו בפלאצק בפרוזה ובשיר ויפרסם את יצירותיו אלה בספר מיוחד בשם "דודאים " 2. את ספרו זה הקדיש יודה’לי לאביו בדברים הללו:

"אל כבוד אבי היקר הורי ומורי,

מדריכי בדרך טובים, ישעי ואורי,

דורש תורה וחכמה, שוחר דעת ותבונה,

אזור נפשו צדק, אזור לבו אמונה".

“ה”ה הגביר המפורסם, החכם השלם, שלשלת היוחסין, כמהור“ר צבי הירש קלאצקא, נ”י, הדודאים הראשונים האלה אשר לקטתי על שדה לשון עבר, למנחת-אזכרה לו שלוחים מאת בנו המחבר".

בחוג-המשכילים היה ה“דודאים” כעין סנסאציה, כלם אמרו כי דרך ככב גדול וחדש על שמי השירה העברית. גדל הסופרים העברים של אותו זמן מרדכי אהרן גינצבורג כבד את קליאטשקא במכתב, שבו הוא כותב לו בתוך שאר דברים:

“ראיתי את כתביך היקרים וששתי למצוא בהם יתר הרבה מאשר קותה נפשי, כי על-פי ערך הימים אשר אתה עומד בהם, שערתי למצוא פרחים נחמדים לעין לבדה, והנה המה מלאים פרי חמד, אשר גם הנפש תמלא מהם, עד כי עמדתי משתאה על מפלאות הטבע אשר יצקה פי שנים מרוחה על עץ יקר מני אלף לבכר פריו לפני עתו. בשם לשוננו הקדושה, אשר עבד נאמן אני לה מעודי ונושא דגלה בארץ הזאת בשם לשוננו הקדושה הנני מברך אותך על אשר לא גרעת את חקה, ולא דחית את הזקנה הזאת לפני אחיותיה הצעירות, אשר אתה מתעלס באהבתן. באמונתי ידידי! כי כנחמה רבה נחשבו לי דבריך הנעימים. עתה ידעתי, כי ייטיב השם ללשוננו הקדושה בארץ ליטא ולא בלב רגז אניח את עט הסופרים מבין אצבעותי, אחרי אשר זכיתי לראות את הבא אחרי, אשר יגדיל תורת לשון עבר ויאדירה כיד השם הטובה עליו”3.

בתוך המכתב הזה יש לראות איזו תקוות יפות תלו גדולי ישראל בעת ההיא בנער יודה’לי קליאטשקא.



ה.

עברו שתי שנים. במשך העת הזאת השפיק יודה’לי לרכוש לו בביתו ידיעות כלליות בשעור של בית-ספר בינוני, והתחיל נושא את נפשו לאוניברסיטה. פה התעוררה שאלה: לאן? האם הציעה, כי יסע יודה’לי להכנס אל אחד מבתי-הספר הגבוהים שבפולין; אבל ר' הרשיל לא הסכים לדבר. הוא היה, אמנם, יליד-פולין בעצמו, ובכל זאת לא חפץ, כי ישתלם בנו בהשכלתו בפולין, כמו רחש לבו דבר מר… והנה היתה הזדמנות בדבר, כי בעת ההיא בא לוילנה הד"ר לילינטאל המפורסם, שנשלח מאת ממשלת-רוסיה לעבור בערי-התחום ולעשות תעמולה בין היהודים להשכלה. בהיותו יוצא ונכנס בבית קליאטשקא התיעץ ר' הרשיל אתו בדבר חנוכו של יודה’לי לימים יבאו. בעצת לילינטאל החליט ר' הרשיל לשלוח את יודה’לי ללמוד באחת האוניברסיטאות שבגרמאניה, והוא בחר בקניגסברג, מפני שהיא קרובה לוילנה.

בערב היום שנועד לנסיעת יודה’לי לקניגסברג, ערכו הוריו נשף-פרידה, שהוזמנו אליו גדולי נכבדי-וילנה. בשעת המשתה נשא יודה’לי נאומים ויקרא את שיריו בלשונות שונות. הסופרים העברים, שנמצאו בין הקרואים, נשאו כוסות של ברכה, וכל אחד הביע את חפצו ותקותו, כי גם בשבתו בנכר יוסף יודה’לי לעבוד בספרות העברית. יודה’לי ענה לכל אחד, ובתשובותיו הבטיח הבטחת-אמונים, כי החפץ הזה קדש יהיה לו וימלא אותו באמונה. בדברו הלך ויוצא מארגזו כתב-יד עברי של עשרים וחמשה גליונות-דפוס בשם "פרי נעורים " ויגש אותו למי שהיה מורו שמואל יוסף פין. הספר הזה הכיל את כל מה שכתב בעברית אחרי שיצאו “הדודאים”, ועין לא ראתה אותו עד כה, זו היתה הפתעה ממש, אשר עוררה התפעלות עצומה בין ההורים והקרואים.

לקנגסברג בא קליאטשקא בלוית אביו ר' הרשיל. שם שכר לו אביו מעון וארוחת-תמיד בבית רב-העדה הד“ר זאלשיטץ. ד”ר זאלשיטץ היה מעדת החרדים, וברוח זה בקש, לפי בקשת ר' הרשיל, להשפיע גם על חניכו הצעיר.

באוניברסיטה הקניגסברגית נכנס קליאטשקה אל מחלקת-הפילוסופיה. כשרונותיו המצינים והשתלמותו בלמודים תחת הנהגת הפרופסורים ראזנקראנץ ולאבק, עמדו לו לעשות חיל באופן מופלא, וביחוד בלשונות העתיקות: יונית ורומאית, שגדלה אליהן תשוקתו כל-כך, עד שידע על פה את כל ה“איליאדה” של האמר במקורה. חמש שנים ישב קליאטשקא בקניגסברג, וביום 18 במרץ שנת 1847 עמד במסות האחרונות ונכתר בתאר ד"ר לפלסופיה. עוד הרבה שנים אחרי כן נשאר שם קליאטשקא בזכרון האונברסיטה הקניגסברגית בתור אחד מתלמידיה המהללים.

במשך כל העת שישב קליאטשקא בקניגסברג, היה מחליף מכתבים תכופים עם הוריו וגם עם אחדים ממשכילי-וילנה. לכלם כתב עברית ולאמו פולנית. שתי פעמים בא בירחי-הקיץ לוילנה. כאשר בקר את הוריו בפעם האחרונה ילדה אמו בת, היא אחותו היחידה. הוא כבר עמד אז לפני גמר למודיו באוניברסיטה, ולכן הזמין ר' הרשיל אליו את פין ואת המבקר לספרי-ישראל בוילנה בעת ההיא, טוגנדהאלד, ויתיעץ אתם על הדרך אשר יבחר לו יודה’לי בחייו, אחרי כי לא על הפלוסופיה בלבד יחיה האדם. בהסכם כלם הוחלט אז להשפיע על קליאטשקא, כי יכין את עצמו להיות לרב-מטיף ודוקטור. ר' הרשיל לא אחר מהכנס עם בנו בשיחה בענין זה ובדברו הציג לו למופת את הד"ר לילינטאל, שגדול כבודו בעולם. על זה ענהו קליאטשקא, כי עוד היום גדול וכי קודם שיגמור חק למודיו באניברסיטה יתישב בדבר ויודיע לו את החלטתו. את האוניברסיטה הקניגסברגית עזב קליאטשקא בהחלטה לבלתי חשוב על שום “קאריירות” לעתיד לבוא ולהקדיש את עצמו רק אל המדע. למטרה זו נסע להיידלברג, ושם נכנס אל האוניברסיטה.

נטיה עצומה מיוחדת נראתה בקליאטשקא לספרות ולדברי ימי-עולם. את שני הענינים האלה בחר למקצוע שלו, ועל-כן משכו אותו אליהם שעוריו של הפרופסור גרוויניוס, שהיה מפורסם בתור מומחה גדול לתולדות-הספרות וכמבאר שאין דוגמתו ליצירותיו של שקספיר. עיני המלומד הגדול הזה נמשכו מהר אל קליאטשקא בן העשרים-ושתים, אשר הפליא אותו בבקיאותו המדעית ויותר מכל בכשרונו הספרותי המצוין.

לא ארכו הימים והפרופסור גרוויניוס אסף אליו את קליאטשקא הצעיר בתור עוזר ראשי בעתונו “דייטשע צייטונג”. בעתון זה נהל קליאטשקא את המחלקה למדע, לספרות ולהליכות-המדינות.

במשך חמש השנים, שבלה קליאטשקא באוניבסיטה הקניגסברגית, היה יוצא ונכנס רק בחוג הקטן של הסטודנטים הפולנים. גרם לכך ההרגל, שכבר נעשה אצלו לטבע שני, לדבר פולנית. בחוג זה היה קליאטשקא מקריא לעתים קרובות את שיריו הפולנים ומשתתף בויכוחים בעניני-ספרות, ולפיכך היה נכבד מאד בעיני חבריו הפולנים ותפש ביניהם את המקום הראשון. תחת זאת השפיעו גם החברים מצדם על קליאטשקא, כי הטו את לבו אחרי הפוליטיקה הפולנית, אשר עמד עד כה מרחוק לה. בעת ההיא, כשהיו הפולנים כמעט בכל הארצות נלחצים ונדכאים, נעשתה הפוליטיקה הפנימית שלהם ברבה במחשך, והיתה ידועה רק לאנשים מתי-מספר, יחידי-סגולה במקומותיהם. בוילנה, תחת המשטר הצארי האכזרי, התנהלה הפוליטיקה הפולנית כלה במסתרים, ולכן לא יכלה להיות שם לקליאטשקא שום הזדמנות לדעת על אודותיה, אך פה בקניגסברג, בחוג הצר של חבריו הפולנים, נודעו לו ראשונה השאיפות הנסתרות של הפאטריוטים הפולנים והתחבולות הנרקמות בסתר, כדי להוציא את השאיפות האלה אל הפועל, וכל זה הלהיב את רוחו כל-כך, עד כי מאותה שעה ואילך התיצבה הפוליטיקה הפולנית במרכז כל מחשבותיו והגיונותיו ותסחפהו כלו בשטף זרמה.

להיידלברג בא קליאטשקא כשכבר נעשה פאטריוט פולני נלהב. עוד באותו זמן כבר הורה והוגה בלבבו את הרעיון להקדיש את כשרונותיו ואת ידיעותיו לעבודת עם פולין. הוא חכה רק לשעת-הכשר.

ושעה זו לא אחרה לבוא לקליאטשקא. זה היה בשנת 1848, כשפרצה הריבולוציה בברלין ובנסיכות פוזנא. קליאטשקא נסע מהר לפוזנא ושם נכנס תיכף ביחסים קרובים עם נכבדי הפוליטיקאים הפולנים, שנמצא ביניהם גם הפייטן הפולני הגדול יוליוס סלובאצקי. בין-כה התפשטו שמועות בברלין, כי קרוב הדבר שתמלא ממשלת גרמאניה את תביעותיהם של הפולנים בנוגע לזכויותיהם ותנהיג בנסיכות פוזנא סדר משפטי חדש. כל העתונים הגרמאנים וכל הנואמים הגרמאנים הרבו לכתוב ולנאום בענין זה, כל אחד מהרהורי-לבו ומנקודת-השקפתו.

פתאם, באופן בלתי-צפוי כלל, נשתנה המצב. חיל-פרוסיה קבל פקודה להפיר את הברית עם המתנדבים הפולנים, אשר נלחמו על החירות הפולנית בנסיכות פוזנא. התחילו לירות בהם, להושיבם בבתי-האסורים ולענות את נפשם באכזריות-רצח. בית נבחרי-העם הפראנקפורטי הודיע בצו מיוחד, כי פולין הגדולה נספחת לממלכת גרמאניה וכי מאחדים עם גרמאניה גם את רצועת-הגבול, שבהדילה עד כה בינה ובין פולין. כל העתונים הגרמאנים הרימו פה אחד על נס את “המפעל התרבותי הגדול הזה”, נלוה אליהם גם עתונו של גרוויניוס “דייטשע צייטונג”.

אז הופיעה בחדש פברואר שנת 1849 מחברת קטנה בשם ההגמונים הגרמאנים, מכתב גלוי אל האדון גרוויניוס". מחבר המחברת הנזכרת חתם עליה בראשי-תיבות י. ק.

מעניינת מאד חוות דעתו של הפרופסור הקראקויאי המפורסם סטאניסלאוו טארנובסקי על-דבר המחברת הזאת:

“עט כל-כך מתיז קרני-אור, מזג-רוח כל-כך לוהט, כח כל-כך איתן של חרון ובוז, כח כל-כך מהרס של חרוף וגדוף, ואירוניה כזו המוחצת כמדקרת-חרב, – כל אלה לא היו עד כה לשום אדם פולני, הכותב על ענינים פוליטיים. אם נעלה במחשבתנו אותם כלם, ממאדז’יבסקי ואורז’יחובסקי עד למאחנאצקי, אז עלינו לבוא לידי הוכחה והכרה, כי באיש מהם לא היתה לא אותה האש ולא אותה ההתלהבות וגם לא אותה אמנות הכתיבה! בחירת המבטאים היותר נמרצים, הניבים היותר יפים ומלאים עז, האנטיתיזות היותר נרהבות, הנושכות כנחשים ספוגי-רעל, גלו בו את הסופר הארטיסטן ואת בעל-הסגנון האמן, אשר לא היה ולא יוכל להיות כמהו בכל לשון שבעולם”.

את המחברת הזאת כתב קליאטשקה בברלין, שישב שם עד אחרי מאורעות-פוזנא ולא חדל כל העת לצאת ולבוא בין חבריו הגרמאנים. אבל בסתו של שנת 1849 נודע בקהל מי הוא מחבר המחברת על ההגמוניה הגמאנית, ובהיות קליאטשקא נתין ממלכה נכריה, נצטוה לעזוב את ברלין…

במשך שתי השנים האחרונות, מן העת שנסחף קליאטשקא בזרם החיים הפוליטיים של הפולנים, התחיל מתרחק מעט, מעט ממשפחתו. מכתביו אליהם נתמעטו יותר ויותר. בתחלה נעשה הדבר מצדו שלא ברצונו. בהיותו עסוק מאד דחה את כתיבת המכתבים להוריו מיום ליום; הוא חשב: מחר, מחר אכתוב, ולא כתב כלל, עד שבאה באחרונה השעה, שבה נפסקו יחוסיו עם וילנה לגמרי. בינתים חזר הגלגל על ר' הרשיל. מצב עסקיו הורע והוא יצא נקי מנכסיו. אחרי עבור עת קצרה מת ר' הרשיל. בווילנה נדברו אז הבריות, כי נשבר לבו בקרבו בראותו, כי בחר לו יודה’לי ללכת בדרך אשר לא חפץ להוליכו בה, והוא מת מעגמת-נפשו. אחרי מות ר' הרשיל הוצרכה אמו האלמנה לדאוג בעצמה למחיתה ולמחית בתה היחידה, ולא יכלה עוד לשלוח לבנה לחוץ לארץ את הפרס החדשי, אשר קבל מאת ר' הרשיל עד יומו האחרון. כל הדברים האלה יחד גרמו, כי נקרעו החוטים האחרונים בין קליאטשקא ובין בני-משפחתו.

בסוף שנת 1849 בא קליאטשקא לפאריז, שם הוכרח לסבול עת ידועה מחסור ועוני. אבל זה לא הפריע אותו מהתמכר כלו לעבודתו המדעית והספרותית. באחרונה עלתה לו אחרי השתדליות מרובות לקבל איזו משרה בהביבליאותיקה הקיסרית, הידועה היום בשם “הביבליאותיקה הלאומית”.

בהיותו עסוק הרבה בהביבליאותיקה, לא יכל קליאטשקא בעת הראשונה לעבוד כחפצו בספרות הפולנית. הוא רק הספיק לפרסם בירחון קטן מאמר בקרתי-ספרותי כתוב באמנות יתרה, שבו הציג זה לעמת זה את הפייטן הגרמאני בירגר ואת מיצקעוויטש. על אדות המאמר הנזכר כתב אחד מגדולי סופרי-פולין את הדברים האלה: “המונוגרפיה הזאת, שחתומות עליה האותיות ק-א, אף כי יצאה מעט צעיר לימים, צריכה להחשב כאחת הפנינות היותר יפות בבקרת הספרות שלנו, ולהמאמרים היותר מוצלחים על שירתו וגאוניותו של מיצקוויטש”.

בפאריז נכנס קליאטשקא כעבור עת קצרה, הוא כבר נתפרסם אז בחוגים רחבים על-ידי עבודתו הספרותית, אל חברת גדולי האצילים מבין האמיגראנטים הפולנים, ששם התודע בין אחרים גם אל הנסיך הישיש אדאם צ’ארטאריזסקי, ואל גדל הפייטנים הפולניים של אותו זמן אדאם מיצקוויטש. לא ארכו הימים והוא התקרב קרבת ידידות לכלם, ועד מהרה תפס לו מקום גדול וחשוב מאד בתוך הקולוניה הפולנית בפאריז.

                                                                 ____


ו.



בשנת 1854 כבר יצא לקליאטשקא שם בפאריז כאחד מגדולי נכבדי האמיגראנטים הפולנים. הוא נעשה מבקר קבוע ורצוי בטרקליני גדולי האריסטוקראטים הפולנים. הוא היה “בן-בית” אצל מיצקוויטש, יוצא ונכנס בביתו של באגדאן זאליעסקי ובבתי יתר בני מרומי עם פולין. עוד מעט והוא נהיה למרכז האינטילגנציה הפולנית הצעירה בפאריז, והשפיע עליה השפעה עזה ונמרצה.

לצרך פרנסתו התחיל קליאטשקא בעת ההיא לעבוד בספרות הצרפתית. בתחלה פרסם בירחון הצרפתי " Revue Contemporaire " שורה שלמה של מאמרי-פולמוס נגד מלומד גרמאני מפורסם בגלל בקרתו ליצירותיו של דאנטה. המאמרים האלה שגלו קוים מזהירים חדשים בכשרונו האמנותי, עשו לו שם גדול גם בעולם הספרות הצרפתית. כעבור עת מועטת עבר קליאטשקא לעבוד ב-" Revue de Paris ", שנעשה בו לעוזר תמידי.

מלחמת-קרים, שפרצה אחרי שתי שנים, עוררה תנועה גדולה בתוך הקולוניה של האמיגראנטים הפולנים בפאריז. הפוליטיקאים הפולנים נתמלאו תקוה, כי תוצאות המלחמה הזאת עלולות להקים את פולין מהריסותה ולהשיב לה את עמידתה החפשית, שלקחה ממנה. אחדים מגדולי העסקנים הפולנים, וביניהם גם מיצקוויטש, הלכו לקונסטאנטינופול ליסד שם לגיון פולני. יתר עסקני-הקולוניה שנשארו במקומם, יסדו אז בפאריז עתון פולני לספרות וביחוד לעניני-פוליטיקה, בשם " Wiademsci polskie ". קליאטשקא, שבידיו נמסרה הנהלת חלק בקרת-הספרות, העמיד את העתון על מדרגה גבוהה, עד כי אחד מהסטוריוני-הספרות המפורסממם חוה עליו במאוחר את דעתו, כי “בין כל העתונים הפולנים, שיצאו באיזו מן הזמנים והמקומות, היה ‘וויאדאמאשצי פאלסקיע’ העתון הפוליטי היותר טוב, הדוגמה היותר מזהירה של עתון לא רק בעתונות הפולנית, כי אם גם בעתונות האירופית בכלל”.

ערך גדול ומיוחד נתן לקליאטשקא בחוגי הפולנים לאחר שפרסם בירחונים צרפתים מאמרי-הבקרת שלו על כוכבי השירה הפולנית מיצקוויטש וקראסינסקי. עת ידועה לא חדלו במטרופולין של צרפת לדבר בהתפעלות מרובה על-דבר הנאומים הפומביים, שנשא קליאטשקא באותו מקצע באחד מגדולי האולמים הפאריזאים. בכל פעם היו באים לשמוע את הנאומים האלה חשובי המלומדים ואמני-הספרות הצרפתית וגדולי האינטליגנטים והאצילים הפולנים.

מעת לעת היה קליאטשקא מפרסם ברבים מאמרים בשאלות פוליטיות-דיפלומאטיות, שהיו עושים בכל פעם רושם כביר לא רק בצרפת, כי אם גם מעבר לגבול. בשנת 1864, כשקרעה גרמאניה מעל דנאמארק את שלזוויג-האלשטיין, הדפיס קליאטשקא בענין זה ב-" Revue des deux mondes ", מאמרים אחדים, שבהם קרא תגר בדברים חריפים מאד על הפוליטיקה הגרמאנית. במאמרים האלה קנה לו קליאטשקא פרסום מיוחד, כי עד העת ההיא לא נועז איש לפגוע באופן כזה בכבודו של נסיך-הברזל, ביסמארק, אשר תפש אז בעולם הפוליטי את המקום היותר גדול ודבריו נשמעו “כדברי-האורים”, בגלל יציאתו זו להגן על דנמארק, כבד ממשלה הדנית את קליאטשקא “באות-הכבוד דאננעבראג”.

באותה עת נבחר קליאטשקא לחבר אל הסיים הלבובי, ובשביל כך עבר לגור בגאליציה. לעתים קרובות היה בא לווינה, שנבחר שם באותו זמן גם לחבר הרייכסראט האוסטרי. אבל שתי משרותיו אלה לא הפריעו בידו מהמשיך את מאמריו הדיפלומאטים ב-" Revue des deux mondes " הפאריזאי. כשהוציא קליאטשקא את המאמרים המפורסמים האלה, שבקר בהם קשה גם את הדיפלומאטיה הגרמאנית בגלל תפקידה במלחמת אוסטריה וגרמניה בשנת 1868, בספר מיוחד, הזמין אותו הגראף בייסט, מי שהיה אז הקאנצלר האוסטרי, לבוא לווינה, ושם נתן לו כהונה במיניסטריום לעניני-חוץ וגם כבד אותו בתואר “יועץ-החצר”. מאורע זה, שנדרש לכמה פנים בכל העתונים, הטיל סער בספירות הדיפלומאטיות בברלין; ביחוד הקציף את ביסמארק, אשר לא יכל לסלוח לקליאטשקא על אשר התנפל עליו במאמריו הדיפלומאטיים. עם זה התירא ביסמארק פן ישפיע פוליטיקאי כקליאטשקא השפעה בלתי-ישרה על הגראף בייסט. פחדו של ביסמארק גדל כל-כך, עד כי התחיל משתמש בכל האמצעים להדוף את קליאטשקא מכהונתו הרמה, אשר קבל אותה על פי הצעת הקאנצלר האוסטרי, וגם לא מנע את עצמו מכתוב בענין זה למלך בייאירן ולבקש ממנו, כי ישפיע על הקיסר פראנץ-יוסף להרחיק את היועץ המסוכן מן המיניסטריום.

בשנת 1870, כשפרצה מלחמת צרפת וגרמאניה, נשא קליאטשקא, בתחילה בצרפת ואחרי-כן בלבוב, נאום, אשר תבע בו את עלבונה של צרפת המנוצחת ודבר דברים קשים נגד אותן הממלכות, אשר נתעו ללכת אחרי הפוליטיקה של צביעות, שסמן ביסמארק לפניהן, והביאו בזה אל המלחמה האחרונה.

הנאום הזה, אשר נשא אותו קליאטשקא בפולנית מזהרת בלבוב ובגרמנית מזהרת בווינה, עשה רושם כביר מאד בהספירות הפוליטיות של אירופה, אבל הוא הביא את הגראף בייסט במבוכה גדולה. קליאטשקא, אשר לא חפץ להכביד את מצבו של הקאנצלר האוסטרי, הגיש אז בקשת-פטורין ויצא בדימוס.

אבל לעומת זאת מצא הנאום הזה הד נמרץ ונלהב בצרפת. בפאריז, שבא קליאטשקא לשם לאחר התפטרו ממשמרתו במיניסטריום-החיצון האוסטרי, ערך לו העם קבלת-פנים נהדרת ונלבבת מאד, וגם הממשלה הכירה את פעולתו ותתן לו אות לגיון-הכבוד.

בשנת 1875 יצא קליאטשקא שוב בשורה של מאמרים חריפים נגד הפוליטיקה של ביסמארק. במאמרים האלה, אשר נתבארו ושמשו ענין לענות בו לכל עתוני-אירופה, הטיל בגרמאניה סער גדול של התמרמרות. הדברים הגיעו לידי-כך, עד שלא חדל ביסמארק מדבר בהם בקצף על שפתיו מרוב כעס. גרם לדבר הרושם שעשו מאמריו הנזכרים של קליאטשקה על רוסיה והשפיעו עליה לבלתי תת לגרמאניה לעשות בצרפת חורבן שני, אשר כבר התחילה להכין את עצמה לכך.

אלה כבר היו מאמריו האחרונים של קליאטשקה במקצוע הפוליטיקה והדיפלומאטיה. מאז התרחק קליאטשקה מן החיים הפומביים, חדל להתערב בענינים פוליטיים והתמכר כלו רק ליצירותיו בספרות ובאמנות. מאז התגורר קליאטשקא באיטליה, בפאריז ויש אשר גם בווינה.

רעש סנסאציוני עורר קליאטשקא במאמריו “פטפוטים פלורנטיים” ו“נשפים פלורנטיים”, אשר נתפרסמו תחלה ב-" Revue des deux mondes " ואחרי כן יצא בפאריז בספרים מיוחדים. הספרים האלה, שהרימה אותם הבקורת למעלה אחת עם היצירות האירופיות היותר מזהירות, עשו לקליאטשקא שם בכל העולם. כיצירה גאונית מיוחדת נתקבל במאוחר ספרו על-דבר יוליאן השני, שבו משתקפת באמנות יתרה תקופת-התחיה באיטליה. את ספרו זה חבר קליאטשקא בקראקוי, שהתישב שם משנת 1888 ואילך ישיבת-קבע.

בשנת 1893 חגגה האינטליגנציה הפולנית חג מלאת חמשים שנה מיום שנכתר קליאטשקא בתואר ד"ר. לאותו יום שלחה לו האוניברסיטה הקיניגסברגית דיפלום חדש כתוב יפה. אל הדיפלום הזה צרף זקן-הפרופסורים מכתב פרטי, שבו כתב אליו בתוך שאר דברים: “הסופר הגדול אפשר שכבר שכח את האוניברסיטה הקניגסברגית, שלא נשאר בה גם אחד ממכיריו מלפנים, אבל האוניברסיטה שלנו לא יכלה לשכוח את תלמידה, אשר קנה לו בה שם כל-כך גדול בבחינותיו המזהירות”.

כעבור שנה הוחג ברוב פאר, בהצעת האוניברסיטה היאגלאנית בקראקוי, יום הולדת השבעים של קליאשקא. סגל-חבורה של פרופיסורים עם נשיא האקאדמיה לאמנות בראש הגיש לו אגרת-כבוד, שנערכה בידי הסופר הפולני, שהיה מפורסם בשעתו, קאזימיר מאראווסקי. באגרת זו הובעה לקליאטשקא תודה נלבבת על עבודתו הגדולה והמכובדת שעבד את העם, על אמריו היפים ומעשיו הנדיבים ועל נהלו את העם בדרך אל האידאל של כל מה שיפה וטוב".

אל מרום פסגת תהלתו הגיע קליאטשקא על-ידי ספרו האחרון אודות הרנסאנס של איטליה. הבקורת הצרפתית הרימה אותו עד לשמים. נמצאו אף כאלה שחוו את דעתם, כי בחדוד הצרפתי – “עספרי” בלעז – הוא מצטיין גם מאיזו סופרים צרפתים מלידה.

קליאטשקה – כך כתבה אז הבקורת על אודותיו – הוא אנאליטיקון כתן, בבהירות הציורים ובעושר הצבעים אינו עומד למטה מרנאן, בהאירוניה הקלה והעמוקה שלו הוא מזכיר את אנאתול פראנס. ובברירות הוא עולה על בורזשע".

                                                                         ____


ז.



זקן בן שלש ושמונים שנה מת קליאטשקא. מותו היה אבל כבד לעם פולין. מכל עברים נשמעו קולות קוראים: מת קליאטשקא שלנו! גם באחד מן ההספדים הרבים שנכתבו עליו לאחר מותו בעתונים, לא נזכר אף במלה אחת, כי קליאטשקא היה יהודי מלידה, וגם אחד מכותבי-תולדותיו לא מצא לנכון לספר, כי בגד קליאטשקא באמונת ישראל ובא בברית הקאטולית.

מתי השתמד קליאטשקא? – אודות זה אין אנחנו מוצאים שום רשימה. כמו שיש לשער התנצר בפאריז לאחר התודעותו הראשונה אל הקולוניה של האמיגראנטים הפולנים. בהיותו שם יוצא ונכנס בטרקליני גדולי האריסטוקראטיה הפולנית, לא היה בו עוז הרוח להראות בסביבה הקאטולית הטהורה הזאת כיהודי. כן אי אפשר לדעת עד היום כיצד נתגשם אצלו מעבר זה אל הדת הקאטולית, אם קדמה לו מלחמה פנימית שבלב, אם אין. לעומת זאת ישנן ראיות הרבה, כי גם בהיותו הוגה דעות חפשיות, נתבלטה בו נטיה חזקה מיוחדת אל הקאטוליות. גם אירע פעם אחת, שהודיע קליאטשקא בפומבי, כי על הקאטוליות גאותו. הסופר העברי הידוע אלעזר שולמאן מספר בספרו "ממקור ישראל ", כי בנאום שנשא קליאטשקא יום אחד בהסיים הלבובי, אמר בתוך שאר דברים, כי “השתי והערב (הצלם) חרותים עמוק בדמו ובבשרו”. כך השמיע באזני העולם כלו – אומר שולמאן – אותו האיש ששר בנעוריו:


"רדנה רדינה



על עיר ירושלים



דמעותי כמים



ובל תמחינה".




קליאטשקא שייך אל טפוס-המשומדים היותר מצוי. מגדלים ומחנכים בנעוריהם בסביבה ספוגה כולה חבה והערצה אל היהדות ואל קניניה ההיסטוריים, הם מתרחקים כל-כך מן היהדות עד שמתחילים להתבייש בה ומשתמשים בכל האמצעים למחות כל זכר למוצאם היהודי. כל ששים השנה שעברו מן היום שהתנצר קליאטשקא עד מותו, לא התעניין אף פעם ביהודים וביהדות אפילו התעניינות כל שהיא. במשך העת הזאת אירעו בחיי העם העברי מאורעות כבירי-הערך משמשים התחלות לתקופות חדשות בדברי-ימיו; במשך העת הזאת נעשו בין היהודים טביחות ושחיטות נוראות, הרס וחורבן, והוא, קליאטשקא, לא השתמש ברום מעמדו להגיד דבר בעתונות ובספרות לטובת מי שהיו אחיו לאמונה. הוא התבייש בהם…

בוילנה לא ידעו זמן רב, כי יודה’לי קליאטשקא בגד בעם העברי. בשעה שכבר התרחק קליאטשקא מאת היהודים ולא אבה לדעתם ונחשב לקאטולי אדוק, לא חדלו עדין משכילי וילנה לקוות, כי היה יהיה לעטרת-תפארת לעמו. תמימותם גדלה כל-כך, עד כי לא שמו לב אל העובדה המתמיהה, כי כבר עברו שנים אחדות מן היום אשר הפסיק קליאטשקא את יחוסיו אליהם מבלי הודיע אותם על אודותיו דבר. הם לא נסו גם לחקור ולדרוש מה היה לו. האם אפשר ששערה בנפשה את הנעשה ליודה’לי שלה, אבל היא כסתה על השערתה בצעיף עב, ואיש, אפילו מגדולי מקורביה, לא יכל להרגיש בה כלום. אפשר היה להתבונן בה רק זאת, כי היא מתאמצת בכל כחותיה להמנע מכל שיחה על דבר יודה’לי. אם יש אשר דרש אותה איש לשלומו ולמעשהו, היתה עונה בקצרה: “הוא משתלם עדיין בלמודים”, ותיכף הסבה את השיחה אל ענין אחר. אבל מי יודע את אשר נשאה האשה הזאת בלבה, לב-אם, באותה שעה?…

כי לא רק בוילנה בלבד, כי אם גם בין יהודי העולם כלו לא ידעו עת ארוכה את האמת על-דבר קליאטשקא – את זה מוכיחה עובדה זו: האיש, אשר לו השיאה טויבה-לאה אחרי מות ר' הרשיל – בעת שנמצא קליאטשקא זה כבר בחוץ לארץ – את בתה היחידה, היה הגאון המפורסם, ר' גדליה טיקטין, רב לעדת-החרדים בברסלוי. בכלל נתנה בוילנה למשפחת קליאטשקא חשיבות יתרה בכל העתים והזמנים. מבני המשפחה הזאת בחרה קהלת-היהודים בוילנה כמה פעמים את עסקניה ופרנסי-הצבור שלה. עת ידועה שמש בן אחיו של ר' הרשיל קליאטשקא בכהונת רב-העדה בוילנה. אלו היו יהודי-וילנה משערים, כי במשפחת קליאטשקא נמצא האחד שהמיר את דתו, כי אז וודאי שהיו מונעים ממנה כל אות של כבוד. בפרט זה הצטיינה וילנה תמיד ביפי-נפש…

רואה אני לנכון למסור כאן גם את העובדה הזאת:

באמצע שנות התשעים מתה בתו היחידה של ר' הרשיל קליאטשקא, אלמנתו של הרב ר' גדליה טיקטין. אז פרסמה קהלת-היהודים בברסלוי פעמים אחדות על הסדר ב“הצפירה” וגם בכרוניקה השבועית של הירחון הרוסי-עברי “וואסכאד” הודעה כי “על יסוד סימן ידוע של הצוואה, שכתבה אלמנת ר' גדליה טיקטין, ממשפחת קליאטשקא, לפני מותה, מתבקשים אנשים ונשים, שיש להם שייכות מאיזה צד שיהיה, מצד האב או האם אל משפחת קליאטשקא בוילנה. להאנשים, שיוכלו להוכיח על פי תעודות נאמנות, כי שייכים הם למשפחת קליאטשקא, יש זכות-הירושה בעזבון גדול, שהניחה אחריה רחל קליאטשקא”.

בוילנה התפשטה אז השמועה, כי ההון הזה, שהשאירה אלמנת הרב טיקטין לקרובי-משפחתה, לא היה שלה, כי אם של אחיה המומר יוליאן קליאטשקא, אשר בימי-זקנתו נזכר בבני-משפחתו הוילנאים וישלח לאחותו בברסלוי מכסת-כסף גדולה לחלוקה לאחר מותו בין קרובים עניים. אבל האחות, אף שהיתה צעירה ממנו לימים, מתה בעודו בחיים, ובימיה האחרונים כתבה את הצוואה הנזכרת ותפקד לפי שעה את הירושה תחת יד קהלת-היהודים בברסלוי.

כך נדברו אז בוילנה, אבל דבר זה לא נתאמת עד היום ע"י שום מקור בטוח.



                                                                    ***


מאז מעולם מתיחסים היהודים אל המשומדים יחס של שנאה ובוז מגורל זה לא נקה גם קליאטשקא. העתונות והספרות היהודית עברו עליו בשתיקה בחייו (מן היום שנודע, כי בגד באמונת-אבות) ולא הזכירו אותו גם במלה אחת לאחר מותו, מבלי שים אל לב, כי ספריות-העולם, ועל כלן הספרות הפולנית, העמידו לו אצלן את מצבות-הזכרון היותר יפות. חברו על אודותיו מונוגראפיות, וגם ספרים שלמים, שמציעים אותם לקריאה עד היום לבני-הנעורים תלמידי בתי-הספר ולהעם כלו. אבל העם העברי מחה את קליאטשקא מרשימתו, ולמחיצת הספרות שלו לא נכנס ולא יכנס לעולם. כבוגד בברית-אחים נשפט קליאטשקא בכח הטראדיציה מאת עם ישראל לשכחה עולמית.

אבל המלחמה העולמית האחרונה עם מאורעותיה המופלאים והפתעותיה המשונות, כמעט שהביאה לידי כך, כי על-פי הצעה ידועה – הצעת יהודי – קרוב היה הדבר, שלא יתנו לקליאטשקה להשכח, ולא עוד, אלא ישימו לו, להפך, זכרון-כבוד לדור ודור, ודוקא בוילנה. ומעשה שהיה כך היה:

בשנת 1919 כשכבשו הפולנים בפעם הראשונה את וילנה, נתעוררה באחת מישיבותיה הראשונות של מועצת-הקריה, שנבחרה זה עתה, שאלה בדבר שנוי שמות רחובות-העיר. בשעת הויכוחים הוכנסה הצעה לקרוא רחובות אחדים על שמות אנשים ידועים חשובי-העם שקנו להם פרסום גדול בתולדות עם פולין כמו: מיצקוויטש, ללוול ואחרים. אז הציעו החברים היהודים מצדם, כי יכבדו באופן זה גם אחדים מגדולי-ישראל, וביחוד ילידי-וילנה כהגר"א, מתתיהו שטראשון, שמואל יוסף פין.


ויוליאן קליאטשקא הלא בוודאי ובוודאי! – קפץ ואמר אחד החברים היהודים.


ההצעה היהודית עם כל הוספותיה נמסרה לחוות-דעת של ועדה, שנכנסו אליה, כמובן, רק פולנים טהורים.

סוף דבר היה, כי הסכימה הועדה לקרוא רחובות ידועים על שם הגר"א ופין ומתתיהו שטראשון. היא דחתה רק אל יוליאן קליאטשקא.

אופיי הוא הדבר, כי את קליאטשקא דחו דוקא אלה, אשר לעבודת עמם התמכר ועבד לו באמונה.

כנראה אין כ"כ נח ורצוי למי-שהוא להקים מזכרת-עולם למומר…






שם המחברת “מנחת–תודה” ונדפסה בדפוס האלמנה והאחים ראם בוילנה בשנת 1838.  ↩



“דודאים”. קבוצת שירים וספורים שונים מאת יהודה קלאצקא, לייפציג. 1842.  ↩



קרית–ספר עמוד 216.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/6410