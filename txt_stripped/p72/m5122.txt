


	
	יואקים (חיים) צימרמאן
	



א.

יואקים צימרמאן נולד בשנת 1815 בעיר וואסילקוב פלך קיוב לאבות חסידים ויראים. אביו, שהיה השוחט דמתא, חנך אותו ברוח החרדים הקיצונים. בהיותו בן ארבע כבר למד בחדר ומאז עבר ממלמד למלמד, מנחותי-הדרגא אל בני-העליה שבהם, עד כי לא נמצא עוד בוואסילקוב מורה בשבילו, מפני שבעודו נער כבר נראו בו סימני “עילוי” והצטיין בלמודו מגדולי מופלגי-התורה שבמקומו. אז לקח אותו אביו אתו ליום שבת אחד לצ’רנוביל כדי להתיעץ שם עם הרבי לאיזה מקום-תורה לשלחו. גם הלומדים הצ’רנובילים התפלאו על רוחב דעתו של הנער בתורה וכולם נבאו עליו פה אחד, כי הוא עתיד להיות רב וגאון בישראל והשיאו עצה לאביו לשלחו לאיזו ישיבה גדולה בליטא. אבל מה מאד השתוממו כולם כשמעם, כי אף נכנסו השוחט ובנו אל בית הרבי, והלה נשא את עיניו אל הנער, קרא מיד: "מהרה וקח אשה לחיימ’ל שלך; כבר הגיעה השעה: יהודי בר-מצוה; אחרי החתונה ישב ויעסוק בתורה ביחידות, ולא יתן לאיש, יהיה מי שיהיה, לנסות את כחו בלמודו. “עין רעה”!…

לא ארכו הימים והנער “הבר-מצוה” נהיה לחתן בשעה מוצלחת, וכעבור עת מועטת היה החתן לאברך. הוא נלקח לחתן לחסיד עשיר, אשר החזיק בחכירה אחוזה גדולה רחוקה מהלך ווירסטאות אחדות מרוז’ישצה פלך וואלין. לעשיר זה היתה בת עשיר, אבל בלתי מצוינת: לא כל-כך יפה, חולנית קצת וכבר הזקינה בבתוליה: למעלה משמונה עשרה. בהתאוננו פעם אחת מרה לפני הרבי, כי קשה לו למצוא חתן לבתו, אמר אליו: “סעה תיכף לוואסילקוב; שם בבית השוחט תמצא את בן-זווגה של בתךף אמור בשמי”. בוואסילקוב יצא דבר-השידוך לפעלו בשנים, שלשה רגעים. שני הצדדים היו כמאושרים בעיניהם. השוחט היה שבע-רצון לראות את בנו נלקח אל בית מלא כל טוב, והחוכר שמח מאד על כי נמצא גואל לבתו “הנחשלת”, והוא בחור דגול מרבבה, “עלוי” המתכונן לרבנות…

אחרי החתונה פנה החוכר לחתנו בן שלש-עשרה השנה לצורך למודו עליה מיוחדת מרוהטת יפה, שחלונותיה נשקפים אל גן-פרי נחמד מאד. שם העמיד חותנו ארון עם ש“ס גדול דפוס סלאוויטא, וחיימ’ל ישב יומם ולילה ולמד, באין איש מפריע אותו. עם אשתו הצעירה, שהיתה שוכבת תמיד מיצרת על הספה, לא הרבה להחליף דברים, וחותנו נמצא כמעט תמיד לרגל עסקיו בדרך; איש זר היה רואה בעיניו אך לעתים רחוקות, וכך בלה את עתותיו בודד וכמעט מובדל ומופרש מן העולם הגדול. התעוררות ידועה היתה מורגשת בחייו שני ימים לפני ראש-השנהף אז היה נוסע עם חותנו לימים הנוראים לצ’רנוביל, ושם היה מבלה עד עבור ימי-החגים. שם, בחצר הרבי, היה מזדמן עם אביו, עם קרובים וידידים ועם מי שהיו חבריו ועם אברכים חסידים סתם, חתני גבירים, הסמוכים לשלחן חותניהם כמותו, ואתם היה משוחח בדברי-תורה ובחסידות, וגם בשיחות-חולין שונות. מצ’רנוביל היה שב בכל פעם לביתו במעמד-רוח מרומם, שהיה הולך ונמשך עד שחזר ונסחף בזרם חיי יום יום האפורים עם הש”ס הסלאוויטאי ועם ספרי-הקבלה, שהביא אתו מחצר הרבי…

ב.

כן עברו שלש, ארבע שנים. במשך העת הזאת עשה חיימ’ל חיל רב בלמודו, הוא כבר נעשה בקי בש"ס ופוסקים. בהיותו בפעם האחרונה בצורנוביל, בשר לו הרבי עצמו את הבשורה הטובה, כי כבר יש לו בשבילו עיירה לא קטנה לרבנות. במשך השנים האחדות האלה התפתח חיימ’ל יפה גם בגופו. הוא גדל בקומתו אף נעשה רחב-שכם עם מצח רחב ונסב למעלה עם שערות מסלסלות ואש מסתורין בעיניו הגדולות והשחורות. כשבא בפעם הראשונה לרוז’ישצה לקבל סמיכה מאת הרב דמתא, התפלאו כל בני העיירה על הדרת-פניו, וכלם אמרו פה אחד, כי שורה עליו, ממש, השכינה…

בעת ההיא בנה הרוזן בעל האחוזה, שהחזיק אותה חותנו של חיימ’ל בחכירה, בית-חרושת למעשה-סוכר. בין האנשים, שהביא הרוזן מן החוץ לצורך בית-החרושת, נמצא האחד, והוא ראש-האמנים, עם בני ביתו: אשה ובת צעירה, ומוצאם מגליציה, השלשה האלה, שדברו בינם לבין עצמם רק גרמנית או פולנית והתרחקו מיתר גרי-האחוזה, נחשבו בעיני הכל לנוצרים, והם עצמם, שהיו יהודית באמת, לא חפצו להרוס את האלוזיה הזאת. חותנו של חיימ’ל, שהיה קבלן מספיק קשואים לצורך בית-החרושת ומשום כך היו לו תמיד דברים עם האמן, היה מתפלא תמיד בראותו עד היכן הוא מרבה להתעניין בחיי היהודים, באיזו פרטיות הוא דורש למצבם וכמה הוא מיצר ודואג לקשי-יומם. ותמהונו גדל ביותר לאחר שהתחיל אותן אמן שולח על ידו לפני ערב כל חג כמה עשרות רובל לטובת עניי-היהודים ברוז’ישצה. בשימו לב לכל הדברים האלה מצא, כי האמן הוא אוהב-ישראל מאין כמוהו, מגדולי חסידי אומות העולם. כי האמן הוא יהודי, - דבר זה לא יכל לעלות על לב החוכר מעולם, כי מי ראה יהודי מגולח-זקן, שאין בפניו אף אות של צלם אלהים, שאשתו אינה יוצאת בפאה נכרית על פדחתה ושבתו “הכלה” צוחקת בגלוי צחוק כל-כך מצלצל, ושכלם הם מדברים רק בשפת-הגוים?

פעם אחת, בליל-קיץ, עברו האמן ובני-ביתו בדרך טיולם על פני גנו של החוכר. פתאום עמד האמן מלכת. בעד החלונות הפתוחים של העליה הגיע לאזניו קול חיימ’ל בלמדו בנגון את הגמרא מתוך מתיקות של דביקות, והוא נשאר עומד כמרתק למקומו. ים של זכרונות עלה וצף בלי-משים פתאם על פניו. הוא זכר, כי באותו הנגון המתוק של הגמרא למד אף הוא לפנים בישיבה הטארנופולית, וכי אז הביטו אליו אביו ואמו ונהרו, ואלהים ואדם התברכו בו. אבל ממול, לנוכח הישיבה, נבנה בית בעל שתי מכפלות, ומתוך הבית ההוא התחיל לחדור אל הרחוב רוח גדולה וחזק. זה היה רוחו של הלוחם הראשון להשכלה בגאליציה, ר' יוסף פריל, אשר כמו בשרביט-קסם משך אליו את הבחורים אחד, אחד. מיום ליום נתרוקנה יותר הישיבה ונתמלא הבעל בעל שתי-הקומות אשר ממולה… וקהל הצעירים התפשט בעולם לבקש לו תורות חדשות. וגם הוא נסחף עם הזרם. תחלה גמר את חוק למודו בבית-ספר בינוני, ואחרי-כן בטחניקום הווינאי, נער מעליו את אבק הגיטה ונכנס לאירופה… אבל כמה עשרות, מאות ואלפי צעירים בעלי-כשרון וחפצי-חיים עוד נשארו שקועים עד צוארם מעבר השני בבץ, כאותו הלמדן הצעיר, הנמצא עתה פה ממעל ונפשו משתפכת עליו לפני הגמרא הפתוחה מתוך זמרה כל-כך ערבה ומושכת את הלב?!

והאמן כבר חפץ לעלות תיכף אל העליה כדי לראות אותו המתמיד הפרא, אשר בליל-קיץ יפה כזה, שכל מה שחי ומתנועע מתרפק מתוך געגועים גדולים על הטבע, הוא יושב ומתיחד עם צללים חורים עתיקי-יומין. אבל הוא לא יכול לעזוב לבדם את אשתו ובתו ודחה את בקורו בבית החוכר לפעם שניה.

כעבור ימים אחדים, כשנכנס החוכר אל בית-החרושת בעסקי-הקשואים, השתמש האמן בהזדמנות זו שבאה לידו ובא אתו בשיחה ארוכה על ענינים שונים, ובהמשך דבריו שאלהו, למי הקולות הנשמעים לעתים בשעה מאוחרת בלילה מעלית-ביתו. לאחר שהגיד לו החוכר, כי הקול הזה שהוא שומע הוא קול חתנו היושב יומם ולילה בעליה ולומד, הביע לו האמן את חפצו להתודע אל חתנו, יען כי הוא מוקיר מימיו אנשים מלומדים ואוהב להכנס אתו בשיחות.

ג.

כאשר שב החוכר לביתו ויספר לחתנו, כי חפץ האמן מאד להתודע אליו, נסה בתחלה להסתלק מזה באמרו, כי כרוך הדבר בבטול תורה. אבל לאחר שהוכיח לו חותנו, כי “אוהב-ישראל” שכזה כדאי הוא שיבטל בשבילו שעה קלה מלמודו, וכי מלבד זה גם אפשר לקבל טובה מאדם שכמותו, החליט בנפשו למלא את חפצו וביום אחד אחר הצהרים הלך אל בית-החרשת למעשה הסוכר.

האמן, אף כי לא ידע עד כה את חיימ’ל, הכירו בכל זה על-פי הלוכו החסידי, וכראותו אותו בעד חלון לשכת-עבודתו יצא לקראתו ויברכהו בשלום מתוף ידידות מרובה, וכמכר משכבר הימים לקחהו תחת זרועותיו ויכנס אתו אל בית-החרושת. כדי לעניין אותו הוליכהו, קודם כל דרך כל החדרים והאולמים ויראה לו את המכונות השונות, שמשתמשים בהן לצורך החרושת, ויבאר לו בשפת יתר את כל הדברים הצריכים בירור. חיימ’ל שמע לדבריו מתוך תשומת-לב מרובה, לרגעים העיר עליהם איזו הערות ושאל איזו שאלות, שמצא בהן האמן הרבה עמקות וחריפות-השכל. אחרי-כן הביאהו האמן אל לשכתו; שם הושיבהו לימינו וישאלהו:

– הכבר רואה אתה כעת את כחה של ההשכלה?

חיימ’ל שתק.

– היודע אתה בכלל מהי השכלה?

ברגע הראשון כמעט לא מצא חיימ’ל דבר בפיו לעמות. אחרי-כן אמר כמו בכבדות:

– אומרים, כי השכלה היא דבר, שמטפלים בו בני-אדם בלתי חרדים על דת, הנקראים אצלנו בשם “אפיקורסים”.

האמן, אשר חכה לשמוע תשובה כזאת מפיו, נכנס אתו בשיחה ארוכה ורצינית על מהותה של ההשכלה וערכה לבני-האדם: חיימ’ל הקשיב לדבריו הקשבה יתרה, ויש אשר הניע לו בראשו, כמו הסכים אתו. כשקם חיימ’ל ממקומו ללכת, בקש ממנו האמן, שיבקרהו לעתים קרובות. חיימ’ל לא ענה על זה דבר.

כל הדרך הלך חיימ’ל שקוע במחשבותיו כשהוא נמצא תחת רושם הדברים החדשים, אשר שמע אך זה מעט. אבל בהמצאו בקרבת בית חותנו, התיצב ויאמר לנפשו בקול נמרץ:

– לא! מי ישים לב לדברי גוי? הלא אך רוח הטומאה מדבר מתוך גרונו, הרוח הזה התחפש בדמות איש, שחפץ להתעות אותי בשוא; ישנם רבים כאלה.

ובירקו שלש פעמים על הארץ נכנס אל הבית.

כאשר שאל החוכר אחר-כך את חיימ’ל: על-מה אפוא חפץ בך האמן כל-כך? – הניע חיימ’ל את ידו באויר ויאמר:

– אוהב ישראל, אבל סוף-סוף אינו אלא גוי! לא אוסיף עוד ללכת אליו!

עבר יום, עברו יומים, ביום השלישי נמלך חיימ’ל ויצא לטיל וישם פעמיו אל בית-החרושה.

הפעם קבל האמן את חיימ’ל בביתו הקרוב. שם נכנס אתו אל חדר-עבודתו. בהתבוננו אל החדר נשאר חיימ’ל עומד על מקומו משתומם כולו. הוא ראה על הכתלים תמונות עם כתובות עבריות; בגשתו יותר קצת נדהם לגמרי. הוא רקה מרחוק ארון-ספרים, שמתוכו נשקפים חבורים עבריים, וכמו מוכן היה להשבע, כי הם מסכתותו הגמרא או מדרשים.

– רואה אני בך, כי הנך תמה – התחיל האמן – הריני לגלות לך סוד, ואז תתפלא עוד יותר.

ותוך כדי דבור אמר, והפעם ביהודית גליצאית טהורה:

– עברי אנכי, עברי כמותך, אף-על-פי שאיני חסיד.

חיימ’ל נרתע כמעט לאחור. הוא לא יכול להאמין, כי יראה כל זאת בהקיץ ולא בחלום.

חיימ’ל התעודד ממבוכת-נפשו אך לאחר שספר לו האמן את תולדות ימי חייו בפרוטרוט ויחתום בדברים הללו:

– מן העברים החדשים אנכי, מן המשכילים, תלמידו של ר' יוסף פריל וחבר קורב להד"ר יצחק ארטר ור' שלמה יהודה ליב ראפופורט ולכל אלה, שאתה רואה את תמונותיהם פה על הקיר, ובן נאמן ומסור לעם ישראל. הבה ועשה כמוני, אהיה אנכי מופתך. אדם בעל כשרונות מצוינים כמותך הלא עלול להיות פאר לעמנו וברכה להאנושות כולה.

חיימ’ל ישב תפוש במחשבותיו כשראשו מורד ויחריש. פעמים אחדות נסה להעיף מבטו בתמונות התלויות על הקיר, וישב ויורד את ראשו.

מן החדר השני נשמעה מנגינת פסנתר. חיימ’ל כמו נזדעזע, והאמן אמר:

– הבה נכנסה אל חדר-המאכל, שם אציגך לפני אשתי ובתי.

– אנא, לא! לא! – כמו התחנן חיימ’ל – חשוך נא זאת לפעם השניה; היום כבר השעה מאוחרת; עלי ללכת.

וחיימ’ל הלך כאיש נדהם ופזור-נפש. כמו עופרת רבצה על לבו ולא יכול לחשוב מחשבות. ברוב עמל עלה על עליתו. שם הוציא מתוך האחרון אחד מספרי-המוסרף ואך נתן את עיניו בו התמרמר בבכי…

למחרת הרגיש חיימל את עצמו כולו נרגע ושקט ברוחו. במשך הלילה גבר את עצמו, גרש את הרהוריו הזרים ובדעה צלולה ישב אל הגמרא.

אבל אחר הצהרים התחיל מעמד-רוחו הולך ושוקע, ואך נראה בשמים הכוכב הראשון הלך אל בית-החרשת…

במבוא הבית פגשה אותו בת האמן, עלמה כבת שבע-עשרה, נאוה למראה מאד. היא ידעה מי הוא ותזמינהו להכנס אל הבית באמרה, כי כרגע יבוא אביה. בעינים מורדות לארץ נכנס חיימ’ל אחריה אל הבית. שם נשאר עומד ולא ידע מה לעשות. העלמה הגישה לו כסא, אבל הוא לא ישב. מבוכתו רבתה מרגע לרגע ועיניו תעו הנה והנה כמבקש עזרה. אבל העזרה לא באה כל-כך מהר, והשטן, בדמות העלמה, לא זז ממנו אף רגע. כך עמד כעל חדודי-חרש עד אשר נכנס האמן. רק אז שאף רוח לרוחה.

– ידעתי, כי בוא תבוא – התחיל האמן – הלא צעיר רב-תבונות אתהץ אני מבין: קשה לך. גם לי היה קשה לפנים; הלא ספרתי לך, כי אבי היה רב ואף-על-פי-כן החלטתי סוף-סוף בנפשי לבחור לי את הדרך החדשה. אל תשים לב לשום דבר ועשה כמוני.

– עשה אעשה! – התמלט אחרי הפסקה קטנה מפי חיימ’ל.

בדברים הללו נחתמה לעולם הקארירה החסידית-רבנית של חיימ’ל…

ד.

בכל לילה, בעת שכל בני בית חותנו כבר ישנו, היה חיימ’ל עוזב כמתגנב את עליתו והולך דרך קפנדריאות נסתרות אל האמן. שם הורה לו האמן את ראשית יסודי הלמודים הכלליים השונים, אף הקצה לו שעורים לחזור עליהם ביחידות בביתו. חיימ’ל התמכר אל הלמודים החדשים בהתמדה מרובה ויעש בהם חיל עד להפליא. כעבור זמן ידוע גלה האמן את סודו של חיימ’ל לאחד מעוזריו בבית-החרושת, אינז’ינר רוסי, שישב אתו בבית אחד, והשפיע עליו, שילמד את חיימ’ל פעמים בשבוע את הלשון הרוסית. בבית החוכר לא התבונן איש אל המהפכה אשר התחוללה בחיי חיימ’ל, יען כי סדר-חייו לא נשתנה אפילו שנוי כל-שהוא, וכקודם היה כל העולה אל העליה מוצא אותו תמיד יושב לפני גמרא פתוחה, וקול נגונו הערב נשמע בעד החלונות כאשר עד כה.

כן עברו שתי שנים. במשך העת הזאת הספיק חיימ’ל לרכוש לו ידיעות בשעור של בית-ספר בינוני בעל שמונה מחלקות. במועצה, שהיתה בבית-האמן ושהשתתף בה גם האינז’ינר, התחילו נמלכים יחד כיצד לתת לחיימ’ל את האפשרות להכנס אל בית-ספר גבוה. לאחר שדנו בדבר מכל צד, באו לידי מסקנה, כי אין דרך אחרת לפניו בלתי אם לברוח. עתה הגיעו לחיימ’ל ימי מלחמה קשה. הוא לא שם לב אל הרעש אשר תטיל מנוסתו בין החסידים, אשר כבר קרע בלבו את החוט האחרון המקשרו אליהם. הוא חרד רק לגורל אבותיו לבל יורידם הדבר ביגון שאולה בלי-עת. רעדה רעד חרישי איזו נים חבויה בסתר לבו בזכרו את אשתו החולנית, שהרתה בעת ההיא ללדת את הילד הראשון, ראשית אונו.

כל הרעיונות האלה נקרו בלי-חשך בלב חיימ’ל, ולא ידע נפשו. בסביבה המלאה אורה ולבוב נפשי של משפחת האמן היה מתעודד לשעה קלה ומאמץ את לבו ומתחזק בהחלטתו לברוח למחר, אבל בשובו אל עליתו שבה ונפל רוחו עליו וידיו רפו ונפשו נקרעה לקרעים.

אבל מאורע מעציב, אשר לא חכה לו, בא לעזרתו.

פעם אחת, בשעה מאוחרת אחרי חצות-הלילה, אך שב חיימ’ל מבית האמן ויעל על עליתו, שמע קול דופק בלאט על הדלת. כאשר פתח את הדלת נכנסה חמותו ועיניה רטובות מבכי.

– חיימ’ל, ה' עמך! – אמרה אליו ותספוק בכפיה – מהרה ורדה מטה; לא חפצתי לצערך. דבורה’לי – כן היה שם אשתו – מקשה ללדת מאז הבקר. את אישי שלחתי לרוז’ישצה להביא משם את הרופא. בין כה נעשה מצבה מסוכן יותר ויותר, כי נהפכו עליה ציריה, היא כבר צועקת בשארית כחה, צריך לבקש רחמים לך שב ואמור תהלים, אולי ירחם ה'.

חיימ’ל מהר לרדת מטה וישב לאמר תהלים. והוא קרא את דברי נעים זמירות ישראל קריאה נלבבת ובכוונה גדולה. לפנות בוקר בא חותנו עם הרופא. אבל כבר אחר הרופא את המועד. הוא הוציע ממעי היולדת ילד מת, והיא עצמה לא עמדה בנתוח שנעשה, וכעבור רגעים אחדים נפחה נפשה ותמת.

כעבור שני שבועות נגש חיימ’ל יום אחד אל חותנו ויאמר אליו:

– לא הוכח מאת ההשגחה העליונה, כי זווגי עם דבורה’לי בתך, עליה השלום, יעלה ליפה ויהי לאורך ימים. כך היה רצון-אלהים, ועלינו לקבל מידו גם את הרע. אני מביע לך תודה מרובה על אשר קרבתני כל עת היותי חתנך כבן לך. מכאן ואילך התחייבויותינו ההדדיות בטלות ומבוטלות, אני נפרד מעליך ושב לאבותי.

למחר בבוקר עזב חיימ’ל את האחוזה. חותנו וחמותו לוו אותו עד רוז’ישצה ושם נפרדו מעליו בברכה. באחד מבתי-המלון אשר ברוז’ישצה כבר חכו לחיימ’ל האמן ובני-ביתו. שם התרחץ חיימ’ל ויקף את פאת-ראשו ואת זקנו הקטן גלח לגמרי, הפשיט מעליו את בגדי-החסידים וילבש את תלבושת המשכילים של אותו זמן. על-ידי זה שונה פתאום מראהו כל-כך, עד כי בבואו אל החדר, שישבו שם האמן עם בני-משפחתו, לא הכיר אותו איש מהם. רק אחרי עבור רגעים אחדים קראה העלמה בצחקה בקול גדול:

– אלי שבשמים, הלא זהו הרבי’לה!

“הרבי’לה” – כך קראו בבית-האמן את חיימ’ל כל העת.

עוד באותו היום בערב נסע חיימ’ל לקיוב.

לקיוב הביא חיימ’ל אתו מכתבי-המלצה מאת האמן אל שנים מידידיו משכבר הימים, שגרו שם זה כמה שנים. אחד מהם, רופא רוק, נתן לחיימ’ל מעון בביתו, ולמחר כבר השיג בשבילו שני שעורים בבתי עשירים. זה נתן לחיימ’ל את האפשרות להכין את עצמו בלי מפריע אל הבחינות. מקץ שלשה חדשים נתבחן באחת הגימנאזיות הקיוביות ועמד יפה בנסיון לקבל תעודת-בגרות ממדרגה הראשונה. אז הגיש בקשה על-דבר הכניסה אל האוניברסיטה שעל שם “וולאדימיר הקדוש”.

זה היה בשנת 1836, כשנתים ימים לאחר שנפתחה האוניברסיטה הקיובית. בין תלמידיה לא נמצא עדיין גם יהודי אחד. באוניברסיטה הקיובית שרר אז רוח דתי פראבוסלאבי קיצוני, והוא שסגר את דלתותיה לפני היהודים. מלבד זה נמצא בעת ההיא בין היהודים רק מעטים, שחפצו בהשכלה גבוהה; פה ושם התחילו אף זה עתה יהודים בודדים נכנסים אל בתי-הספר הבינונים. חיימ’ל היה היהודי הראשון, אשר נפתחו לפניו דלתות האונברסיטה הקיובית. תעודתו מגדת תהלתו היתה אותו רוח-הקסם, שפלסה לו נתיב אל היכל-ההשכלה העליון הזה. ולאחר שכבר נמצא בין כתלי האונברסיטה הקיובית, הפליא התלמיד היהודי היחידי הזה את הכל בכשרונותיו הגאוניים. הפרופיסורים מלאו פיהם תהלתו, ובכל הזדמנות שבאה לידם היו מציגים אותו מופת ודוגמה לאחרים.

פעם אחת, זו היתה הפעם הראשונה מן היום שעזב את בית חותנו, נזכר חיימ’ל פתאום באבותיו, ונזדעזע כולו. כרגע ישב ויערוך לאביו מכתב גדול, שבו הודיע לו בפרוטרוט את כל הקורות אותו למן היום אשר נפרד מעליו ויבקש ממנו סליחה ומחילה על הצער אשר גרם לו בנטותו מדרך הישר של החסידות. אל המכתב צרף חיימ’ל עשרים רובל בהבטחה לתמוך בו כל ימי חייו בסכומים עוד יותר גדולים. אבל עוד לא עברו שני שבועות וחיימ’ל קבל מאביו את הכסף בחזרה בצריך מכתב כתוב בידי אחר המודיע לו, כי אין אביו חושב עוד אותו לו לבן ואינו רוצה לדעתו גם מכאן ואילך. הידיעה הזאת כמו הלמה את ראש חיימ’ל ומרוב צער היה נפעם ונדהם מאד. אבל עגמת-נפשו לא ארכה, כי חלפה למחר בבוקר, בשעה שקבל מכתב מאת האמן בתוספת דברים מאר מרי – כן היה שם בתו – אשר הזמינה אותו לבוא אליהם בימי-החופש. זה כמה שנמשך לב חיימ’ל אחר מרי, הוא גם אהב אותה בסתר לבו בשבתו עדיין בעלית בית-חותנו. אבל אז חשב את הדבר רק כחלום נעים. עתה, בקבלו מאתה את ההזמנה, הבריק בו פתאום הרעיון, כי אפשר שיקוים דבר-החלום בהקיץ, ובכליון-נפש התחיל סופר שבוע לשבוע ויום ליום עד בוא עונת החופש….

ה.

חיימ’ל עמד בבחינות באופן מזהיר ועבר אל המחלקה השניה של האונברסיטה. למחר נסע לרוז’ישצה. שם כבר חכתה לו מרכבה רתונה לשני סוסים, אשר שלח האמן לקראתו מן האחוזה. כבואו במרכבה אל האחוזה, על-יד טחנת-המים, ראה חיימ’ל מרחוק את מי שהיה חותנו, ופניו הלבינו כסיד. אבל הלה לא הכירו. נזדעזע חיימ’ל בלבו גם בעת שעברה המרכבה על פני הגן, אשר נשקפו אליו חלונות העליה, שבלה בה את ימי היותו כאן סמוך אל שולחן חותנו.

האמן ובני-ביתו קבלו את חיימ’ל בזרועות פתוחות, כבן יקיר להם. שני ירחי-הקיץ, שבלה בביתם, היו בעיני כלם כיום אחד, וכשהגיע יום חזרתו לקיוב, נעשה מעמד-רוחם של כל בני הבית נוגה מאד. עצובים ביחוד היו מרי וחיימ’ל, שכבר הספיקו במשך העת להדבר יחד בשפת-הלבבות ולהיות לחתם וכלה… חסרה להם רק הסכמת ההורים שלא הסתפקו בה שניהם. מפני כמה טעמים החליטו הצעירים, כי במכתב הראשון, אשר יערוך חיימ’ל להאמן מקיוב, ויבקש ממנו את ידי מרי, והיא תכשיר לזה בינתים את הבסיס הנצרך.

כשהוא מרגיש את עצמו מאושר מאד נסע חיימ’ל לקיוב.

אבל בקיוב הכין הגורל לחיימ’ל הפתעה בלתי-נעימה כלל:

כבואו ביום הראשון אל האונברסיטה לדרוש לזמן התחלת הלמודים, קרא אותו הרקטור לבא אליו אל חדר-עבודתו. שם הגיש לו כסא לשבת ויאמר:

– יש לי היום להודיעך דבר, שאולי יגרום לך צער. הלא תדע, כי עד כה לא קבלנו יהודים אל האונברסיטה שלנו, האונברסיטה שעל שם “וולאדימיר הקדוש” היתה מיועדת משנה ראשונה ואילך לפראבוסלאבים גמורים. בשים לב אל התעודה המצוינת שלך נסינו להוציאך מן הכלל, ואני צריך להגיד לך את האמת, כי אין אנחנו מתחרטים על זה. תלמידים בעלי כשרונות שכמותך, שאנו תולים בהם תקוות מזהירות לעתיד לבוא, ככל מחזיק ברכה הם לאוניברסיטה. אבל לדאבוננו אין מבינים, ואפשר שאין רוצין להבין את הדבר בפטרבורג, והנה קבלנו משם בימים האלה פקודה נמרצה להרחיקך מן האונברסיטה.

כשמוע חיימ’ל את הדברים האלה, נדהם כל-כך, עד שנשאר יושב על מקומו כאלם ולא יכל לפצות פיו. אחרי רגעים אחדים התאמץ ושאל:

– הכבר כלה ונחרצה ואין להשיב?

– אי אפשר, אי אפשר – ענהו הרקטור – אין אנחנו יכולים לעשות לטובתך כלום, כי יצא הדבר מאת הקיסר בכבודו ובעצמו.

אפשר לאנסה להגיש בקשה אל הקיסר?

תוכך לנסות; אבל אני מקדים לאמר לך, כי לא תועיל.

חיימ’ל נסה וישלח לפטרבורג בקשה ערוכה על שם הקיסר. בבקשה זו ספר, כי אחרי מלחמה קשה מאד עם חנוכו המסורתי הלקוי ועם סביבתו הקנאית והחשוכה התמכר להשכלה, כדי להעשות אזרח מועיל לארץ-המולדת ולהקיסר ולשמש בזה מופת לאלפי צעירים יהודים, הנמקים עדיין בבערותם. אם ירחיקו אותו הפעם מן האונברסיטה, תהיה זאת מהלומת-מות לא רק לו לבדו, כי אם גם לכל הדור היהודי הצעיר, השואף לאור. וחיימ’ל סין את בקשתו בהבעת בטחון-עוז “ברגשותיו העדינים של הדר כבוד מלכותו, הידוע בעולם “למלך חסד”, כי לא יסיר ממנו את חסדו ויתן לו להמשיך את השכלתו הגבוהה, שהתחיל שוקד עליה”.

עתה נמלך חיימ’ל בנפשו אם להודיע את הנעשה למרי ולאבותיה, או לעבור על הדבר בשתיקה עד אשר יקבל תשובה מוחלטת מפטרבורג. ב שובו הפכו בדבר החליט לבלתי גלותו להם לפי-שעה ולבקש תיכף במכתב ערוך לאבותיה את ידי מרי, ולהשפיע על מרי השפעה מיוחדת, כי אם יסכימו הוריה לתתה לו לאשה, ישתדלו שתהא חתונתם בהקדם היותר אפשרי, כדי שיוכל להמשיך את למודו מתוך מנוחת-לב ולא יופרע על-ידי דאגות-תמיד וגעגועים שאינם פוסקים. לאחר שהוציא את החלטתו זו אל הפועל, נרגע ויקו לטוב.

מכתבו עשה רושם. אחרי ימים אחדים קבל תשובה ממרי, כי הוריה מסכימים לכל, וכי יבאו כלם בקרוב לקיוב. כעבור שני שבועות הוחגה בקיוב בחוג קטן של מכרים וידידים חתונתם של חיימ’ל ומרי. עוד שני ימים בלו ההורים בחברת הזוג הצעיר, ואחרי-כן שבו לביתם.

עוד קודם שעבר “שבוע-הדבש” קבל חיימ’ל הזמנה לבוא אל הרקטור. חיימ’ל הבין תיכף, כי כבר נתקבלה בשבילו תשובה מפטרבורג, ולבו נרעש בקרבו. מבלי הגד דבר לאשתו הלך חיימ’ל אל האונברסיטה.

הרקטור יצא לקראתו במאור-פנים, ובתנועת-שמחה אמר אליו:

– אשרי שזכית לך; הקיסר הואיל לתת לך תשובה.

לחיימ’ל הבריק ברק-תקוה וישאל:

– הנשאר אני באונברסיטה?

– כן, אתה יכל להשאר; אבל – –

– אבל מאי? – שאל חיימ’ל בקוצר רוח.

– יכל אתה להמשיך את למודך באונברסיטה – ענהו הרקטור בהטעימו כל מלה – בתנאי אם תבא בברית אמונתנו הפראבוסלאבית.

חיימ’ל נפעם. עיניו חשכו בחוריהן וכמעט צנח מעל הכסא אשר ישב עליו.

– על מה אתה מצטער כל-כך? – התחיל הרקטור לנחמו – שימה נא אל לב את הצפון לך בעתיד ואת האופקים הנפתחים לפניך, הן כשרונותיך יעמדו לך להעלותך אל גרם-המעלות בממלכה.

חיימ’ל לא ענה על זה דבר. בכבדות קם ממקומו ויפטר מאת הרקטור ויצא. בעמדו כבר על המפתן שמע באמור לו הרקטור:

– שוב והפוך בדבר; אני נותן לך זמן של שבוע ימים לישוב-הדעת.

חיימ’ל לא הלך הפעם אל ביתו, הוא נכנס אל הגן הקרוב, ושם ישב על אחד הספסלים וישקע במחשבותיו.

ומחשבותיו נסבו לא על תשובת-הקיסר, שהדהימה אותו בתחילה כל-כך. באותו רגע כבר החליט החלטה נמרצת לבלתי המיר את דתו, ויעבור עליו מה. רעיונותיו הצטמצמו עתה רק בשאלה האחת: מה יגד למרי, ואם יספר לה את הדבר בכלל? הוא התירא, כי מאחר שהקארירה המדעית שלו היתה לאל, אפשר שעלול הדבר לעות פרץ בבנין החדש של חיי-המשפחה שלו. מרי אוהבת אותו, אמנם, ולא תעשה את אהבתה תלויה בזה, אם מבקר הוא את האונברסיטה, אם אין; אבל הרעיון כשהוא לעצמו, כי אפשר שיעורר אצלה הדבר אפילו רק משהו של אי-רצון, זעזע את עצביו מאד.

זמן רב ישב על מקומו תפוש בהרהוריו. כבר הגיעה שעת- הצהרים. הוא קם וילך לביתו בהחלטה לבלי הגד לעת-עתה למרי דבר ולהשתדל להראות לפניה בפנים שוחקות ובחדות-רוח.

אבל בשבתו אל השלחן לארוחת-הצהרים כבר לא יכול להתגבר על עצמו ויהי פזור-נפש. פתאם התעורר והתחיל להתבדח ולאמר דברי-חדודים; אולם מבלי-משים שאלתהו מרי, מתי יתחיל ללכת אל האונברסיטה, ואף כי מהר לענות לה, כי “השתא יתחילו הלמודים מפני כמה טעמים בזמן יותר מאוחר מכפי הרגיל”, וגם הסב תיכף את תשומת-לבה לענינים אחרים, הביאה שאלתה אותו במבוכה גדולה והוא נשאר יושב על מקומו נדהם. אבל מרי לא התבוננה אל הדבר.

ו.

מיום ליום נעשה על חיימ’ל קשה יותר ויותר להבליג על צערו ולהיות שלו ברוחו. פתאם התחיל כעין כח נעלם למשכו אל האונברסיטה, ועצביו התרופפו מאד. בלילות נגזלה שנתו מעיניו, וביום התהלך כחולם. סוף-סוף הרגישה מרי בדבר ותציק לו להגיד לה את אשר אתו.

חיימ’ל אמץ את לבו ויגל לה את כל האמת. אבל מה מאד השתומם לבו בתוכו בראותו, כי אין היא מתרגשת כלל וכי היא מתיחסת אל הדבר מתוך קרת-רוח.

– מה כל החרדה הזאת? ועל-מה אתה מצטער כל-כך? – שאלה אותו.

– הנקל הדבר בעיניך, אם אחרי כל-כך הרבה עמל ויגיעה אני מוכרח להשאר עומד באמצע הדרך ולהסתלק מהשכלה?

– מה ימריצך, אפוא, להסתלק מן ההשכלה.

– אבל הלא אין מניחים לי להשאר באונברסיטה.

– הלא נותנים לך דרך להשאר בה.

חיימ’ל ידע, אמנם, כי נתחנכה מרי בבית-הוריה לא ברוח העברי-הלאומי הקיצוני, אבל הוא לא יכל, בכל זאת, לשער בנפשו, כי תתיחס יחס כל-כך קר אל השמד, וכאלו נשכו נחש קפץ ממקומו ויקרא בקול גדול:

– ואת מסכמת, כי בשביל הקארירה שלי אבגוד בעמנו העברי?

– אין זה בגד כלל – ענתה לו באותה הנעימה הקרה – כי אם מלוי צרמוניה קטנה, ומלבד הזאת הלא תוכל להסתיר את הדבר מאיש.

– אבל האלהים אשר בלבבי הוא ידע, ומוסר כליותי לא יתן לי מנוח. כבר מציקני הנוחם מן היום שהסתלקו אבותי ממני על התמכרי להשכלה, והמה וודאי שירדו ביגון שאולה מרב צער. ואבותיך את, האסימילאטורים למחצה? התדמי בנפשך, כי הם יתיחסו אל הדבר במנוחת-לב?

– אין הבנים מחויבים להקריב את עצמם בשביל רצון הוריהם. אולם מה שנוגע לאבותי – הריני מקבלת את הדבר עלי.

ויכוחים כאלה התעוררו בין חיימ’ל ומרי עוד שתים, שלש פעמים. מפעם לפעם הרגיש, כי רצונו הולך הלך והתרופף, הלך והתטשטש. מעט, מעט התחיל מבקש ומוצא התנצלויות לעצמו אני חוטא, אמנם, חטאה גדולה; אבל אני אשתדל לכפר על חטאתי במעשים גדולים שאעשה לטובת העם העברי. הרקטור נבא לי, כי אעלה אל גרם-המעלות בממלכה. אני אשאף, אמנם, לכך, ואך אגיע למדרגה כזו, אקדיש את עצמי כלו להטבת מצבי אחי העלובים.

כך בקש חיימ’ל להתפשר עם מוסר-כליותיו, עד אשר נרגע סוף-סוף, וככלות השבוע הלך אל הרקטור והודיע לו, כי הוא מסכים…

וכעבור ימים אחדים הביא המטרפוליטן הקיובי פילארט בבית-התפלה אשר באונברסיטה שעל שם וולאדימיר הקדוש את חיימ’ל ואת אשתו במסרת ברית האמונה הפראבוסלאבית.

כך התנצר האיש, שבמחצית הראשונה של המאה שעברה היה המומר היותר מפורסם בכל חבל הנגב ברוסיה – יואקים צימרמאן

ז.

צימרמאן התמכר אל למודיו בהתמדה גדולה. הוא למד את תורת-המשפטים והבליט בלמודו כשרון שאינו מצוי, ומעת לעת נוכחו כל מכיריו יותר ויותר, כי עתיד הוא להיות גאון במקצע שלו. אחרי משך קרוב לחמש שנים גמר צימרמאן את חוק למודו באוניברסיטה הקיובית, וכעבור עת קצרה נתנה לו כהונת פרופיסור בהליציי הניז’יני שעל שם הנסיף בזבורודקא. בליציי זה ישב צימרמאן בקתדרה של האנציקלופדיה למדעי-המשפט, ושעוריו קנו להם פרסום גדול כל-כך, עד כי משכה אליה העיר הפרובינציאלית הקטנה ניז’ין על-ידי בית-הספר היורידי שבה גם הרבה סטודנטים מערי-האוניברסיטאות היותר גדולות.

במשך השנים האחדות האחרונות נסחף צימרמאן ראשו ורבו בתחלה בזרם חיי האוניברסיטה ואחרי-כך צמצם את עצמו בעבודתו הפרופיסורית, שחדש בה חדושים הרבה. עוד בשבתו בתור סטודנט בקיוב הפסיק מעט, מעט את יחוסיו אל המשפחות היהודיות המעטות מסביבתו הקודמת, והיה יוצא ונכנס רק בחוגי-הנוצרים, וביחוד בבתי המלומדים. כבואו בתור פרופיסור לניז’ין נעשה ביתו מרכז להאריסטוקראטה הרוסית המקומית ולרמי-המעלה שבקרב התושבים. מקיוב עוד היתה מרי נוסעת בכל שנה לבלות את ימי-הקיץ בבית אבותיה; הוא, צימרמאן, היה נשאר בביתו באמתלה, כי אינו יכול להסיח את דעתו מלמודיו. אבל באמת לא חפץ לבקר את המקום, שהיה מזכיר לו על כל צעד את עברו היהודי.

מן היום אשר באו לגור בניז’ין חדלה גם מרי לנסוע להוריה, ומכל הזמנותיהם לבוא אליהם היתה משתמטת באמתלאות שונות. עוד יש שהיתה מריצה אגרת לאבותיה, אבל מעט, מעט הפסיקה גם לכתוב להם. כן התרחקו בהמשך הזמן לגמרי מן היהודים והיהדות. לעומת זה השתדלה מרי יותר ויותר להראות כנוצרית נאמנת ואדוקה באמונתה החדשה. ביום הראשון לשבוע לא נפקד מקומה בבית-הכניסה ותשמור בכל חומר הדין את החגים והמועדים אשר לבני עם-הארץ ותשתתף בפולחן הדתי למשפטיו וחוקותיו, ותרבה להצטלב, וברוח זה בקשה להשפיע גם על אישה.

פעם אחת אירע מאורע, אשר הפריע לשעה קלה את שלות חיי-המשפחה של צימרמאן. הורי מרי הבינו סוף-סוף, כי “שתיקת הילדים אינה דבר שבמקרה”, ואחרי התיעצות ארוכה גמרו אומר, כי יסע האב לניז’ין לראות את שלומם. מאין לאמן היכולת לעזוב את בית-החרשת בימי-החול, החליט לנסוע בחג של נוצרים, כשהוא פנוי מעבודתו. כעבור עת מועטת בא חג הפסחא שלהם, ובהזדמנות זו השתמש האמן ויסע לניז’ין.

לניז’ין בא האמן ביום הראשון לפסחא בבקר השכם. הוא סר אל אחד מבתי-המלון, ולאחר שנח מעמל הדרך, דרש למשכן צימרמאן וילך לשם. כאשר משך בפעמון הדלת אשר במבוא-הכבוד, יצאה השפחה ותאמר, כי האדונים עוד לא שבו מבית-הכניסה. כשמוע האמן את הדברים נדהם בתחלה מאד; אבל כרגע שבה מנוחתו אליו בחשבו, כי מתוך שאינו מיטיב לשמוע את הלשון הרוסית, לא הבין יפה את דברי השפחה. הוא לא חפץ לשוב ולשאלה, כי אם הגיד לה, שרוצה הוא להשאר כאן ולחכות אל בוא האדונים. השפחה הביאה אותו אל החדר הסמוך ותצא. כאשר נשאר לבדו התחיל להתבונן אל המעון, וכך הלך מחדר לחדר עד אשר נכנס אל אולם-האוכל. שם מצא שולחן ערוך יפה, שנמצאו עליו כל מיני חלות ומעשי-מאפה שונים ועל כל אחד מפותחת באותיות של סוכר המלה “פסחא”. הוא נגש אל השולחן וירא קערה דקה ועליה כתובת מענין היום. עתה הבין את הנעשה, והרעיון הראשון אשר הבריק במחו היה, למהר ולנוס. הוא חי, אמנם, תמיד מובדל ומופרש מחסידי-וואלין ולא היה לו שום דבר עם המוני היהודים החשכים, אבל בלבו היה יהודי נאמן לעמו והמומרים נחשבו בעיניו לבוגדים מחפירים, ובחפשו עתה בהרהוריו מה שאירע ל“הילדים”, נזדעזע בכל ישותו והוא חפץ ללכת לבלתי ראות את פניהם. אבל ברגע זה נשמע קול צלצול הפעמון, וצימרמאן ואשתו באו מבית-הכניסה. בעמדם עוד במסדרון ספרה להם השפחה, כי מחכה פה איש בלתי-ידוע בדמי-ימיו, אשר כנראה הוא נכרי, כי מדבר הוא רוסית מגומגמת. תיכף אמר להם לבם, כי בא ה“אב” ושניהם נשארו עומדים כנדהמים. אבל צימרמאן מהר ויכנס אל חדר-עבודתו ונסגר שם, ומרי שלחה את השפחה לאמר “לאיש”, “כי ביום החג אין האדון מקבל בקורים”. על זה ענה לה “האיש”:

– לכי ואמרי להגברת, כי בא אביה.

כרגע שמע את קול בתו כשהיא צועקת אל השפחה: "לכי ואמרי “לאיש”, כי טועה הוא; הגברת בעלת הבית הזה יתומה היא מאביה, אשר מת זה כבר.

אבל קודם שהשפיקה השפחה לעשות כאשר צותה, אחז השבץ את אבי מרי ויפול מת לארץ.

תיכף הזמינו לבוא את פקידי-הפוליציה, אשר הוציאו מן הבית את “האיש האלמוני, שבא לכאן בטעות ומת מיתה חטופה”, והענין נגמר בשתים, שלש מלים, והיה כלא היה.

ח.

כאמור הפריע המאורע הבלתי-צפוי הזה את שקט חיי-האושר של צימרמאן ואשתו רק הפרעה קלה. כעבור שתי שעות כבר ישבו שניהם באותו האולם בחברת קרואים אחדים ויאכלו וישתו וייטיבו את לבם כדת היום.

ולמחר קבל צימרמאן מפטרבורג את הבשורה המרנינה, כי מיניסטר-ההשכלה, גראף אובארוב, בשימו לב אל העושר הגדול אשר העשיר את תורת המשפט הרוסי, הציג אותו בהרצאתו לפני הקיסר בתור הקאנדידאט הראשון, הראוי להשלח על חשבון הממלכה לחוץ-לארץ, כדי להשתלם שם יותר ויותר במקצוע שלו ולהמנות אחרי-כן לפרופיסור יושב ומלמד מעל הקתדרה דבר חוק ודין באוניברסיטה הקיובית.

עתידותיו בתור פרופיסור בקיוב מלאו את סאת אשרו של צימרמאן.

מיום ליום חכה צימרמאן לקבל את אשור הרצאתו של המיניסטר על-ידי הקיסר, אבל כבר עברו ירח אחד ושנים ומפטרבורג אין קול ואין עונה. כעבור זמן ידוע נודע לו, כי לא אשר הקיסר את הקאנדידאטורה שלו. זה הפליא את צימרמאן מאד, כי מי כמוהו הצטיין כל-כך בפעולותיו על שדה חכמת-המשפט ומי כמותו ידע למשוף אל הליציי הניז’יני הקטן כל-כך הרבה תלמידים, והוא התחיל חוקר ודורש במכתבים לידידיו אשר במיניסטריום-ההשכלה בפטרבורג לסבת הדבר. הוא הרבה כל-כך לחקור ולדרוש עד שנודע לו, כי שאל ניקולאי על-דבר הקאנדידאטורה שלו לחוות-דעת מועצת-הפרופיסורים בקיוב, ומועצת-הפרופיסורים מצאה, כ מאחר שצימרמאן הוא מזרע היהודים וגם אשתו היא בת-ישראל, אין להניחו לשבת בקתדרה כזו באוניברסיטה שעל שם “וולאדימיר הקדוש”, אף-על-פי שבאו שניהם בברית האמונה הפראבוסלאבית. לצימרמאן היתה הידיעה הזאת כרעם-ברקים. הוא לא חכה מעולם, כי האוניברסיטה הקיובית, ממש, על כפים, תוציא על אודותיו משפט כזה, ועוד פחות מזה לא עלה על דעתו, כי יזכירו לו מאיזה צד שהוא את מוצאו היהודי. הוא לא יכול להרגע וימהר ויסע לקיוב. שם הודיעו לו ממקור נאמן, כי המכשיל אותו בדבר הוא רקטור האוניברסיטה עצמו ולא אחר, אותו הרקטור שהיה האב-הסנדק שלו בשעת הטבילה ושזה רק לפני שנים אחדות הרימהו לשמים וינבא לו, כי יהיה צפירת-תפארה לרוסיה. בלב נרעש נכנס צימרמאן אל הרקטור ויוכיחהו בדברים על שהניח מכשול בפטרבורג על דרך הקאנדידאטורה שלו. הרקטור גם לא נסה להתנצל לפניו ויגל לו תיכף את האמת כולה ויאמר:

– אני עשיתי את הדבר, מפני שישנם קאנדידאטים הראויים לכך יותר ממך.

– ראוים יותר ממני? – קרא צימרמאן כולו משתומם – מי הם הללו?

– אותם שהם משלנו, פראבוסלאבים.

– ואני מה?

– אתה? – ענהו הרקטור בניחותה – אתה הלא אינך סוף-סוף אלא יהודי…

כשמוע צימרמאן דברים כאלה רותחו דמי-עורקיו בקרבו ויקרא בקול:

– כך מרשה לעצמו לדבר האב-המטביל שלי? הן לא נשמעה נבלה כזו!

– ז’יד! – התמלט מפי הרקטור וימהר ויצא אל החדר השני.

הקריאה הזאת הרעישה את לב צימרמאן מאד. דמי-עיניו צפו אל ארובותיהן ובאגרופים קפוצים רצה לרדוף אחרי הרקטור; אבל הוא הרגיש את עצמו חלש ומחוסר-אונים, וברגע הראשון נשאר עומד כאחוז-שבץ על מקומו. אחרי-כן יצא במרוצה, כנרדף מרוחות רעות, החוצה. באותו רגע רצה לברוח, לברוח מן העולם כולו וממנו עצמו. אלו פצתה תחתיו באותה שעה האדמה את פיה, כי עתה היה קפץ לתוכה תיכף בלי חשוב מחשבות הרבה, ובלבד שלא יהיה כאן. שתי שעות בערך רץ ברחובות קיוב, וכל העת לא פסק מזמזם באזניו: “ז' – ז' – ז' – יד!” מחשבות שונות, האחת מרה מחברתה, ענו את נפשו מאד, וזכרונות שונים מימי ילדותו ונעוריו, כל זכרון עם תמונותיו וציוריו הביתיים המיוחדים לו, נקרו במחו…

עוד באותו יום שב צימרמאן לביתו לניז’ין. שם שפך תיכף לפני מרי את מרי-שיחו ויספר לה את העלבון הגס אשר נעלב מאת הרקטור, ויוסף בסוף דבריו, כי כבר התחיל דואג ומיצר על הקרבנות הגדולים, אשר הביאו לאמונה הנוצרית. מרי הקשיבה לדבריו בנפש שוקטת וכל אותה האפיזודה המעצבת כמעט שלא נגעה אל לבה כלל. היא נחמה אותו ותאמר, כי אך לשוא נפל רוחו עליו, כי אנשים גסים ומחוסרי-נימוס ישנם בין כל עם ועם. עם זה הוכיחה אותו על פניו בגלל הדברים הקשים אשר הפליט פיו אודות אמונת-הנוצרים. לאחר שהוסיפו לדון במאורע הקיובי החליטו, כי אין לצימרמאן לעבור על הדבר בשתיקה, וכי עליו להתאונן על הרקטור באזני מיניסטר-ההשכלה. ולא אחר צימרמאן לעשות את הדבר. אבל מלבד שלא היטיב בזה את מצבו, עוד הרע לעצמו רעה גדולה מזו, כי לא ארכו אחרי-כן הימים ושלטון גליל-הלמודים הקיובי קבל פקודה מפטרבורג לפטור את צימרמאן ממשמרת-כהונתו בתור פרופיסור בהליציי לתורת-המשפט הניז’יני, יען כי לפי מוצאו אינו נאה למשרה הגדולה – משרת מדריך מוסרי של צעירים בני האמונה הפראבוסלאבית הקדושה.

גזר-דין זה שנגזר על צימרמאן באופן כל-כך בלתי-צפוי, הרגיז אותו עד היסוד. הוא הרגיש את עצמו כמושלך ממרומי-שחק אל תהום רבה. ברגע אחד נעשתה לעפר ואפר הקארירה הפרופיסורית שלו, שהיתה עלולה לפתוח לפניו בעתיד את האופקים היותר רחבים. ויען-מה? רק יען כי קרהו האסון להולד יהודי! הוא, שהעשיר כל-כך את מדע המשפט הרוסי, שהעמיד לרוסיה כל-כך הרבה שופטים, חוקרי-עון, פרוקורורים וסינאטורים מצוינים – הוא, שהגדיל כל-כך לעשות לטובת המולדת, יגורש מבית-הספר העליון הרוסי! רעיונות כאלה התחילו מאותה שעה ואילך מכרסמים כתולעת את לבו, וכל העמל שעמלה מרי לעודד את רוחו בו, עלה בתהו. מרוב יאוש נעשה בעל מרה-שחורה ורוח רעה התחילה מבעתת אותו. לפעמים קרובות היה מתמרמר בבכי ביסטרי כילד קטן, וימאן להתנחם. אפשר היה להתבונן בו, כי לא הגזרה הפטרבורגית מעיקה עליו כל-כך, כי אם סבה אחרת, אשר אין לו עוז-הרוח להלותה על שפתו. מרי הבינה יפה, כי מתחוללת בנפשו מלחמה עזה, כי מוסר-כליות נורא מנקר בלבו, והיא השתמשה בכל האמצעים והתחבולות לחנק בו כל רגש של נוחם וחרטה. אבל הדבר לא עלה בידה. פעם אחת הקיצה באמצע הלילה משנתה ותרא את צימרמאן יושב על הארץ וקורא בתהלים; פעם שניה התנועע בנגון מתוף מתיקות של דביקות כמו בשבתו לפנים לפני הגמרא הפתוחה בחדר-עליה; בפעם השלישית התלהב מתוך התפשטות הגשמיות כדרך החסידים והתחיל רץ הנה והנה על פני הבית כשהוא מזמר איזו נעימה בלתי-מובנת. מאותה עת ואילך התרחק מחברת בני-האדם, לא קבל אדם בביתו ולא בקר איש. בעיר, שלא ידעו שם עדיין מה שאירע לצימרמאן, כי הדבר היה בימי-הקיץ, כשהיה הליציי סגור והתלמידים חפשים מלמודם, השתוממו מאד על מהפכת-פתאום זו שהתחוללה במנהגי-חיין. כישר לא יכל להבין מה גרם לכך, שהבית הזה, אשר היה תמיד עלז ומלא תנועה, נעשה עתה שמם ועזוב וכעין דומית בית-הקברות שוררת בו. לכל נעשה צימרמאן חידה סתומה, שאיש לא יכל למצוא את פתרונה.

מרי, שנלחמה עת ראוכה במרץ מרובה במצב נפשו המדוכא של צימרמאן ולא יכלה לו, הושפעה ממנו מעט, מעט גם היא ונעשתה נוגה וקשת-רוח. גם בה החל דבר-מה מנקר ומכרסם. אבל קשי-רוחה מצא לא בטוי אחר לגמרי. היא נעשתה דתית קיצונית, לא זזה כל היום מבית-הכניסה והצטלבה בלי-הפסק. בבוקר היתה קופצת מעל המטה נפעמת ונדהמת תחת רושם חלומות וחזיונות לילה קשים, וממהרת לעזוב את הבית מבלי שוב עד הערב. ביום אחד הלכה אל בית-העלמין אשר ליהודים ותדרוש את שומר-הקברות לקברו של היהודי הזר, שמת פה לפני זמן ידוע מיתה חטופה בביתו של הפרופיסור צימרמאן, וכאשר נשארה אצל הקבר לבדה, תלתה שם את עצמה על העץ.

מות מרי לא עורר אצל צימרמאן צער מיוחד. עוד נראה, להפך, כי מאז התחילה נפשו שוקטת בו. גרמה לדבר ההכרה שהכיר בסתר לבו, כי אלמלא מרי לא היה בוגד בעמו מעולם. מסירתה העורת לאמונה הנכריה הכעיסה אותו תמיד תמרורים, יען כי הוא עצמו היה בעצם איש הוגה דעות חפשיות. בעת האחרונה, כשנעורו בו רגשי-החרטה הראשונים, היה לבו מהסס שמא תעשה מרי דבר לדכא בקרבו את הרגשות האלה בחזקת היד. עתה, אחרי מות מרי, הרגיש את עצמו מוצל מסכנה זו, וזה הרגיע את רוחו בו. כשנמצא עתה שוב תחת ההשפעה היחידה של רוחו עצמו ורצונו החפשי, ראה ונתון אל לבו כמה העמיק לחטוא בתתו עורף לעמו בגלל תועלת חמרית, והוא החליט החלטה נמרצה לשאוף מעתה לתקון מעות על-ידי תשובה וכפרת-פשע.

בשובו הפכו במצבו מצא לעצמו נוחם בזה, שלא השאירה לו מרי דור של נוצרים, הוא נושא את אחריות בגידתו הלאומית רק בעד עצמו … זה נתן תקוה בלבו, כי בהשארו לבדו יעלה בידו סוף-סוף למצוא דרך איך להשלים עם העם העברי.

באותה עת הרבו הירחונים המיוחדים למדעי-המשפט לטפל בשאלת חוק-הירושה. כמעט כל גדולי יודעי-הדין הרוסים חוו את דעתם בשאלה זו. גם צימרמאן לאחר שנרגע בו רוחו קצת, לא נשאר עומד מרחוק. הוא ישב וערך בענין זה מונוגראפיה מפורטת, אשר הבליט בה הרבה עמקות וחריפות נאונית, שעשו רושם כביר ועוררו תמהון גדול גם מעבר לגבול רוסיה. כדי להפיק תועלת לעצמו מרושם זה, בא צימרמאן לפטרבורג. בחוגי עורכי-הדין בעיר-המלוכה ערכו לצימרמאן קבלת-פנים נהדרה ויחלקו לו כבוד גדול. אבל על-ידי שיחות עם ידידים נודע לו שם, כי זה זמן ידוע נתעורר עליו ב“חצר” קטרוג גדול ע"י השתדלות הכנופיה הקטנה של פרופיסורי האוניברסיטה הקיובית עם הרקטור בראש, שרק מקנאתם בו נעשו לשונאיו בנפש והשתמשו בהשפעתם על המקורבים למלכות להרחיקו מעל הקתדרה היורידית בכל בית-מדרש עליון שיהיה. אותם הידידים עוררו את צימרמאן גם על זה, כי נקל מאד יהיה לו לקבל משרה מאת הממשלה במקצוע אחר, אשר יבחר לו.

אחרי שהרבה צימרמאן לחשוב ולהתיעץ עם לבבו מה לעשות, החליט להשתדל לפני מי שצריך בדבר קבלת משרה כזו, שתמציא לו את ההזדמנות לבוא ביחוסים קרובים עם היהודים ולעשות עמהם טובות. הוא התחיל לדרוש בשלטונות המיניסטריומים השונים ע"ד המשרות הממלכיות הפנויות לפי-שעה, וכך נודע לו, כי במיניסטריום-ההשכלה דורשים אחרי אדם הגון למשרת דירקטור בבית מדרש-הרבנים שבז’יטומיר. צימרמאן קפץ ותיכך על המשרה הזאת, ולאחר השתדלות קצרה לפני מיניסטר-ההשכלה השיג את מבקשו.

ט.

כבא צימרמאן לז’יטומיר בתור דירקטור בית מדרש-הרבנים, השתדל להסתיר עד כמה שאפשר את מוצאו העברי. לתכלית זו התחפש במסוה נוצרי אדוק וגם העמיד פניו כפקיד קשה, הנוהג בכל בכל חמר הדין. מחמיר ביחוד היה בנוגע לחזוק היסוד הרוסי בבית מדרש-הרבנים. הוא השתמש בכל האמצעים לחנך את התלמידים בתור פאטריוטים רוסים גמורים, וברוח זה בקש תמיד להשפיע על המורים, שנמצאו ביניהם אנשים מפורסמים כאייכנבוים, צוויפל, באקסט, סוכוסטאבר ואחרים. אל האנשים האלה התיחס צימרמאן בדרך כבוד וחשיבות; אבל הוא נשמר מהראות להם התקרבות מיוחדת ונטיה יתרה, די שלא להתמיה על-ידי זה אותם גופא ואת הסביבה המקפת. מצד אחד בקש לעשות לבית מדרש-הרבנים כל מיני הנחות והקלות, ומעת לעת היה מהללו ומשבחו לפני השלטון. ביחוד הרבה להיטיב עם התלמידים; את העניים שבהם תמך בכספו, ולבעלי-הכשרונות שביניהם נתן את היכלת על-ידי המלצות שונות להמשיך את למודם בבתי-הספר הגבוהים הרוסיים. אחד מתלמידי בית מדרש-הרבנים, אשר נכנסו בעזרת צימרמאן אל האוניברסיטה הנובורוסית באודיסה וקנו להם בהמשך הזמן פרסום גדול, היה היוריסטן והז’ורנאליסט העברי-הרוסי הנודע מנשה מרגלית.

בספירת זו של אינטריסים יהודיים מיוחדים מצא צימרמאן, לאחר כל-כך הרבה שנים של התנכרות גמורה ליהודים וליהדות, הקלה לנשמתו הרצוצה. אולם הוא לא הסתפק עדיין בזה. היהודים היחידים, אשר בא אתם יום יום במגע ומשא, היו מעטים בשבילו; הוא התגעגע על הכלל הישראלי, על העם העברי, אשר בגד בו מתוך קלות-דעתו. געגועיו אלה התחזקו בו מיום ליום, ומאין לא יכלת לתת להם ספוק, גרם לו הדבר עגמת-נפש מרובה ויסורים פנימיים קשים מאד. לא אחר ושתים כבר החליט להזמין אליו את משגיח בית מדרש-הרבנים, יעקב אייכנבוים, שנודע בזמנו לפקח גדול, ולשפוך את מרי-שיחו לפניו, אולי יקל לו, אבל בכל פעם נמנע מבצע את אשר יזם לעשות ביראו מפני עין זרה. בעת ההיא היה מסוכן מאד למומר, וביחוד אם הוא נושא משרה בממלכה, להתיחס אל היהודים יחס של קרבה יתרה. איש לא השגיע, אמנם, על צימרמאן, כי נחשב בספירות לנוצרי אדוק באמונתו, אף-על-פי-כן מצא לנחוץ להיות זהיר ביחוסיו של היהודים.

אבל לא זמן רב יכל צימרמאן להתאפק ולכלוא את סודו בחובו. כמו נדחף מכח פנימי נעלם קפץ ביום אחד בבקר השכם אחרי שנת-נדודים מעל משכבו בהחלטה נמרצה, לעשות דבר, אשר ימחה בו סוף-סוף לגמרי את פשעו, המעיק עליו כאבן-מעמסה וגוזל את מנוחת-נפשו. אולם הוא לא ידע במה להתחיל.

אז שב ועלה על לבו הרעיון, כי קודם כל עליו לחפש ולמצוא לו בתוך הסביבה היהודית המקפת איש, אשר לפניו יקרע את סגור לבו וישפוך נפשו, כדי שלו יחנק תחת כבד משא הרהוריו. מאז התחיל מבקש לו הזדמנות להוציא את מחשבתו אל הפועל.

והזדמנות שכזו לא אחרה לבוא לידו. ומעשה שהיה כך היה:

בין מורי בית מדרש-הרבנים נמא האחד, ר' צבי הירש סגל שמו. סגל זה, שהיה מורב התלמוד במחלקות הגבוהות, נודע בשעתו בתור אישיות מצוינת מאד – הוא היה מופלג גדול בתורה, בקי בש“ס ופוסקים וגם בספרי-קבלה. בנעוריו זכה לשמש את האדמורי”ם המפורסמים, את הרבי מאפטא ואת ר' אברהמלי הסלונימאי, ומפי שניהם נגלו לו תעלומות החסידות. מלבד זאת ידע על פה את כתבי-הקדש, היה מדקדק גדול, אף היתה לו ידיעה מרובה בלשונות אחדות ובמדעים שונים. עם זה היה ירא-שמים. בשעות-הפנאי שלו ישב ולמד, מעולם לא עבר על מצוה קלה שבתורה, גם נזהר לטבול בכל יום במקוה. נוסף על כל מעלותיו אלה היה מפורסם לפקח גדול בהויות-העולם, תמיד היו באים אליו גדולי נכבדי העיר להתיעץ אתו בענינים היותר חשובים, ענינים של יחידים ושל צבור. לעתים קרובות היה יושב בדין ומברר בשכלו השנון את הסכסוכים היותר מסובכים. בין מורי בית מדרש-הרבנים הז’יטומירי היה היחיד, אשר נלחם מלחמה נמרצה נגד השאיפות הקיצוניות של ההשכלה, כמו לעשות תקונים “בשלחן ערוך”, להתאים את הדת עם החיים, וכדומה. אבל הוא נודע לסבלן בדעותיו, ולפיכך הטו הכל אליו רצון. יחוסיו אל צמרמאן בתור דירקטור בית מדרש-הרבנים היו תמיד רחוקים וקרים, יען כי לא יכל בשום אופן להסכים בלבו, כי איש נוצרי יהיה מנהל בית ספר עברי. אבל באותה עת התיחס אל צימרמאן ביחס של כבוד על יחוסיו החמים והנלבבים אל תלמידי בית-מדרש הרבנים.

ור' צבי סגל זה נכנס פעם בליל-חורף – הוא כבר היה אז זקן בא בימים – באופן בלתי-צפוי לביתו הפרטי של צימרמאן. כראות אותו צימרמאן הבין תיכף, כי הוא בא אליו לצורך ענין מאד נכבד. הוא הגיש לו כסא ויבקש ממנו לשבת לימינו.

– אין אני יודע, אמנם – התחיל הזקן – אם בבאי עתה אליך הלכתי בדרך הנכונה; אולם -

צימרמאן הביט בו בעינים תמהות.

– כפי שהיתה לי ההזדמנות להכירך – הוסיף סגל – הנך מאלה הנוצרים היחידים, שאינם מבדילים בין הלני ליהודי. הכן?

– כן; – ענהו צימרמאן – אולם לענין מה אתה שואלני זה?

– הענין נוגע לחפשתו של אדם, אולי גם לחייו …

–ואני אוכל לעזור בדבר?

– אני מקווה… קודם – אלהים, ואחר-כך-אתה.

– ספר!

– אפשר שיודע אתה, כי בין היהודים נמצאים חסידים?

– שמעתי דבר-מה על אודותם – נסה צימרמאן להעמיד את פניו כאינו מבין במה ידבר – הם, כמו שאומרים, כתה של יהודים חרדים מאד…

בדברים קצרים ורבי-ענין באר סגל לצימרמאן את מהותם של החסידים והחסידות ואת התפקיד שממלאים האדמורי"ם בחייהם של אלה, ויסיים:

– ואחד היהודים הגדולים האלה, צדיק-הדור, נמצא עתה בסכנה גדולה בגלל עלילה.

– מי הוא האיש הזה? – שאלהו צימרמאן.

– ר' דוד’ל טוורסקי, הרבי הטלנאי של היום, בנו של ר' מרדכי הצ’רנובילי!

לשמע דבריו האחרונים של סגל נודעזע צימרמאן על כסאו. אבל סגל לא התבונן אל הדבר ויוסף לספר:

– ר' מרדכי הצ’ירנובילי הזה הסתבך בשעתו במחלוקת גדולה עם ר' ישראל/טשי הרוזשיני, ואחרי מות שניהם עבר הריב אל צאצאיהם. והנה נמצאו בני-בליעל מצדו של הרוזשיני, אשר הכו את ר' דוד’ל הטלאני בלשון לפני השלטון הרוסי, כי הוא חושב את עצמו לדוד מלך ישראל והוא מורד במלכות. בשבוע שעבר, כשעבר ר' דוד’ל דרך ברדיטשוב, נאסר שם ואתמול הובא אסור באזקים הלום לז’יטומיר. כאשר נודע לי הדבר, עלה תיכף הרעיון על לבי, כי רק אתה בהיותך קרוב לפקידי-השלטון תוכל לברר את הדבר ולהציל איש נקי, ובפרט איש נקי שכמותו, מסכנה גדולה.

– אני אעשה בזה את כל אשר אוכל – הבטיח צימרמאן את סגל; - כי רבן של חסידים אינו מורד במלכות, דבר זה לא יקשה ממני, כמדומני, להוכיח. בהותרו לבדו שקע צימרמאן במחשבותיו ונזכר, כי ר' דוד’ל הטלנאי הזה הוא מכירו משכבר הימים, אשר התפלפל אתו כמה פעמים בתורה ובחסידות בבואו לפנים לימים הנוראים לצ’ירנובל. עם זה עלה על לבו, כי הפרוקורור הז’יטומירי, שר' דוד’ל נמצא עתה ברשותו – היה לפני איזו שנים תלמידו בהליציי הניז’יני, ויחלט להכנס אליו מחר בבקר.

זה כבר לא עבר על צימרמאן לילה של מנוחה שלמה כאותו לילה. הרעיון, כי מחר יעשה דבר, אשר יפעול על הרבה אלפי יהודים להביע לו ברכות חמות ונלבבות – הרעיון הזה הרגיע את עצביו המזועזעים ויישן שנה מתוקה.

למחר בקר צימרמאן את הפרוקורור, וכמעט בשלש מלים השפיע עליו להוציא תיכף את ר' דוד’ל לחפשי. אז בא צימרמאן אל בית מדרש-הרבנים וישלח לבקש את סגל להכנס אליו אחר הצהרים.

סגל בא, וכשמו מפי צימרמאן את הבשורה הטובה, קרא בשמחה רבה:

– תהא ברוך ומבורך! קנית לך עולמך בשעה אחת! שוכנת בך כעין נשמה יהודית!….

– כן דברת, רבי צבי! – קרא צימרמאן יהודית ויתן את קולו בבכי.

סגל נשאר יושב על מקומו נפעם מאד מבלי יכולת להוציא מלה מפיו.

כעבור שעה קלה ספר לו צימרמאן את תולדות ימי-חייו בפרוטרוט ויחתום בדברים האלה:

– הנה זה הוא מצבי היום; עתה עוצה לי עצה מה לי לעשות ואיך אוכל לתקון מעות?

על זה ענהו סגל:

– קודם כל אל נא תעצב; העצבות היא מדה מגונה בכלל. אל נא יפל לבך עליך. אם כבר התחרטת פעם, כבר שבת בזה גופא ליהדותך. מחשבה טובה מצטרפת למעשה טוב, ומה גם אם עושה אתה טוב בפועל ממש. מה שוה, למשל, פעלך שפעלת היום לטובתו של ר' דוד’ל? עוד שנים, שלשה מפעלים כאלה, והנך יהודי ירא וחרד לכל הדעות.

אם כן יוצא לפי דעתך – שאל צימרמאן – כי על-ידי מעשים רצויים לטובת היהודים והיהדות אוכל לתקן את אשר העויתי?

– זוהי הכרתי הפנימית.

– ואתה לו שמעני – אמר סגל אחרי הפסקה קטנה – כי אז הייתי משיא לך את העצה הזאת: כמו ששמעתי על אודותיך הנך אחד מגדולי חכמי-המשפט ברוסיה. לפי זה הלא נמצא בידך הנשק היותר טוב להלחם בו בעד זכיותיהם של אחיך הסובלים יותר מאחרים מגזל-משפט. כתוב בעתונים מאמרים נלהבים והוכיח, כי אל לממלכה לשלול מאת מיליוני נתיניה את שתי הזכיות היסודיות של האדם כמו אור ואויר, ואם היא עושה כך, עונה גדול מנשוא וחטאת שאין לה כפרה, מי יודע? אפשר שמאמריך יקראו במקום שצריך ויביאו תועלת לעם ישראל, וממילא גם מנוחה לנשמתך המדוכאה.

דברי סגל עשו על צימרמאן רושם עמוק. בימים הקרובים התחיל לשקוד על משפטי היהודים ברוסיה החל מן התקופות היותר קדומות עד העת האחרונה. אחרי-כן פרסם בעילום שמו מחברות אחדות תכופות, אשה אחרי רעותה על הסדר, שבהן דן מתוך כובד-ראש בשאלת היהודים ברוסיה, ובהגיון-ברזל הראה מצד אחד על הנזק הגדול, שהגבלת זכיותיהם של היהודים גורמת למדינה, ומצד שני הוכיח את התועלת המרובה שהם עלולים להביא לממלכה לכשיוטב מצבם הזכיותי. עם זה ערך תכנית שלמה ומפורטת כיצד להגשים בחיים באופן מודרג את זכוים של היהודים, החל בנתינת זכיות להמשכילים, אחרי כן להסוחרים, ובעלי-המלאכה ועוד ועוד.

מחברותיו של צימרמאן נקראו בספירות-הממשלה – זה היה כבר בימי אלכסנדר השני – ופעלו שם פעולה עזה. לא עבר זמן רב, ועל פי המעשים, שהתחילה הממשלה הרוסית עושה בנוגע ליהודים, נראה, כי קרובה היא ללכת בדרך, שסמן לפניה הסופר הנסתר בעל המחברות הנזכרות.

הסופר העברי הידוע אברהם יעקב פאפירנא, שהיה באותו זמן תלמיד בית מדרש-הרבנים בז’יטומיר, מספר את העובדה המעניינת הזאת:

"כשנתפרסמה פקודת אלכסנדר השני בדבר נתינת זכות-ישיבה ליהודים בכל רחבי-רוסיה, בא צימרמאן אל בית מדרש-הרבנים ויאסף את כל המורים והתלמידים ובהתרגשות שמחה התחיל לקרוא לפניהם בקול רם את פקודת הקיסר. אבל פתאום התמרמר בבכי כילד קטן. “אין אני יכול, אין אני יכול! – אמר בדמעות אל משגיח בית-הספר, יעקב אייכנבוים – קרא אתה הלאה”…

**

צימרמאן חשב, כי זוהי ההתחלה הראשונה, שעשתה ממשלת רוסיה בדרך אל השויון המלא של זכיות היהודים, ובחשבו, כי רק הוא הוא שגרם לכך, התפעל מזה מאד. הוא התחיל להאמין, כי נשמתו כבר מצאה לה את תקונה, ואמונתו זו נתנה לנפשו סוף, סוף את המנוחה השלמה.

בבית מדרש-הרבנים נשא צימרמאן את משרתו רק עד שנת 1865. מאז הרחיק את עצמו מן החיים הפומביים, ויחי חיי בדידות באחוזה קטנה, שקנה לו בקרבת ז’יטומיר.

מתי מת – לא נודע.






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/5122