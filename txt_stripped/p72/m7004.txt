


	
	סמיאן (שמעון) וונגרוב
	



א.

בתחלת שנות השבעים קנתה לעצמה פרסום גדול במינסק משפחה יהודית אינטלגנטית שבאה מקרוב לגור בה, היא משפחת וונגרוב. על אדות וונגרוב הזקן, ששמש שם בכהונת דירקטור בבית-הבאנק המסחרי, ספרו אז את הפרטים האלה:

הוא נולד בעיירה ליטאית קטנה בבית מלמד דרדקי, נתחנך בחדרים והתגורר בישיבות שונות, קטנות וגדולות, עד שנתגלגל באחרונה לבוברויסק, ששם נתפרסם כגדול בתורה וכמושלם בלשון העברית. בבוברויסק התודע אל הגביר הלמדן והמשכיל המפורסם בכל החבל ר' יודל אפשטיין ונעשה אצלו “בן-בית”. בהמשך הזמן מלא ר' יודל את ידו לנהל בשמו את חליפת המכתבים בלשון העברית עם סוחרים ועסקנים צבוריים, והוא הבליט בדבר כשרונות מיוחדים עם חוש מעשי מפותח יפה. תחת השפעת הסביבה התורנית-המסחרית הזאת החל וונגרוב נושא את נפשו אל ההשכלה החילונית. את הדחיפה הראשונה אל החילוניות נתנה לו בתו המשכלת של ר' יודל, פוילינה, שהיתה מבלה אתו לפעמים בשיחה והשתמשה בהזדמנות זו להשפיע עליו, כי יחדל “ללחוץ את הספסל” וכי יהיה “לאיש”, ופעם אחת הציעה לפניו בשיחה להיות לו מורה להועיל. וונגרוב נעשה לה תלמיד מקשיב, מיום ליום קנה שלימות לעצמו יותר ויותר, והוא הגיע לידי כך, שהתחיל ר' יודל להשתמש בו לעסקיו, ויש אשר שלח אותו בתור בא כחו לנהל משא ומתן עם גדולי הסוחרים, והיה סומך עליו בענינים היותר חשובים. וסוף דבר היה, כי בבא עת דודים לפוילינה, לא מצא בשבילה חתן יותר נאה מוונגרוב. כך נעשה וונגרוב חתנו של ר' יודל אפשתיין ומנהל עסקיו הגדולים והמרובים.

כעבור שתי שנים אסף ר' יודל אפשתיין אל ביתו חתן לבתו השניה, ואף הוא נמנה על חובשי בית-המדרש לפנים, ובהמשך הזמן נתפרסם בתור גאון הפינאנסיסטים ברוסיה. זה היה המיליונר והנדבן המפורסם במאוחר, הדירקטור של בית-האוצר לדיסקונטה בפטרבורג אברהם זאק. זאק ביחד עם פינאנסיסטים אחרים פתחו בתי-אוצר בכמה מערי-השדה, וביניהן גם במינסק, ששם מנה את וונגרוב גיסו לראש ולמנהל-הענינים.

פוילינה וונגרוב, אשר בימי זקנותה פרסמה בלשון הגרמאנית ספר בשם “זכרונות סבתא”, שבו היא מדברת מתוך התלהבות מרובה על החיים הישראליים הפאטריארכאליים שמלפנים, הגתה בנעוריה דעות אחרות לגמרי. הנהגת ביתה היתה ברוח האסימילאציה הקיצונית. זה נראה ביחוד בעת שגדלו בניה והגיעו לשנות חנוך. מאז לא נשאר בביתה שום סימן מן הטראדיציות הנושנות של ר' יודל אפשטיין. משעה ראשונה ואילך השתדלה להרחיק את ילדיה ככל האפשר מן היהודים והיהדות. היא לא הראתה להם אף צורת אות עברית, הפקידה את חנוכם בידי אומנות ומורים נוצרים, והכריחה אותם להתרועע רק עם חברי מבני עם הארץ. בהיותה בעצמה בעלת השכלה גבוהה, יודעת כמעט את כל הלשונות האירופיות וספריותיהן, הבינה לעשות את ביתה בית-ועד לגדולי האנטיליגנטים הנוצרים המקומיים. אלמלא היה הדבר תלוי בה, כי אז לא נתנה מימיה לאיש יהודי לדרוך על סף ביתה; אבל היא לא עשתה זאת כדי שלא לגרום צער לאישה, שהיתה היהדות קרובה עדיין אל לבו. הוא אהב עדיין לקרוא בספר עברי או בעתון עברי, ויש שהיה לוקח בידו גם גמרא. עם זה היתה לו חולשה אל העסקנות הצבורית, התעניין בעניני-הקהל והיה שבע-רצון כשנבחר לגבאי במוסד זה או אחר. הוא חוה את דעתו בשעת בחירות חברים לאינסטיטוציות צבוריות שונות, וגם בשעת בחירות רבנים ויתר כלי-הקדש. לפיכך היו מבקרים אותו תמיד עסקנים מכל המינים, גבאי בתי-כנסיות, מחברי-ספרים ומורי-הוראה. בשעה שעבר פעם עורך הירחון העברי “השחר” הסופר המפורסם סמולנסקין, דרך מינסק, היה אורחו של וונגרוב. בשעת בקורים כאלה היתה פוילינה משתדלת לבל יודע חלילה לילדיה שם האורח ומעלת ערכו.

ב.

בספירה כזו נתחנך בנו הבכור של וונגרוב, סמיאן. בהיותו בן שבע-עשרה שנה גמר חוק למודיו בגימנאזיה וקבל מדאליה של זהב. עוד בשבתו על ספסל הגימנאזיה הצטיין מאד בידיעת הלשון הרוסית וספרותה. ההרצאה אשר כתב בשעת הבחינות במחלקה האחרונה, הפליאה את המורים בתכנה ובסגנונה, וכלם ראו בו ככב חדש עולה על שמי הספרות הרוסית.

בראשונה נכנס וונגרוב אל האקאדמיה לרופאי-הצבא בפטרבורג. אבל חכמת-הרפואה לא לקחה את לבו, ולכן עבר כעבור שנתים ימים אל המחלקה היורידית, שכלה בה את חק למודו בהצטיינות כל-כך מרובה, עד כי נתקבל תיכף בתור לקטור של הספרות הרוסית באונברסיטה הפטרבורגית.

מחונך ברוח האסימילאציה הגמורה והרחק מן היהודים, נסחף וונגרוב, עוד בהיותו סטודנט, בזרם הפאטריוטיות הרוסית השובינית של אותו זמן. זה היה באמצע שנות השבעים בעת פרוץ המלחמה בין סרביה וטורקיה. בין הסטודנטים הרוסים התעוררה אז תנועה נמרצה לצאת לעזרת האחים הסלאבים במלחמתם על חירותם. הרבה סטודנטים, תלמידי בתי-הספר הגבוהים השונים, יצאו תחת פקודת הגנראל צ’רנייאוו אל שדה-המלחמה אשר על הרי-הבאלקאן. היו גם סטודנטים יהודים כאלה, שנלוו אל התנועה הזאת בזמנה לא מרגש הפאטריוטיות הרוסית, כי אם בתקוה, שיגרום הדבר להטבת מצב היהודים ברוסיה.

אבל הדבר נגמר אז באופן מהופך לגמרי. דוקא אחרי הפאטריוטיות הנלהבת, שנראתה בשעת המלחמה מצד הרבה מן הסטודנטים היהודים, נשתנה מצב היהודים ברוסיה שנוי גדול לרעה. אל הפוליטיקה הליבראלית, ששררה עד כה בימי ממשלתו של אלכסנדר השני, חדרו פתאום רוחות רעות תחת השפעת העתונות האנטישמית, אשר הרימה אז ראש. התחילו מתפשטות שמועות, כי החליט סוד-המיניסטרים לשוב ולבטל את הזכיות שנהנו מהן עד עכשו סוגים ידועים של יהודים בעלי השכלה גבוהה, כי אינז’נרים יהודים לא יקבלו למשרות במסלות-הברזל של הממשלה, ועוד ועוד. ביחוד התעוררה מהומה גדולה לאחר שנתפרסמה ידיעה בעתונים שונים, כי שלחה הממשלה פקודה אל קהלות היהודים לבחור חברים אל ועדת-הרבנים העומדת להקרא בפטרבורג. כל הידיעות האלה יחד הביאו את יהודי רוסיה במבוכה. לב כל אחד מהם הגיד לו, כי ימים קשים ממשמשים ובאים לעם ישראל ברוסיה.

מצב-הרוח המדוכא הזה, שתקף אז את היהודים ברוסיה, עורר בלב רבים מבני-הנעורים בעלי-השכלה את הרגש הלאומי הנרדם. בהרגישם את עצמם פתאם נואשים מתקוותיהם, שתלו בהליבראליות הרוסית, התעורר אצלם נוחם נמרץ על התיחסם עד כה לעמם יחס כל-כך קר, והחליטו לתקון מעות. החלטה זו מצאה לה את בטויה הראשון בימי החנכה של שנת 1879, כשנועדו יחד קבוצת צעירים עברים, תלמידי האינסטיטוט הטכנולוגי בפטרבורג, וערכו לכבוד נצחון החשמונאים נשף-תזמרת, שנתנו לו אופי עברי-לאומי טהור. החזיון הזה נשנה גם ביום הפורים, כשבאו הרבה סטודנטים וקורסיסטיות מבני-ישראל אל בית-הכנסת הגדול בשעת קריאת-המגלה ואחרי כן נאספו באולם מיוחד ובלו כל הלילה במחולות ובשירים יהודיים. לא נשמעה אף מלה רוסית אחת, כי אם רק יהודית! מעמד-הרוח העברי-הלאומי של הצעירים היהודים, שהיו עד כה שואפי-טמיעה, הגיע לנקודת-הגובה שלו ביום שושן-פורים, בשעת המשתה הגראנדיוזי, שעשתה האינטליגנציה היהודית הפטרבורגית לכבוד חברי הועדה הרבנית. במשתה זה, שהיה בהרסטוראן העברי היותר גדול שבעיר-המלוכה, השתתפו יוריסטים, רופאים, אינז’נרים, אמנים, ז’ורנאליסטים, אנשים נושאי משרות גבוהות בממשלה יחד עם גדולי המיליונרים ורבנים וגאונים מפורסמים. באותו ערב עשו הצעירים היהודים תלמידי בתי-הספר העליונים זו הפעם הראשונה מאניפסטאציה פומבית כל-כך נלהבת להרעיון העברי-הלאומי. אחד מראשוני חלוצי-ההשכלה ברוסיה, הסופר הנודע מיכאל קולישר, קרא בקול: “עברים היינו ועברים נהיה”! וכל הקהל שנה אחריו את הקריאה הזאת מתוך התפעלות כבירה. מתוך אותו הקהל יצאה במאוחר האגודה הסטודנטית הראשונה של “חובבי-ציון” בפטרבורג.

בין “החוזרים בתשובה” המדופלמים והחצי-מדופלמים נמצא גם סמיאן וונגרוב. כששב מסרביה שכור תקוות-אורה לעתיד לבוא וירא את מאמרי-ההסתה נגד היהודים, ההולכים ונדפסים נגד היהודים בעתונים הרוסים, נפל לבו עליו. כמו שבירר במאוחר בעצמו בפומבי היה לבו דוה עליו ביחוד על ירידתו של הפרוגרס הרוסי, שתלה בו תקוות כל-כך יפות. מצב היהודים לא נגע אל לבו כלל. בזה השפיעו עליו החנוך, אשר נתנה לו אמו, והדעות האסימילאציוניות, אשר ספג אל תוכו תחת השגחתה. אבל כמעט למרות רצונו נסחף מזרם הרעיון העברי הלאומי, אשר משך אחריו בכח הרבה מחבריו. לאחר שהשתתף בחגיגות עבריות-לאומיות אחדות, התלקח גם בו איזה ניצוץ סמוי של יהדות, שהתגלגל אליו במקרה, כירושה מאביו, והיו רגעים, שהאמין בהם כי נחלץ לגמרי מהשפעות אמו וכי בדומה לרבים מחבריו נהפך ויהי לעברי-לאומי אדוק.

ג.

מאותה שעה ואילך התחילה בחיי סמיאן וונגרוב כתקופה חדשה. הוא התאמץ להמנע מבוא בחברת חבריו הנוצרים ולהתרועע רק אל סטודנטים יהודים וביחוד לאלה מהם, המחזיקים במעוז הרעיון הלאומי. כעבור עת קצרה כבר היה וונגרוב אחד מאלה, שלא יכלו להסתפק רק באהבה אפלטונית אל העם העברי והחליטו לעשות לטובתו איזה מעשה ממשי. לא ארכו הימים והחלטה זו נתגשמה בפועל על-ידי יסוד השבועון העברי-הרוסי´“ראזסווט " (השחר), ששמש כלי-מבטא להאינטליגנציה העברית-הלאומית, ונלחם במרץ מיוחד נגד כל טנדנציה של טמיעה. ה”ראזסווט" הקדיש מלחמה קשה גם על היהודים הגבירים “אילי-הכסף”, אשר האשים אותם בפומבי ביחס של שויון-רוח לצרכיו ולמחסוריו של העם העברי, והגיד להם את האמת על פניהם בכל עת-מצוא.

מסביב “להראזסווט” התרכזו באותו זמן אחדים מגדולי בעלי-הכשרון שבין הסטודנטים היהודים, שעוררו תקוות מזהירות לעתיד לבוא, כמו המשורר הרוסי המפורסם שבמאוחר ווילנקין (ידוע בעילום שמו: "מינסקי "), העורך השני של “וויסטניק ייוורופי” לודוויג סלונימסקי (בנו של חיים זליג סלונימסקי), סמיאן וונגרוב ועוד אחדים כיוצא בהם. כלם יחד נשאו ברמה את דגל הלאומיות הישראלית ויעירו ויעוררו את הצבור להתיחס יחס של חבה וכבוד אל הקנינים התרבותיים-ההיסטוריים של העם ולהאמין בעתידות המזהירים שנכונו לו.

עבודה לאומית מיוחדת גדולה ורבת-המרץ עבדו הצעירים הללו, שהתרכזו מסביב לראזסווט, אחרי הפוגרומים של שנות השמונים הראשונות, אשר זעזעו את היהדות הרוסית כולה. אז התעוררה תנועה גדולה ורחבה של אמיגראציה, וביחוד בערי-השדה, שבהן פחדו המוני היהודים מפני פרעות חדשות. התנועה הזאת, שנתמכה במדה מרובה מאת העסקנים הצבוריים הפרובינציאליים, עוררה בשעתה קצף ומרירות בחוגי האריסטוקראטיה הממונאית היהודית שבעיר-המלוכה, שיראו פן תשמש המנוסה מן הארץ אמתלה להאנטישמיים להאשים את היהודים בחוסר אמון ובהתנכרות אל ארץ-מולדתם. זה הביא לידי-כך, כי בעת שעשה “הראזסווט” תעמולה ליסוד ועדים לתמיכת המהגרים, התיחסו המיליונרים היהודים שבעיר הבירה אל הדבר יחס קר וגם בקשו להפריע בעד כל נסיון, ושנעשה במקצע זה על-ידי אחרים.

אז הזמין וונגרוב בערב אחד אליו אל מעונו אחדים מחבריו, ולאחר שבררו יחד ביניהם את המצב ברב ענין באו לידי הכרה, כי במלחמה גרידא מעל עמודי “הראזסווט” בעסקנים הצבוריים לא יפעלו עליהם כלום, ולפיכך צריך לאחז נגדם אמצעים יותר נמרצים. באחרונה החליטו להשתמש בתחבולה זו: להפיל אימה על הגבירים במכתבים אנונימיים כתובים בשם “חברה מסותרת להגנת היהודים מפני פוגרומים”. וונגרוב ערך נוסחה למכתב כזה, ותיכף נכתב על ידי הקטוגראף ונשלח אל העסקנים הצבוריים המפורסמים שבפטרבורג. “מחר, ביום השביעי למאי שנת 1881 – כן נאמר במכתב – עליך לבוא אל האספה, אשר תהיה במעונו של הבארון הוראץ גינצבורג. מי אשר ישתמט מבוא אל האספה, יענש מאתנו קשה”. במכתב מיוחד הודיעה “החברה” את הבארון גינצבורג, כי מחר תהיה בביתו אספת העסקנים היהודים שבפטרבורג, וכי “חברי-ההגנה” גוזרים עליו שילך אל הגראף איגנאטיוב, מי שהיה אז מיניסטר-הפנים ברוסיה, וישתדל לפניו, כי יתן את רשיונו לקרוא בפטרבורג ועידה של מורשי הקהלות הישראליות, שתהיה לה יפוי-הכח להכריח את הגבירים לנדב סכומי-כסף לטובת היהודים השדודים נגועי-הפרעות, שגורלם מאלצם לנדוד מרוסיה. על הדברים האלה נוסף עוד, כי אם יתיחס הבארון אל הדבר לא מתוך תשומת-הלב הראויה, יעשו בו נקמות.

המכתב הזה של החברה הנעלמה עשתה על הגבירים הפטרבורגיים רושם כביר. אחרים מהם מצאו דמיון בין החברה הזאת ובין האגדות הניהיליסטיות-טרוריסטיות, אשר התקיימו בעת ההיא והפילו חתיתן על הבורז’ואזיה. אל העת היעודה נאספו כולם אל בית הבארון גינצבורג, וברצון ושלא ברצון קבלו וקיימו את כל ההחלטות, ששמו לפניהם הכותבים המסתתרים. לא ארכו הימים וועידת הקהילות על-דבר עניני-האמיגראציה יצאה אל הפועל. כל זה נעשה אז על-פי האיניציאטיבה של סמיאן וונגרוב.

והזדמנות היתה בדבר, כי בעת ההיא בא לפטרבורג פרץ סמולנסקין, עורך הירחון העברי “השחר”, שהיה מפורסם בין הרבה מצעירי-היהודים בתור יוצר הרעיון העברי-הלאומי המודרני. בהזדמנות זו השתמש וונגרוב לאיניציאטיבה שניה: לערוך לכבוד הסופר העברי הגדול מאניפסטאציה נהדרה, כדי לעשות על-ידי זה פומבי לעיני השמש להתנועה העברית-הלאומית החדשה. הצעתו זו של וונגרוב נתקבלה תיכף מאת חבריו, והמאניפסטאציה לכבודו של סמולנסקין היתה כל-כך גראנדיוזית, לפי האובאציות הסוערות והמספר הגדול של האנשים המשתתפים בהן, עד שאפשר היה לשפוט על פיה, כי הצעירים היהודים האינטליגנטים כבר סלקו את עצמם מן השאיפות האסימילאציוניות לגמרי והנצחון הגמור נפל על צד האידאולוגיה של התחיה העברית-הלאומית.

כעבור איזה זמן השתמש סמולנסקין עצמו בשנוי-ערכין זה, שנעשה בין הצעירים שואפי-טמיעה במוקדם – בתור תימה לספור קטן משם "נקם-ברית ". גבור הספור הזה, בן-הגרי, הוא דמות דיוקנו של סמיאן וונגרוב, שהכיר אותו סמולנסקין לדעת והאמין לראות בו את סמל העברי החדש, המזניח את הטנדנציות האסימילאציונות, שנתחנך בהן, ושואף לתחיה לאומית.

אבל אמונתו של סמולנסקין לא נתקיימה.

ד.

עבר זמן ידוע, קצר מאד בערך, ותפקידו של ה“עברי החדש” נפל על וונגרוב למשא. החנוך שנתנה לו אמו, עשה את שלו, והוא שגרם, כי ירגיש את עצמו לא יפה בתפקיד זה. וזה נעשה דוקא בעת, שאחדים מחבריו ב“ראזסווט” עוד הרחיקו ללכת בשאיפותיהם הלאומיות והתחילו עושים תעמולה לרעיון “חבת-ציון”. אז עזב וונגרוב את מערכת ה“ראזסווט”, ולא זה בלבד, אלא שגם נהפך לו לאויב. ביום בקר אחד פרסם בשבועון הרוסי “ניעדעליא” מאמר חריף מאד נגד הרעיון העברי-הלאומי. במאמרו זה חוה את דעתו, כי אין להיהודים תקנה אלא בטמיעה גמורה ואפילו אם תהא מגעת אל הצעד האחרון.

לא ארכו הימים ווונגרוב קיים את הדבר בפועל. הוא צעד את הצעד האחרון והתנצר. במאוחר נסתה פוילינה אמו להצדיק פעלו ובדבריה בזכרונותיה על-דבר מעשה-השמד שלו היא אומרת, כי הוא מוכרח היה לעשות את הדבר, יען לא היתה לו זכות-הישיבה בפטרבורג, ויהדותו הפריעה בעדו מהשיג את המטרה שנשא את נפשו אליה. אבל אין זה נכון. וונגרוב השתמד בעת שכבר גמר חוק למודו באונברסיטה, וממילא כבר לא יכלה אז להתעורר כל שאלה על-דבר זכות-הישיבה שלו.

יחד עם וונגרוב התנצרו אז גם שנים מחבריו, שעבדו אתו יחד ב“ראזסווט”: מי שנעשה גיסו במאוחר לודוויג סלונימסקי והמשורר מינסקי, הם ונשיהם היהודיות מבית אבותיהן.

בתחלה נתקבל וונגרוב מאת הצבור הרוסי בזרועות פתוחות, ממשרת לקטור הספרות הרוסית באונברסיטה נתעלה בהמשך הזמן למעלת פרופיסור, ונראה היה, כי נכונה לו קאריירה מזהרת בתור מלומד. אבל באו עתים אחרות, ובארץ נשבו רוחות חדשות, רוחות של ראקציה. למשרות היותר גדולות בממלכה נמנו משמרים קיצונים. כן נתמנה, למשל, למיניסטר ההשכלה הראקציונר המפורסם בוגוליפוב, שנרצח במאוחר על-ידי רבולוציונר. אותו בוגליפוב התחיל משעה ראשונה ואילך מניע כאשר ינוע בכברה את בתי-הספר העליונים ולטהר אותם, קודם כל, מאלה שמוצאם יהודי. וונגרוב היה מן הקרבנות הראשונים… מאז התמכר כלו אל עבודת-הספרות, וגם במקצע זה הגיע למדרגה גבוהה ונתפרסם בתור מבקר והיסטוריוגראף של הספרות הרוסית.

וונגרוב התגעגע תמיד אל מוצאו העברי. הוא לא נתרחק מעולם מן הצבור הישראלי. לפעמים קרובות היה משתמש בשיחותיו עם יהודים בלשון היהודית ויש אשר גם במבטאים עבריים. עת ארוכה לאחר התנצרו נמנה על אותם המומרים הפטרבורגיים, שהיו בשני לילות-הפסח הראשונים מתאספים יחד אל מקום אחד לערוך את ה“סדרים” ומבקרים בליל “כל נדרי” את בית-הכנסת.

בשנותיו האחרונות התעניין בספרות היהודית ובסופריה-יוצריה. בימי ממשלת ה“בולשוויקים” חי חיי מחסור ועוני. באמצע החורף של שנת 1921 חלה את מחלת טיפוס-הרעב וימת.






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/7004