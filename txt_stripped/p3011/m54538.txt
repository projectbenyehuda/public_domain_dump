


	
	מולדת
	




אהבתי, מולדת –

מרחב שדותיך הירקים

מתחת שמי־תכלתך,

רום־הרים והוד־צוקים –

אין מכורה עוד בלתך!





אהבתי, מולדת –

כנרת רוגעה, שוקטת,

חרמון עטור שיבת־שלג;

ירדן פתלתל, ערבה לוהטת –

כל עין שבך וכל פלג.





אהבתי, מולדת –

לילות בחיקך ארכים

עת ינקתי ממך את האון

בחרב פגע במכים,

קדש כבודך בגאון!





אהבתי, מולדת

כל שבך – והערצתי

אותך, הקטנה במכורות,

ולמענך ידי אמצתי:

דמי ואוני לך תשורות.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54538