


	
	סלחי, עדינה, אם שירי עצבת...
	




סלחי, עדינה! אם שירי עצבת



מפי בת-שירי אך אזנך מקשבת;



כי תמיד כנורי בבכי יריע,



ומשוש לבך, יפה! אשבית אפריע.


  


סלחי אם רוחך לרגעים אעציבה



ויפי פניך בעבים אעיבה;



ולקול אנחותי כרעמים תסערנה,



דמעות עיניך כמטר תנהרנה. —


  


צר לי, יונתי! אך מה אוכל אעש



אם סביב אביט רק עמל וכעש?



אם אנקת נדכאים, קול זעקת שבר



כל היום אזני תקשיב מכל עבר?!


  


שורי, שם זדים כפראים יהמיו,



ורצוצי משפט, הה, דומם יבכיו;



פה דמעות עשוק בסתר יזלו,



עת במרומי קרת עושקיו יהלו.


  


שם בתמימי דרך מרמה מושלת,



שם לפני כס שקר אמת נופלת,



פה רשעה הומיה, ויהולל העשר,



וצדקה בוכיה, ייליל הישר.


  


שם עמל חלכאים ישד הכסף,



פה מאגרף רשע צדק יאסף;



שם תפרח כראש ותשגשג אולת,



ובעצם אבה, הה, חכמה נובלת.


  


ולמראה זרות אל על כל אפסים



לב מי לא ישתפך, ימס כמים?



מי זה במכון שבתו ישקט ינוח,



עת מסביביו, הה, כל נפש תשוח?!


  


הבי לי נבלי, לא אוכל אחרישה,



אך על מיתריו ובכל עז ארעישה!



ובעת באבל-קולו יהים יריע,



אשפך מר נפשי — ולבבי ירגיע.


  


הבה אך נבלי, וכבת-קול נא יהי



לבכית כל אמלל, כל קינה ונהי;



ובכל צלצל תוגה וזמיר עצבת



תשמע הד קולה כל נפש דואבת!!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/10491