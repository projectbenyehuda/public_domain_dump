


	
	[על-ירכתי מערב בערפלי פז ותכלת]
	




על-ירכתי מערב בערפלי פז ותכלת



הסתתר השמש, אורו יאסף;



ועלי רצפת ספיר אט מתנהלת



מלכת הליל תוך מרכבת כסף.


  


צבאות כוכבי נשף ברום יזרחו,



על רחבי ארץ יפעת אור הוצקה…



אך עלי, אמלל, הצללים נמתחו,



כי שמשי-יפתי מני חמקה! —


  


בלב סוער כים היער עזבתי



ואשוב הביתה מר בחמת-רוח;



על מטתי רגע לישן שכבתי,



רוחי בי יהום, לא אוכל לנוח! —


  


שם המזמר ליפתו השושנה



ישפך חם נפשו בנגינות עצבת;



אך היא בגאון הודה תפרח שאננה,



ומרי שיחתו לא אזנה מקשבת:


  


ככה גם תערג לך נפשי, עדינה,



ככה בי לבי הומה אל דודיך;



אך שוא אפרש כפי בבכי ותחנה—



קולי לא תשמעי היכל תענוגיך! — —


**


בחדר-משכבה שם יפתי עתה



עלתה על ערשה, נופת מור ובשם;



מבשרה שלג שלמתה פשטה



ותפתח ותתר מחלפות הכתם.


  


שם על מרבדים נרדמה שוכבת,



לרגעים תצחק, לחיה מתאדמת,



ובשפתות השני בלאט דובבת —



מי זה המאשר, עליו היא חולמת?! —


  


להקת צירי שלום וכרובי זהר



כשומרים סביב עליה ישיתו, —



הסו, אל תביטו בה, מלאכי טהר,



פן יפת גם לבכם, מטהרה תשביתו!


  


בטח כה תשכב, תישן היפה-פיה



וביקר כרים שאננה תרגיע;



שקט בבית ונעימות דומיה,



ושנתה המתוקה איש לא יפריע.


  


אך לבה ידפק אף יניע חרש



חזה הלבן החלק משיש;



ובקול-צוף מכלובו לה שירי ערש



ישיר הזמיר בחלון מבית. —


  


הה, לו הואלת, בת חן ופאר כל צבי,



גם אוהבך המשורר לביא במעונך;



וכבר צדת כצפור ותשביני שבי,



שימי גם אותי בכלוב על חלונך!


  


ובעת על חוג מרום יצאו כוכבים



עד תציץ הצפירה מפאת קדימה,



בתרועת גיל, יפה, תמיד אנעימה



לך שירי דודים, מנגינות אהבים!! — —







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10504