


	
	שירי פרוג - תולדתו ותכונת שירתו
	



שמעון שמואל פרוג נולד לאביו משה צבי בסוף שנת 1860
(תרכ"א) בהמושבה העברית בברווי־קוט ( Кутъ- Бабρовый ) בגליל
חרסון. את השפעת חיי הכפר וקרבת הטבע על המשורר הננו מרגישים ברבים משיריו
הראשונים. אבי המשורר היה איש עובד־אדמה ויהוד פשוט. פרוג למד, ככל ילדי
בני ישראל של הדור העבר, בחדר המלמדים. עוד בילדותו אהב את כתבי־קדשנו.
ספרי הנביאים ישעיה ויחזקאל פעלו פעולה חזקה על נפשו הרכה והפיוטית.





בשנת 1869 נכנס הילד פרוג אל בית־הספר הרוסי, אשר בו למדו
יתר ילדי הקולוניסטים העברים את שפת הארץ, ושם למד גם הוא “קרוא וכתוב”
בשפה זו. ארבע שנים רצופות למד העתיד להיות משורר ב“בית־האולפנא” הכפרי
הזה, ובזה נשלמה השכלתו שקבל מפי מורים בבתי־ספר. פרי רוחו של משוררנו יעיד
לנו, כי לא בבית־הספר הרוסי נצנצה בו רוח השירה, לא שם עמדה עריסתה, כי אם
בחדר מלמדיו הוער עליו הרוח המחיה את רוב שיריו.

יכולים אנו לשער מה דלות ומה מעטות היו הידיעות, אף
היסודיות, אשר הוציא משוררנו מבית־ספרו. גורלו של משוררנו בשפה הרוסית הוא
כגורלם של טובי משוררינו בשפת עבר, אשר לא מפי מורים ומלמדים למדו את אשר
למדו, כי אם בעצמם עשו את חילם הרוחני, אם רב או מעט היה. גם פרוג החל
ללמוד מעצמו, אחרי אשר יצא מבה"ס, שפות אירופיות להשלים את נפשו, וגם את
השפה העברית, אשר אהבה ואשר קנה את ראשית ידיעותיה בחדר מלמדיו, לא עזב
ויוסף להרחיב את ידיעותיו בה. משוררנו הכיר את החיים המציאותיים פנים אל
פנים עוד בעצם ימי עלומיו. במיטב ימי נעוריו היה סופר וכותב בבית המשגיח על
הקולוניות.

כעבור על המשורר השנה השש עשרה עזב את מושבו וחיי הכפר
וילך לעיר חרסון לבקש לו מטרה ותכלית בחיים. הרב מטעם הממשלה של העיר הזאת
לקחהו להיות לו לסופר לנהל את “ספר החיים והמתים”. העתיד להיות משורר לקח
גם שם לקח טוב מפי הנסיון. מאד נחוץ לפעמים למשורר לראות את צד החיים
שאיננו פיוטי כלל.

אחד הפקידים בבית שלטון־הפלך (הוא היה גם המגיה של העתון
Губеρн. ВѢдом. וסופר מודיע חדשות בעתונים האודסיים), אשר פרוג התודע אליו,
למד את זה האחרון מלאכת השירים. חזיון מצוי הוא בעולם השירה והמדעים, כי
אנשים פשוטים יכירו לפעמים באנשי־הרוח ובבעלי הכשרון את יתרונותיהם ויעזרו
להתפתחותם הרבה יתר מאנשים מצוינים. יש אשר אלה האחרונים אינם רואים, או
אינם רוצים לראות, את כשרונות הצעירים, ואם יכירו את כשרונותיהם יתאמצו
להטביע עליהם חותם עצמיותם הם, או להכניעם, לשעבדם ולמחות את צורתם
המיוחדה. הפקיד־המגיה, כפי הנראה, הכיר בפרוג היהודי־הכפרי את כשרונותיו
הפיוטיים. אולם הוא למדהו רק מלאכת־השירים, את הצד החיצוני, את כללי
השיר החרוזים המקובלים, אבל אל נפשו ונפש בת־שירתו לא נגע. גם זו
לטובה.

שירו הראשון של פרוג נדפס במה"ע " РазсвѢтъ בשנת 1880.
כשרונו הפיוטי של משוררנו זה נתגלה בקהל באותו זמן עצמו אשר התעוררה
ההכרה־הלאומית בקרב יהודי רוסיה. עוד בטרם באו הפרעות, עוד בטרם הרעים הרעם
נשמע במחנה קול בכיתו של משוררנו־מקונננו.

בתחלת שנת 1881 העתיק פרוג את מושבו לעיר הבירה ומעל גדות
הניבה השמיענו שנים רבות את שיריו, אשר כמעט כל אחד מהם רוה דמעות אבותינו
ששפכו על נהרות בבל בזכרם את ציון. למן השנה ההיא עד היום, בעת כתבי את
הדברים האלה, נדפסו שמונה חלקים משירי פרוג.

אולם לא על כל שיריו אשים את דברי; כי בחפצי הפעם לתאר רק
קוים אחדים מתכונת שירתו בתקופתה הראשונה, כלומר היותר טובה, אשר בהם שר את
השירים היוצאים עתה לאור בתרגום עברי מצוין, של מר יעקב קפלן, על ידי
הוצאת הספרים “תושיה”.

באתי הפעם לא לתאר את פרוג המשורר, ערכו הפיוטי מהותו
כשהוא לעצמו, כי אם לספר על דבר הרושם אשר שיריו הנזכרים עושים עלי בקראי
אותם. המבקר הצרפתי הגדול אנטול פרנס אומר: "גם הבקרת היא מין ספור
הנועד לקוראים בעלי שכל ורגש מתבוננים ומרגישים, וכל ספור הוא בעצמו של דבר
תולדות המספר אשר יספר לקוראיו את חזיונות נפשו הוא… מבקר טוב הוא אותו
הסופר, אשר יספר בבקרתו את כל אשר הרגיש הוא בקראו את טובי המשוררים
והמליצים. אין אדם יכול להחלץ מנפשו הוא ולהיות את אשר איננו. זה הוא אחד
מחסרונותינו האנושיים היותר גדולים. כמה היינו נותנים לו יכולנו להביט רק
רגע אחד אל השמים והארץ דרך עין הזבוב העשויה אלפי מגבלות, או להשיג את
הטבע ולהתבונן אליה מתוך המוח הגס של הקוף. אך דבר זה יבצר ממנו.

כלואים וסגורים אנחנו בגבול עצמיותנו כמו בבית סהר נצחי.
אם המבקר הוא איש אמת אז החובה עליו להגיד: “רבותי, הנני נכון לדבר על
אודותי בגלל שכספיר, פסקל או גטה, הזדמנות, כמו שאתם רואים, טובה
מאד” 1

פרוג היה משוררי האהוב בימי נערותי, יען כי הוא החיה
בשיריו את עולמי אני. בשיריו שמעתי את הד קול לבבי. הוא לא ברא את החמר
לשיריו; הוא לא טוה מקרבו עולם חדש. הוא רק מצא מוכן ומזומן לפניו עולם מלא
שירה נשגבה – את כתבי־קדשנו ואת אגדות התלמוד והעם. הוא רק נפח בהם רוח
חיים, רוח שירתו.

בשירי פרוג מצאתי לא את יסורי אהבתו, אהבת נשים, ותאות
בשרים, לא ענות נפשו של המשורר ולא את עולמו הקטן עם תענוגיו ופגעיו הוא,
כי אם את עולמו השיריי של עמנו, המשורר הלאומי האמתי הוא גם נביא, והנביא
האמתי לא חלומותיו ידבר, לא את הרהוריו והזיותיו יגלה לקהל שומעיו, כי אם
את חלומות עמו, משאות נפשו, מעלות רוחו ותקותיו.

פרוג העשיר את דמיוני, את עולמי הפנימי עשר רב, והעשר הזה
שלי הוא, חלק מנפשי. העשר הזה היה שמור בקרבי ואנכי רק הרגשתיו, חשתיו ולא
ידעתיו כמו. המשורר נתן לי משלי, לכן יקרה לי מתנתו הפיוטית. בקראי את שירי
פרוג הנני שומע בהם קול בן עם הקדם, הד געגועי משורר רועה, משורר פשוט
וצנוע. אין אני מוצא בשיריו רעיונות נשגבים ומקוריים, אין בהם גם דמיונות
נפלאים וחזיונות מרעישים ומצוינים; אבל הנני מוצא בהם את לבו החם והרגש של
המשורר, והלב לב עברי, והרגש חי, רענן וטבעי. בקראי את שירי פרוג הנני
מרגיש כי גם הוא למד בחדר, גם הוא כמוני היה חי ונושם במעגל־הקסם של
אגדותינו היפות והעצובות. הנני רואה כי גם הוא, המשורר, יודע להתמרמר,
להאנח ולבכות למראה ההוה וגם הוא מקוה לעתיד ונושא את עיניו לאחרית הימים;
גם הוא דורש משפט וצדק כמוני. אחי הוא – רוחי הוא. מה עז קסמו של המשורר אם
יראנו בחזיונותיו את הרהורי לבנו. ומשורר כזה היה לי פרוג באביב חלדי. עוד
היום הנני מוצא בשיריו את החלק היותר פיוטי מ“האני” שלי.

בשירתו של פרוג הנני שומע את הד כנורו של דוד, באנחתו –
אנחת בת־עמי, בקינותיו – קינתו הנצחית; ומה גדל צערי בשמעי כל אלה לא בשפת
חוזינו, כי אם בשפת בני נכר.

המשורר מבקש את מקור נחמתו, כחו וישועתו בכתבי הקדש. בקראו
את דברי נביאינו יתרומם רוחו ושכח ישכח את כל צרות הגלות, מרירותה
ותלאותיה. אז ישיר:


כל אלה אך היו חלומות חלחלה,

תעלולי הדמיון בנפש נבהלה.

וכל החלומות נגזו נסעו

כמתים עת קוי השחר יראו.



(שירו “כתבי־הקדש” 2 צד 6)




בשעה שהוא קורא בכתבי הקדש יסב המשורר את עיניו מההוה, מהמציאות, והוא מתעלם מאחיו החיים באמרו להם:






הוי, אחי, הוי, רעי המחבק אשפתות;


* * *


גשה הלאה! אל תראה פניך הרעים!

פן תבא בלי־משים לאזני תלונתך,

פן תחז בת עיני את אגל דמעתך –

ונדף כעשן חלומי הנעים…



(שם צד 8).




המשורר לא יתרומם במשא נפשו על ההמון. הרגעים היותר נעימים ויקרים בחייו המה אלה, אשר בהם יראה בחזון־רוחו את עמו בארץ מוריה.


כבימים מקדם שירדו נשיה,

הוא עובד אדמתו באת ומחרשת

הוא מחזיק בידו גם דגל וקשת…



(שם 7, 8).




התרבות הישנה עם כל סדריה ומנהגיה, אפניה ותנאיה הישנים,
טובים בעיני המשורר גם היום, גם לעתיד, אף כי עתיקים הם, או דוקא יען כי
עתיקים הם ומיופים בשלל צבעי הדמיון. הוא מאושר לראות בדמיונו את עמו מחזיק
דגל וקשת. אשר כזה לא אבין. דמיוני אני ישאני הלאה.

אני מתענג לראות בכל חזיון, בטבע או בקורות הדורות, את
ההתהוות, את עצם היצירה במהלכה, את סלם ההתפתחות בכל מדרגותיה. אני אוהב
להתבונן על כח הצמיחה והגדול בכל דבר בעצם פעולתו; וכיון שנשלם החזיון,
כיון שנגמרה התפתחות העצם ופסק כח גדולו והוא אינו אלא רק מגין על קיומו
שקבל צורה קבועה שוב לא יקח החזיון את לבי, לא ילכוד בה בלי קסם את
נפשי.

אני אוהב את המשורר כל עוד שלא מצא את אלהיו, כל עוד שהוא
מבקשהו ומתגעגע עליו. אני מתענג על המשורר כל עוד אשר לא נשלמה התפתחותו
הפיוטית, כל עוד הוא במצב היקיצה וההתעוררות ובת־שירתו תועה הנה והנה, כל
עוד אשר כשרונו הוא צפור דרור ואינו מקבל את מרות ההרגל. חביבים עלי
ספקותיו ושגיאותיו של משורר כזה מודאיותיו של המשורר, אשר כבר מצא את אלהיו
או אליליו הקטנים ושירתו היתה למחתה מלאה קטרת.

כשאני קורא עתה, אחרי אשר עברו עלי שנות נערותי, את שירי
פרוג, הנני מוצא כי בהדפיסו את שירו הראשון כבר היה משורר שלם ונגמר, כבר
פסק כח גדולו הפיוטי, כבר היה לו אלהים מוכן ומזומן, כבר היה לו סגנון
קבוע, צורה קבועה ודרך סלולה וכבושה וכמשורר זקן ורגיל כהן במקדש השירה.
כאשר שר פרוג את שירו הראשון כבר ראינוהו על המדרגה העליונה של סלם
התפתחותו. לא יכלנו לקוות כי המשורר יתרומם עוד מדרגה אחת; אבל פחד פחדנו
כי לא ישוב לרדת מעל הסלם הזה מדרגה אחר מדרגה. אינני יודע מה דעתכם,
הקוראים, אבל אני עבדכם לא ינעם עלי לשמוע שהנער מדבר, ובפרט כשהוא משורר,
כזקן. אמנם כזקן הוגה נכאים, כזקן שיש לו עבר ואין לו עתיד הננו רואים את
פרוג ברוב שיריו המיוסדים על כתבי־הקדש. השיר “מכתב־אלהים” עושה עלי אותו
הרושם עצמו מה שעשה עלי שירו “כתבי־הקדש”. גם פה גם שם יפנה אל
ממלכת־הצללים, ישוח בעמק־הרפאים. בקרוא המשורר בכתבי־הקדש ירחפו צלמי־בלהות
נגד עיניו. הוא רואה סביבו “רוחות” מתנודדות, “ידים שהתפרקו בנחשתיהן”, “עינים שנמקו תוך חוריהן”, “גויה שנצרבה על קרביה על דמיה” ובתוך חשכת־העולמים אשר
סביבו






יגהו קוי אורות פלאים

ככוכבים בשמים

על העלים הנפלאים.



(שם צד 11).




בהעלים הנפלאים של כתבי־הקדש יראה המשורר “שמש
צדקה, מאור חזיונות”. מיד נכר כי המשורר הוא בן לעם־האותיות. הוא
קורא בכתבי־הקדש והאותיות תבטנה אל נפשו בעינים דומעות ובוכות, האותיות
האלמות והעלים העתיקים האלה מעוררים חיים בנפשו העיפה, לא חיים ללחום
ולהעיר את האחרים למלחמה, כי אם חיים לחלום ולראות בה“ספר” “הגיוני־נצח”.
המשורר לא יבקש בספר־הספרים “בבית־המרקחת של המין האנושי” (לפי המבטא
המוצלח של היינה) תמצית סם־חיים לעורר את כל חושיו בקרבו, להגדיל את
אמץ־לבו ומעוף רעיונותיו למען לא יבהל ממצוקות ההוה ולמען ילחם בעז בעד
העתיד; אבל הוא מבקש בספרי־החוזים סם־שנה, למען יחלום חלומות נעימים, למען
יתענג על צללי העבר הגדול וישעשע בהם.

אהבתו העזה, אשר לא תדע כל גבול, של משוררנו זה
לכתבי־קדשנו, לצללי־ענקינו הקדמונים, – אהבתו זו שמתהו למשורר גדול; אבל
יחד עם זה היתה גם לכלוב צר לבת־שירתו. הכלוב לא יחדל מהיות כלוב, גם אם
של זהב הוא. בהתפרץ בת־שירתו מחוגה הצר הזה תרפינה כנפיה ויתם כחה.

רוב המשוררים הגדולים אם יבחרו את עניני כתבי־הקדש לתכן
שיריהם, עם ישימו דברים בפי הנביאים, אז יכניסו “יין חדש לקנקן ישן”, כלומר
יביאו את רעיונותיהם הם, של המשוררים, במסגרת ישנה. הנביאים ויתר
גבורי התנ"ך היו רק לכלי מבטאם. אולם פרוג לא עשה את נביאנו למלאכי דבורו.

הנביאים של פרוג הם אנשי־רוח המאמינים בכח דבריהם וגם צל
ספק לא יעיב את רוחם הבהיר. בפי ירמיהו הכלוא בחצר המטרה ישים משוררנו את
הדברים האלה!






הדורות יחלפו… כרעם רקיע

וכסער מתחולל על תבל נרדמה

קול דברי ישמע ברמה מריע

והרעיש והרגיז את פני האדמה!…



(“בחצר המטרה” צד 14)




ירמיה של פרוג לא “איש ריב ואיש מדון לכל הארץ” הנהו, כי
אם הוגה מאמין בקול דבריו. גם הנביא ישעיה של משוררנו זה ינבא לאחרית הימים
כי


במקום שהתנוסס ברק־חרב מרטה

וקצה לא היה לחלל, לגויה,

מכבד מלחמה, מחשכת עלטה –

שם תשגא, שם תרעש שבלת פריה

ושירה עליזה מסביב בככר

ברוחה וחפש ישמיע האכר!



(“הנביא ישעיה” צד 16)




חוג־השקפתו של משוררנו לא רחב הוא, לכן יראה את הנביאים רק
מצד אחד; הוא שומע את קול דבריהם הנאמרים באמונה ועז, אבל לא יראה את כל
הנעשה בלבכם פנימה ולא יחוש את מלחמת נפשם הגדולה. דברי נביאינו אשר שם
המשורר בפיהם רק אז יפעלו עלינו, רק אז ירוממו את רוחנו גם בתוך ההריסה
הכללית והכליון החרוץ שאנו נתונים בהם, אם נראה את יסורי־רוחם ודכדוכי־נפשם
של גבורינו אלה, אם נראה בכמה עלתה להם אמונתם זאת. אם נראה אותם בכל
גדלותם המוסרית ותפארתם האנושית, בכל מלוא תכונתם ועמק הרגשתם. עתה אחרי
אשר המשורר לא הראה לנו את כל אלה יכולים דבריהם הנשגבים של הנביאים להראות
בעינינו כניב־שפתים יפה וכמקסם־חלק. יש דברים שרב כחם להציל את נפשנו מן
היאוש ולהאיר מחשכיה אם נדע מי אמרם, איך ובאיזה מעמד נאמרו ומה קדם להם.
יש דברים נשגבים, אשר כל כחם הוא בקצורם, והמשורר שלנו מחליש לפעמים את
הרושם העז של דברי נביאינו הקצרים, – הכוללים לפעמים השקפה שלמה, עולם מלא
במלים מועטות, – על ידי עתרת דבריו ושפעת צבעיו. הברק יאיר את עמקי התהומות
ואת ראשי ההרים ברגע אחד. אם בשיחות חולין “כל יתר כנטול דמי”, על אחת כמה
וכמה בשיר ומליצה. וכשם שקמץ משוררנו בקוים המתארים את תכונת נפש נביאינו
וגבורינו התנ“כיים כך פזר יתר על המדה הראויה “ניבים נאוים”, ויבשם את
הבשם, המליצות היפות אשר שם משוררנו בפי נביאינו במדה גדושה הן מהדברים אשר
רבוים בודאי רע. אולם, יוכל היות, כי המדה אשר היא גדושה בעיני מחוקה היא
בעיני אחרים. לא אתוכח אתם, כבר מלתי אמורה: אנכי מדבר על הרושם שעושים
שירי פרוג עלי. משוררנו העברי יל”ג אומר בהקדמתו “לכל שיריו”: “השיר דומה
למן שאכלו אבותינו במדבר, שלא היו לועסים אותו בשנים… כי מעצמו היה נבלע
באברים וכל טעם שאדם היה רוצה לטעום בו טועם”. אנכי הייתי מתקן את הדברים
האחרונים ואומר: לא שאדם רוצה, כי אם שאדם יכול, מוכשר ומסוגל על פי
תכונתו הפיוטית, השכלתו והתפתחותו הרוחנית, לטעום בו, בשיר, הוא
טועם.

פרוג יודע לספר את האגדה העברית כאמן נעלה. הוא מספרה
בנעימות רבה וחן מיוחד, גם בעז ועצמה. תמונותיו מתוארות בצבעים דשנים
וחמים, אולם אל תבקשו בהן את נשמת האגדה וסוד יצירתה, כי לשוא יהיה עמלכם.
משוררנו הוא רק “קורא הדורות”, אבל לא צופה הדורות.

שירתו של פרוג עושה עלי עוד היום רושם חזק; האגדות
המסופרות בפיו נעימות וחביבות עלי אלפי פעמים יותר משירי פושקין במקצוע זה
אשר קראם בשם Простонароднын скаяки. אין אני חפץ להגיד בזה כי כשרונו של
פרוג גדול וחזק מכשרונו הפיוטי של פושקין, אשר השפעתו העצומה על משוררנו
נכרת ברבים משיריו של זה האחרון; אבל חפץ אני להגיד כי המסורה העברית,
האגדות אשר שמעתי בילדותי מפי הורי ומלמדי, השירים אשר שמעה אזני מבני
גילי, ברחובי, בחדרי, בבית תפלתי הם הם הכשירו את חושי, את דמיוני, – וגם
את דמיונכם, קוראים נכבדים, – לקבל אותה ההתפעלות העצומה והמיוחדת שאנו
מתפעלים משירי פרוג, בשעה שהוא מספר לנו בשפתו היפה הנשגבה את אגדותינו.
בקסם שעל פיו הוא מעורר את העולם הנרדם בנו. מטעם זה אין אני מדמה את פרוג
למשוררי העמים הגדולים, יען כי בעיני אני יקר לי פרוג מפושקין, שילר,
מוסיה הצרפתי ושלי האנגלי. בשעה שאנכי קורא את שירי פרוג הנני מאמין
בסתר לבבי – ומי מכם הקוראים לא יאמין זאת – כי גם אני פיטן ומשורר הנני,
פרוג יודע רק לתאר בצבעים יותר בהירים ובולטים את אותן התמונות החיות
בדמיוני מימי ילדותי. ואולי אשמה בזה עצלות מחשבתי, יען כי פרוג לא ידרוש
ממני את הכשרון לקבל בלבבי עולם חדש להאזין לקולות חדשים היוצאים מספירות
רחוקות. מספרים כי כאשר שמעה אמו של רובינשטיין בפעם הראשונה את שירת
המכבים שלו קראה בהתלהבות: “הלא זאת היא השירה אשר שרתי באזנך, בני, בשעה
שהייתי מקלעך בעריסתך!” מי מאתנו לא קרא פעמים רבות בקראו את שירי פרוג:
הלא זאת היא שירת עריסתי, ושירה זו לא נשמע מפי משוררי העמים, יהיו מי
שיהיו. שירת “כל נדרי” מעוררת בי עוד היום הרבה יתר רגשות משירת וגניר.

שירי פרוג לא יביאו סערה גדולה בלבבי, לא יעלוני שמים ולא
יורידוני תהומות, לא יביאו מהפכה ברוחי ולא יעשירו את עולמי הפנימי באוצרות
חדשים. המה גם לא יביאו לי בשורה חדשה מתקופה רחוקה ממני; אבל המה יביאוני
על כנפיהם הרכות והחמות אל בית אבי וחדר הורתי והמה מחבבים עלי את קני
ופנתי השלוה והעצובה, בשעה שרוח חזק “מפרק הרים ומשבר סלעים” מוסדי הארץ
והשמים יחוגו, ינועו…

משוררנו שואף בכל כח בת שירתו לאור, לחפש, לצדק עולמים,
לאמת ולשלום העמים; הד געגועיו אלה ישמע בעז ובהדר ברוב שיריו. רק המשורר
של העם אשר ישב דורות לאין ספרות בחשך ובתוך חרדת עולמים יצמא במדה על כך
מרובה לאור, לחפש ולמנוחה.





בת־קול מנהמת ברוב שירי משוררנו: “שא הלאה
את נפשי למרחקי אורה”. את שאיפתו העצומה לאור
ולחפש הביע המשורר בכל תקף ונגה בשירו הנוסד על הפסוק “שמש בגבעון דום!”

המשורר קורא בכח:


רק אורה, תנו אורה!.. אז לחם החיים

נבלה בגבורה, בחיל וסערה;

אז נקום, נתנער ונחזק כנפים,

אז נשכח כל עמל, כל צרה.

ומעלה ומעלה מעמק הבכא

התרומם כנשר חילים נגברה…

רק רצון שבעונו, רק חפש ורוחה,

רק אורה תנו לנו, תנו אורה!!…



(צד 38, 39).




המשורר מקוה ושואף לאור אשר יבוא ויזרח מחוץ. הוא מקוה
ושואף לממשלת הצדק הכללי, אך לא יקוה ולא ישאף לתחית עמו. העבר כבר נשלם
בעיניו. בת־שירתו לא תעירנו לתחיה לאומית. הוא גם לא יאמין בה. בהשיר
“שבר־עולמים” לתשעה־באב יראה פרוג לפנינו בכל יאושו־הלאומי הקר. אמנם שירו
“לי־אומרים” יביע המשורר את תקותו, כי


יקום ועלה מקברות עולמים

ונולד דור חדש, מלא כח עלומים!…



(צד 56).


אבל קול תקוה כזה הוא בודד וחלש בשירי פרוג, כי אין כחו
גדול אלא בשעה שהוא וכה על קברי־אבות. לפעמים רחוקות יראה המשורר כמזכיר
עון, לא מפני שהוא חפץ להיות כזאת, כי אם יען מפני שהוא משורר אמתי,
והמשורר האמתי הוא כנביא, שהוא מיסר ומוכיח לפעמים למרות רצונו. מה נמרצים
דברי המשורר:


שם נביא כזר לאזנינו…

וקרובה העת – בה עמנו

– הבן השוכח הורתו –

לא יבין גם מלה משפתו.

שפת קדשו, בה כתובה תורתו…

הוי שישו ושמחו, הצרים,

הלעיבו בשבוים, אסרים,

הריקו היין מנבל! –

מאחרי החומות בבבל

ששמה בני ציון הדחו

כבר כבר שירי קדש נשכחו…

הרנינה, האויב, השירה!



(“אחרי קרא בנביאים” צד 80).




שירו הקטן Легенда о чапгѣ (“הכוס” בתרגומו של י. קפלן)
הוא פנינה יקרה, בזר השירה. תכן השיר הוא אחת האגדות של עמנו, המצויות
במספר רב מאד בספרי התלמודים והמדרשים, המלאות אבני־חן בלתי מלוטשות. גם
הדמיון היותר חזק של המשורר לא יבדה מלבבו אגדות כל כך יפות, כל כך עשירות
ופיוטיות, כאשר יולידן העם. המסכת להשיר הזה היתה נתונה למשוררנו מאת
העם־המשורר, הוא רקם עליה פרחיו היפים והחיים. פשיטותו, תמימותו וקסמו של
השיר הזה הם נפלאים במינם. אלו כתב פרוג רק את השיר הקטן הזה הייתי מעטרהו
בכתר־המשורר. אבל מדוע כתב המשורר בשנים האחרונות עוד שירים אחרים, אחרים
לגמרי?

מדוע?

אבל הן לא על פרוג של השנים האחרונות הנני מדבר הפעם, כי אם על פרוג משורר־הנביאים והאגדות הלאומיות, על פרוג הצעיר.

בשירו Дѣти земли (“ילדי־האדמה”) התרוממה בת־שירתו ביפיה
וכחה עד מרום קצה. האגדה הנפלאה הזאת כאלו חכתה דורות רבים למשורר כפרוג.
פרוג לא יצא בשירו זה מגבול האגדה־הלאומית. הוא עשה נפלאות בגבולה
עצמו.

אולם כמה שאני אוהב את שירי־פרוג אין בכחי לקרוא בהם זמן
רב, כי המשורר מלאה את חושי בעז ניביו ובנפץ מבטאיו העצומים הבאים תכופים
וסמוכים זה אחר זה. השחוק הקל וההתול המר יחסרו לו. אמנם שפתו נמרצה, עשירה
וצחה מאד, משקלו וחרוזיו – זמרה נעימה; אולם לא יחסר העוז, הכח לבטא רגש או
רעיון במבטא אחד.

בספר קינותיו ( Элегіи) יראה לפנינו משורר בעצם תוגתו.
בתארו את ענות עמו אז מגמתו להועיל לו צנועה מאד. הוא חפץ למחות רק דמעה
אחת מעל פני אומתו האומללה או לקלוע עלה פרח אחד לתוך עטרת קוציה. המשורר
יודע מה אמלל ומה חדל הוא. שירו “באביב” ( Весною) יתאר בצבעים שחורים
ונוראים את גורלו, גורל משורר עברי:






בארץ החיים לי שנים חבלים:

צמאון לחפש – ונחלת הכבלים…

קול שירים מה רבים בלבבי ילינו,

אך שירה רק אחת מיתרי יבינו,

כל מלה ומלה בה טבולה בשחת

בזעם ובמכאוב ודאבה נצחת…



(צד 210).




אולם ביתר תקף ויתר אמת תאר המשורר את תכונת בית שירתו,
מרירות נפשו ויאושו הנורא בשירו “בני דורות ראשונים השרים” Пѣвцовъ былыxъ
המשורר רואה בחזון רוחו את תמונות משוררינו של דורות עברו. הוא קורא את פרי
רוחם אשר חותם האל־מות טבוע בו ונפשו תמלא יגון אין קץ. הוא שואל: היש עם
בתבל אשר שפתו היא אנחתו, תפלתו – בכיה מרה, חזון־רוחו – כאב נעכר ושירתו –
קינתו? היש משורר בתבל אשר לא שתה אף פעם אחת מכוס־הנצחון, אשר לא שר אף
שיר אחד משמח־לב? אמנם כל עם ועם ראה שנות עמל ותלאה וגם משורריהם עשו מספד
תמרורים, אך כל אחד מהם ראה, כי אור החפש והאשר הולך וזורח לארצם כשחר
רחוק. אך לשוא בקש עם בתבל אשר ישוה לעמו בצרותיו ומצוקותיו, לשוא בקש
משורר אשר כנורו ישמיע הד אנחת יגונו העמוק. הוא מצא משורר אשר ידו נאזרה
בגבורה, משורר אשר מחרשת, לחפור בה שדה זרע, בידו בעוד אשר הוא, משוררנו
העברי, מעדר בידו לחפור בו קברים. ומה עזים דבריו בסוף השיר:


בידי – רק לפיד על גלי משואות,

מעדר, הה, מעדר לקברים!…

לכה קברים חפור, וחפור בלי־הפגות,

חזיונות לא־באים מלבך הסירה,

הכחות הרפויים, המזמות הנמוגות, –





לנצח בטמון הכתירה!…

הוי, לילה בלי בקר… בלי מרפא חבלים…

רק בכה, רק צעק, רק שברים על שברים,,,

הוי, קשים ומרים לך נפלו חבלים,



משורר – חופר הקברים 3!…


(צד 150, 149).





המשורר־הקברן לא יראה וגם לא יחוש כי על יד הקברים אשר הוא
חופר עומדת עריסת עתידותינו. המשורר רואה רק את בקעת העצמות היבשות, ולא את
הרוח המרחף עליהן; לכן ישמע משיריו קול גדול: “אבדה תקותנו נגזרנו לנו!”
משוררנו רואה את שרידי העבר, חורבן ההוה, אבל לא את אבן הפנה לבנין העתיד.
הוא רואה את החרולים על אדמת ישראל ולא את הנטעים החדשים, הנעמנים
והחזקים. משורר חוזה ישמע לא רק את הקול השובר ארזים, כי אם גם את קול
לחישת הרוחות, אשר בכנפיהן צרור זרע חדש להפרות ארץ שוממה.

אחרי אשר אין עתיד למשוררנו, לכן תלוהו תוגתו בכל אשר ילך
ויפנה, אם בעיר או ביער. בהמית הנחלים ובשאון עליזים שמע רק אנחות ואנקות.
בכל אשר הוא רואה יראה רק דמעות, דמעות אחיו יושבי חשך. קול יאושו פולח לב
וכליות:






"התשמע התשמע את קול הנחשתים?

אחינו! התראה מצהלות אויבנו?…

הה, מגור מסביב… מועקת מתנים,

אפלה נצחת מכל עברנו…

הדרך מה נורא,

אין קרן, אין אורה!"…

הוי, מדוע הפכתם שירתי למארה!?…



(צד 216).




היש לך יאוש יותר גדול מזה? ואיך לא יתיאש משוררנו, אם
הוא רואה בקרב עמו רק עבדות והכנעה, רפיון ידים, מרך לב וחשך על פני תהום
הצרות, חשך אשר רוח אלהים לא ירחף עליו. המשורר יודע כי שירתו מלאה “קינים
והגה והי”, ולא שמח מעולם את לבב אחיו בשירה עליזה ומלאה שמחת החיים, אם של
ההוה או של העתיד, לכן יבקש סליחה מעמו, בסוף שירו העצוב 4 Дѣдушкины, על אשר יוסיף יגון על יגונו:






הוי סלחי לי!… למראה מצוקות השחת,

כל חלי ומדוה, בם רוחך חבלה,

שירה עליזה עדנה אף אחת

לך עוד לא שרתי, – בת עמי אמללה –…



(צד 214)




המשורר הגדול, המשורר החוזה הוא איש שרוחו בהיר ושלו גם
בתוך העצב, גם בתוך החורבן והשממון, הצרות המצוקות אשר סביבו. המשורר המושל
ברוחות האנשים הוא קודם כל מושל ברוחו הוא. המשורר הגדול הוא שוחק ובוכה,
מהתל ומנחם, ברוח שירתו ימית וברוח שירתו יחיה. הוא מחריב ובורא כהטבע עצמה
אשר הוא גזרה. פרוג הוא משורר “שראשו מקור דמעה”, ואין השכינה שורה עליו,
אלא דוקא מתוך עצבות. רק בעת אשר הדמעות תתפרצנה מעיניו – ישיר:






רק רגז עת אשבע ונפשי נרעשה

– לבלי התיפח – אשירה…



(צד 160).




שירה מתוך דמעות, דמעות מתוך שירה – מה נורא הדבר! אני
מבקש כוס תנחומים, הוא משקני כוס היאוש. המעט לי היאוש אשר בחיים! משוררנו
לא עשה את הבכיה לאומנות שלו. מטבעו אולי איננו “בעל בכי” כלל; אבל מימי
ילדותו, יאמר המשורר, שמע רק אנחות, ראה רק קברים, “מלאך רע” יתיצב לפניו
גם בעת אשר ישכח הצרות אשר יקונן עליהן. גם בעת אשר יחפוץ לשיר על האשר,
על האהבה, או לשעשע את נפשו בחזיונות נעימים ותמימים, אז יקונן על העבדות
המרה, והדמעות יורדות מעיניו למרות חפצו ורצונו. ואם “המלאך הרע” יאמר
לפעמים שירה, גם אז ישמע בה רק קול זעקה ויללה:






כי יתן לפעמים את קולו ברנה

ונשמע רק נהי, תמרורים וקינה…



(צד 148).




הדמעות הרבות היורדות מעיני המשורר בלי הפוגה מכסות
מלפניהן את קוי אור החיים החדשים ההולכים ובוקעים את החשך אשר סביבנו, את
החשך אשר גם בחיר משוררינו בשפת רוסיה טובע בו. והחיים החדשים הולכים
ובאים, אם גם בפסיעות דקות מאד, ואני מרגיש את נשימתם וקרבתם.

שירו “המשפט” ( Диепутъ ) מסופר באופן יפה. אולם החצי
האחרון מקוצר וחלש מאד. במקום שפרוג לא יתרומם מעל חוגו, במקום שהוא מציר
לנו תמונות פשוטות שם נעלה ונפלא הוא. משורר מספר פשוט וחם כמוהו לא היה
לנו עוד גם בשפת עבר. כמה אמת פיוטית יש בשירו “רבי אמנון”, אף כי מצד
הפסיכולוגיה שלו יש בו שגיאות גסות והאריכות היתרה במקומות רבים מחלישה את
הרושם העז.בהשיר “הראיון האחרון” (Послѣднее Свиданіе ) עוברים לפנינו
במחזה גאון ישראל, צבי הארץ, מפלת האומה, צניעותה של בת ישראל, אימת הגולה,
זמיר עריצים, מצהלות האויב – התרוצצותן של שני עולמות רחוקים ושונים זה מזה
בתכלית הרחוק והשוני; אבל דבר מה חסר בו, הוא הסקירה הנפשית. משוררנו לא
יראה ללבב, להחדרים הנסתרים שבלב. עוד זאת, פרוג משתמש, בשירי העלילה,
במכשירי הפיוט הישנים והוא רוצה לפעול על נפשי ולבבי באמצעים גסים, ואזני
כבר הסכינה לקולות יותר יפים, ועיני – לצבעים יותר דקים.





* *

הנני קורא את שירי פרוג הגדולים והקטנים, שירי ההגיון ושירי העלילה והנני מבקש בהם את נפש המשורר, את פרוג בעצמו.

אבקשהו ולא אמצאהו.





שירת העם מדברת מתוך גרונו של משוררנו; אולם את יחוסו הוא
להאמונה, להאהבה, להטבע, להאדם – את כל זה אין אני מוצא בשיריו. פרוג משורר
על חורבן־האומה, אולם את החורבן של נפשו הוא אין אני רואה. משוררנו זה הוא
רק הד אנחת העם ונאקותיו. משוררים־החוזים של העמים הגדולים הטביעו תמיד את
חותמם על רוח־אומתם או גם על תקופתם, ולפעמים גם על התקופות הבאות אחריה.
אולם לפרוג אין כל חותם מיוחד. יכול אני לבכות אתו ולהאנח בחברתו עד
התעלפות; אבל אין אני יכול לחדור בעזרתו אל מחבואי נפש אומתי לא בעבר, אף
לא בהוה ומכל שכן בעתיד.

חביב עלי פרוג כנפשי רק בשעה שהנני שומע מפיו את שיחות
אבי־זקני, אמי־זקנתי, ספורי מלמדי ואגדות עמי; אבל בשעה שמתגבר בי חלק
נשמתי האנושי, הכללי, בשעה שעיני צופיות למרחוק, לעתיד – אז לא משוררי ולא
נביאי הוא…

מפי פרוג שמענו את השירה הישנה, שירת העבר. והשירה החדשה
שאליה אנחנו מחכים, שאליה אנחנו צמאים – גם היא בוא תבו, וכטל תחיה את
עצמותינו היבשות. ואת השירה החדשה הזאת נשמע בשפת עבר, בשפת נביאינו
וחוזינו.

והמשורר החדש, נביא העתיד, הנני אומר לכם, בוא יבוא! אני
מרגיש את נשימתו, קרבת הויתו, ואולי כבר הנהו מתהלך בקרב העם, ועוד מעט
נשמע את קול משוררנו־גואלנו.










La vie Litteraire צד  42.  ↩



הדוגמאות אשר הבאתי משירי פרוג לקוחות הן מתרגומו  של מר י. קפלן, אשר השויתיו בכל פעם אל המקור.  ↩



החרוזים האחרונים יזכירוני חרוזים אחרים בשיר “בעלות  השחר” של משוררנו העברי י.ל. גורדון אשר שר בסגנון זה:

 מני אז לא אשיר שמחה ונחת.

לא אקו לאור, לא אוחיל לחפש

אשיר יום מר, אשור עבדות נצחת

־ ־ ־ ־ ־ ־ ־ ־ ־ ־ ־ ־ ־ ־ ־ ־ ־ ־ ־ ־

מני אז בת שירי שחורה כעורב

אלה פיה מלא ולשונה קינות

 ־ ־ ־ ־ ־ ־ ־ ־ ־ ־ ־ ־ ־ ־ ־ ־ ־ ־ ־ ־

הנח לי! לא משורר כי מקונן  הנני.

שני המשוררים האלה מתנבאים בסגנון אחר יען כי הם רואים  את ההוה ולא יחושו את העתיד.  ↩



מילה מחוקה – הערת פב"י.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29968