


	
	הגיונותי ותפלותי
	



הגיונותי ותפלותי

זכור תזכור את יום המות!

שכוח תשכח את יום המות!

הרי לך שתי תורות, שתי השקפות על העולם ועל ההויה, שכל אחת מהן נובעת ממקור
אחר.

ואני ככל האדם: יש שאני זוכר את יום המות, ויש שאני שוכח את יום המר. הכל
לפי מעמד רוחי, לפי “מצב העצבים”.

וגם כעלות זכרון המות על לבי, אין אני מתייחס אליו באופן שוה תמיד.

יש שאני ירא מפני השלד בעל-המגל, מפני המלאך שכולו עינים, עם חרבו השלופה
והטיפה המרה שבידו, יד העצמות. בשעת חרדה כזו קשה לי להבין את רוח האנשים
המלאים תמיד שלום ושלוה פנימית, כאילו אין כלל מות וכליון בעולם. ובאותה
שעה, שאני מפחד מפני המות, אין אני יכול להשיג את רוח האנשים, ומה גם את
חושבי המחשבות שבהם, שיש ביכלתם להתעסק בדברים קטנים ולהסיח את דעתם מסופם סוף כל האדם.

אוהב אני את החיים ודבק בהם, אוהב אני את האהבה, את התקוה, את המלחמה, את
הגעגועים, את העבודה, את התענוגים וגם את צער העולם. ובא פתאום זכרון המות
בלבי – ופרש כנפיו השחורות על כל אלה.

עובד אנכי עבודתי בחדרי או הנני מטייל בחוץ, קורא אני בספר נעים או יושב
בתיאטרון ורואה חזיון יפה; עומד אנכי לפני ציורים או פסלים נאים ומסתכל
בהם ומתענג על חזותם, או יושב אנכי בין חברים עליזים, המבדחים את דעתי
בשיחותיהם ובדברי חדודיהם, – והנה פתאום יפלח זכרון המות כחץ את מוחי: מי
יודע, אם לא כבר הנהו אורב לי, והוא רחוק ממני רק פסיעה אחת. עוד רק
פסיעה אחת, עוד רק שעה קלה – ואני, הנושם והחי, אהיה לאפס ואין, אהיה
כאילו לא הייתי מעולם; אמות בטרם שאשבע חיים, בטרם שאראה טובה ואחוש אושר.
אמות – ולא תשבע עוד עיני אור השמש; הפרחים לא יהיו עוד שעשועי, לא אהיה
עוד צמא ליופי, ותחדל גם אהבתי וגם קנאתי, תפסק עבודתי וגם מלחמתי, יקרע
חוט מחשבתי וכבו הרגשות בלבי הקר.

ברגע כזה דמי קופא בעורקי ואני כבר מרגיש אל פני את נשימתו הקרה של המות.
ברגע כזה הנני מכיר ויודע, כי אין עוד מפלט מפני המות, יען כי בי הוא
שוכן, אתי נולד, ומרגע ראותי אור החיים פרש המות עלי את צלו.

*

ויש שאני שואף למות, לחדול מהיות, להפסיק את פתיל חיי, למען צאת מעולם
המלא קטנות, שפלות, הכנעה, כיעור, חולין, וטומאה, למען צאת מעולם המלא
תלאות, פגעים וכל מיני יסורים, מעולם המלא הבלים ותעתועים.

לחיות! להלחם! לאיזה צורך? לאיזו תכלית? אין בכל העולם אלא מיתה, כליון
וקרץ. בכל שאני פונה הנני רואה רק את פני המות, כי למענו הכל נברא, הכל
נלחמים והכל סובלים.

צדקו אמנם חכמינו הקדמונים באמרם: “טוב מאוד – זה המות”. ובאמת, מדוע עלי
לפחוד מפני המות, מפני האפס המוחלט? הן אפס הייתי בטרם נולדתי ואפס אהיה
גם אחרי מותי. יסודי מאין וסופי לאין. והחיים שאני חי הם רק מקרה, רק שחוק
רע, רק מארת אלהים. ומה הם חיי האדם בכלל, אם לא גשר צר וקצר בין שני חופי
אפס, גשר נטוי על תוהו ובוהו של נצח נצחים?…

ובשעה כזו ירא אני את החיים ותהומותיהם, יאושיהם וספקותיהם, ואני מחכה
במנוחה שלמה לקראת בוא המות. אמנם מתמהמה הוא מעט, אך בוא יבוא, לא ישכח
גם אותי. הכל מתים, וגם אני נולדתי למות. זה גורל כל האדם, כל החי, כל
הצומח, כל גרמי השמים – וזה גם גורלי אני. ומה אתאונן – הן בשבילי לא ישונו
סדרי-בראשית.

בשעה כזו הנני חושב: מי יודע, אם לא טוב באמת, אם לא נעלה האין מעל ליש?
ואני אומר: איזהו החכם? הרואה את יום מיתתו המנוחה, החשבון ודעת.

ובשעה כזו קשה עלי להבין, מדוע דבקים הם האנשים כל-כך בחייהם, בחיים שאין
בהם אלא בושה וכלימה, אונאה ותרמית, שמחות קטנות ודלות וצרות גדולות
ואיומות, תענוגים קטנים ויסורים כבדים, מעט אור והרבה חושך, מפלות נוראות ונצחונות פעוטים?

*

יש שאני חפץ לגוע לאט-לאט, כגויעת שירה, ככבית נר, כשקיעת שמש, כהאלמת הד,
ככמישת פרח, כמיתת כוכב, וחפץ הייתי להרגיש בדעה צלולה ומיושבת את טעם
המיתה, טעם הגסיסה ואת המעבר אל החדלון הנצחי.

ויש שאני מתפלל בסתר לבבי ליוצרי, כי ישלח לי פתאום את צירו הנאמן, את
המלאך-המות, מבלי אשר אחכה לבואו, מבלי אשר יבולבל ויבהל מפניו רעיוני
והגיוני ומבלי אשר יזדעזע בי ברגעי האחרון רגש-קיומי.

מתפלל אנכי למיתה חטופה, כשירה הנפסקת פתאום בעצם נעימותה ורוממותה,
וכברק אשר יעלם בן-רגע וכהרף-עין. חפץ הייתי למות ולהסתלק מן העולם בעודני
מלא כחות-עלומים ובעוד אשר לא דלל מקור יצירתי הפנימית; הנני משתוקק למות
בטרם שקפצה עלי מכוערת זו וזקנה שמה, בטרם שיקהו חושי, בטרם שתשקע האש
בדמי, בטרם שתרפינה כנפי-מחשבתי ובטרם שתחדל האביונה. חפץ הייתי למות בטרם
שאהיה למשא על אחרים, כזקן-ילד וכחלש אין-אונים, אשר על משענתו יתהלך וגם
אור עיניו אין איתו, בטרם שאהיה למשא גם על חברי וגם על אהובי נפשי ויוצאי
חלצי, בטרם שאטעם טעם המחלות, הסמים והרופאים.

ואני מתפלל לאלהי מרום: אל-נא בחמתך תיסרני ואל תאריך ימי ושנותי, מיחושי
ורפיוני עד אשר יזכרוני רעי, למען יתעללו בי כאות-נפשם ולמען יכלו בי
חצי-נקמתם בדרשות ונאומים, בברכות וכבודים תפלים ומגוחכים.

ואם נגזר עלי מן השמים להגיע, בעונותי הרבים, לידי זקנה ושיבה, אל תקח נא,
אב רחום וחנון, את רוח קדשך ממני וככלות כח גויתי אל תכלה גם את רוח
יצירתי, את טעמי הספרותי ואת משפט שכלי. אל תביאני לידי נסיון קשה ומר
לראות בימי אפיסת כח יצירתי, בימי כבית נר נשמתי, את חברי הצעירים, או את
אנשי-מצותי, את אלה אשר פגעו בי או פגעתי אני בהם, בהיותי עוד מלא כח
וליח, לראות אותם שמחים בסתר לבם לאידי, לדלותי המוסרית ולעניותי הרוחנית.
למראית-עין ישימו על ראשי עטרת “סבא חביב” ויתנו לי כל אותות כבוד, ושלא
בפני יבזו את צלמי, ינהגו בי ובכל אשר כתבתי קלות ראש ויבטלוני
בתכלית-הבטול. בבואם אל ביתי, ישתחוו לפני בהכנעה רבה, כתלמידים אשר שתו
כל ימיהם את דברי בצמא, ובצאתם מעל פני, ישלחו לשון למולי ויאמרו איש
לרעהו, כי כליתי ימי בהבל, עפר ואפר הייתי בימי עמידתי, קל וחומר בזקנתי.

*

יש שאני מתפלל לאלוה עושני, כי ישלח לי את מלאכו הטוב, זה המות, אל חדרי,
אל נוי. חפץ הייתי למות על מטתי בקרב אהובי לבבי ומחמדי נפשי, על יד ספרי
ופרחי, אשר הנעימו והעשירו את חיי, חוק צבאי עלי ארץ. חפץ הייתי למות בשעת
שקיעת חמה, שקיעה יפה, ולשמוע ברגע האחרון של יציאת הנשמה קול שירה וזמרה
נוגה, וגם את קול ילדי, ילדי בשרי ורוחי.

כבירה היא שירת החיים, אולם יותר רוממה היא שירת המות, ואשרי האיש, היודע
לא רק לחיות מתוך יופי, כי אם גם למות מיתה יפה, כי זה כל האדם.

ויש שאני מתפלל בלבבי: יוצרי, אם נגזרה עלי מיתה שלא בזמנה, אל נא תמיתני
באהלי, בארבע אמותי ומתוך העויותיו המשונות והמכוערות של חולה גוסס, כי אם
בשדה-קטל, בקרב הלוחמים של חופש עמם. המיתני נא בשדה-קרב, במלחמה בעד רעיון
רם ונשא, לשם נצחון הצדק, לשם גאולת האומה השסויה והבזויה. כמה מכוערה היא
המיתה, הבאה מחמת חולשה וזקנה, המכעיסות, מרגיזות וממררות את חיי הבריאים
והצעירים, המטפלים בההולך למות, ומה יפה ורוממה היא המיתה לשם תחית האומה,
לשם אשרה וחירותה, המיתה הבאה מתוך גבורה, אומץ-לב ומסירות-הנפש.

ואם נגזרה עלי מיתה בעיר-הבירה, אל נא תהיה קבורתי והלוויתי למשכן-עולמים
מחזה-שעשועים להולכי-בטל, לאנשים שלא הכירוני ולא ידעוני מעולם, ענין
לספדנים ודברנים, לצלמנים ועתונים, למנחמים ומרחמים.

היום יקברוני ומחר – ישכחוני.

*

ויש עוד תורה אחת והיא אומרת:

זכור את החיים וחובותיהם ותביעותיהם יום-יום ורגע-רגע. והדברה הראשונה של
תורה זו: עבוד, יצור, הלחם וראה חיים!

טובה תפלה לזקנים ורפי-כח, ועבודה – לבריאים ומלאי רוח חיים.

החי חיים יפים גם מיתתו יפה.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/13594