


	
	חיים נחמן ביאליק
	



אחרי שהחלטתי בנפשי לכתוב ספר מיוחד על אדות המשורר חיים נחמן ביאליק, הנני קורא וחוזר וקורא את כל אשר יצא מעטו הן בשיר והן בפרוזה. הנני מניח לדבריו לפעול על נפשי בכוחם-הם. ובשעת קריאתי זו אין אני חפץ לדעת, אין אני חפץ להעלות בזכרוני מה שאמרו ומה שכתבו אחרים, יהיו מי שהם, על משוררנו זה ושירתו, על מספרנו זה וסיפוריו, על סופרנו זה ומאמריו. מחקתי את כל אלה מעל לוח זכרוני. אין אני חפץ ואין אני יכול להיות מושפע מהמבקרים שקדמוני, לא ממעריציו ולא מממעיטי דמותו ומפחיתי ערכו.

כן החבאתי בחדרי-חדריה של נפשי הסמויים מעין ההכרה את כלי אומנותי, את מכשירי-הביקורת שלי, שהייתי רגיל להשתמש בהם במשפטי על משוררים וסופרים אחרים. הנני מניח בי מקום לחשד: אולי כבר קהה חודם של כלי ביקורתי, אולי נפגמה הרגשתן של קרני-משושי - - -

אין בחפצי לבוא אל המשורר אשר לפני כאורב, כשוטר-חרש, לגלות את חטאיו ופשעיו (ומי הוא היוצר אשר לא יחטא ולא יפשע?), את שגיאותיו וזדונותיו (אף כי גם אלה צריכים לימוד והבנה מיוחדת) ולייסרו אחרי כן קשה כשופט אשר אין רחם לפניו וכמבקר אשר כתב על דגלו: יקוב הדין את ההר, את הסלע ולוא גם נפץ-ינפצנו.

כן לא אגש אל ביאליק במחתה של קטורת, להשחיר את פניו כשולי קדרה בעשן סמים גסים או דקים:לא אגש אל שירתו בנטייה מיוחדת מראש להתלהבות ולהתפעלות, התלהבותם היתירה, שאינה יודעת גבול וקץ, של חנונים, של בעלי-בתים משכילים, של לאומיים מוגבלים, גם של אלה שאינם יודעים עברית או שאין להם כל חוש פיוטי וכל ידיעה הגונה בספרות השירית, ושל מבקרים בחסד המקרה העיור, הנגררים במשפטם אחרי דעת המרובים, המרובים יותר מידי, הקולטים את הגיונותיהם השטחיים מן האויר, מן האויר של הספירות הנמוכות, המלאות גם אדים מחניקים, – התלהבות זו היתה תמיד חשודה בעיני. מאימתי היה הרוב, ההמון, – ולוא גם של ה“משכילים”, – לשופט בטיב השירה ובערכה האמתי?

הנני ניגש הפעם אל שירי ביאליק כקורא פשוט, אשר במקרה נזדמן לידו ספר זה, והוא מעולם לא שמע מאומה על אדות המשורר ושיריו. הנני מתכוון להכניס את שיריו לחדרי לבבי ומוחי (פתחתי להם דלתות רוחי לרווחה) כדי לעכל ולסגל את משקלם, שטף חרוזיהם, דלתותיהם וסוגריהם, וכדי להמלא מרוחו של המשורר. הנני מתכוון לחיות בי, עד כמה שמוכשא אנוכי לזה על פי מהותי הפנימית, על פי סגולותיה המיוחדות של נשמת-נשמתי, – לחיות בי את חיי המשורר, למען אהיה נאמן בכל ביתו, בתאיו, במרתפו, וגם בעליותיו, בכל קמטי נפשו וזוויותיה המוצנעות וגם לחדור לקודש-קדשיו. יודע אנוכי, כי תפקיד קשה מאוד הנני נוטל עלי. אנסה.

יחד עם זה הנני מקדיש עתה מעתותי לקרוא את גדולי המשוררים הלועזיים, את ענקי הרוח שבהם, למען אוכל להרגיש את ההבדל שביניהם ובין המשורר העברי שאני שקוע עתה בעולמו. הנני מבקש למדוד את גודל המרחק ואת עומק התהומות שביניהם, ואולי יעלה בידי למצוא לא רק את נקודות הפרידה, כי אם גם את נקודות המגע שביניהם. אותן הנקודות שבהם נפגשים היוצרים הגדולים, אף אם באים הם מעולמות רחוקים ושונים זה מזה.

אולם בשעה שאני קורא את שירי ביאליק הנני מייחד את נפשי רק בהם, ואני מקים מחיצות וגודר גדרים סביבי לבל תנשבנה עלי רוחות זרות ולבל תשתלטנה עלי השפעות נכריות.

בשעה שאני קורא את שירי ביאליק הנני נתון בכל נפשי רק לו, והנני נזהר מכל מחשבה זרה, מכל הרהור נכרי ודמיון לועזי. ישפיע-נא עלי ביאליק בכוחו-הוא, ימשכני אחריו בחוטי משי או בכבלי ברזל של שירתו-הוא. ילכדני ברשת חלומותיו, חזיונותיו, הזיותיו ודמיונותיו – ינצחוני ויכריעני-נא בקסמיו ולהטיו הרבים. או: ידחה-נא אותי וירחיקני מעל יצירתו הפיוטית במגרעותיה ורפיונותיה היא.

הנני מבטל רצוני ואישיותי מפני רצונו ואישיותו של המשורר. לא אתנגד לו, לא אקום בפניו, לא אגן על רשות-יחיד שלי כל עוד אשר ארגיש את חוזק שלטונו עלי, כל עוד אשר אשמע דבר אלוהים מפיו, אם אלהי האמת והצדק, או אלהי היופי והגבורה.

אם שירתו תוליכני שבי – אהיה שללו הוא. ואם תקצר כוחה להדוך אתי תחתיה – יהיה המשורר שללי-אני. או-אז אדע מי ינצח את מי. אני לא אמהר במשפטי ובביקורי כל עוד הנני אחוז במלכודתו של המשורר, כל עוד אשר נפשי מתמוגגת ומפרפרת בין קולות כינורו, אשר הוריד מעל ערבי נהרות בבל, או בין קולות נבלי שמיו.

אספוג לתוכי את כל אשר יצר, את כל אשר שר ביאליק – ואני נכון להכנע תחתיו הכנעה גמורה, או להתגבר עליו, להשתחרר מקסם-שוא ולהציל את נפשי.

רק באופן כזה הנני מקוה שיעלה בידי להיות מבקרו ושופטו הנאמן של ביאליק. ראשית לכל עלי לבחון ולדעת אם, ועד איזו מדרגה, הוא משוררי, אשר אליו התפללתי זה ימים ושנים.

הביקורת (ואני מתכוון לכתוב ספר כזה) היא סוף-סוף השאיפה לסמן באופן חד ובהיר את הקו הקיצוני של הגבולים אשר בין נפשו של המבקר ובין נפשו של המבוקר.

רוצה אני להיווכח איזה משיריו של ביאליק, איזה מבתיו וחרוזיו משמיעים הד בבתי-נפשי, ועד כמה חזק, גבוה ועמוק ההד הזה. מבקש אני לדעת, או להרגיש, במה העשרתי את נפשי על-ידי קריאתי בשירי ביאליק, במה ואיך העמיק את מחשבתי (אם יש גם מחשבה בשיריו), ואם גם הרחיב את אופק מבטי וגבולותיה של הסתכלותי הפנימית. מנסה אני לחקור אם ובמה מעדן ומפנק המשורר את רגשותי…

מונטריאל, 28 באבגוסט שנת 1915

הנני קורא וחוזר וקורא בשירי ביאליק. הנני מסור אליו בנפשי ולבבי. הנני כולי ברשותו ובחוג השפעתו עלי. אינני נמהר בקריאתי ואינני נמהר במשפטי. אם הגיש לי המשורר באחד משיריו כוס תרעלה, אמרתי לשתות ולמצות את שמריה עד היסוד, עד הטיפה האחרונה! נתתי לרעל לפעפע בכל עצבי נפשי. אמרתי, אמתין עד אשר אוכח במה כוחו של הרעל הזה, אם לסמם ולהרוס את תאי רוחי החיוניים, או לרפאני מהרעל הצבור מכבר בחדרי נשמתי, מהרעל השופע לתוכה יום-יום מצינורים שונים, שחיינו עשירים בהם. ואם הגיש לי המשורר באחד מחזיונותיו נופת פרחיו ומתק תנחומותיו – גם אותם שתיתי, מציתי בבולמוס צמאוני. קשה ונוראה היא השעה, שאנו עומדים בה עתה, לכל העמים וביחוד לעמנו אנו, ואני ככל יהודי צריך עתה לתנחומים – ואני ממתין לפעולתו של צרי-המרפא, אשר מצאתי בכוס התנחומים של משוררנו.

אין אני רוצה כלל להעלות על דעתי את הספק הנורא: אולי גם התנחומות של משוררנו תנחומות-שוא הן וגם הוא לא יגהה מזורי, כי אין בשיריו צרי מרפא…

ואני עומד וממתין ומאמין…

15 בספטמבר, 1915

חדלתי בימים האחרונים לקרוא בספרי המשוררים הגדולים. אלהיהם לא אלהי ותקותם לא תקותי. נדמה לי כיום, כי בשנות נעורי הפרזתי בדמיוני על מידתם. התרבות של אירופה הולכת ונחרבת. היא בעצמה חפרה לה קבר. ואין אני מוצא כיום מעוז ומשגב בשירי משורריה הרחוקים מנפשי ומגעגועיה.

הנני קורא בימים האחרונים רק את שירי ביאליק. מונחים הם על שולחן-עבודתי בצדם של כתבי-הקודש. פעם אני קורא דברי חוזינו הראשונים, ופעם את החוזה האחרון.

ביאליק הוא עתה משוררי. אם יסק שמים ואם ירד שאולה – אהיה צרור בכנפיו ואתרפק עליו כיונק על שדי אמו. לא אנסה להתחמק מכנפיו הרכות והאמיצות גם יחד.

אם ינהגני משוררי על מי מנוחות, על מי ה“ברכה” הצנועה והנרדמת, ואם יתע אתי בשרב צהריים בין “מתי מדבר”, על פני חול הערבה, “עד קצה מחנה הפגרים”, אלך אחריו עקב בצד אגודל בעצרי את נשימתי ומאויי-אני;אלוהו כצלו על יד ימינו ואהיה כרוך אחריו, למען ראות, למען שמוע ולמען חוש את אשר יראה, ישמע ויחוש המשורר. לא אסרב לו גם אם יהגה אותי מן המסילה, אשר סלותי לי בביקורת, גם אם יתעני בדרכיו העקלקלות ובשביליו הצרים.

בימים האחרונים שפך ביאליק את רוחו עלי. אני שלו – וחלומותי שלו. יאציל-נא משירתו עלי, יסוך-נא עלי רוח חזיונותיו, תנוח-נא עלי ידו הקשה – ואני כילד אין-אונים אכנע לפניו.

רחוק אני, במקום מושבי, בקנדה הקרה, מכל סביבה ספרותית ופיוטית. בתוך עם זר וקר אני יושב. מרחוק אני שומע ומקרוב אני מרגיש את נפץ עולמנו העברי, את חורבנה של תרבותנו העתיקה ואת הלעג החצוף לאמרות נביאינו אשר חזו ל“אחרית הימים”. מכל המשוררים, שעשו עלי רושם באחת מתקופות חיי נשאר לי כיום חיים נחמן ביאליק לבדו. והוא היותר קרוב לנביאינו וחוזינו, אשר שלטו על נפשי מילדותי עד היום הזה. אין אני יכול, אין אני רשאי לבקר כיום את משוררנו זה ולבקש בו מומים, חסרונות ופגימות.—

לא אכחד, כי יש רגעים אשר המבקר שבי מתעורר להעמיד את משוררי לפני כיסא-משפטי ולדרוש דין וחשבון ברור מכל אשר קראתי בספר שיריו. אולם אין אני בן חורין כיום לשפוט בדור יתום זה על אחד משרידיו הגדולים ומאביריו הכבירים. ולבי אומר לי: הדור שביאליק חי בו איננו יתום. על כן גם לא אנסה להניף גרזן הביקורת על מזבחו של משוררנו, אשר אחזתי בקרנותיו כנמלט ממשפט-מוות, בחטאי בשגגה לשירתנו, שתבעתי ממנה מה שאין עוד בכוחה לתת לנו.

הנני קורא כיום בחרדת קודש את מבחר שיריו של ביאליק, ולא אנסה את כוחי לגלות את הפרוכת מעל סוד יצירתו. בעוונותי הרבים והכבדים גיליתי סודות שונים של משוררים ידועים ואקרע בסקרנותי הספרותית, גם בלא צדיה, רקמות דקות מן-הדקות, אשר ארגו אשפי לשוננו – ואנחם אחרי כן ממעשי. ואני תוהה כיום על חוצפתי זו. יישאר-נא לי סוד יצירתו של ביאליק סוד כמוס כגן נעול, כמעיין חתום, כמסתורין של מלך שקשה לראותם באספקלריה מאירה.

1 ביאנואר, 1916

קראתי בימים האחרונים את חזון-התוגה “פאוסט” של גיטה בפעם השישית. היום קראתי את השיר “בעיר ההרגה” של ביאליק, שכבר קראתיו פעמים לאין-מספר, ובכל זאת נראה היום כחדש בעיני.

ה“פאוסט” של גיטה הרעיש את לבבי בטראגדיה האנושית שבו. החזיון מלא מחשבות עמוקות ושירה רוממה ונשבה, אף כי כתוב הוא בשפה פשוטה מאוד. כל שורה ושורה רוה יופי מיוחד וחכמת-החיים. כל בית ובית יש בו מידה וקצב, יש בו ריתמוס טבעי לפי התוכן. בכל חרוז וחרוז נשמעת נשיקתם של שני רעיונות. כל מלה וניב מלוטשים כאבני-שוהם יקרות, שקופות ומזהירות. כל “דלת” ו“סוגר” נחרתים מאליהם כבחרט-שמיר בלוח זכרוננו. אין הפסוקים יוצאים לכאורה מידי פשוטם, ובכל זאת מלא החזיון, מראשו ועד סופו, רמזים דקים, סודות ההויה וסמלי נצח. תמציתן של הפרובלימות היותר עתיקות (שכבר התחבטו בהן גדולי המחשבה האנושית) וגם של היותר חדשות, בנות תקופת המשורר, נרמזות בחריפות דקה בכל מחזה, אם במרתף או בשמים.

“פאוסט” – זוהי הטראגדיה של האדם החושב, של האדם המרגיש סביבו תהומות-עולמים, של האדם המעפיל לעלות ההרה לקבל תורה חדשה ולוחות-ערכין חדשים, של האדם המורד במקובלות ובמוסכמות, והחותר חתירה תחת כיסא-כבודו של רבון-העולם – בקיצור: הטראגדיה של האדם העליון.

ובכל זאת – אין אני מתבייש להודות – עשה עלי השיר “בעיר ההרגה”, הטראגדיה הגלותית שלנו, רושם יותר עמוק ויותר מזעזע את הנפש, אך כי השיר הזה – גם על זה אין אני מכסה – עני ברעיונות. אף כי חסר הוא אופקים רחבים וגבוהים, ואף שאין להרגיש בו את הד הנצח, את חידותיה של ההויה הערומה בכל פרפוריה ופרכוסיה, כאשר הרגשתי זאת בחזיונו של גיטה.

במתכוון קראתי את החזיון “פאוסט” ואת השיר “בעיר ההרגה” זה אחר זה, אף כי אין שום נקודת-מגע ושום קרבה פיוטית ורוחנית ביניהם. אולם חפצתי לעשות בי בעצמי נסיון: להרגיש ולהוכח מי משני החזיונות האלה, הגרמני והעברי, שהראשון מהם הקנה ליוצרו אלמוות בספרות העולם ובתוך בני עמו וגזעו, והשני מהם – זיכה את יוצרו בעטרת משורר לאומי – מי משני החזיונות האלה (שאחד מהם נוגע עד נפשי בתור אדם, והשני – בתור עברי) עושה עלי רושם יותר עמוק ויותק מתמיד.

ועלי להודות, כי שירו של ביאליק, עם כל היקפו הפיוטי והדמיוני הצר, עשה עלי רושם יותר עמוק, אף כי יודע אני אותו מכבר כמעט על-פה. היום היה שיר זה כחדש בעיני. שגיתי בחשבי כי השיר “בעיר ההרגה” נוגע עד נפשי רק בתור עברי. בקראי אותו הפעם התקומם בי האדם, כל האדם.

הרושם אשר עשה עלי השיר הנזכר היה כל-כך חזק, כל-כך מרעיד את מהותי בתור יהודי ועוד יותר בתור אדם, שהוא מכיר את כל זכויותיו בחיים ובחברה האנושית, עד שלעולם לא אשכח את התמונות האיומות, אשר תיארן – לא תיארן, כי אם חצבן באבן – משוררנו, לדראון עולם לנו, הנהרגים, ולהם, ההורגים…

השרטוטים החדים של מפלצת זו נצברו במוחי, בנשמתי ולעולם לא תרפא בי צרבת המכוה הזאת. כל שורה ושורה העירה בי זועה נוראה ומסכה בי רעל מוות. וזועה זו לעולם לא תישכח בי ורעל זה יפעפע ויחלחל בכל עצבי נפשי, כל עוד נשמה באפי.

זוהי מפלצת הגלות… - - -

“בעיר ההרגה” – לא שירה, לא אמנות תבקשו כאן. זוהי חזות קשה, זוהי אנחת הדורות, זוהי מרידה כלפי מעלה, זוהי גלותנו בכל נוראותיה ובלהותיה… זוהי שאגת אריה אסור בכבלי מעניו, שאגת ארי אשר סבבוהו כלבים הצמאים לדמו…

3 בפברואר, 1916

שואלים – וגם אנוכי שואל לפעמים – במה כוחה ובמה סוד קסמה המיוחד של שירת ביאליק? חי נפשי כי לא אדע. ואין אני רוצה בשעה זו גם לדעת זאת. די לי שאנוכי יודע, שאנוכי מרגיש, כי יש בה רוח, כי יש בה קסם. האדע סוד היופי של הקשת בענן? האדע מהי הנשמה? האדע סוד היצירה?

אם אבוא לנתח, להפריד ולפצל את קורי היופי אשר ברקמת-שירתו הדקה – מאומה לא אשא בעמלי, רק אמעיט את דמותו של משוררי, רק אהרוס יצירת-יה ומאומה לא אבנה.

הנני קורא את שירי ביאליק – ואני עומד לפני סוד גדול. על כן אחת אמרתי: במופלא ממני בל אחקור, במכוסה – בל אדרוש. לא אעיז לגשת אל הקודש, אל קודש הקדשים של משוררנו ולהסיר את המסוה מעל פני שירתו-יחידתו.

15 בפברואר, 1916

שמעתי היום הרצאה מפי מבקר נודע בחוגי הראדיקאלים (הראדיקאלים – בהוראתה המיוחדת של מלה זו באמריקה היהודית) על ביאליק: בורגני הוא המשורר, ורק הבורגנים הפעוטים חובבים את שירתו, יען כי כתובה היא בלשון-הקודש, בלשון ה“סדור”, בלשון ה“תחינות” לשון של פגרים מתים. והשירים שכתב ביאליק בלשון יהודית המדוברת אינם אלא בדחנות.

שמעו השומעים “ביקורת” חצופה זו, וימחאו כף: נאה דרש! אז קראתי מעל הבימה ל“המבקר הנודע”: “של נעליך מעל רגליך, ואל תכנס לקודש-הקדשים של משוררנו במגפיים כבדים ומשוחים בעטרן!”

שמעו השומעים – מחאו גם לי כף. אותם השומעים עצמם.

לא פעם מתעורר בי החפץ לכתוב ביקורת על הביקורת ומידותיה בכלל, ועל הביקורת שלנו בפרט. הביקורת – זו הנקראת בשם זה – יכולה לבטל הכל, יכולה להסיר את העטרה גם מעל מלך-השירה. ליאו טולסטוי כשהזקין אמר הבלים רבים, ובתוכם גם הבל זה: שקספיר היה לץ ופטפטן ולא משורר וחוזה. ולהוכיח זאת כתב [טולסטוי] ספר מיוחד.

האם הוכיח?

עוד יותר מהשירה טעונה הביקורת – ביקורת, וגם זו האחרונה טעונה רחיצת-ידיים.

המבקר צריך רק להוכיח – והכל יש להוכיח. שכלו של המבקר הנהו תמיד מוכן ומזומן לשרת, להיות נושא-כלים. ואחת היא לו, לשכל, לאיזו מטרה, למי או למה, קולעים את החצים, אם רק שנונים הם. ויש שהוא מתלהלה ומורה זיקים – לוא גם כהים וקהים, אם הם רק מתנפצים – גם בלי אשר יכוון לשום מטרה, רק כדי להשמיע קול רעש ונפץ.

המשורר אינו צריך להוכיח ואינו צריך לראיות לקוחות מן השכל וההגיון. שירתו – אם יש בה יצירה – נובעת ממקור החיים, היא – החיים עצמם. החיים בכל עצם תוקפם ותמציתם.

שירתו של ביאליק לוכדת את מצודת נפשי ונכנסת בה לפני-ולפנים. יש אשר באיזו זויות כמוסות שבחדרי רוחי מתקומם דבר-מה נגד שירה זו, לנעול בפניה את הדלתות, לבל תשפוך את שלטונה עלי. לשוא התקומם בי “דבר-מה” זה. שירתו השתפכה אל נפשי כזרם כביר, שטפה ועברה גם את מחבואיה היותר נעלמים.

היו לי אמנם שעות, שהמבקר שבי (שלא בכל זמן יכול אני להפטר מפני טענותיו ותביעותיו העצומות) אמר למתוח דין קשה, בלי רחם ובלי שום הכנעה, על משוררי זה, אך העברי שבי קרא למבקר: הס קטיגור! נשתתק בי המבקר-הקטיגור – הסניגור שבי לקח את מקומו.—

18 בחודש מרץ, 1916.

נתתי לשירי ביאליק לפעול על נפשי ביודעים ושלא ביודעים; השירים האלה השפיעו עלי מתחת ומעל סף הכרתי.

המסקנה: יש לנו, לעם העברי המתבוסס עתה בדמו והסובל ממלחמת העולם יותר מכל העמים, – יש לנו משורר, יש לנו חוזה. חיים נחמן ביאליק שמו.

יש לנו משורר וחוזה – זוהי הבשורה הגדולה שעלינו לבשר לכל העם העברי, לכל מפלגותיו ושדרותיו, ליושבי ההר ולשוכני העמק, לנולדים בין החומות, בקרן חשכה, בגיא צלמוות, ולנולדים בקרן אורה לנוגה השמש.

חוקר-הנפש האמריקאי וילים ג’יימס אומר: “יש אנשים שהם נולדים רק פעם אחת ויש אנשים הנולדים שתי פעמים”. יש להוסיף על דבריו: יש אנשים הנולדים פעמים רבות. מספרם מעט מאוד, והם גאוני המין האנושי.

מה שסתם ומה שקיצר החוקר האמריקאי יש להרחיב ולהסביר.

האדם הבינוני ייולד רק פעם אחת. מבטן לקבר הוא עובר בדרך סלולה לרבים, בהתאם לסגולותיו ונטיותיו שהביא אתו לעולם מילדותו ובהתאם לתנאי חייו וקיומו החיצוניים שהוא משועבד להם.

הגאון היוצא מן הכלל, האדם-היוצר, ייולד פעמים רבות (הכתוב מדבר בלידה רוחנית) ובכל פעם בצורה חדשה. אין קץ לגלגוליו הפנימיים ואין גבול לאפשרויותיו הרוחניות. ויש עוד לאמור" כל עצם מהותה של היצירה הפנימית אינה אלא שורה ארוכה של לידות ומיתות. אינה אלא הצטברות של כוחות, התפוצצותם והשתחררותם, התמלאות בשפע רב והתרוקנות – לידה חדשה ושריפת החיים, למען ייולדו חיים חדשים ויותר מלאים. האדם-היוצר הוא המוליד והוא הנולד.

וכן הוא גם העם. עם בינוני רק פעם אחת ייולד. אולם עם גאוני פעמים רבות ייולד, לידה אחרי לידה. יעקב לא מת! מי שנולד לחיים נצחיים לא ימות מיתה עולמית, כי אם יעבור מכמישה לפריחה, מגסיסה לתחייה. בזקנתו יש בחרות, והבחרות הרעננה גוברת בו את זיקנתו. וזהו סוד ההיסטוריה שלו: החלקים, האיברים הבריאים, המתחדשים שבו לוחמים נגד איבריו המזדקנים, הנובלים.

וכך היא גם השפה. שפה בינונית רק אחת תיולד, והיא הולכת ומתפתחת, גדלה, מזדקנת, מיטשטשת, נובלת – ומתה, ובמותה נשמתה מתגלגלת לשפה אחרת אשר תיולד. אולם שפה גאונית, כשפתנו העברית, תיולד פעמים רבות. אין קץ וגבול לכוחותיה הפנימיים, אין קץ לאפשרויות התפתחותה המונחות בה. בעצם מהותה. השפה העברית נולדה פעמים רבות, ובכל פעם בצורה יותר מתוקנה ויותר משוכללה. תמיד אחרי בלותה היתה לה עדנה.

קנט אומר: עם כל מוח ייולד העולם מחדש. יש להסביר: במוחו של כל אדם-חושב ייולד העולם בצורה חדשה, מיוחדה רק לו. וכל מה שהמוח יותר מזוקק, יותר משוכלל, כן גם העולם הנולד בו הוא יותר יפה, יותר שלם ויותר משוכלל.

והוא הדין גם בשפה. היא נולדת מחדש עם כל משורר, עם כל חושב מחשבות מקוריות. וכל מה שהמשורר הוא יותר גדול, יותר עשיר ברוחו, ברגשותיו ורעיונותיו, כן גם שפתו-נשמתו יותר עשירה, יותר מגוונה, וכן חייה יותר מלאים והם זורמים ומפכים ביתר עוז והוד בריתמוס יותר נמרץ ויותר הרמוני.

אין שפה גמורה ומבושלה גם בתקופת-הזהב שלה;ואם העם אשר יצרה חי – אז תמיד היא במצב של התהוות, תמיד היא צומחת, מתרחבת, מתעשרת ומתגוונת. אין שיעור לקומתה, לגידולה, ואין מספר לאפשרויות התפתחותה וגמישותה.

מה שנוגע לשפתנו העברית היא, כאמור, מצד זה זקנה ומצד זה בחורה. הבחרות לוחמת בה, ביחוד בתקופה האחרונה, נגד הזיקנה. משוררנו ביאליק הכניס בה שבשפע רב יסודות של בחרות, הכניס זרם דם חי ולוהט בצומות גידיה היבשים – והיה לנו הדבר לנס ולפלא. העץ היבש היה למטה שקדים, פורח ומלבלב.

כשאנוכי עובר על שירי ביאליק הנני נזכר באחד מציוריה של הסופרת השווידית סילמא לאגגלף. הסופרת דורכת בחזיונה, בחלומה, על האדמה, והאדמה כולה היתה תחת רגליה לשטיח מלא ציצים פורחים ושושנים מפיצי ריח נעים.

כשהנני קורא תא שירי ביאליק, הנני קורא: שפתנו אתנו! והוא, המשורר, אדון לנו. הננו נכנעים לפניו והוא מושל בנו – ואנחנו מקבלים מרותו בחיבה ואהבה.

24 במרץ שנת 1916

נלאתי נשוא עול ממשלתו של ביאליק על רוחי. באותם הימים, או באותן השעות, שאני עומד תחת השפעתו של משוררנו זה הנני מרגיש בי צמצום אחר צמצום, ואישיותי הולכת ומתמעטת. באותן השעות הנני מרגיש, אם בהרגשה ברורה או עמומה, שהנני נסוג, כמעט שלא מדעת, ושלא מרצוני, אחורנית, כי נטיתי מהמסילה אשר היתוה לי רוחי אני, מסילה העולה קדימה, קדימה. ואני מתקומם נגד ביאליק ושירתו, וכנגד כל מה שסיפר לנו בפרוזה. הנני מנסה לפרוק מעלי את משא רוחו של משוררנו זה, שהוא רק מכביד עלי ומעכב התפתחותי אני.

ניסיתי לגשת עם סכין חד של ביקורת לא-תדע-רחם אל שיר “הברכה”, שחשבתיו תמיד לאחד משיריו היותר נפלאים, ואולי גם היותר מצוין מכל שיריו. בחפצי היה להוכיח לי בעצמי שרוחי חופשי הוא ואינו מקבל מרות ממי שיהיה, ומה גם ממי שמשלה את נפשי רק בכוח שפתו. אמרתי בלבבי: לא טוב היות עבד לשום רעיון, לשום מחשבה מוצקה. אין החיים הנוזלים והשוטפים יכולים להיות נכבשים בדפוס מוגבל, במושגים קבועים ובטופסים שהוכנו מאתמול. אמרתי: אם יעלה בידי להראות ולהוכיח לי בעצמי, כי " הברכה" אינה אלא מקסם-שוא, אינה אלא מקות מים העומדים קפואים וכלואים במסגרת מוצקה, מבלי אשר יזלו ואשר ישטפו, האמנתי שאם יעלה בידי נסיון זה – אז כבר שיחררתי את נפשי, והדרך, דרכי אני, עולה קדימה, הלאה, הלאה, עם שטף החיים הכבירים ועם זרמת המאורעות הגדולים. נכון הייתי לקראת העולם החדש, ההולך ומתהוה ומתעצם, וכבר החילותי במלאכה, מלאכת הביקורת של “הברכה” והרומנטיקה הנושנה שלה. אולם בעצם מלאכתי – נרתעתי לאחור, בעומק נפשי הרגשתי ש“הברכה” עם העולם ההפוך בה, עם חידותיה ועם “שתי אבני כדכד הקבועות” בה (כדכדים גדולים ומבהיקים – שני שמשות"), כי “ברכה” זו היא רשת דקה מן הדקה, כולה קסם, כולה הוד ויופי, כולה חלום ודמיון. והיה אם אתקע בה סכיני – והיתה לקרעי קורים, להרהורי חלומות מתנדפים ולכתמי ערפל של יצירה בלתי מוצלחה. והיתה “הברכה” כלא היתה – ואני אתרושש בבת-אחת ואהיה יורד מנכסי רוחי היותר יקרים.

ורצון הביקורת הקרה והחצופה נחלש בי מרגע לרגע – הסכין נפל מידי, ואני עומד לפני סוד “הברכה”, הנני מוקסם מיופיה הנרדם, ואני חולם עם בעל החלומות, וגם “לבבי צמא תעלומה רבה, קדושה, כאילו הוא תובע עוד ועוד, ומצפה לגלוי שכינה קרובה או לגלוי אליהו”.

וברגע של התלהבות קראתי: שיר קטן כ“הברכה” בכף אחת ואנציקלופדיה שלימה בכף השנייה – והשיר יכריעה כולה.

3 באפריל שנת 1916

ואני עומד עדיין ומצפה, יחד עם המשורר, לגילוי שכינה, לגילוי-אליהו, הנני מצפה בתוחלת ממושכה, ושניהם, לא השכינה ולא אליהו, עדיין לא ניגלו אלי, כאשר לא ניגלו עדיין גם למשורר.

אנו עומדים ומצפים לגילוי ממרום, לגילוי מעולמות רחוקים וגבוהים מעלינו, אנו עומדים ומצפים לנס ולפלא, להפתעת מרעישה – וזו היא הטראגיקה שלנו, זה הוא גורלנו הנורא, הגורל של אנשי מזרח, של בני תרבות קדומה ועתיקה.

ציפייה זו מתשת את כל כוחותינו וממעטת את האפשרויות הצפונות בנו בעצמנו, האפשרויות להשתחרר, להגאל ולהתרומם.

ניצשה הפילוסוף אומר: “לא נשאב האדם עד תומו”. לא נשאב גם היהודי עד תומו. זה עידן ועדנים, זה דורי דורות. אנו עומדים ומצפים לגילוי שכניה, לגילוי אליהו, לנסים ונפלאות – והם הלא נגלים אלינו בכל יום ובכל שעה, רק טחו כינינו מראות וכבדו אזנינו משמוע. מחכים לגילוי שכינה, והיהודי בעצמו עדיין לא נתגלה בכל יופיו, בכל מרצו, בכל שאיפותיו ובכל אפשרויותיו הנרדמות בו. אם נגלה את עצמנו, אם נגלה את כל הכוחות החיוניים המתנמנמים במעמקי נפשנו, אם נקשיב באוזן חדה אל כל המתרחש בעולם הגדול ובעולמנו-אנו – זה יהיה גילוי שכינתנו, השכינה הלאומית.

כבר חצינו כבר צפינו יותר מדי; כבר חלמנו, חלום בתוך חלום – ואנו עדיין עומדים ומצפים וחולמים, וגם משוררנו עדיין עומד ומצפה לאיזה גילויים מרחוק. יתגלה-נא אלינו המשורר בעצמו בכל עוז תפארתו ובכל תפארת עוזו, יגלה-נא הוא את שכינתו לפנינו ואל יחביאנה בצלו! אין השכינה שורה אלא בלב בחירי האומה שבכל דור ודור, ואם הם לא יגלוה בכל נפלאותיה, איך ומאין-זה תתגלה אלינו?

ואולי שורה השכינה דוקא בלב ההמון התמים, בקרב כל העם – ואנחנו מחכים לגילויה משמי-ערבות…

12 באפריל 1916

נחבאתי בחדרי, בקרב אחי, בחוגנו הצר, עד יעבור זעם. פתחתי שוב פעם את שירי ביאליק. פעם אני מתרחק מעליו ופעם אני מבקש קרבתו. הנני ניגש אליו מעברים שונים, מנקודות-השקפות שונות ובמצבי-רוח שונים. הנני מבקש לדעת את כוחה של השפעתו עלי. היום נגלה לפני המשורר בעים זעמו. נתתי לשירי הזעם שלו לפעול על נפשי. והנה הוא מלקה אותנו ברצועתו הקשה, בשוטים ובעקרבים – ואנחנו מוטלים לפניו שטוחים ופנינו כבושים בקרקע, ובסתר לבבנו אנו קוראים: והוא רחום יכפר עוון!

ואני שב לקרוא בכל שירי ביאליק. הפנתי את לבי להם. פתחתי לפניו את כל צינורי רוחי. לא הגינותי על אישיותי ועל עולמי-אני. הייתי נכון להיות החומר ביד יוצר זה. והנה הפעם נדמה לי כי סר מעלי כוח השפעתו של משוררנו. אין שיריו משתפכים אל צינור לבבי ומוחי מאליהם, כמו שהיה הדבר לפני זמן-מה. יש עיכובים (עיכובים, שקשה לי עדיין לברר את אופיים, מקומם, שורשם ותכונתם), יש גם התנגדות מצדי, התנגדות הבאה מדעת ומרגש. ירידה או עלייה היא לגבי דידי?

אין אני צריך לקרוא עוד בשירי ביאליק. כבר נבלעים הם בדמי, במוחי ובלבבי. אכלתי אותם עם קליפתם ועם תוכנם. כשאני מבקר עתה את ביאליק הנני מבקר גם את נפשי-אני. וכשאני מחטט בחדרי נפשי ובזוויותיה הסמויות מעין הכרתי – הנני מחטט בזה גם בנפשו של משוררנו. ואם אני מותח דין קשה עלי בעצמי, הנה אותו הדין עצמו מתוח גם על משוררנו.

והנני מרשה לי וידוי קטן:

הנני קורא בלועזית שירים יותר יפים, יותר עמוקים משירי ביאליק. השיר הנכרי, מיטב השירה העולמית, מקיף את כל חידות ההויה, את כל מסתרי הטבע ואת כל גילוייה של התרבות האנושית. השיר הנכרי מנבא לי יום גדול, מבשר לי עולם חדש – ונפשי מתפרצת מכפיפתי הצרה. המחיצות והקירות המבדילים בין השעה שאני חי בה ובין אחרית הימים, כל המחיצות והקירות האלה נופלים ונהרסים – ואופק רחב וגבוה יגלה לפני. הנני קורא גם את המשוררים העברים של תקופתנו, את הטובים ואת הנבחרים שביניהם – וגם בתוך שיריהם אני מוצא בתים, חרוזים, פסוקים המגביהים את נפשי על. לא, אלהים לא חילק את כל מתנותיו ואת כל החמודות הגנוזות אתו רק למשורר אחד. ובכל זאת רק ביאליק לוקח את לבי וצודד את נפשי. מדוע? שאלה זו הנני שואל את נפשי לפעמים קרובות. יש לי על זה תשובות רבות, ועל כן אין לי אף תשובה אחת נכונה. זהו אחד מפלאי נפשי;מהמסתורין שלה.

אני שומע בשירי ביאליק את כל הצלילים וההדים של נפשי, של נפשי בתקופה ידועה ובמצב ידוע. הנני מכניס בשיריו את כל הרהורי ואת כל חלומותי – ואני מוצא בשיריו אולי הרבה יותר ממה שהכניס בהם המשורר בעצמו. ואולי מצאתי בהם הרבה פחות ממה שהכניס בהם המשורר. עוד לא הכרעתי בעצמי, אם השערתי הראשונה או האחרונה צודקת. ואפשר ששתיהן צודקות. הן אין אני יכול לדרוש מאת המשורר, כמו שאני דורש מאיש המדע, ודאיות גמורות. מסקנותיו של וילהלם וונדט 1למשל, פועלות עלי פעולה אחת ובאופן שוה בבוקר ובערב, בקיץ ובחורף, בשבתי ביער או סמוך לשולחן עבודתי. אולם שיריו של ביאליק (ואולי גם של משוררים אחרים, שיש להם נגיעה ישרה אל ספירת רוחי) עושים עלי רושם שונה בערב מאשר בבוקר, בקיץ מאשר בחורף, ביער מאשר בחדרי. ורושם זה משתנה לפי חליפות הזמנים, לפי חליפות המאורעות החיצוניים ועוד יותר הפנימיים.

2 במאי, 1916

שוב פתוחים לפני שירי ביאליק. אני מודד את המרחק שבינינו. אמנם בימים היותר אחרונים נתהוה מרחק ביני ובין המשורר, שהאמנתי כי כבר נבלע בדמי ובלשד עצמותי. בקראי בשיריו עתה הנני מתייחס אליהם בקרירות ידועה. נצטנן בי איזה צינור מצינורי רוחי. נשתחררתי מאיזו היפנוזה חולנית. יש עתה בכוחי להבליג על התפעלותי. אולם גם עתה דעתי מחולקת, בנוגע לביאליק, לשתיים. יש שאני סובר, ונדמה לי שאני גם מרגיש זאת, כי המשורר כבר נתן לנו הכל, כל מה שהיה בו, כבר נשתאב עד היסוד, עד קרקע נשמתו. ואם יכתוב עוד שירים חדשים יהיה זה רק הישנות החלום הישן. מסופק אנוכי אם תעצור בת-שירתו כוח לקום בפני הסופות והזועות המחרידות את כל העולם הישן ממסגרותיו. ויש שאני סובר, כי משוררנו רק רמז לנו בשירתו מה שהיה בכוחו לתת לנו.

אך גם בשעה זו לא אומר,כי מ“בלתי-יכולת” לא נתן לנו המשורר את השירה החדשה, את שירת העתיד, שירת התחייה. אומר: לא איכשר דרא. עוד לא התרומם העם משפלותו, עוד לא נשתחרר מכבלי-עבודתו.

בשביל גידולה של שושנה אחת, של פרח אחד מטריחים את עצמם גם השמים, גם הארץ, גם הכוכבים הרחוקים, כל ספירות האויר העליונות והתחתונות. על אחת כמה וכמה שאין פרח-הפרחים, השירה העליונה, שירת התחייה, צומחת מאליה, כספיח וסחיש.

אנוכי שואל אחרת: האם לא פלא הוא הדבר, כי בין החומות, בין השחיטות הבאות עלינו מחוץ ובין הבגידות הבאות מבפנים, כי בינתיים קם לנו משורר כביאליק.

רק מתנת השמים הוא, ואין שופכים את הכוס שמזג לנו הרב.

חפצתי היום לכתוב ביקורת על ביאליק – ואני אומר שירה. רוחו היה עלי, והרוח רוח אלהים. שמעתי היום ביקורת חריפה על שירי ביאליק. אמרתי למבקר: אל תבוא בנר-חלב קטן לבדוק את השלהבת, שלהבת-יה. משוררנו סחר בגחלים שמחירן פרוטות ובינתיים נתן לעמו אבני-שוהם שלא יסולאו בפז – ואנחנו נבוא אליו בתביעות? —

12 במאי 1916

סובב סובב הולך הרוח, וחליפות באו גם בקרבי.

ורוחי אומר לי: שירי ביאליק כבר שייכים הם לעבר. שירתו היא לי רק ירושה יקרה, וגם קדושה היא לי, מתקופה גוססת.

אני חושב, כי משוררנו בעצמו כבר ניצח בו אותה התקופה. ובשעה שקוראינו העברים מתפעלים ומתלהבים משיריו של ביאליק ורואים בהם חזות-הכל, הנה המשורר בעצמו כבר הרחיק ללכת ומבקש הוא את כוכבו החדש, ואין נפשו ולבו אל השירים שכבר נתפרסמו. אין אני יכול לצייר בנפשי כי בשנות מלחמת העולם, שנות חבלי הלידה של אנושות חדשה, שנות דין-וחשבון לכל בחירי מין האדם, שהרגישו את סופו של עולם ותחילו של עולם, – אין אני יכול לצייר בנפשי כי בשנים האלה משוררנו, בעל הלב הרחב, איננו מתפרץ מחוגו הצר, איננו מזדעזע עם כל זעזועי העולם הגדול ואיננו חש בכל עצביו את חורבננו הגדול, חורבן אשר ממנו ייבנה סוף-סוף העם ויתרומם משפלותו לחזון נביאיו.

כשהנני נותן לנפשי דין וחשבון מכל הנעשה עתה בעולם הגדול ובעולמנו אנו, אין “שירי-הזעם” של משוררנו יכולים לעשות עלי רושם

18 במאי שנת 1917

משוררי, יודע אתה גם לשתוק – ומה נוראה היא שתיקתך! אם נסתלקה השכינה מעליך – נדמית. הנך שותק, עוד לא מצאת ביטוי להמון רגשותיך ומחשבותיך החדשים. מי יודע אם נמלטת מגיא צלמוות ונזר אלהים עוד על ראשך? –––

מה-חפצתי כי דוקא משורר עברי ישיר את שירת הגאולה לכל העמים, בשוררו את שירת התחייה ופדות הנפש לעמו-הוא.

אולם – מה אברך אם אלהים לא ברך?

עוד קללת אלהים רובצת על ראשינו: – גדולי יוצרינו מבזבזים את כוחותיהם לריק ולבהלה.

משוררנו, אנו מצפים לגילוי שכינתך…

מונטריאול, 24 ביולי 1929






וונדט (1920–1832) – פילוסוף ופסיכולוג גרמני. מייסד מכון לפסיכולוגיה אכספרימנטאלית. ספר–יסוד על “פסיכולוגיה של העמים”.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1835