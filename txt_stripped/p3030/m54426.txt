


	
	באפרורית
	




על לבי קרן־אור אחרונה כבר עוממת

ולילה שחור רד־רבץ על כתפי.

כבד לבבי ורוחי נפרמת –

יום אפר וגונח קרב אל סופו.





כרמי שוב נטוש ואין יד בו בוצרת,

בוכה בו הסתו הקודר ביתמות,

כדלף העת בשקיעה מדרדרת,

עיני כואבות למראה שוממות.





אין קסם בשחר ללב היגע –

רק אלם תמלא נשמתי – ובותר.

אלי, מה השחור זו זרעו בי זורע?

אשאל אעמיקה – ואין לי פותר.


גבעת־שורץ, 14.3.46






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54426