


	
	לזכר נופלים
	




בלילה ההוא נכרתה זאת הברית,

עם רגבי־אדמה שחורים.

בדמם הלוהט שם חתמו שני רעים,

ועדים – ההדים בהרים.





ועם בקר נשאו על כתף שתי גויות

וסביבנו יתמות ודממה:

נשאו שני רעים אלי בית־חייהם

– אל בין זרועות־אדמה…





וירדן אז נשא את מימיו ויספר

איך הגן על ביתו האדם –

איך הברית נכרתה עת השחר בקע –

נאות מרדכי איך קדשה אז בדם…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54438