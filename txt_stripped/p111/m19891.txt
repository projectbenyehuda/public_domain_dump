


	
	אמרות
	







כשאני שומע קול איזה מאות צעירים בארץ־ישראל
קורא באמונה ובטחון: אנחנו לא נשקוט עד אשר
נקים את הריסותינו, אנחנו בצפרנינו נפלח את
אדמתנו השוממה שתתן יבולה, אנחנו נגן על
כבוד עמנו ולא נעזוב את עמדתנו עד טפת דמנו
האחרונה; – – אז לבי הזקן מתחיל לפעם בפעמי נער
ולעיני הכהות נראה הוד שחר הגאלה…

(אל צבא העובדים)





אנו מתחילים לבנות מחדש את בית חיינו ועלינו
להניח ביסודו אבני מוסד שלמות ולא עצים רקובים.
הבנין שלנו צריך להיות בנין עדי־עד, שיהיה
למופת לכל העולם כלו.

(ר' ליב המלמד)





אין כחם של העובדים אלא באחדותם. בזמן שהם
אינם גרגרים נפרדים, אז גם סערה לא תזיזם. גוש
מוצק קשה לנשל ממקום עמדתו.

(אחדות העובדים)





אבן הבחן לכל רעיון הוא, שהמחזיקים בו נכונים
למסירת נפש בעדו. מסירות נפש עדות היא, שיש
שרשים עמקים לרעיון הנלבב בנפש, ונוח לו
לאדם להפרד מחייו מאשר לבגוד במשא נפשו.

(קדושי תל־חי)





הכהנים לא עזבו את המזבח ביום שרפת בית־אלהים,
גם כשאחזה בו הלהבה. ולנו כל הארץ מזבח,
כלה קדש הקדשים. נתחזק ונמשיך את עבודתנו עד
נשימתנו האחרונה.

ר“ח חשון חרפ”ב, עם מאורעות ב' בנובמבר בירושלים.

(הדרך הישרה)





כל מי שהוא יהודי נאמן לעמו לא יחדל רגע מחשוב,
שעולים באים, שעולים צריכים לבוא, ועלינו לצמצם את
עצמנו, את מאויינו, כדי לתת מקום לאורחינו
הבאים להתישב בתוכנו.

(לעזרת העליה)





הישוב נחרב ונבנה, נחרב ונבנה. היום מחריבו
טיטוס, מחר אדריאנוס, ביצנצים, פרסים, ערבים,
צלבנים, מונגולים, מצרים, תרכים, דרוזים; מחריבים
ומחריבים, והישוב חוזר ונבנה. אין בתים –
יושבים במערות; אין לחם – אוכלים עשבים. אי אפשר
לשבת פה – הולכים לפנה אחרת. מרכזי התורה
נודדים מירושלים ליבנה, ומיבנה לאושא,
לשפרעם, לבית־שערים, לטבריה, לצפורי, לקיסריה,
לצידון, לצפת.

(הישוב הישן בארץ־ישראל)






פה נחיה או נרקב, מארצנו לא נזוז… נחפור את
האדמה במכונה, באת, בצפרנים ונבסס את קיום
עמנו בעבודה. אין דרך אחרת להצלת העם…

(ממכתב צעיר אחד)






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/19891