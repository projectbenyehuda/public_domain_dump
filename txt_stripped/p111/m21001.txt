


	
	ילדי העברים
	




 




Untitled-2.jpg


א

בעיר הגדולה בוקרסת שבארץ רומיניא ישבו שני עברים מנכבדי העיר
ועשיריה. שם האחד אליעזר ושם השני חנינא. ויהי לאליעזר בן ושמו יעקב וגם
לחנינא היה בן ושמו יעקב. ובעודם בילדותם נשארו הילדים יתומים
מאמותיהם. כעבור איזה זמן לקחו אליעזר וחנינא להם נשים אחרות,
והילדים

מצאו להם, תחת אם, אם־חורגת.

והאיש אליעזר היה ירא ה' ושומר מצותיו ולא סר מדרכי אבותיו ומכל הליכותיהם,
וגם את יעקב בנו חנך על פי דרכו ויתנהו על יד מלמד חשוב ללמדו תורה.
ויעקב שקד על למודיו ויעש חיל.

ולמלכה, אשת אליעזר השניה, בנים מאישה הראשון, וילמדו גם הם עם יעקב
אצל מלמד אחד. אפס הם לא השכילו כיעקב, והמלמד היה גוער בהם תמיד ואת יעקב
קלס כתלמיד מצין. ויקנאו בו אחיו וגם מלכה קנאה בו ותשנאהו, ותמיד
שמה עליו עלילות דברים. אם לקח איזה ספר והתחיל ללמד, גערה בו ואמרה, כי
להתיהר בשקדנותו בא. ואם ישב בלי עבודה, אמרה, כי עצל הוא, והוא
מרגיל גם את בניה לעצלות. בראותה כתם בבגדו, חרפתו, כי מזהם הוא, ואם
לקח את המברשת לנקות את בגדו בזתו, על שהוא עוסק הרבה במלבושו.
ויהי יעקב נרדף ומגדף כל הימים.

ואחי יעקב הכעיסוהו תמיד וגם היו מכים אותו על לא דבר. פעם נתן נער אחד
ליעקב קפסה, שעליה תמונה יפה. ויבקשו אחיו ממנו לתת להם את הקפסה.
ויאמר להם יעקב: הלא אתם שנאתם אותי ותמיד מכים אותי, ולמה באתם אלי לבקש
ממני מתנות? וישבעו האחים לו, כי מהיום ההוא והלאה לא יוסיפו עוד
לרדפו, ושלום אמת יהיה ביניהם לעד, רק שלא יחשך מהם את הקפסה. יעקב
נאות להם ויתן להם את הקפסה, אך תיכף כשקבלו את הקפסה, הוסיפו לרדפו
ולהכותו כמו בראשונה.

ויעקב היה אמן גדול לעשות פנסים מניר. ויעש לאחד מחבריו שני פנסים ובשכר
עבודתו קבל ממנו ניר אדם ויעש פנס ממנו גם לעצמו. אז בקשו אחיו שיתן
להם את הפנס, אך הוא לא נתן להם עוד. ויוציאו עליו דבה באזני אמם, כי יעקב
גנב כסף וקנה את הפנס. ומלכה הכתה את יעקב מכה רבה. לשוא נשבע יעקב
בציציותיו, כי לא גנב את הפנס ורק בעמלו קנהו; אך האם לא האמינה בדבריו,
ואחיו שחקו לדמעותיו ויקראו: גנב, גנב! ויעקב לא מצא איש אשר יוכל לספר
לפניו את צרתו, כי אביו היה טרוד במסחרו, ואף כי אהב מאד את יעקב בנו, לא
מצא זמן לשוחח עמו ולדרש את שלומו.

וירא יעקב, כי אין שלום לו בבית אביו, ויאמר אל לבו: אין טוב לי, כי אם
לשבת “בחדר”, כי שם מלמדי יגן בעדי ולא יתנני בידי רודפי.

ויהי יעקב משכים תמיד ללכת אל החדר מכל הנערים וישם כל מעיניו בתורת ה'.





ב.

וחנינא היה איש משכיל, מדבר בלשון רומיניא ומלבושיו וכל הליכותיו כאחד
מאצילי הרומינים. וגם פנינה אשתו השניה משכלת כמוהו, מדברת בלשון צרפת
ופורטת על הפסנתר. ולה לא היה בן או בת, ותאמר לגדל את יעקב לה לבן ולחנכו
כבן אצילים.

ותלמד פנינה את יעקב לנשק ידיה בשכבו ובקומו ואחרי אכלו ושתותו,
ותורהו הלכות קידה והשתחויה ולמצוא חן בעיני האורחים העשירים הבאים אל
ביתה. ותסב את שמו “ישה”, כשם בן נכר, כי השם יעקב העברי לא מצא חן
בעיניה. אולם ישה היה נער קשה ערף ולא רצה לקבל עליו את כל חקי הנימוס
שהאצילים מדקדקים בהם, ובצאתו החוצה היה רוקד כאיל וסובב כגלגל, מקפץ
ומזמר.

פעם בא אורח אל בית אביו, וישה היה עסוק בצעצעיו ולא מהר להושיט לו את
ידו. ותגער בו פנינה ותצוהו לגשת מהר אל האורח ולהושיט לו את ידו. וישה
בלי רצון עזב את צעצעיו ויקרב אל האורח ויושט לו את ידו השמאלית. ותוסף
פנינה לגער בו ותאמר: הוי, נער חסר־נימוס! הלא למדתיך תמיד להושיט את היד
הימנית. ויושט ישה לאורח את שתי ידיו.

ופנינה אדמה מכעש וכאשר הלך האורח, יסרה את ישה ותעמידהו על ברכיו בפנת
החדר. אך כאשר הוסיפה ליסרהו, כן הוסיף הנער להכבד את לבו ולא שמע
בקולה.

מלחמה תמידית היתה בין פנינה ובין ישה. הוא השתדל להרגיז והיא הרבתה
ליסרהו. אולם הוא היה קטן וחלש והיא היתה גדולה ובריאה, וכמובן הוא סבל
מאמו החורגת הרבה יותר, מאשר סבלה היא מבנה החורג.

במלאת לישה תשע שנים נתן אותו אביו אל בית הספר אשר לגוים. וילבש ישה
בגדי־שרד עם כפתרי כסף ותו של כסף על כובעו מפאת פניו. וישה היה תלמיד
מקשיב ונבון מאד, והמורים היו מהללים אותו.





ואולם גם בבית הספר לא תמיד מצא ישה מנוחה. חברים אחדים מבני הרומינים היו
לפעמים מחרפים אותו וקוראים לו בשמות של גני. בכל זאת טוב היה לו לשבת
בבית הספר, משבת בבית אביו ולהלחם עם אמו החורגת.





לפעמים היה ישה נפגש עם יעקב שכנו, אבל תמיד היו מביטים זה אל זה בבוז, כי
ליעקב היו פאות ארכות ושלמה ארכה, מדבר ז’רגונית, וישה היה לבוש בגדי
שרד ומדבר רומינית. על כן היה ישה לועג ליעקב ומורט את פאותיו, ויעקב היה
קורא לו: גוי! משמד! ישה לא ידע מאומה מתורת ה' ומקורות עמו ישראל,
ויעקב לא ידע מכל הנעשה על הארץ ומחכמות התבל. וכאשר גדלו הנערים, כן
הוסיפו להתרחק איש מרעהו, ולא ידעו כי בני אב אחד הם, בני אברהם העברי.





ג.





וספורי התורה והנביאים לקחו את לב יעקב ויהיו שיחו והגיונו כל היום וכל
הלילה. גם בשכבו על משכבו התיצבו לפניו במראה אבותינו הקדושים וכל גבורי
ישראל, נביאיו וחכמיו.

ויהי היום וישב יעקב מהחדר ויתפלל תפלת הערב ויאכל את ארוחתו וישכב. והלבנה
נשקפה ממרומי שמים ותשלח אליו מבעד החלון את קוי אורה הנעים. ויעקב הביט
אליה ואל הכוכבים הרבים הזרועים על פני השמים, ועינו לא שבעה מראות את ההוד
השפוך עליהם. ושנה נעימה ומתוקה סגרה את עיניו ויישן.

ויחלם והנה איש צעיר לימים, חסון כארז, חובט חטים בגת, וידע יעקב כי גדעון
הוא, והאיש ממהר לכלות את מלאכתו ולהסתיר את החטים, כי ירא הוא את המדינים,
הבאים לגזל את יבול האדמה מיד העברים.





והנה איש זקן, עוטה מעיל, ומראהו כפני מלאך אלהים נצב לקראתו. ויפן הזקן אל
האיש ויאמר: ה' עמך גבור החיל! ויאמר גדעון: “ואם ה' עמנו למה מצאתנו כל
זאת? ואיה נפלאותיו אשר ספרו לנו אבותינו הלא ממצרים העלנו ה', ועתה
נטשנו ויתננו בכף מדין?” ויען הזקן: ראה ראיתי, שגבור חיל אתה
ואוהב את עמך ישראל, על כן באתי להגיד לך בשם ה': “לך בכחך זה והושעת את
ישראל מכף מדין”.





ויאמר אליו גדעון: ואיך אלך, ועמי יש רק מתי מספר, ושם אצל המדינים מחנה
רב, כחול שעל שפת הים?





והנה פתאם שנו פני האיש, ומזקן היה לבחור חזק כארז. ויאמר אל גדעון: הלא
ראית, כי לא יבצר מהאלהים לשנות בן־רגע את הזקן לצעיר, כן לא יבצר
ממנו לתת גבורה למעטים וחלשים להתגבר על הרבים והתקיפים. ואתה דע לך, גבור
ישראל, כי עם ה' לא לנצח יאבד ולא לעד ישבע כלמות. וגם אם למראה עינים חלש
הוא וגוע, פתאום אפיח בו רוח אחרת וישוב לימי נעוריו וכבודו הראשון.

ואליעזר עבר על פני יעקב, וירא והנה שחוק מרחף על שפתיו ויגש אליו וישקהו.
וייקץ יעקב. וישאל אליעזר את בנו: מדוע זה צחקת?

אולם יעקב לא ענה על שאלה זו, כי אם פנה אל אביו בשאלה אחרת.

– מתי היה הגבור גדעון?

– מזמן כביר, ענה אליעזר זה כשלשת אלפי שנה.

– ומדוע אין לנו עכשו גבורים כגדעון? שאלה הנער.

ויספר לו אליעזר, כי מאז שהחריבו הרומאים את בית מקדשנו, נפזרו בני ישראל
בין עמים שונים בארצות זרים, ולכן תמו גבורים מקרבם.

– ומדוע יושבים עכשו בני ישראל על אדמת זרים ולא בארץ ישראל? – שאל יעקב, –
הכי הרומאים אינם נותנים להם גם היום להתישב שם. ויען אליעזר: הרומאים אמנם
כבר ספו ונשמדו כליל, אפס ה' הבטיחנו כי הוא יקבץ גליותינו והשיב
אותנו אל ארצנו, ועל כן הננו יושבים ומחכים, עד אשר יקים ה' דברו.

ויעקב הניע בראשו ויאמר:

– אבל הלא ה' לא צונו לשבת פה תחתנו ולבלתי התישב בארץ ישראל בטרם יקראנו.
ולמה אנו יושבים פה ומחכים? הלא טוב לנו לשבת שם ולחכות לגאלה. מה מאד
חפצתי לראות את הארץ ההיא, את כל המקומות שבהם נראה ה' אל נביאינו
וגבורינו.

ואליעזר נכלם מעט מדברי בנו. ולא מצא מענה. כי אמנם הוקיר אליעזר את תורת
ה' ודברי נביאיו וגם היה מתפלל תמיד לשוב לארץ ישראל, אבל יחד עם זה צר היה
לעזב את מסחרו אשר פרץ ברומיניא וללכת לבקש לו מקור מחיה במקום אחר, ואפילו
בארץ ישראל.





ד.





וישה גם הוא חשק בלמידים ויקשב לכל אשר למדוהו מוריו וגם הרבה לקרוא
בספרים ויחכם מכל תלמידי בית הספר. ורעיו היו באים אליו לשאל ממנו פשר כל
דבר קשה שמצאו בשעוריהם. והוא היה מבאר להם בהשכל ודעת, ויהי רצוי לכל
התלמידים הדורשים חכמה.

ותלמיד אחד קרוב לראש בית הספר היה נער שובב ושמו ניקולס, ויפגר בלמודיו
מכל התלמידים.





פעם קרא המורה את ישה ויבחנהו, וישה ענה כהוגן, ויצב לו המורה ציון טוב.
ואחר כך קרא לניקולס וישאלהו שאלה קטנה, וניקולס לא ידע מה להשיב.

ויוכיחהו המורה ויאמר: ראה הנה לישה אין מורה בבית, והוא יודע להשיב על כל
מה ששואלים אותו, ולך שכרו מורה לשנן עמך את שעוריך בביתך, ואף על פי כן
אינך יודע מאומה?

ויחר לניקולס מאד ויקנא בישה, ויהי מתגרה עמו תמיד. פעם שחקו התלמידים בחצר
בית הספר. וישם ניקולס מכשולים לפני ישה ולא נתן אותו לצחק. ויהדפהו ישה
מפניו, ויקרא ניקולס בקול גדול: יהודי ארור! ויקם ישה ויך את ניקולס על
לחיו, ותקם מהומה גדולה בחצר. וירץ נער ויגד לראש בית הספר, כי ניקולס
מכה בידי יהודי. וימהר ראש בית הספר ויבוא אל המקום, אשר שם היה הריב,
ומבלי חקירה ודרישה התנפל על ישה וברקעו ברגל, קרא: איך נועזת יהודי
מצורע להכות נער נוצרי וכל שכן בן אחי? הטרם ידעת כי לא למענך ולא למען
אחיך היהודים יסדו את בית הספר הזה, כי אם למען הרומינים אזרחי הארץ.

ויצו הראש להביא את ישה אל הכלא ולסגרו עד הערב. כל העומדים חשבו, כי ישה
יבכה ויתחנן לפני הראש לשאת את חטאתו, אך ישה הביט אל הראש בחרפה ובוז,
וילך אל בית הכלא מבלי דבר דבר.





כשסגר חדר־הכלא וישה נשאר לבדו, אז כבש את פניו בקרקע ויתן לדמעותיו
לזרם מעיניו בלי מעצור. כל זמן שעיני זרים הביטו אליו, התאפק, ויכבש את
כעסו ואת מרירות נפשו בקרבו, אף כי לבו היה נכון להתפקע, אבל עכשו,
לפי ארבעה קירות של הכלא היה יכול לתנות את צרתו ולגלות את כל מה שבלבו.





– במה אשמתי? שאל ישה לנפשו. – האם אנכי התחלתי בריב? במה אשמתי אם אני
יודע יותר מניקולס? ומדוע ירדפני תמיד ויקראני בשם “יהודי ארור”? אמנם הוא
סכל, נער גס ובלתי מלמד, אבל ראש בית הספר איך בא הוא לחרפני מבלי חקירה
ודרישה עוד קורא לי “יהודי מצורע”, ללא אמת, כי נקי אני בגופי ובנפשי לא
פחות מניקולוס בן אחיו.

ככה חשב ישה, הפך והפך בשאלות האלה אלף פעמים, ותשובה לא מצא, וגם שכח כי
לא אכל לחם כל היום ההוא.

כשבא השומר להגיד לו, כי עבר זמן כלאו ועכשו יכול לצאת לחפשי,
התנער ישה, כמו מתרדמה עזה, ויקם וילך אל ביתו מלא עצב ויגון, ופנינה
קדמה אותו בתוכחת מוסר ותמלא את פניו קלון על שבתו בבית הכלא. אך הוא
לא שעה אליה ולא דבר עמה מאומה.

מהיום ההוא בא שנוי גדול ברוחו של ישה, הוא חדל מצחק עם רעיו, וישב לו
לבדו תמיד ויהגה בלמודיו.





וימים רבים אחרי כן צלצלו באזני ישה דברי החרפה אשר חרף אותו ראש בית הספר
וירתיחו את דמי לבבו בקנאה וכעש. ותמיד שאל לנפשו: מדוע רק אותי העיז לבזות
באופן כל כך גס? ואם אני יהודי מה בכך? איזה עון יש בזה שאני יהודי?





ה.





ויגדלו הנערים, ויעקב היה לבר־מצוה. ויעש אליעזר משתה ויקרא לכל לומדי
העיר, ויעקב דרש לפניהם דרשה חריפה מענין היום. וישה גדל גם הוא בחכמות
החול ויקבל בשנה זו מתנה ומכתב תהלה מבית הספר. וגם ראש בית הספר, אשר שנא
את היהודים תכלית שנאה, לא היה יכול לגעת לרעה בישה, כי שאר המורים
הגינו עליו.

פעם אחת בליל חשך שב יעקב מבית המדרש הביתה, בדרך התנפל עליו נער רומיני
ויבקש להדפו אל תוך התעלה העמוקה המלאה רפש.

אולם ברגע ההוא והנה יד חזקה אחזה בערף הנער הרומיני, וקול קורא לו מאחריו:
ברח לך תיכף מזה, ואם לא – והשלכתיך אל תוך התעלה.

וימהר הרומני ויברח.

וירא יעקב כי ישה שכנו הוא הנער אשר בא עתה להצילו, ויתפלא מאד: האמנם
הופיע זה לו עתה כמלאך מושיע?

והנה שמע קול ישה מדבר אליו רכות: אל תירא יעקב בוא ואלוה אותך הביתה.

ויחזק אותו בידו וילכו.

– מדוע התגרה בך הנער הרומיני? שאל ישה את יעקב בדרך.

– יען, כי גוי הוא, ענה יעקב בפשיטות.

ויוסף ישה לשאל: ומדוע קוראים אותנו הרומינים “יהודים ארורים”?

– ידעתי – ענה יעקב. כי הם מבני חם אשר אררו אביו.

– מאין אתה יודע, כי הם מבני חם?

– כי חכמינו אמרו: “כל הפוסל במומו פוסל”, הם ארורים, ועל כן הם קוראים
לאחרים ארורים.

– הגם ליהודים היו חכמים? שאל ישה בתמיה

וישחק יעקב ויאמר: אתה עוסק תמיד בספרי הגוים, על כן אתה חושב כי רק אצל
הגוים היו חכמים, ואולם אם תלמוד בספרי היהודים, וידעת, כי לנו היו חכמים
ונביאים, שכמוהם לא היו בכל האמות.

וישאל ישה ויאמר: ומדוע יבזו הגוים אותנו תמיד?

– גם על זה כבר נתנו חכמים מענה, כי חפץ ה' לבל נשכח כי בגלות אנחנו, ולא
יזח מקרבנו זכר ארצנו הקדושה שבה חיו אבותינו בכבוד ושלוה, כי רע מאד לבן
אשר מתה עליו אמו, והוא נמצא תחת ממשלת אם חורגת, כך לא טוב לעם שגלה
מארצו והוא מתגורר בין עמים זרים.

דברי יעקב עשו רושם כביר על ישה, כי זכר כל אשר עבר עליו בבית ובבית הספר.

אז אחז ישה ביד יעקב ויאמר: אחים אנו בני עם אחד וגם לצרה אחים הננו, כי
שנינו יתומים בלי אם, הבה לי ידך והיינו מהיום ידידים ורעים לנצח.

– אמן! ענה יעקב. – קטנים היינו, טפשים היינו ועל כן רבנו איש באחיו.
עכשו גדלנו, חכמנו וכבר מבינים אנו מה גדול השלום!





ו.





ויהי ממחרת ושר העיר בוקרסת שלח פקדה לחנינא, כי יביא תעודה שהוא נולד בארץ
רומיניא וכי בצל ממלכת רומיניא חסה תמיד, ואם לאו – יגרש מן הארץ. ויאמר
חנינא בלבו: אלכה נא אל בית פקדות העיר ואקבל שם את התעודה, כי כלם יודעים
שם, כי גם אני, גם אבותי ברומיניא נולדנו. אולם בבואו אל בית פקדות העיר
הגיד לו איזה פקיד בסוד כי השר היושב ראשונה במלכות שלח חרש דבר לכל בתי
הפקדות, לבלי תת ליהודים תעודות אזרח.

וישב חנינא בפחי נפש הביתה ויספר לאשתו את הדבר הזה, וישה יושב ושומע. כאשר
כלה אביו את דבריו, פנה אליו ישה בשאלה.– מדוע רודפים הגוים אותנו? מה
עשינו להם?

– יען כי יש רבים בתוכנו – ענה חנינא – שהם נבערים מדעת, ובגדיהם ופאותיהם
ללעג ולחרפה בעיני הגוים. ועונות היהודים החשוכים ההם נשא גם אנחנו, כי
שרי המלוכה יוציאו על כלנו משפט, כי פראים אנו ואיננו ראוים להקרא בשם
אזרחי הארץ.

ויען ישה ויאמר: הלא גם הרומינים אינם כלם חכמים ורבם אינם יודעים לקרא
בספר וגם מאלה הלובשים בגדי תפארה, יש רבים שהם נבערים מדעת. לא כן בתוך
היהודים, כי גם בתוך אלה שמגדלים את פאותיהם ומאריכים את בגדיהם, נמצאים
חכמים רבים ונבונים. הנה דברתי אתמול עם בן שכננו, יעקב בן אליעזר, ונוכחתי
כי הוא חכם יותר מכל חברי הרומינים, הלומדים בבית הספר. ואולי מפני זה
הם שונאים את היהודים, יען הם רואים כי נעלים הם היהודים מהם בחכמתם
ובחריצותם. הנה למשל בבית הספר, אשר אני לומד בו, חברי הרומינים שונאים
אותי, לא מפני שעשיתי עמהם רעה, כי מפני שאני לומד ויודע את שעורי והם אינם
לומדים ואינם יודעים.

חנינא רצה להפך בזכותם של הרומינים, כי יותר טוב היה בעיניו לחיב את
היהודים, אך לא את הרומינים שאת קרבתם בקש תמיד, אך בעת ההיא בא שר
השוטרים אל חנינא. וימהר בעל הבית ואשתו אל האורח החשוב, והשר האיר אליהם
פנים ויואל לשבת עמהם איזה זמן ולשתות עמהם כוס יין, וגם הלואה הגונה קבל
מחנינא, ובעד זה הבטיח להמציא לחנינא זכות אזרח.

בתוך שיחתם נגעו בשאלת היהודים והשר אמר, כי הוא אמנם איננו אוהב את
היהודים, אך את חנינא הוא אוהב, כי הוא אינו דומה כלל ליהודי. וישמח חנינא
על הדבר הזה וילעג גם הוא לפני השר במנהגי היהודים ובתנועותיהם, והשר צחק
בכל פה. פתאם בא ישה ואמר אל אביו: אבא! הלא גם אנו יהודים, ולמה תצחק
עליהם?

ויגער בו חנינא ויאמר: נער אתה ואין לך להתערב במה שהגדולים מדברים. וגם
פנינה אדמה מכעס, כי חרה לה על אשר גלה ישה לפני השר הרומיני, כי יהודים
הם…





ז.





עוד מימי ילדותו לא היה ישה רוצה לשבת בבית אביו, כי לא רצה לשמוע תוכחות
מפי אמו החורגת, ומאז ראה את אביו מתחבר עם הפקיד הנכרי ולועג עמו יחד
ליהודים היה לו בית אביו כמאורת צפעוני. וגם בבית הספר לא ידע שלוה, כי
בזמן ההוא גדלה השנאה ליהודים, ורבים מתלמידי בית הספר היו מבזים ומחרפים
את היהודים. וישה שמע זאת ויחר לו עד מות. ואף כי בכבודו היו הרומינים
נזהרים, כי כלם היו צריכים לו, לפתר להם כל שאלה קשה, אבל הוא הרגיש, כי
חרפת אחיו חרפתו היא.

ויהי היום וילך ישה לשוח בבקר, כי יום חג היה לנוצרים ובית הספר סגור אז.
וישא את עיניו וירא והנה יעקב הולך ויגש אליו וישאל לו לשלום. ויאמר יעקב:
ומדוע אינך הולך היום אל בית הספר? ויגד לו ישה, כי ביום הזה חג לנוצרים,
ועל כן אין לומדים בבית הספר. ויאמר יעקב: “שמוני נוטרה את הכרמים, כרמי
שלי לא נטרתי”. רבים מבני ישראל שומרים את חגי הנוצרים ושבתותיהם, ואת חגי
ישראל אינם יודעים ואינם מכבדים.

– ומה אעשה? – הצטדק ישה. – הלא כל מורי בית הספר ורב התלמידים הם נוצרים,
על כן אנוס אני לעבד בימים שהם עובדים ולשבות בימים שהם שובתים. לא אכחד
ממך, כי גם לי לא נעים הדבר הזה, בכלל לא נעים לי ללמד בבית ספר כזה שרב
התלמידים והמורים מתיחסים בשנאה אלינו היהודים, אבל מה לעשות אם אין בתי
ספר כאלה ליהודים, ואנו צריכים לדרש חכמה מפי שונאינו. אמנם טוב היה לו
ישבו בני ישראל בארץ ישראל, שם היו בונים להם בתי ספר ללמד תורה וחכמה. שם
לא היו מחרפים אותנו ולא היינו אנוסים לחלל את קדשינו. השמעת כי ישנם עכשו
כאלה שמבקשים לשוב לארץ ישראל ולעסוק שם בעבודת האדמה?

– עתה אין ארץ ישראל עוד בעולם, אמר ישה בעצב – שם בארץ עכשו פלשתינא והיא
אחת ממדינות תרכיה.

– ואני מאמין, כי גם היום היא ארץ ישראל. אמנם הרומאים הרשעים הגלו אותנו
משם, וגם בקשו להשבית מלבנו את ארצנו הקדושה, ועל כן הסבו את שמה פלשתינא,
על שם הפלשתים שישבו בחלק אחד מארץ ההיא. אולם כל תחבלות הרומאים ישא
הרוח. ארץ ישראל היתה ותהיה נחלת ישראל! אנחנו נשבענו שלא נשכחנה לנצח:






 אם אשכחך ירושלים תשכח ימיני;



תדבק לשוני לחכי אם לא אזכרכי,



אם לא אעלה את ירושלים על ראש שמחתי,






ומאמינים אנו בה' אלהינו, כי יקים את הבטחתו להשיבנו אליה ולחדש ימינו
כקדם.

– אבל אומרים, כי הארץ עזובה ושוממה, אמר ישה.

– אנחנו בשקידתנו נשים אותה לארץ זבת חלב ודבש כמו שהיתה.

והאמת אגיד לך, כי גם אם חלילה יגזר ה', כי נסתפק שם בפת חרבה, טוב לי בכל
זאת לשבת שם, מלאכל ברברים אבוסים בארצות הגלות.


"טוב לנפשי הלך ערם ויחף



עלי חרבות שממה אשר היו דביריך."






ועיני יעקב נהרו בדברו את הדברים האלה, ודבריו אשר יצאו ממעמקי לבו ירדו אל
לב ישה.





ויאמר ישה: צר לי מאד, כי אנכי היהודי איני יודע את תורת היהודים ואת
קורותיהם. זר אני גם לרומינים גם לאחי היהודים, לו תוכל להקדיש שעה ביום
ללמדני עברית, כי אז הייתי מודה לך מאד, מאד.





וישמח יעקב על הדבר הזה ויאמר: הנני לעשות רצונך. ואולם גם אני רוצה ללמד
את חכמות החול, הדרושות לכל אדם. ובודאי לא תחשך ממני את חכמתך אשר קנית
בבית הספר. ויקבעו שניהם זמן, ויהיו לומדים יחד שעות אחדות ביום בתורה
ובמדעים שונים.





ח.





ואנשים רשעים קמו בארצות שונות להסית את ההמון לעשות רעה את היהודים. וירבו
להעליל עלילות שקר על היהודים גם בדבור וגם בכתב. וישכרו אנשים רקים
ופוחזים לעשות פרעות בבתי היהודים, ואליה נלוה כל ההמון הרב, אשר בא לבז
את הרכוש. אז פרצו פרעות בערים רבות בנגב רוסיא, היהודים היו לבז ולמשסה
וגם רבים הומתו באכזריות נוראה.

אז התעוררו יהודים רבים מתלמידי האוניברסיטא לעלות לארצנו הקדושה
ולעבד את אדמתה.





ויעקב הפציר מאד באביו לתת גם לו לעלות שמה, אך אביו גער בו ויאמר: רב לך
לדבר הבלים! ילכו להם אלה, שאין להם מה להפסיד פה, לאיזו ארץ שהיא, ואפילו
לארץ ישראל. אבל אני, ברוך ה' מטפל פה בעסקים רבים, וגם אתה, כשתהיה לאיש,
תעזר לי בעסקי, ולמה לך ארץ ישראל?

וכוח ארך היה בין אליעזר ובין יעקב בנו. זה מביא ראיה מפסוק זה
לדעתו וזה מביא ראיה מפסוק אחר לדעתו, זה מחזק את דבריו במדרש זה וזה –
במדרש אחר. וסוף סוף לא יכלו להטות איש את לב רעהו. יעקב עמד על דעתו, כי
רק בארץ ישראל ימצא היהודי מנוחה לנפשו, ואליעזר עמד על דעתו, כי צריך לשבת
בארץ הגלות ולצפות לרחמי שמים עד שיבוא המלך המשיח.

ואחרי שהכסף היה בידי האב, מובן מאליו, כי נפסקה ההלכה כאביו. ויעקב נשאר
לתוגת לבבו בבוקרסת.





ט.





וחנינא ישב שלו בבוקרסת ויסחר את מסחרו כי שר השוטרים לא נגע בו לרעה.
אמנם את התעודה שהיתה דרושה לחנינא לא נתן לו, ורק דחהו תמיד “בלך ושוב”.
אך חנינא הסתפק בזה שלא מגרשים אותו וקוה לימים טובים, שסוף סוף יקבל את
התעודה, כי אזרח רומיני הוא. אך בא יום חשך והשר ירד מגדולתו, ועל מקומו בא
שר אחר. והשר החדש צוה על חנינא לעזב את העיר במשך שמונת ימים, ואם לא –
ענש יענש. חנינא נסה להטות אליו גם את לב השר הזה בשחד, ולא עלתה
בידו.

וירא ישה כי אביו בצרה גדולה ויאמר לו: הנה ברכך ה' בעשר, למה אתה יושב
פה ומחכה עד שיבואו הפורעים ויבזו את רכושך? הלא טוב לנו לעלות
עכשו לארץ אבותינו ונזכה להיות בבונים את חרבותיה.





חנינא הקשיב לדברי בנו וכמעט הודה בלבו, כי צדק במשפטו. אך פנינה התנגדה
להצעה זו בכל כחה ותאמר: אל תשמע לעצת המשגע הזה, כי להשחיתנו הוא מבקש,
וכל מי שיש לו מעט דעת הוא מבין כי לא טוב לעזב עיר שיש בה גנים תיאטריות
וקרקסאות וללכת למדבר שמם. ואולם אנחנו כזאת נעשה: נשב נא זמן קצר על
גבול ארץ רומיניא ומשם נשלח מכתבי בקשה לשרים כי יתנו לנו זכות אזרח, ואיש
עורך דין ישתדל בעדנו והוציא משפטנו לאור. ואז נשוב לבוקרסת וישבנו בה כשאר
אזרחי העיר.





ויחר לישה מאד ויאמר: אם רוצים אתם לצפות לחסד הרומינים, שבו תחתיכם,
ואולם אני רוצה ללכת לארץ אבותינו.

ויאמר חנינא: הלא אותך אין מגרש, כי תלמיד בית הספר אתה. ויאמר ישה: רוצה
אני להמלט בעוד מועד ולא להמתין עד שיגרשוני בחרפה. ומלבד זאת אני רוצה
לשבת בארץ ישראל.

ותשמח פנינה על דברי ישה ותאמר לבעלה: תן לו כסף להוצאות דרכו ויסע לו אל
אשר ישאהו לבו, ולא

יפריע עוד את מנוחתנו.

בעוד ימים אחדים עזב ישה את בית הספר ואת בית אביו ואת עיר מולדתו ויסע
לארץ ישראל.

בבית הנתיבות עמד עליו יעקב שבא ללוהו, וכאשר נשמע קול הפעמון המבשר
כי הרכבת נכונה לצאת

נפלו הרעים איש על צואר אחיו, ויבכו, וישקו איש את רעהו.

וישה בא אל הרכבת, הקטר השמיע קול שרקה והרכבת נתקה ממקומה.

ויקרא ישה מבעד החלון: היה שלום, אחי! יתן ה' ונתראה יחד בארץ הצבי.

– אמן! קרא יעקב ולא יכול לדבר עוד, כי דמעותיו לא נתנוהו לכלות את דבריו.

והרכבת נעלמה, ואך מרחוק נראה קצה עמוד העשן היוצא מהמעשנה של הקטר,
ויעקב עוד עמד על עמדו.

ורבבות מחשבות שונות מלאו את חדרי לבו, דמעותיו שטפו על לחייו, ושפתיו רחשו
ברכות לראש רעהו, אשר נפשו נקשרה בנפשו.





י.





ויעקב התעצב מאד מעת אשר עזבו ישה רעהו, וכמשוררנו הגדול רבי יהודה הלוי
היה קורא תמיד:


“לבי במזרח ואנכי בסוף מערב”.


ויהי היום ומכתב בא מישה ליעקב מארץ ישראל, ובו הוא מספר מכל הנפלאות, שראו
עיניו בארץ אבותינו, ומכל מה שהוא חושב לעשות שם.

יעקב קרא את המכתב וישנה וישלש וינחילהו ענג רב ומכאב גדול
כאחד. הוא התענג על כי עלתה ביד רעהו להשתקע בארץ ישראל, וצר היה לו שהוא
אינו משתתף עמו שם בעבודה ויושב עוד בארץ הגלות. מאז התהלך יעקב כצל, קודר
ומשומם, נפשו תעבה כל אכל ובלילה נדדה שנתו.

וירא אביו, כי בנו הולך ודל, ויקרא לרופאים וימשהו, ויתנו לו סמי מרפא
ולא הועילו. וייעצו לו לנסוע לחוץ־לארץ לאחד ממעינות הרפואה.

ויאמר יעקב: תן לי אבי לנסוע לארץ ישראל כי שם ארפא רפואה שלמה.

ויבן אליעזר, כי נכספה נפש בנו לעלות לארץ ישראל וכי געגועיו אליה הם
סבת מחלתו. ויחמול עליו ויתן בידו כסף וישלחהו. ולמקצה שני שבעות נפגשו שני
הרעים על הרי ישראל בשמחה רבה. ומאז ועד היום הזה הם עובדים בשקידה עצומה.
ישה למד את עבודת האדמה והגננות ועוסק בתחית הארץ, ויעקב עוסק בתחית העם
ושפתו, כי מורה הוא לילדי ישראל, תורת ה' וידיעות התבל.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21001