


	
	במוסקבה
	







באתי על העיר ההומיה מוסקבה וסרתי אל חצר גלבוב המפורסמת. שם ישב
דודי ר' יעקב שהיה שו“ב במוסקבה. בחצר זו החזיקו היהודים מקדמת
דנא1, עוד כשהיתה הישיבה ליהודים אסורה לגמרי בעיר הבירה,
כשהיו באים לבקר לשעה את העיר לרגל עסקים נכבדים, היו שוטרים מלוים
אותם משער העיר אל החצר הגלבובית ולמחרת משיבים אותם דרך השער ללכת
לשוב ל”תחום המושב".

ואולם בזמן ההוא הותר לסוחרים, לבעלי־מלאכה, לחיילים שנפטרו מעבודת
הצבא, להתישב במוסקבה ישיבת־קבע, ובה היו כעשרים אלף נפש ויותר.

רוב היהודים ישב ברובע העיר “זאראדיה”, שנמצא בשפלה קרוב אל הנהר
המרופש שנקרא גם כן “מוסקבה”. וביחוד איוו להם למושב את החצר
הגלבובית. שם אפשר היה גם למי שאינו בעל־מלאכה ולא סוחר, משלם
גילדיה2, לשבת ישיבת־קבע, ורק צריך היה להכניס את הפספורט שלו
לסוכן אשר על הבית יחד עם רובל אחד ושלושים קופיקות. את הרובל
היה הסוכן מוסר בתור שוחד למשטרה ושלושים קופיקות לקח לו בעד
טרחתו, ואז היו רושמים על הפספורט “עובר־אורח”, והפספורט היה
מונח אצל הסוכן. וכאשר היתה המשטרה באה בלילה לעשות חיפושים
וביקורת, היה הסוכן אומר להם שפלוני ופלוני הוא רק עובר־אורח,
ולא היו נוגעים בו לרעה. וכשכלה זמן הפספורט היו שולחים אחר
פספורט חדש ושוב היו רושמים אותו בתור “עובר־אורח”. בקיצור:
שם היה “חופש” ליהודים. אפשר היה לשבת במוסקבה עשרות שנים בתור
“עובר־אורח”. על השם, כמובן, אין להקפיד.

אמרו, כשרצה הפוליצמייסטר3 להעשיר את אחד מפקידי המשטרה מינהו
לנציב על חצר גלבוב, ובמשך שנתים, שלוש שנים היה לבעל־בית במוסקבה
ממתנות כהונה…

ובגלל ה“חירות” שניתנה ליהודים בחצר גלבוב, היתה חצר זו מלאה
יהודים, ביחוד מבני דלת העם, אבל מלאה ממש, כדגים מלוחים בחבית.
איש עני היה שוכר לו דירה של שני חדרים. באחד ישב הוא ומשפחתו
ובשני נתן מקומות לינה לעשרה יהודים ויותר, שאין להם משפחה
במוסקבה, ומבשל בשבילם את ארוחתם הדלה. ומזה מתפרנס. רוב היהודים
היו מתפרנסים מסרסרות, מעסקי קומיסיון, ממסחר בתוצאות
הפבריקנטים מהמדרגה השלישית (כלומר: בסחורה זולה וגרועה), או
פשוט בבגדים וכלים ישנים, הנמכרים בשוק הסחבות.

היו בחצר זו גם שני בתי־מדרש, אחד לאשכנזים ואחד לחסידים, מלבד
“מנינים” אחדים.

ומרוב הלחץ והדוחק ששרר בתוך חצר זו היה העיפוש שם נורא. בכלל
לא הצטיינה מוסקבה בזמן ההוא בנקיונה, ופה בחצר גלבוב, ניתנה
חירות גמורה ליושביה להיטבע בזוהמה. ומה יש להגיד על דבר בתי־הכסא
שהיו שם! הריח שהיה עולה משם היה מחניק את כל יושבי המסדרון, ונוסף
לזה כמעט בכל לילה היו באים המנקים עם חביותיהם לגרף את הביבין. אז
נתמלאה כל החצר עיפוש, שלזכרו תאחזני זועה…

ואנכי עד הנה לא הורגלתי בישיבת כרכים. אמנם העיירות שלנו גם כן די
מרופשות, אבל מסביב להן מרחביה, ואילנות מלבלבים ופרחים מבשמים את
האויר, ופה – בית־סוהר מזוהם.

אבל עמנו ישראל צריך פרנסה, ובשביל הפרנסה הוא אנוס לשבת במוסקבה
בחצר גלבוב ולשלם בעד זה שוחד לפקידי המשטרה.

אולם אנכי לא יכולתי לשבת שם. הרגשתי כי אני נחנק. אבל מה לעשות? היה
לי דוד אמיד קצת ברחוב סוליאנקו, הוא ישב בדירה נקיה, ומשפחתו –
הוא ובנו. אשתו מתה עליו שם. וכאשר שמע את התאוננותי על הדירה שלי,
אמר: תשב אצלי. כמדומני, כי איש לא ירגיש בך אם תבוא ללון.

ואנכי קיבלתי את הצעתו בשמחה. אפס כבר לקחה אזני על דבר מעשי פקידי
המשטרה, שמתפרצים בלילות לצוד יהודים, והסיפורים האלה עשו עלי
רושם מדכא. והייתי תמיד שוכב בחרדה וקם בחרדה ויוצא בבוקר כגנב
מתוך השער, לתור לי פרנסה. ואשר יגורתי בא לי. בלילה אחד בשעה השניה
אחר חצות והנה מצלצלים. פקידי המשטרה באו. בדקו את הפספורט שלי,
את תעודת המלאכה שלי (תעודת אמן לזיקוק י"ש) ומצאו, כמובן, שזה לא
מספיק, אלא עוד צריך תעודה על יושר הנהגתי, כלומר: שאין עלי עוון
פוליטי. אחד מהפקידים אמר לקחת את הפספורט ממני ולצוות עלי לבוא
מחר אל בית המשטרה, אבל השני אמר: הז’ידים מילאו כארבה את עיר הבירה.
ילך לו ללון שם בבית־הסוהר. וימסרני בידי חייל אחד.

הולך אני עם החייל המלוני אל בית־הסוהר, ונפשי עגומה, משתאה
ומשתוממת…

אנכי המשכיל, חובב הספרות הרוסית, השותה בצמא את דברי גוגול,
פושקין וטורגאניב, חושב על דבר התאחדות של היהודים עם העם הרוסי
הגדול, מובל כפושע בתוך בירת רוסיה, בעד מה? רק בשביל שאני
יהודי! ואיה הוא הצדק והיושר?

הביאוני לתוך בית־הסוהר וסגרו עלי הדלת. והנה הוא מלא שיכורים
שאספו אותם ברחוב, כמו שנהוג בעיר ההומיה הזאת. הם מתגלגלים על
הרצפה בתוך קיא צואתם, ואנכי – ביניהם. מלבד העיפוש והזוהמה גם
פחד נפל עלי, כי יראתי שפליטי אדם אלה עלולים גם לרציחות.

לאשרי מצאתי חלון שבו אשנב פתוח. ישבתי על החלון ושאפתי רוח מהאשנב
ושהיתי שם עד נכון היום.

בשעה התשיעית בבוקר הביאונו לחדר המשטרה. שם ראיתי, כי בלילה זה
נלכדו עוד שנים־עשר יהודים מהחצר הסמוכה לחצר שישבתי בה. ואולם הם
היו כבר בקיאים וכשהובאו לבית־הסוהר נתנו שוחד למשגיח והוא נתן
להם חדר מיוחד עם מיטות ויכלו שם לישון ולנוח.

מבין הנלכדים נמצאו אחדים שידעו את סוד הפדיון וקיבלו מכל אחד
שלושה רובלים ומסרו לשר הרובע, והוא מסר לנו את הפספורטים נקיים
כמו שהיו בלי לרשום עליהם, שאנו צריכים לצאת מן העיר.

ואז שבתי לחצר גלבוב להיות שם תושב, ככל היהודים ה“תושבים”. הכנסתי
רובל ושלושים קופיקות וקיבלתי את הזכות לשאוף אל קרבי את
העיפוש והזוהמה כבן־חורין.

במוסקבה ראיתי בפעם הראשונה שנאת העם הרוסי אלינו. שמעתי בפעם
הראשונה את השם “ז’יד” יוצא בהדגשה מיוחדה.

אבל זה יארך רק זמן קצר – חשבתי בלבי. – הלא לא לחינם עמלו הסופרים
הגדולים, המתנבאים לאהבת האנושות ולחופש הדעות ולכל הדברים
הטובים. השחר כבר נבקע והשמש מוכרחת לעלות ולהאיר ולפקוח עינים
עיורות…

אזור תקוה לעתיד מזהיר שיבוא בעגלה ובזמן קריב קיבלתי עלי לעת עתה
באהבה את יסורי העיפוש של חצר גלבוב והכבוד שחלקו לנו הפוחזים
והריקים בקראות שם “ז’יד”. צריך לסבול קצת: מלכות החירות, השויון
והאחוה במהרה תבוא.

פרנסתי היתה קטנה מאד גם בעיר הגדולה מוסקבה, וגם קשה היתה ביותר.
צריך היה לרוץ מזאראדיה למאשצ’אנסקאיה ומשם לטוארסקאיה והכל בשביל
איזה פרוטות, שאחר גמר החודש לפעמים לא נפרעו. הביתה יכולתי לשלוח
רק רובלים אחדים. ומשום כך, כאשר נזדמן לי למצוא מצב מלמדות קבוע
בויאזמה (פלך סמולנסק), עזבתי את מוסקבה ונתישבתי בויאזמה. המשטרה
העלימה עין ממני ויכולתי לשבת שם בלי מפריע.

על פי המנהג הקבוע אוכל ה“רבי” חודש חודש בבית אם אחרת, מלבד מה
שהוא מקבל בכסף.

זכורני שחודש אחד אכלתי בבית איש אחד שעבד בצבא ניקולאי הראשון.
המפרנסת היתה אשתו מלכה, כי האיש בעצמו היה כמעט חסר־דעה, וכמעט תמיד
שיכור, ובכל זאת היתה האשה חולקת לו כבוד גדול ומפקחת עליו שלא
יחסר לו כלום בזמנו. ואומנם מעלה יתירה היתה בו – נאמנותו לדת
ישראל. כל קולא במנהגי הדת היתה באה כחנית אל קרבו וכדוב שכול
היה מתמרמר נגד המשנים מהמנהגים המקובלים. פעם אחת התנפל עלי בקצף
נורא על ששילבתי את אצבעות ידי ביום השבת. לפי דעתו זהו סימן של
עצבות ובמעשה זה מחללים את השבת. אנכי כבר ידעתי שאי אפשר להוכיח
לו, כי טועה הוא, ועל כן מיהרתי לקבל עלי, כי לא אוסיף לעשות
עוד כדבר הזה.

אף על פי שסבל הרבה מפקידי הצבא בכל ימי עבודתו הארוכה, בכל זאת
היה מזכיר את השרים ביראת הכבוד. אלה היו גנרלים! – היה הוא מספר
בהתפעלות – ממבטיהם היו כולם נופלים כזבובים. הם ידעו איך לנהל
את הצבא. אמנם הם היו מלקים כדבעי, אבל, כידוע, בלי זה אי אפשר. גם
המלמד כשאינו מלקה, לא יצלח למאומה, ומכל שכן שר־צבא…

לו היה בן משומד שהיתה לו אחוזה קטנה קרוב לויאזמה. את פני אביו
אסור היה לו להיראות, ורק בשעה שלא היה האב בבית, היה הבן סר לפעמים
לבקר את אמו ואת אחיו ומביא להם איזה מתנות מיבול אדמתו. אצל האם
גברה, לפי הנראה, אהבתה לפרי בטנה על אהבתה לדת ישראל. והאחים לא היו
קנאים. לא איכפת היה להם אם אחיהם המיר את דתו…

בשבתי בויאזמה מצאתי חבורה של רעים. אחד מהם היה איש נפלא, ה' סנדר
מרגולין. הוא ידע את הספרות הרוסית וביחוד אהב את החימיה ואת
המיכניקה. הוא היה משרת אצל נוצרי אחד באוסם של י“ש וקיבל 25 רו”כ
לחודש ובקבוק י"ש בכל ערב שבת. הנוצרי עשה עושר רב על ידי גניבת
מכס, אבל היהודי חי בדוחק גדול והיה נאמן לאדוניו ככלב. ופעם היתה
איזו מריבה בינו ובין אדוניו. אז אמר לו האדון: אנכי הלא מאמין בך.
והיהודי המשרת ענהו: ואיזו תועלת יש שאתה מאמין בי? אל תאמין! משכרו
המועט היה חולק לקנות ספרים יקרים ולעשית נסיונות.

כשמת אדוניו נשאר האיש בלי משען לחם ויצא לגור באורשה (פלך
מוהילוב) וימת שם בעוני ולחץ.

עוד ידיד צעיר היה לי, ה' זרחי. הוא היה תלמיד של הגימנסיה במחלקה
הששית. אולם באותה שנה קרה לו אסון. צעיר אחד עני בא ונכנס גם הוא
אל הגימנסיה. זרחי תמך בו בכל כוחו. הוא היה מאסף נדבות ומספיק
לו כל צרכיו. אך הצעיר הזה לא הסתפק בזה וביקש דוקא להתנצר, כדי
שיעלה פתאום לגדולה על ידי איזה “אב־טובל” עשיר. כשנודע הדבר לזרחי,
מיהר ושלח טלגרמה להוריו, והם באו ולקחו אותו מויאזמה והשיבוהו
לעירו. אך כעבור איזה חדשים רימה את הוריו, וישב לויאזמה וקיבל עליו
את הדת הנוצרית והלשין באזני הדירקטור על חברו שהניאו מהתנצר, וזרחי
נאנס לעזוב את הגימנסיה.

עוד ידיד אחד היה לי, צעיר חביב, ישראל קרימשוב, שידע היטב עברית, ונכנס
אז לגימנסיה למחלקה הששית וגמר אותה במדאליה של זהב ואחר כך גמר את
מחלקת הרפואה במוסקבה, והיה לרופא מצוין ומת בוילנא, ממחלת הטיפוס,
שדבקה בו ברפאו חולים.

בכל שבת ובכל יומא דפגרא4 היינו מתאספים יחד בדירתי הקטנה,
שעמדה מחוץ לעיר במקום שוקט וירק מסביב לו, והשתעשענו בשיחת רעים
ובעניני ספרות. עשינו יחדיו חבורה וחתמנו לחצי שנה על “השחר”. והנה
קיבלנו מר' אברהם צוקרמן ז"ל לא שש, אלא ארבע חוברות: הראשונה,
השלישית, הרביעית והששית. התחלנו לכתוב לו והרבה זמן לא ענה כלום
ואחר כך זכינו לתשובה, כי כאשר נחתום על חצי השנה השני ישלח לנו גם
את החוברות החסרות. ומובן מאליו, כי לא חתמנו, וזה גרם שהמעין של
הספרות העברית נסתם ממני לזמן ארוך, והיינו שוברים את צמאוננו
הספרותי רק בספרות הרוסית.

אז חתמנו על ה“רוסקי יברי”5, והתחלתי לשלוח בעצמי אליו איזה
דברים. המאמר הראשון היה “להגנת המלמדים” שעליו חתמתי “לאדיער” ואחר כך
איזה קורספונדנציות.

סוחר אחד ממוסקבה בא לויאזמה וקרא את הפיליטון שלי ונתפעל מאד והוא
נתן תקוה בלבי כי העורך ליפסקירוב במוסקבה, שהוא ידידו, יקבלני
לעובד לו.

התקוה הגדולה, להיות עתונאי גמור, מילאה את כל לבי. המלמדות שהיתה
בעיני לסמל העלבון, נחשבה לי עכשיו לתועבה. בקושי רב הבלגתי על
קוצר־רוחי וסיימתי את הקיץ. וכצפור שנשתחררה מכלובה, מיהרתי לעזוב
את ויאזמה ושבתי למוסקבה, מלא תקוות מזהירות.

אמנם מליפסקירוב לא קיבלתי כל הבטחה וגם הסוחר בעצמו הבטיחני רק
שיהיה לי לעזר עד כמה שידו מגעת. אבל בעיני היה הדבר כל כך פשוט
ובטוח. חשבתי שאני צריך רק לשבת בקרבת המערכת ואז ממילא הכל יהיה יפה.

העתון “נובוסטי דניא”6 היה מכוון בשביל בתי־המרזח, עממי
פשוט. הוא אמנם היה נקי מהזוהמה של הקלריקליות7 ושל שנאת העמים
האחרים, אבל בשאלות עולמיות, היוצאות מגבול החיים היום־יומיים, לא
נגע. הצנזורה היתה חמורה מאד וליפסקירוב יסד את העתון לשם עסק, ולא
לשם איזה אידיאל שהוא.

ליפסקירוב זה היה מתחילה עוזר בעתון החשוך הרשמי “מוסקובסקיה
ואדומוסטי”8 של קאטקוב. ועל פי השתדלותו של קאטקוב ניתן
לליפסקירוב הרשיון להוציא עתון אף על פי שלא גמר בית־ספר גבוה וישב
במוסקבה בזכות של תעודת בעל־מלאכה.

שכרתי לי דירה בביתו של פוליאקוב ברחוב טוארסקאיה, כמובן, לא
בבית הגדול, אלא בבית הקטן שבפנים החצר על יד האורוה, שבו ישב
איזה סוחר־עצים. על יד חדרי היה חדר מיועד לבעלי־העגלות הרוסים,
מוליכי העצים. ובשני ישבתי עם אשתי ושלושת ילדי. בערבים הייתי שומע
סיפורי־מעשיות עממיים, שאחד מבעלי־העגלה היה מספר לחבריו. כמעט בכל
סיפור היה מתואר בתור “גיבור” איזה גלח. ואיזה עוונות לא טפלו
עליו! שיכרון, זימה, שוחד ורצח. אפשר היה ללמוד מזה עד כמה מכבד
המון העם הרוסי את רבותיו הדתיים!..

נכנסתי אל המערכת. העורך קיבל את פני בסבר פנים יפות. יעצני להסתגל
אל עתונו, לראות איך שאחרים כותבים וללמוד מן המפורש על הסתום.
הבאתי לו איזה ענינים כתובים, והוא קיבלם והניחם בארון, בהבטיחו
לקראם אחרי איזה זמן.

אילו היה ה' ליפסקירוב פחות מנומס, כי אז היה בודאי אומר לי:
חביבי, אתה יהודי מכף רגלך עד ראשך, ומה לך אצל עתון רוסי עממי?
ובכלל צריך אתה לדעת, כי להיות סופר תמידי במערכת, ובפרט להיות
רפורטר, זהו כשרון מיוחד ואפשר שאתה, אף על פי שכתבת כבר
פיליטון אחד או שנים בפחות או יותר כשרון, בכל זאת להיות סופר
תמידי לא תוכל לא רק במערכת של “חדשות היום”, אלא אפילו במערכת אחרת.
ואתה הלא יחד עם זה מבקש פרנסה. ועל כן תבקש לך פרנסה אחרת. ואל הספרות
אולי תכנס לפרקים כאורח. אבל ה' ליפסקירוב היה איש מודרני, מנומס.
וכיחש את האמת תחת לשונו. ואנכי בתמימותי האמנתי, כי אוכל סוף סוף
להיות עוזר תמידי במערכת ולהתפרנס מעבודתי הספרותית, קיויתי וסבלתי,
ועמי יחד משפחתי, עד שבאו החיים והורוני דעת על פי דרכם בשוט של
רעב.

ליפסקירוב זה, כנראה, היה איש לא רע־לב. אבל החיים המקולקלים והסביבה
קלקלו אותו, להתרחק מכל דבר אידיאלי וגם מעמו. וסוף סוף, כאשר
התחילה הממשלה להציק ליהודים במוסקבה, המיר את דתו הוא ומשפחתו.

צריך הייתי לחפש שוב אחרי שיעורים לפרנס את בני ביתי, אבל מצאתי
אותם במידה מועטה מאד. כשנולד לי בני אליהו לא היה לי במה להכין את
הברית, לולא עזר לי דודי ר' יעקוב ז"ל, שהיה סנדק אצלו.

ובתוך כך המשטרה נגשה בי, שאוכיח לה שאני עוסק באומנותי (לי היתה
תעודת אופה) עד שפעם כעסתי ואמרתי לשר הרובע: מה אתה רוצה ממני? אין
לי עבודה. הרשות בידך לגרשני ואנכי לא אצטער הרבה על זה, כי לא מצאתי
כלום בעיר הבירה, מלבד רעב.

מאז חדל לנגוש בי והשיב לי את הפספורט.

ומצבי החמרי הלך הלוך ורע. אנוס הייתי לעזוב את מוסקבה וללכת למקום
אחר לבקש פרנסה. אך במה אסע? ומה לעשות עם בני ביתי?

והנה באה חותנתי ז"ל מרומנובה למוסקבה, כי היתה לה “מכה” קטנה
בלחיה. הכנסתי אותה לבית־החולים. וקצת הכסף שהיה עמה לקחתי ממנה
ושלחתי את משפחתי לרומנובה ובעצמי לקחתי להוצאות עד קאלוגה ויצאתי
ממוסקבה בפחי־נפש…

באתי לקאלוגה וסרתי לבית־המדרש. ואנה הייתי יכול לסור אם לא
לבית־המדרש? בכיסי לא היה כלום, ובעיר אין גם אחד מכיר אותי.
וקאלוגה הלא היא עיר של נכרים, ואסור ליהודי להתישב בה.

בית־המדרש היה רשותו של העשיר הישיש ה' זפרן. הוא היה מאנשי־הצבא
הניקולאיבים המשוחררים ועשה עושר, ובעשרו נתן הרבה צדקה ובכלל היה
מנהגו מנהג פטריארך9. בבוקר ביום הששי ניגש אלי ונתן לי שלום.
שאלני כדרך יהודים למולדתי ולעסקי ואמרתי לו, שהנני נוסע בתור
מגיד, והוא ביקש ממני שאסעד אצלו בשבת, ואנכי, כמובן, לא סירבתי.

ואמנם נהניתי מאד משולחנו, לא רק מהמאכלים הערבים שכבר לא באו כמוהם
לפי, אלא ביחוד מהפאטריארכליות של הבית. השולחן היה ערוך, מנורות
של כסף רבות דלקו עליו, בראש השולחן ישב הישיש היפה וסביב השולחן
הארוך ישבו כל בני הבית והמשרתים היהודים. נתודעתי לעוד אנשים
אחדים, יהודים פשוטים, שקיבלו את פני באהבה ובידידות.

ביום לפני המנחה דרשתי בבית־הכנסת. מלא הייתי אז רעיונות לאומיים,
שקראתי בספרי סמולנסקין ועוד ואותם הריקותי לפני קהל שומעי כמו
שיכולתי. וביום הראשון נתן לי ה' זפרן שלושה רובלים ואסע לאורול.

באורול לא מצאתי קבלת־פנים ידידותית. שם היו פרנסי הקהילה
אריסטוקרטים, שאינם הולכים לבית־המדרש, ולעני שכמותי אין מקום להפגש
עמהם. נכנסתי אל הרב המו"ץ10, והוא אמנם הראה לי התקרבות, אבל
להושיע לא היה יכול לי.

אז נמצא לי בצרה עזר מאחד מבני עירי רומנובה. זה היה דוקא יהודי
פשוט, וכשנפגש עמי ברחוב שאלני על דבר מצבי. מאד לא נעים היה לי
להשפיל את כבודי בפניו ולספר לו על דבר מצבי האמיתי, אבל הוא בא
עמי בדברים וחקר ודרש עד שגיליתי לפניו, כי עדיין לא אכלתי ביום ההוא.
הוא תיכף הוליכני לדירתו והאכילני ונתן לי שני רובלים ואסע לקורסק.

בקיצור, איך שהוא הגעתי ביום הששי לבילגורוד ושם דרשתי שוב
ונתקבלתי למורה ביתי בבית ה' ליב כצמן.

אז, אחרי חמישה־ששה שבועות של נדודים, הרגשתי טעמה של שינה במיטה
מוצעה. וכשלמה מימון בשעתו הייתי גם אני יכול לקרוא בשמחה: “הלילה
ישנתי במיטה!”






מאז ומקדם.  ↩



מס מיוחד המקנה לבעליו זכויות מיוחדות.  ↩



ראש המשטרה.  ↩



יום חג.  ↩



“היהודי הרוסי”.  ↩



“חדשות היום”.  ↩



נטיה לשלטון הדת.  ↩



“ידיעות מוסקבה”.  ↩



מנהג אב הדואג לבניו.  ↩



מורה־צדק.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19881