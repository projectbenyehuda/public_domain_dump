


	
	הגבור הקטן
	



(סיפור מחיי אחד הקנטוניסטים)

הקיץ בא בכל תקפו ויגדל החום גם בבוקר. וייעפו העצים ויעמדו בלי
נוע; גם הצפרים נחבאו וכל היקום נדם ויאלם.

וקרני השמש דומם תפזזנה ותשתעשענה על פני הנהר הקטן אשר על יד הכפר הדל
נ. בפלך פרמה אשר בארץ רוסיה הגדולה. על שפת הנהר בקעה רחבת-ידים
וגבעות כחומה עומדות מימין הבקעה ומשמאלה. ועל ההר, אשר בצפון
הנהר, נשקפים בתי הכפר, בתים שפלי קומה ופזורים בלי סדרים; ועל ההר,
אשר מדרום הנהר, יער גדול ושבע-ימים. ובבקעה תרעינה בהמות הכפר
ועל ידן נער רועה כבן עשר.

הנער עלה על ההר וישב בצל עץ רענן, וינח את השוט הארוך הצדה ויוציא את
חלילו מכיסו וישימהו בפיו.

על ראש הנער היה כובע עגול ורם, רחב מלמטה וקצר מלמעלה, מעשה ידי
האיכרים מצמר עבה. מלפנים היתה גם שפה לכובע, אך כבר נקרעה ואיננה, רק
במקומות אחדים נראו עוד עקבותיה. על בשרו היה בגד עבה ממטוה
האיכרים צמר ופשתים יחדיו, בגד ישן וקרוע; ומבעד הקרעים נראה בשר
הנער, כי אך הבגד ההוא יכסה אותו, אין לו לא כותונת ולא מכנסים.
רגליו הדקות והרזות נגלות מבעד כנפות הבגד, והן מכוסות ברפש עד
הברכים.

מי הוא הנער הזה? המילדי האיכרים, אשר מעם הארץ הוא?

לא! גם בני האיכרים העניים לא ילבשו ביום חם כזה בגד צמר עבה, כי
מכנסי בד ילבשו וכתונת בד עליהם; גם מראה פניו הארוכים, עניו
הגדולות והשחורות המפיקות יגון ופחד, אפו הארוך והחד עם גבנון
קטן סמוך לעיניו, כל אלה יעידו בו, כי בן עם אחר הוא, ומארץ אחרת
מוצאו..







אזר3.jpg






כבר, כבר, לפני אלפי שנים נראו נערים כמוהו לרוב, רועים צאן ובקר
בעמק יזרעאל, או צדים דגים בחכה על יד הירדן ושפת ים כנרת. אך אז
לא היו פניהם קודרים כפני הנער אשר לפנינו; גם לבושים היו בלבוש
ארץ הקדם, וכל צעדיהם, כל תנועות גום הראו לדעת, כי לא ידעו יגון
ופחד וכי בארצם ובתוך עמם הם יושבים בשלוה וכבוד…

אך איך התגלגל בן-ציון זה אל ערבות פרמה הרחוקה, אל המקום אשר לא
דרכה בו כף רגל איש עברי מעולם? ומדוע כה קודר ישפיל ראשו? ומי
הלבישו סחבות מגואלות כאלה?

הנער ניסה לחלל מעט בחלילו ועד מהרה חדל, כאילו נוכח לדעת, כי הפעם
לא ישכיל להשמיע את הנגינה אשר חפץ; וירם את עיניו היפות ויבט אל
סביביו – והנה מי הנהר בשובה ונחת הולכים ויורדים הלאה, הלאה, ובהם
נשקפת תכלת השמים המכוסה זעיר שם בעננים קלים ולבנים; והפרות רועות
סביב הנהר, והעגלים מרקדים על יד אמותיהם…

– הה, לו הייתי גם אני – אמר הנער אל לבו – כעגל הזה על יד אמו, כי
אז גם אנכי כמוהו רקדתי, השתעשעתי…

אך כששה חדשים עברו מן העת אשר נפרד ממנה, – מה מאושר היה אז!…

אמו היתה אלמנה עניה אופה עוגות, אך לא מנעה מבנה מחמד עיניה כל
טוב. בכל יום בלכתו אל “חדרו” נתנה לו עוגה גדולה ופרוטה אחת
במזומן. ובלילות החורף, בשובו מחדרו, שר במקהלה מניגוני
החסידים ופנס של נייר בידו. קולו החזק והנעים נשמע מתוך כל קולות
חבריו עד למרחוק. אז ריננו שמים וארץ, הכוכבים, הבתים, העזים כולם
הריעו לקראתו בשמחה וגיל…

ובבואו הביתה נתנה לו אמו הטובה ארוחת הערב, ותשב על ידו ותבט
אליו באהבה רבה ותתענג לראות איך הוא שם את המאכל בפיו. אז סיפר לה
כל אשר למד בחדר, והיא הקשיבה לדבריו בשמחה ועונג מאין כמוהו. אחרי
אכלו לקחתו ותושיבהו על ברכיה, והוא ישן בזרועותיה שנת הילדות
הנעימה…

– לא אקנא בלאה שכנתי הגבירה – אמרה האם המאושרה לנפשה – כי לה אין בן
חכם וטוב כשמואל בני. אמנם לה הרבה כסף ועדיים – אך למה לי כסף –
והנה אוצרי, הנה מטמוני! ובני עוד יגדל ויחכם והיה לרב, לתנא…

ואולם לא ארכה השלוה בבית האלמנה; כי בא היום ובבוקר השכם פרצו
“החוטפים” אל ביתה ויחטפו את “אוצרה” בעודנו ישן ויקחוהו
וישאוהו…

שמואל היה אז בן תשע שנים.

בעוד שני ימים הביאוהו אל עיר המחוז, ואחר שבתו שם כלוא יום תמים,
שמוהו בעגלה גדולה עם עוד שנים-עשר נערים אומללים כמוהו. שני
חיילים הלכו משני עבריה, ואחריה נמשכו אמו ואמות שאר הילדים ותכינה
כף אל כף ותגוזנה שערות ראשן ותיללנה, ולשמע קול יללתן בכו גם
הילדים, ויבכו גם שאר בני העיר…

העגלה הרחיקה ללכת מן העיר, והחיילים ציוו את הנשים כי תשובנה לבתיהן.
אז ניגשה אם שמואל אל העגלה ותחטפהו בזרועותיה, וכרגע כמו דבקו
יחד.

– היה עברי, בני, ומעל אלוהיך לא תסור כל ימי חייך! – קראה האם בבכי
מר ותשקהו בשפתים דולקות.
ברגע ההוא הוציא החייל את בנה מבין זרועותיה ויהדפנה בכוח
ותפול ארצה.

– אהה, אמי, אמי! – קרא הנער ביללה.

אך החייל הזועם גער בו בשפה זרה ויראהו את השוט הגדול אשר בידו.
אז נאנק הנער דומם ודמעותיו שטפו על לחייו, שטפו בלי הפוגות. והעגלה
הרחיקה הלאה הלאה… ושם מרחוק שכבה אמו על הארץ ועליה נקבצו הנשים
המלוות…

ויסעו הנערים ימים רבים, ארכה להם הדרך מאד; כל המעדנים והמגדנות, אשר
נתנו האמות לבניהן, אכלו ה“דודים” – שני החיילים שומריהם, ולילדים
נתנו אך לחם יבש ומים. אולם הדודים לא התנהגו עמם באכזריות, כי
זכרו עוד את הפרוטות אשר נתנו להם האמות, למען יחמלו על בניהן.
ואולי לא הספיקה עבודת הצבא, שארכה כחצי יובל שנים, לגרש מלבם כל
רגש חמלה ורחמים.

ויבואו הנערים אל עיר גדולה ויבואו אל חצר רחבת-ידים, ויראו והנה שם
עוד ילדים רבים, אשר נאספו שם מערים אחרות. וביד כל אחד תרמילו הקטן
עם שארית הטוב, אשר נתנו להם אמותיהם, ואשר לא גזלו מהם ה“דודים”
בדרך, כי לא מצאו בהם חפץ: סידור, חומש, חבילת ציצית ולאחדים היו גם
תפילין. שם עמדו עת רבה ויחכו וירעדו מפחד, מקור ומרעב, כי כל
היום לא ניתן להם אוכל.

ואחר אשר כלו עיניהם מיחל הופיע שר הגדוד, איש-קומה, עבה-הכרס,
פניו אדומים ושפמו אימה, ועל ידו חייל צעיר לימים ופניו שוחקים.
ויביטו שניהם אל הנערים, והחייל הצעיר דיבר באזני שר הגדוד דברים
אחדים ושחוק אדיר נשמע בחצר. אז רמז השר לשני חיילים ויביאו גזרי
עצים יבשים ויבעירו מדורה בתוך החצר. ויראו הנערים וימס לבם, כי
אמרו כי בעבורם הבעירו את המדורה, ועוד מעט ושרפום באש חיים.

ויגש האיש הצעיר אל הילדים וידבר אליהם אידית: האדון שר הגדוד חפץ
להיטיב לכם ונכון הוא לעשות עמכם חסד וטוב, אם אך תשמעו בקולו לכל
אשר יצוה אתכם. גם אני הייתי נער קטן כמוכם, בעת אשר לוקחתי מבית
הורי לעבוד בצבא, והנה עתה גדלתי והייתי לאיש ומשרה כבודה ניתנה על
שכמי…

שמעו הנערים את דברי האיש הצעיר וירחב לבם, כי הקשיבו הפעם דברי
חלקות בשפת אמם; ויאמרו: אין זאת כי אם ירחם שר הגדוד עלינו
והשיבנו אל ערינו ואל בית הורינו ויחפצו מאד לדעת מה ידרוש מהם
השר בעד הטובה הגדולה הזאת ויהיו נכונים לעשות כל פקודותיו.

– לכן, – הוסיף החייל הצעיר אחרי דומיה ארוכה, בהתבוננו אל הרושם
החזק, אשר עשה על קהל שומעיו – לכן כל נער החפץ בחיים טובים ימהר
לעשות את חפץ השר וקרב אל האש והשליך שמה איש איש את סידורו, תפיליו
וציציותיו אשר הבאתם עמכם, כי פה אין לכם חפץ בהם, כי פה תשכילו
כמוני לדעת את הקדוש והטוב באמת…

הנערים התפלאו מאד בשמעם את הדבריו האלה, ויביטו אל המדבר בתמהון
ופחד; כי איך יאמר איש אשר איננו משוגע לרעהו: השלך את הסידור
והציציות אל האש? היעשה כדבר הזה בישראל? ויעמדו הנערים בלי נוע
ויאחזו את תרמיליהם בחזקה. כל אחד מהם זכר את סידורו הקטן וייקר
בעיניו, כאשר תיקר נפש הילד בעיני אמו. לו אמר להם להשליך את נפשם אל
המוקד, כי אז לא היה הדבר לפלא בעיניהם; כי עוד בעת אשר הוצתה האש,
עלה הרעיון על לבבם, כי ישרפום באש חיים, ויהיו נכונים לתת נפשם
בעד אמונתם; אבל להשליך את הסידורים… חלילה! נישרף כרגע ואת
סידורינו לא נשרוף!

וירא החייל הצעיר, כי אין עונהו מכל הנערים, ויקרא שנית קול גדול
לאמור:

– כל נער אשר ישליך בראשונה סידורו באש, ינתן לו שעון-כסף ושרשרת
לתשורה!

אך הנערים עמדו בלי נוע כבראשונה, כאילו לא שמעו את דבריו. אז
התאדמו פני שר הגדוד ויקרא דברים אחדים בקול מושל. מהדברים ההם לא
הבינו כי אם מלה אחת, אשר שמעוה כבר פעמים רבות מפי שומריהם
החיילים בימי מסעם, “ז’יד”; וכרגע מיהרו חיילים אחדים אל הנערים
ויגזלו מהם את סידוריהם וציציותיהם, תפיליהם וחומשיהם, וישליכום אל
האש. ולא נשאו פנים גם לסידור הקטן של שמואל, אשר על גבו היה חרות
שמו באותיות זהב ובתוכו היו דינים ותפילות רבות, אשר לא נראו
בכל הסידורים הפשוטים.

כל הנערים נשאו קול בכי וישפכו דמעות כמים; אך הבערה לא כבתה,
והספרים עלו כולם בלהב השמימה.

והנער שמואל ראה כאשר נגעה לשון האש בעלי סידורו היפה ותלחך אותם
מסביב עד אשר היה הנייר לאפר, והאותיות שמו להן כנפים וכנפשות זכות
התרוממו ותעופינה…

– סידורי וציציותי – קרא שמואל בבכי – עופו נא, עופו אל אמי הטובה
והגדתם לה, כי לא חיללתי את הקודש; באישון עיני שמרתיכם ואך אנשים
רשעים גזלו אתכם מידי. ובעלותכם השמימה תמליצו טוב בעדי לפני כסא
הכבוד, כי ישיבני ה' אל אמי.

האש כבתה, חפצי הקודש נשרפו ויהיו לגל אפר. הילדים בכו את השריפה,
יללו, נאנקו, ושר-הצבא ורעיו שחקו ויתלוצצו. ואחר ציוה ויביאו את
כולם אל חדר אחד רחב-ידים; שם עמדו שולחנות ארוכים ועליהם עוגות
סולת, נקניקים, בשר צלי ומעושן, וריחם הטוב נדף בחזקה ויבוא אל אף
הילדים הרעבים, כי רעבים היו מאד. נרות רבים האירו את החדר.

ויעמידו אנשי החיל את הנערים בשורה, והאיש הצעיר ניגש אליהם ויאמר:

– ראה ראיתי והנה קשי-עורף אתם; דיברתי אליכם בשם שר הגדוד, כי
תשליכו את ה“סמרטוטים” אשר הבאתם עמכם ולא שמעתם; אולם שר הגדוד חפץ
עוד להיטיב לכם, ועל כן נכון הוא לסלוח לכם על חטאתכם, אך היו אתם
לבנים מקשיבים ואז יהיה הוא לכם לאב רחום. הנה עיניכם הרואות את כל
הטוב הערוך פה על השולחן, כל אלה מוכנים למענכם. והיה כל נער אשר
ישים עליו אות הצלב כאשר אני עושה לפניכם – וישב אל השולחן, ואכל
ושבע ממיטב המטעמים ככל אשר תאוה נפשו. והנער אשר לא ישמע לקולי,
יובא אל בור כלא ויוסר על איולתו.

נערים אחדים לא יכלו עוד לעמוד בנסיון, כי הציקם הרעב מאד, ונפשם
כלתה בראותם את המטעמים אשר על השולחן, ויאותו לדברי המסית, ואחרי
אשר שמו עליהם ביד רועדת את אות הצלב, מיהרו אנשי-החיל ויושיבום אל
השולחן. ושם בירכו בלחש את ברכת “המוציא” ויאכלו. אך רוב הנערים
לא אבו למכור את דתם בלחם ויעמדו מנגד; ובעינים כלות הביטו אל
המאכלים אשר הביאו רעיהם אל פיהם ורעבונם גדל שבעתים. ובכל זאת
התגברו על תאותם ויביטו בשאט-נפש אל המסית אשר לעג להם להרעימם
ולהגדיל ענותם.

כאשר כילו הנערים, אשר המירו את דתם, לאכול – ציוה שר הגדוד ויביאו
את הנערים קשי-העורף אל חדר אחד, אשר היה צר לפי מספר הכלואים, גם
התנור הוסק בו יותר מדי ויגבר החום מאד. שם ישבו הנערים האומללים
על הרצפה המכוסה ברפש, כי כשלו רגליהם אחרי עמדם עת רבה ויאמרו
לישון מעט. אולם השינה נדדה מעיניהם, כי הציקם הרעב מאד, ועד מהרה היה
הרעב לצמא עז אוכל קרב ולב.

ויראו הנערים והנה בפינה עומדת גיגית גדולה ועל שוליה מעט מים
סרוחים וכלי אין לשאוב בו. נואשים ואובדי-עצות עמדו על יד הגיגית
ויתרפקו עליה ויביטו אל תוכה בעינים כלות.

גדול היה מכאובם בעמדם רעבים מנגד לשולחן הערוך, ובראותם כי רעיהם
אוכלים לשובע; אך המכאוב ההוא כאין נחשב להם מול המכאוב הנורא אשר
גבר בהם עתה, בהביטם אל המים אשר בגיגית, כי כמו אש אוכלה בערה
בקרבם, ולשונם יבשה כעץ.

ושמואל הקטן גם הוא עלה על הגיגית ויבט אל תוכה רגעים אחדים וכרגע
קפץ ויבוא אל תוכה. אחריו אמרו עוד אחדים לקפוץ, אך הוא הניאם
מעשות כדבר הזה, בהבטיחו אותם כי הוא ישקה אותם לבדו ולא
יעכירו את המים ברגליהם, וישת שמואל מן המים בכובעו ויתן לעומדים
אל הגיגית מסביב, וישתו וישיבו את נפשם.

ויהי אחרי שתותם דים, ויבקש שמואל לצאת מן הגיגית ולא יכול; כי בבואו
אל הגיגית תמך את רגליו על החישוקים הסובבים את הגיגית מחוץ, ובצאתו
לא מצא במה לתמוך את רגליו; והגיגית גבוהה עד אשר אך בעמל רב השיג
בידיו את שפתה, וקירותיה חלקלקים. ויבקשו הנערים עצות להוציאו ולא
מצאו. ויאמר שמואל: אמנם יש תחבולה להוציאני מן הגיגית, אך יראתי פן
נינחם אחרי כן על מעשינו. ויפצרו בו הנערים להגיד להם את התחבולה.
ויען שמואל ויאמר:

התחבולה פשוטה היא וקלה: להפוך את הגיגית על צדה. אולם אם נהפכנה
ישפכו המים ממנה, ואם עוד נצמא – במה נשבור אז צמאוננו?

ויענו הנערים ויאמרו:

– אנחנו שתינו כבר לרויה ולא נבקש עוד לשתות.

– אם כן – אמר שמואל – הפכו את הגיגית! אך נשתה עוד כולנו מן המים
בטרם תשפכום.

וישמעו הנערים לקולו וישתו עוד איש כיכלתו, ואחר אחזו כל הנערים
בגיגית ובקול תרועת שמחה הטוה ויהפכוה וישפכו המים על פני החדר,
ושמואל נפל מן הגיגית כולו טבול במים, וישחקו כל הנערים ויריעו,
וישכחו כי רעבים הם וכי בכלא צר הם כלואים. וכעבור שעה ישנו כולם
על הרצפה המגואלה שינה מתוקה, וגם שמואל בתוכם בבגדיו הרטובים…

אפס בחצות הלילה באה נבואת שמואל: נערים אחדים התעוררו ויבקשו
לשתות ולא מצאו, ויתנו קולם בבכי, וייקץ שמואל לקול צעקתם ויבט אל
כל סביביו, וירא והנה בפינת החדר במורד נקוו מעט מים – וינס לשאבם
בידיו ולא יכול, כי לא עמוקים היו. ויראו הצמאים כי אבדה תקוה מהם
ויוסיפו לבכות, ואחדים ניסו לגעת בשפתותיהם אל המים וילקקום.
ויקח שמואל את כובעו ויטבלנו במים ויגישהו אל פי האחד וישב את
נפשו, ואחר אל פי השני עד כלות המים מעל הרצפה, אשר ליקקוה בלשונם
עד נכון היום.

אז נפתח חדר כלאם ואיש-צבא בא, ויצום לצאת החוצה, ויקומו רבים,
ואולם אחדים הוסיפו לשכב ויגש האיש אליהם ויעוררם, ויקיצו משנתם,
ויאנחו ויתהפכו מצדם אל צדם ופניהם בערו כאש, ויתאמצו לקום על
רגליהם ולא יכלו. ויירק איש-הצבא ויקללם באמם ויפן ויצא עם הנערים
הבריאים החוצה.

ויעמידו אנשי-הצבא את הנערים בשתי שורות, ויצוום לעמוד הכן, ויתחזקו
הנערים ויעמודו. וכעבור חצי שעה נגלו לפניהם שר הגדוד והמסית, ויפעם
לבב הנערים ויחרדו וייראו מהרים עיניהם.

ויקרא אליו המסית את אחד הנערים וישאלהו בשחוק קל:

– האכלת מאומה בלילה?

– לא אכלתי – ענה הנער ועיניו מלאו דמעה.

– ומים שתיתם? – הוסיף המסית לשאול.
– שתינו – ענה הנער.
– ומי השקה אתכם?
– שמואל.
– מי הוא שמואל?

ויראהו הנער את המשקה, את שמואל.

ושמואל שמע את אשר דיברו, ורוח גאוה לבשה אותו, כי הבין את כל
הטוב אשר עשה אתמול, בהשיבו נפשות רעיו הצמאים. ויקרא המסית לשמואל
ויעמוד לפניו בלי מורך. ויאמר אליו המסית:

– הגד נא לי, איך השקית את רעיך, ולך לא היה כלי לשאוב בו, והגיגית
גבוהה ממך כמעט כפלים?

ויגד לו שמואל את כל תחבולותיו. ויפן המסית אל שר הגדוד וידבר עמו
דברים אחדים, וישחקו שניהם. ושר הגדוד פנה אל שמואל, ויחלק בידו
הרחבה את ראש הנער, ויבט אליו כאשר יביט איש על תרנגולת מפוטמה לפני
חג הפסח, בטרם ישלחנה אל השוחט, ויקרא:

– אך זה יהודי קטן, אך זה יהודי קטן!

– רואה אני – אמר המסית אליו, – כי נער חכם אתה, על כן חפץ אני מאד
להביאך בברית דתנו, למען ייטב לך גם פה וגם בשמים ממעל. הלמדת תנ"ך?..

– למדתי.

– אם כן הבה ונתוכח יחד, יהיה אם אנצחך – והיית לנוצרי כמוני, ואם
אתה תנצחני – והייתי יהודי כמוך.

שחוק קל עבר על שפתי שמואל.

– למה תשחק, שמואל? – הוסיף המסית לדבר בלשון רכה – הגד נא לי כל
אשר בלבבך. הגד, אל תירא ממני.

– אני – ענה שמואל בתום ילדותי – אינני חפץ, כי תשוב להיות יהודי,
כי שרפת בידיך סידורים ותפילין, אשר בהם כתובים דברי אלוהים חיים.
ואולי מעודך לא היית יהודי, כי איש יהודי לא יעשה כדבר הזה.

– אמיץ לב אתה – ענה המסית בכעס, – ותרופה אחרת לנו להרך את לבבך אם
הוא לב ברזל… הביאו השוטים!

ויביא חייל אחד שוטים ויפשט את הנער את מכנסיו, אשר לא יבשו עוד ממי
הגיגית, ויפילהו ארצה אל השלג וידוש את בשרו עד שפוך דם.

– התעז עוד לדבר כדברים האלה? – קרא המסית ויחרוק שן.

אך שמואל לא ענהו עוד מאומה. לשונו דבקה לחכו ממכאוב ומקלון.
כי לא נגע שוט בבשרו מעודו. אך מבטי עיניו הביעו את רגשי לבבו,
כי מבזה הוא בכל שאט-נפש את מענהו האכזר, וגם את שר-הצבא, אשר עמד
וירא את העול הגדול אשר נעשה לו, וגם שחק שחוק גדול, ורשעת המסית
הפיקה ממנו רצון.

לו היתה פה אמי – חשב שמואל – כי אז ניקרה בצפרניה את עיני האכזרים
האלה. אך רחוקה רחוקה היא ממני, ומאומה לא תדע מכל אשר יעשו לי
האנשים הרשעים האלה. א, מי ילך להגיד לה?

ובהיות שמואל תפוש במחשבות לא ראה, כי כבר הובא יחד עם רעיו אל
חדר-האוכל, אשר שם היה השולחן ערוך כמו אתמול.

– שמואל – קרא המסית בנגעו בשכם הילד – הנה דיברתי אליך אתמול
בלשון רכה, גם יסרתיך היום על אשר העזת פניך נגדי, ועתה רב לך
להקשות ערפך; שים את אות הצלב על לבך ושב אל השולחן לאכול. הטוב
טוב לך כי תגוע ככלב ברעב?

שמואל נאנק דום ולא ענה דבר.

– ואתם, נערים – קרא המסית בפנותו אל יתר הנערים – אל תלמדו אל דרך
העיקש הזה. מהרו ועשו את מצות שר הגדוד והתענגו על כל טוב,
ומחסור ותלאה לא תדעו עוד.

ורוח אחדים רפתה מרעב ותלאה, ויאותו לעשות כמצות המסית, ויפרדו
מעל אחיהם…

וירא שמואל, והנה גם נוח רעהו, אשר למד אתו בחדר וכמוהו היה ידוע
לתלמיד מקשיב וירא-שמים, נבדל גם הוא וילך ויקרב אל השולחן.

האומנם ישים הוא את אות הצלב על לבו וידיו לא תיבשנה? – דימה שמואל
בלבבו.

אך הנער שם את האות על לבו וכל רע לא אונה לו, ידו לא יבשה, אך רעדה
מעט, ופניו הלבינו, אבל לא נהפכו לאחור; והנה ישב לאכול וישם שיניו
באוכל, ומפי שמואל נזל ריר ועיניו כלו לראות… ויבט על סביביו
והנה אך מתי מספר נשארו, עומדים ורועדים…

מדוע לא אעשה גם אני כמוהו? – שאל שמואל לנפשו – הן לא כבד הוא
לשים את האות ומאום לא יגרע ממני… הבה אעשה גם אני כמעשהו ואשב
ואוכל…

“היה, בני, עברי, ומעל אלוהיך לא תסור כל ימי חייך” – רעמו דברי
אמו באזניו, ויתחרט על אשר עלה ספק בלבבו: היעזוב את דתו אם לא? –
“אמותה – קרא שמואל בהחלטה – ומדתי לא אסור!” – ויבט בבוז
ושאט-נפש אל נוח רעהו…

אחרי אשר אכלו הנערים אשר המירו את דתם, הוציאו משם את הנערים היהודים
ויובילום אל החדר אשר לנו בו, ויתנו להם לחם מעופש, פרוסה קטנה
לאיש ומים לחץ, ויאכלו וישבעו ויברכו את אלוהי ישראל, אלוהי
אבותם. בעוד שבוע ימים נסעו משם כל הנערים אשר לוקחו לצבא, כאלה
אשר נשארו באמונת אבותם כן אלה אשר המירוה בדת הנוצרית, ויתמהמהו
בערים אחרות חודש פה וחודש שם, עד בוא ימי הקיץ. ואחרי אשר לא חסה
עליהם עין לרחצם ולתת להם כותנות נקיות, דבקה בהם צרעת. ויצו שר
הגדוד ויובילו אנשי-הצבא את הנערים אל הנהר ובשוטים אנסו אותם
לבוא המימה, וידחקו איש את רעהו ויצללו רבים במים ויאבדו, ואך אלה
אשר ידעו לשחות, או אשר עמדו על שפת הנהר – ניצלו! ואיש לא שת לבו
לדעת כמה אבדו וכמה נשארו, כי כשר הגדוד כן אנשי-הצבא קצה נפשם
לטפל בילדים, והיו שמחים לו האבידם הדבר כליל.

ושארית הפליטה, אשר נשארו מחרב המות, עברו ערים ונהרים, שדות
ויערים עד בואם אל פלך פרמה. שם נתנו אותם על יד איכרי הכפר, למען
יגדלו אותם ולא יהיו עוד למשא על אנשי-הצבא. ומלבד זה בשבתם בבתי
הנוצרים ימהרו לעזוב כל מנהגי אבותיהם ויהיו לנוצרים גמורים.

ושמואל ניתן על יד אנטון רועה הכפר… לחנכו.

ואנטון הרועה את תורת החינוך לא למד; בילדותו היה רועה נאמן לבקר
ולצאן, ובהיותו לאיש החל לתת ביין עינו, ולא השגיח עוד אל עדרו
כבראשונה. ובשנה הזאת, אחרי אשר אבדה פרה לזקן הכפר, אמרה העדה לבקש
לה רועה אחר ולא מצאה, כי עניה היתה העדה ולא השיגה ידה לשלם את השכר
הדל אשר הבטיחה לאנטון.

על יד הרועה הזה ניתן שמואל לקחת לקח, למען הסיר ממנו את ה“מידות
הנשחתות”, אשר דבקו בו בבית אמו, ולטעת בקרבו מידות טובות,
למען יהיה אזרח מועיל לממשלה, לארץ מולדתו ולמין האדם כולו…

ויתן אנטון לשמואל שוט ארוך ויורהו לצאת ולבוא לפני הצאן, וילמדהו
להסתפק במועט; כי השכר הדל, אשר נתנה לו העדה, לא הספיק לו לרוות
בו צמאונו ליין-שרף, ומה גם לקנות לחם, אשר היה בעיניו כדבר
מיותר, אשר יובא אך על שולחן העשירים. וירעב שמואל ללחם וישבע
מהלומות. לחם קיבל אך פעם ביום, או בשני ימים, ומהלומות בכל עת
אשר שכרון אדוניו לא הגיע עד מרום קצו… אנטון לא היה רע-לב; אמנם
לרגעים חירף את חניכו בשם “יהודי ארור”, אך החרפות האלה לא יצאו מן
הלב, כי אם מן השפה ולחוץ, כאילו ביקש רק לצאת ידי חובתו, כי “אי
אפשר בלאו הכי”, אבל כאשר שתה שלוש או ארבע כוסות, ולא מצא לשתות
לרויה, אז היה לנמר אכזרי, אשר יטרוף וירמוס כל אשר ימצא על דרכו
ויבקש להאביד ולשחת עולם ומלואו…

והנה הלך אנטון בבוקר השכם אל בית המשקה, אחרי הובילו את העדר אל
מקום המרעה ויעזבנו על יד שמואל עוזרו. ושמואל לא אכל לחם אתמול
בערב, וגם היום בבוקר לא טעם עוד מאומה. אמנם “דודו”, הבטיחו,
כי יביא לו לחם מבית המשקה; אך שמואל יודע כבר ערך ההבטחות של
“דודו”, וידע את אשר יביא לו מבית המשקה… על כן מרה לו נפשו מאד,
על כן יחריש גם החליל, אשר הראה בו אתמול נפלאות, ונאלמה שירתו,
שארית שעשועיו…

– עוד לא התפללתי היום – אמר שמואל בלבו – כי למה אתפלל וה' לא
ישמע לקולי? הוא אינו חפץ, כי אתפלל אליו, כי לו חפץ בתפילתי, מדוע
נתן לאש לאכול את סידורי היפה? לו היה הסידור עמדי, כי אז יכולתי
להתפלל כל התפילה וגם לקרוא תהילים; ועתה על-פה לא אוכל להתפלל רק
תפילות אחדות. אין זאת, כי אין חפץ לה' בתפילתי, כי חוטא ופושע
אנכי: כמה פעמים נפלה כיפתי מעל ראשי בשנתי ואישן בראש גלוי. כמה
פעמים שכחתי לאמור “יעלה ויבוא” בליל ראש-חודש… לכן מאס בי אלוהי,
וישליכני מבית אמי אל ארץ רחוקה, ויתנני בידי אנשים רעים ואת סידורי –
למאכולת אש, לאמור: אין לי חפץ לא בך ולא בתפילתך, כי ה' הצדיק יתעב
את החוטא ואת תפילתו, לכן לא ברא את אנטון יהודי; כי ידע מראש, כי
שיכור יהיה ואכזר, ויאמר: יולד אנטון נכרי והתפלל אל אלוהי
הנכרים…

– אבל, אלוהי! – קרא הנער אחרי דומיה מעטה – גם אם שנאת, מאסת אותי, גם
אם לא תערב לך תפילתי, תפילת נער חוטא, בכל זאת לא אחדל מעבדך ושפתי לא
אכלא מהתפלל אליך. סלח נא, אלי, לחטאותי המרובות ואם לא למעני
תעשה, עשה למען אמי היקרה העובדת אותך באמת ובלב שלם. ואם חפץ אתה
כי נהיה צדיקים, קבץ את כל בני ישראל מארבע כנפות הארץ והבאתם
לארץ-ישראל. שם לא יגזלו עוד אנשים אכזרים ילדים מחיק אמותם להדיחם
מעל ה', ולא יאכלו בני עם קדוש כל טמא וכל טריפה, כאשר אנחנו אוכלים
פה, ולא יחללו את שבתותיך ומועדיך, כאשר אנחנו אוכלים פה, ולא
יחללו את שבתותיך ומועדיך, כאשר אנחנו מחללים אותם פה; שם לא נהיה
עוד עבדים לאנטונים שיכורים אשר יכונו בלי חמלה וישימונו מרמס
לרגליהם, שם לא ישרפו את סידורינו ולא יאנסונו לחטא ולפשע. שם נוכל
לעבדך באמת ושבנו אליך בתשובה שלמה. ועתה, אלוהי! כל עוד אשר
אנטון השיכור אדוני הוא, כל עוד אשר ידי ורגלי אסורות ואנוס אני
לעשות את מצות אדוני, אשר לא ידעך, אל תדרוש ממני הרבה, אל תחשוב לי
את חטאי ואל תמנה את עוונותי הרבים, וקבל את תפילתי הקצרה ברצון…

אז התפלל שמואל תפילה חמה מאד, ורוח בן ישי הרועה נחה עליו ותפזר את
ענן היגון מעל לבבו, וידע, כי קרוב אלוהים אליו לשמור עליו בגיא
צלמות, לנהלו ולהשיבו אל אמו…

– ועתה, אלוהי – הוסיף שמואל אחרי גמרו את תפילת “שמונה-עשרה”, – שמע
נא את תפילת עבדך הרעב ופקח עיני למצוא במה להחיות נפשי. הלא אתה שמעת
לקול הנער ישמעאל בהיותו עיף וצמא במדבר, אף כי אמו לא היתה מזרע
ישראל ולא צדקנית כאמי היקרה; שמע נא אל תפילת עבדך ותן לי במה לשבור
רעבוני. הן לך תבל ומלואה ופת לחם במה נחשבה בעיניך? גם אמי, אף כי
לא עשירה היא, בכל זאת תתן לכל עני פת לחם וגם פרוטה, ואתה הלא עשיר
אתה, כי לך הכסף ולך הזהב ולמה תקפוץ ידך ממני? אנא, ה', תן לי מזון,
כי רעב אנכי מאד. מאומה לא אבקש ממך, כי אם פת לחם…

וכרגע והנה אורו פני שמואל, כי רעיון חדש עלה על לבו… וימהר
ויגש אל אחת הפרות וישב תחתיה ויאמר:


הבי נא, פרתי הטובה, ואינק מדדיך.


ויקח שמואל את פטמת הדד וישם בפיו ויינק. ותט הפרה את ראשה ותבט
אליו בחמלה ורחמים כאומרת לו: קח לך, נער נידח, מחלבי ושתה ככל
אות נפשך, כי לא אדם אנכי, והטוב אשר נתן לי אלוהים – הנני לתת בנפש
חפצה לכל מבקש. ואני לא אשים פדות בין בן עם זה לבן עם אחר ובין בן
אמונה אחת לבן אמונה אחרת.

ויינק שמואל וישבע ותשב נפשו. אז הוציא את החליל ויברך את אלוהיו
בשיר חדש, ולשמע מנגינותיו התעוררו כל צפרי היער ויריעו, והעצים
התלחשו וכאילו שוחחו ביניהם בשבח הגיבור הקטן הזה.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19513