


	
	בימי חמלניצקי (סיפור היסטורי)
	








מוקדש לש. בן-ציון שטרח בעריכת הסיפור




פתיחה

לא הרחק מעיר יקאטרינוסלב, בתוך נהר הדניפר, ניצבים פזורים פה
ושם אבנים גדולות וסלעים נוראים, הנקראים “פורוגים”, לאמור:
מפתנים. הפורוגים הללו חוסמים את שבולת הנהר, ולכן הומים שם הגלים
בשטפם ורועשים בין הצוקים בלי הפסק. משני עברי הנהר ההומה הזה
תשתרע הערבה הגדולה, ערבת אוקראינה, המגעת עד לגדותיהם של הים השחור
והים האזובי. בערבה זו ישבו מימי קדם הקוזקים הפורוגיים, חוטר
מגזע הסלאוים, שקיבלו את הדת הנוצרית-היונית (“פראבוסלאוית”
בלשונם) ושכניהם על יד הים השחור בארץ קרים היו הטאטארים.

והטטארים אבירי לב, גיבורי מלחמה, החיים על הביזה, ויהיו מתנפלים על
העמים שכניהם ויבוזו אותם, ויחרימו את עריהם וכפריהם. את הגברים החזקים
המיתו בחרב ואת החלשים הוליכו לחופי ארץ הקדם וימכרום שם לעבדים.

מובן מאליו, כי הטאטארים ההם היו מתנפלים גם על הקוזאקים שכניהם
ובוזזים את רכושם; ואולם הקוזאקים אף הם לא היו מן הנעלבים ואינם
עולבים ויהיו משיבים לטאטארים כמפעלם בדם ואש וחרב נוקמת. המישור
הגדול, רחב-הידים, המשתרע לאין קץ, נתן בלב הקוזאק שאיפה לחופש בלי
מצרים, חופש פראי. הפורוגים, שהיה הקוזאק שט ביניהם על סירתו הקלה
בחרף נפש, והמלחמות התמידיות עם צרי עמו, עשוהו לגיבור שואף
מלחמה, אמיץ-לב כחית הערבה, שש לקראת נשק ולא חת מפני כל.

בשנת 1340 לספירת הנוצרים לכדו הפולנים את רוסיה הקטנה והאיכרים
היושבים בה היו להם לעבדים, אך הקוזאקים נשארו בני-חורין, מפני שלא
היו מעבדים את שדותיהם; עיקר פרנסתם היו הציד והגזילה: צדו חיות
ודגים ופשטו בגדוד על הטאטארים ועל התורכים שכניהם.

וזיגיסמונד הראשון מלך פולין נתן להם, לקוזאקים, את הארץ אשר
מהפורוגים ומטה לנחלה, וזכויות יתירות נתן להם, ובלבד שישמרו על
הגבול ולא יתנו לטאטארים להתנפל על אחוזות הפולנים. ויהי שלום בין
הפולנים והקוזאקים החפשים, ובני רוסיה הקטנה, האיכרים, עובדים את
הפולנים, נושאים עול מלכות וסרים למשמעתה.

אך מעת שהתחילו הישועים (חברה של קתולים קנאים) לשפוך את רוחם על
פולין, מלאה הארץ שוד ומהומה. זיגיסמונד השלישי היה תלמיד מקשיב
לישועים הקנאים, והמלך והאצילים התחילו לנגוש באיכרים יושבי רוסיה
הקטנה, ניצלו אותם, עיוו משפטם ולא נתנום לעבוד את אלוהיהם כדת
הנוצרית-היונית. וינסו בכל תחבולות להטות את לבם שיקבלו עליהם את
הדת הקתולית. אז יעזבו רבים מהאיכרים את שדותיהם מחמת המציק וינוסו
אל הקוזאקים הפורוגיים בני אומתם, ועל ידי זה הלך מספר הקוזאקים
הלוך ורב. ושנאה עזה התחוללה בין הקוזאקים והפולנים, שנאה שהביאה
לעתים קרובות לידי תגרות ושפיכות דמים.

אז החלה הממשלה הפולנית להצר לקוזאקים מאד, וכדי להטיל עליהם אימה היו
דנים אותם במיתות קשות ואכזריות: תלאום, הושיבום על שפודי-עץ
חדים שנקבו את בני-מעיהם, קיצצו את ידיהם ואת רגליהם ועוד כאלה מיתות
משונות ועינויים נוראים. אך כל זה לא עצר את הקוזאקים ממרידה, כי
תמיד נוספו עליהם חברים חדשים מן האיכרים, ולעתים קרובות היו מורדים
ביד רמה בפולנים.

גם מן היהודים נטלו אז הפולנים כל הזכויות שניתנו להם על ידי מלכי
פולין הראשונים. אך ישראל, עם עשוק וגזול, המלומד בצרותיו
ובעיוות דינו, סבל וידום. הוא סבל – אבל על ידי זה שפלה רוחו
מאד, כי למד להרכין את ראשו יותר מדי לפני כל אציל-נבל… וישם
כעפר נפשו וגוו לפני כל “פריץ” הולל ומשתגע.

בשנת ת"ח התפרצו הקוזאקים, כרוח סערה המתחוללת בערבה, וישברו
וינפצו את הבנין הישן והרעוע של מלכות פולין; אולם יחד עם זה
הרגו “דרך אגב” באוקראינה, פולין וליטא כשלוש מאות אלף איש מן
היהודים.

עת צרה, “גזירה” נוראה, היתה בימים ההם על ישראל. קהילות רבות כלו
ספו אז מחרב הקוזאקים הקנאים והצמאים לדם. לזכר הימים הנוראים האלה
נקבעה “תענית ציבור” בישראל לדורות, הלא היא תענית כ' סיון.

ועל המאורעות של הימים ההם נוסד הסיפור שיבוא להלן.





בבית הגביר

א

שבת בבוקר.

שקט ודממה בעיר לובני שבפלך פולטאבה. שמש האביב שפכה אור עדין
ואדמדם על פני גגות-התבן השחורים ועל פני העצים הערומים שהתחילו
מוציאים ציצים, זרחה והבהיקה על הרפש שבככר השוק הגדול.

בלילה ניתך גשם סוחף, כאשר יקרה לפרקים בערבה, אך עד הבוקר נפזרו
העבים, פסק הסער – ויהי אור, אור חדש זה של אביב, המעורב בנחת של
שבת. השוק ריק מאדם, כל החנויות הקטנות והצריפים שמסביב לככר
סגורים ונעולים, אביב ושבתון בעיירה.

שרויה השבת גם על פני הבית הגדול והחזק של חוכר העיר נחום טאראן,
ועל אסמיו בעלי שתי הקומות; בחצר רחבת-הידים, המוקפת גדר חזקה כמבצר,
אין קול ואין צוחה, הכל שובת שם ודומם… הנה יצא לו בעל-הבית
מפתח ביתו להתבונן בחצרו. בלילה שמע את הרוח שהוא נאנח ומתגעש,
מתרגז ומריע, כאילו ביקש להחריב את העולם כולו. עכשיו יצא לראות
אם לא הזיקה הסערה ברשות שלו. המשרתים ראו את אדונם ויסירו את
כובעיהם וישתחוו לפניו ביראת הכבוד.

– מה נשמע, אנדריוחה – שאל נחום.

– תודה לאל, שלום – ענה העבד – אך העץ הזקן שבגן נעקר.

– העץ הזקן? – שאל נחום בפחד. הוא נזכר, כי פעם אמרה לו צוענית
אחת, כי בעץ הזה תלוי כל מזלו…

– הסוס הלבן – הוסיף אנדריוחה והודיע – היה כולו מכוסה זיעה, כמו
רוחץ בסבון, אין זאת כי “דומוביק”1 התעלל בו הלילה.

– אולי יודע אתה איזו תרופה לגרש את הדומוביקים? – שאל נחום בדאגה.

– אם יזרוק הכוהן מים קדושים…

– כלום אין תרופה אחרת?.. – הפסיקו נחום בשאלה של רוגז – הלא יש
לוחשי-לחשים. האומנם אין לחש לדומוביקים?

– לדומוביקים אין לחש – ענה אנדריוחה והתגרד בערפו – אפשר נחזיק
שעיר עזים באורוה. אומרים כי מפני השעיר הם יראים מעט.

– צריך… – הסכים נחום והלך לו לסייר את חצרו לכל פינותיה. ולאחר
שהתבונן אל הכל בעין חודרת שב אל הבית.

בחדר התיכון בקרן-זוית שאצל החלון ישב לו אדם עני אחד כפוף
ודל-בשר, לחייו צמוקות, עיניו גדולות ובוערות וזקנו לבן
כולו. לבושו קאפוטה בלה ומצנפת על ראשו. הוא ישב וצמצם את עצמו
לתוך הזוית ועבר בלחש על פרשת השבוע מתוך החומש.

יהודי זה היה אורח עני שהוזמן לאכול אצל הגביר ר' נחומצ’י בשבת,
ונשאר ללון בביתו, מפני הגשם החזק, שהחל לרדת בזעף בשעת הסעודה.

נחום הביט בעיניו הקטנות והאמוצות אל התיבה שעמדה בחדר-משכבו
נוכח הפתח, וכשראה שהמפתחות תלויים במנעולה, נתבהל קצת ואמר
בלבו: “ודאי שכחתים שם אמש”.

בפעם הראשונה בימי חייו קרהו כדבר הזה. בכל פעם היה מניח את
המפתחות תחת הכר מראשותיו. אמנם אין גנבים בביתו, ואפילו אם היה
עוזב את התיבה פתוחה, לא היה מעיז שום אדם להכנס אל חדר-משכבו זה –
מפני שנחום היה יכול אפילו להסיר את ראש החצוף מעל כתפיו, ובכל זאת
– לא כך בעל-הבית עושה…

ונחום ניגש אל התיבה, פתח כפורתה ונסתכל בארגז הקטן שבתוכה…
והנה חסר שם צרור קטן של חמישים דינר. זוכר נחום היטב כי אתמול לפנות
ערב, אחרי הדלקת הנרות, קיבל סכום זה מיד הקצבים שבאו מפולטאבה,
דמי-קדימה בעד עשרה פרי-אוקראינה, ואת הכסף ההוא צרר בצרור מיוחד
והניח בארגז זה, והנה איננו… מי לקחו?

“מובן מאליו”, חשב ר' נחומ’צי בכעס, " זוהי מלאכת העני. הציעו לו מיטה
כדי שיגנוב…"

הוא היה נזהר תמיד, שלא לתת לקבצנים לינה בתוך ביתו. עשיר שכמותו
צריך להזמין אורח לשבת, בלי זה אי אפשר, אבל לאחר שאכל הקבצן – ילך
לו, לבית-המדרש או להקדש. אך הפעם נכשל בר' איצי “נאמנו” שביקש
“רחמנות” על עני זה, שיתן לו ללון כאן. רחמנות – היהודי מתחיל מיד
ב“רחמנות”… “רחמנות – הוא אומר – לתת את העני לילך בחושך ובסערה
תחת גשם סוחף כזה”… עכשיו – זו רחמנות וזה שכרה… ושהעני האורח
גנב את הכסף – זה ברי לו לנחום. כי אם לא הוא – מי זה היה יכול לקחת
את הכסף? גם הכרת פניו מעידה בעיני נחום, כי גנב הוא. הנה הוא מביט
באימה ופחד. כמעט שנתן בו את עיניו – וכל עצמותיו רעדו… מה יעשה?
יבדוק את כיסו? אבל הוא ודאי הספיק לקבור את הגנבה באדמה? זכר
נחום את העץ שנעקר – וכאילו נתגבר לבו להלחם על מזלו. ומיד ניגש אל
האורח בלי שום הקדמות ויתן עליו בקול:

– ר' יהודי! מהר והשב את הכסף – ואם לאו, יאכלו הכלבים את בשרך!

האורח נבהל, נדהם, שתי עיניו נפקחו לרוחה והביטו בפחד ובתמיהה אל
הדובר.

“כך, יודע הוא את המלאכה!” חשב נחומצ’י בלבו. “ראה נא כמה הוא
מתמם…” – וירם ברוח שוקטה את ידו החזקה – ויך בלחי העני אחת
ושתים… העני נצטמק והטה גופו הצדה – טיפה של דם נזלה מחטמו לתוך
שפמו הלבן.

– מפני מה… מפני מה? – התחיל לגמגם וגמר בזעקה ובבכי מר – מדוע אתה
מכה אותי?.. – רעש קם בבית, וכל בני הבית מיהרו לראות מה קרה.

– את הכסף השב! – קרא נחום בכעס – ואם לא, אצוה כרגע להלקות…
בנ’צי! – קרא נחום אל משרתו העברי, איש צעיר בן עשרים וחמש, שפניו
מלאים גומות – קרא הנה את החולופים![2]

בשעה ההיא נכנס לשם מחדר צדדי יהודי אחד לבוש חלוק ויארמולקה על
ראשו. פניו פני תלמיד-חכם, מצחו גבוה וקמטים עמוקים ורבים בו.
עיניו גדולות ומאירות, זקנו נאה ומגודל ושערות כסף הרבה
מלבינות בתוכו.

יהודי זה הוא ר' יצחק, המנהל את ספרי החשבון בבית נחומ’צי.

– מה כאן? – שאל ר' יצחק בקול חרד ורך, אך בישוב-הדעת.

– הנבל הזה גנב מן התיבה את חמישים הדינר של אתמו­ל – ענה נחומ’צי – אבל
הוא לא ירמה אותי בפנים של תמימות ובדמעות של גנב. יודע אני את
הגנבים… – השב את הכסף כרגע!

– על דבר איזה כסף כבודו מדבר? – הוסיף ר' יצחק לשאול, בהתאפקו
לדבר ברוח שוקטת.

– על חמישים הדינר, שלקחתי דמי-קדימה מעם הקצבים. אני בידי הנחתים
בתיבה, והוא גנב אותם, הוא ולא אחר.

האורח בכה מר ומלבו התפרצה קריאה: “רבונו-של-עולם, משפטיך תהום
רבה!…”

– חמישים הדינר? – אמר ר' יצחק כמו בתמיהה – והרי אני לקחתים… חשבתי
לשלחם לאדון הכפר ה… עם סוכנו שהיה פה – ולא הספקתי… הכסף
הריהו נמצא אצלי…

נחום עמד נדהם רגעים אחדים, אך מהר החל לדבר קשות עם ר' יצחק:

– תמיד הוא כך… הוא עושה הכל על דעת עצמו ואינו מגיד מאומה.
היכולתי לדעת כי אתה לקחת את הכסף?

– אמת, אני אשמתי הפעם – ענה ר' יצחק בקול חרש.

– ובכן, ר' יהודי – אמר נחום בהיטיבו אל העני את פניו הגסים – מחל
נא… מחר אם ירצה ה‘, בלי נדר שבת, אשלם לך דמי צער ובושת… ודאי
שמעת כי נחום מלובני איננו מי שהוא. ברוך ה’, אנכי מוציא הרבה
לצדקה. את כל העיר הנני נושא על כתפי.

פני היהודי נהרו, מעיניו עוד התגלגלו דמעות. אך העצבון והפחד סרו
מעליו. נחום ראה כי שמח הוא העני מאד על השכר שהבטיחהו בנדיבות
לבו, ונתישבה עליו דעתו.





ב

מבחוץ נשמע קול השמש קורא: “יהודים – לבית-הכנסת!” וכל בני הבית
נחפזו לקול הקורא. גם נחומ’צי התחיל מכין עצמו לבית-הכנסת, אך
במתינות ולא במהירות; אותו היה בא השמש לקרוא ביחוד מתוך
ביתו, לאחר שנתאספו המתפללים לבית-הכנסת.

נחומ’צי התלבש בבגד משי ונתאזר באזור של משי, שם את מצנפתו היקרה,
ה“שטריימל”, על ראשו וישב לו והתחיל מעביר את פרשת השבוע. בקריאה זו
היה נחומ’צי נזהר שלא ישמעו אחרים, משום שיה יודע, שאינו יודע בטיב
הטעמים…

בא השמש – ור' נחומ’צי קם, לבש את מעילו העליון, מסר את טליתו עם עטרת
הכסף הכבדה לשפחה ה“גויה”, שתשא אחריו לבית הכנסת, וקרא:

– אסתר’קה!

יצאה אסתר’קה אשתו מחדרה, כשהיא לבושה ומוכנה לילך עם בעלה
לבית-הכנסת.

אסתר’קה אשה עבה, פניה עגולים ושמנים ועיניה מביטות בתמימות
ובטיפשות כעיני הכבש. כולה עטופה בגדים יקרים ומקושטת עדיים
שונים. על שמלתה זו השזורה חוטי כסף – אומרים בעיר – שהיא יכולה
לעמוד על שוליה כחבית, על לבה חושן מרוקם כסף וזהב, על צוארה השמן –
חרוזי מרגליות, הגדולות כקטניות, ובאזניה עגילים של אבני ברקת,
מצחה מעוטר בציץ המרוקם חוטי כסף וזהב ומשובץ אבנים טובות, ועל
אצבעותיה טבעות זהב עבות ממולאות אבני שוהם, – וכולה נראית היתה
מרחוק כגל של זהב וכסף, המעורב אבנים טובות ומרגליות…

עובר ר' נחום עם אשתו ברחוב, וכל הנשים יוצאות מפתח ביתן
ומביטות על ה“אוצר” החי המתנועע ומהלך על ידו, והן נאנחות
ואומרות עליה מתוך קנאה: “הו, גד-גדי, מזל-מזלי, אם אתה לי – השכל למה
לי?”

הכל יודעים שכל התכשיטים הללו השיג נחומ’צי בזול; “משכונות” הם
של שליאכטים2 שירדו מנכסיהם, שלוו אצלו בריבית ונתנו לו בעבוט
את עדי נשיהם ואמותיהם. הכל יודעים, אבל גל של תכשיטים כזה על הגוף –
ולא יקנאו בו? ולא יכבדו אותו?..

נכנס נחומ’צי לבית-הכנסת והכל קמו מפניו, הכל נתכווצו ונתקטנו
כנגד עשיר זה, התקיף בארמון הנסיך יראמי וישניוביצקי.

תקיף היה נחום, מפני שכל העיר היתה בחכירה בידו, ומה שרצה היה עושה
בה. הוא היה לוקח לעצמו גבאות בבית-המדרש ובכל החברות הנכבדות,
וכל הנדבות ומעות של צדקה שבעיר היו נכנסות לידו ויוצאות מידו;
ולפיכך היה נחום אומר, כי רק הוא לבדו מכלכל את העיר כולה
מכיסו, – ואיש לא העיז לפצות פה נגד העשיר הזה. ואם היה מי שהעיז פנים
כנגדו במה שהוא, היה ר' נחום יורד עמו לחייו והיה מושיבו אפילו
בבית-הסוהר, כי הכל היה אפשר לו, ולשלטונו לא היה גבול. גם הרב
הזקן היה ירא מפני נחומ’צי זה, שהשעה משחקת לו, והסכים בשתיקה לכל
מעשיו, כי “מי ידון עם מי שתקיף ממנו?” – היה הרב העלוב לוחש
למקורביו שלא בפני העשיר…

לאחר התפילה, בעבור ר' נחום לפני התנור, הטה ראשו אל העני אורחו
שישב שם ואמר לו “שבת טובה” בקול רם ויבקשהו לבוא לסעודת
הצהרים… הפעם ידע נחום שסילק את חובו לעני זה ביד רחבה, שענוה
יתירה זו של הטית ראש לעני שלאחורי התנור, לצדקה גדולה תחשב לו – אז
פנה בגובה לב אל הפרוזדור, מקום שעמדו יהודים והמתינו לגביר
דמתא3 לקדם פניו בברכת “שבת טובה”.

נחומ’צי בא לביתו והעני לא בא אחריו לסעודה. היצר העז של התקיף נעור
בו ושלח משרתו לבית-המדרש בפקודה על העני שיבוא…

המשרת יצא ונחום ישב אל השולחן, כשהוא סר וזעף: העץ נעקר – ואיזה עני
נכנס לגבולו ומסרב לו… זכר את פניו של זה ושאלתו: “למה אתה מכה
אותי?”… ולא יכול להתחיל בסעודה…

– ראה, איך סרה רוחו! – אמרה אסתר’קה בתמיהה – מה בכך אם לא בא זה?
מציאות כאלה, שלא אחטא בשפתי, תמצא, ברוך ה', לרוב. האם חדל אביון
מן הארץ? קח שנים אחרים תחתיו ואל תפר את השבת!

נחום קם ברוגז מדברי אשתו ואמר:

– ואותו הטיפש, המשרת, עדיין לא שב?

המשרת נכנס והודיע, שלא מצא את העני בבית-הכנסת.

נחום עבר עוד פעם לאורך החדר, ניגש אל השולחן, מילא את כוסו
הגדולה י“ש חריף, בירך ברכה חטופה וגמע מתוכה יותר מן הרגיל. הי”ש
פיכח צערו – ומיד נזדרז האיש ונטל את ידיו וישב לאכול בתיאבון,
כדרכו לאכול בשבת.

גם שאר בני הבית ישבו, סעדו לבם ונהנו ממאכלי השבת הערבים
ושוחחו בעניני דעלמא בנחת ובמנוחה של שבת, כראוי אצל שולחנו של
גביר. רק ה“נאמן” איצי לבדו ישב אל השולחן תפוש במחשבות ואכל רק כדי
לצאת ידי חובתו.

ר' יצחק זה היה ליטאי, למדן גדול, ועוד בנערותו נסמך לרבנות, אבל
הוא לא רצה להיות רב ובחר במסחר. וימצא לו פרנסה בכבוד וגם מעט
רכוש. ופתאום קרהו אסון: אחד ה“שליאכטים” ביקש ממנו הלואה, ר' יצחק
לא רצה להלוות לו. הלך האציל והעליל לפני אדון העיר על הדסה, בתו של
ר' יצחק, נערה עדינה, בת שלוש-עשרה שנה, שזו הבטיחה לבוא בדת
הנוצרית ועכשיו היא משתמטת מדיבורה. התחיל אדון העיר לדרוש, שתקיים
הילדה את הבטחתה. הנערה המסכנה אמנם בכתה ואמרה שלא היו דברים מעולם,
ונצטערה עד שנפלה למשכב, אך האדון לא שם לב לזה ואמר: “אסור להעליב
בדת הקדושה!”… כשראה ר' יצחק, כי סכנה נשקפת לבתו, מיהר וישלחנה
לעיר אחרת, אל דודו. חזר האציל והלשין לפני האדון על ר' יצחק, והאדון
הושיב את ר' יצחק בבית-האסורים. אחר עמל רב ושתדלנות עצומה, ולאחר
שנתן ר' יצחק לאדון את מעט כספו ואנשי הקהילה גם הם הוסיפו עוד
ל“פדיון שבויים” משלהם, הוציאו האדון לחפשי, נקי בלי פרוטה. מאז
היה ר' יצחק מתירא לשבת עוד בעיר ההיא ויצא משם הוא ובתו לרוסיה
הקטנה. שם קיבלהו נחום טאראן לנהל את חשבונותיו ולכתוב את
איגרותיו, כי ר' יצחק היה יודע שפת פולין והיה גם “בעל חשבון”
מצוין; אמרו עליו: “הוא יודע אפילו תשבורת”…

ר' יצחק הכיר מיד את בעליו, כי איש גס הוא, אך הוא ידע להתנהג עמו
באופן שאדוניו יזהר בכבודו. ונחום אף על פי שהיה מה שהיה – אך לא
טיפש; הוא הבין שיש לו צורך בר' יצחק וכי כבוד הוא לו, שנאמן כזה
אצלו, ואסור לו להשתרר על אדם כזה, ולפיכך היה חולק כבוד לנאמנו
זה, נשמע לעצתו ולדבריו. אך ר' איצי מצדו לא היה מבקש להשתמש בהכנעה זו
של בעליו, שלא לתת מקום לעם-הארץ זה להתהדר עליו…

עכשיו ישב ר' איצי וחשב: אמנם צריך הייתי לומר, שאני לקחתי את הדינרים,
שאילמלא אמרתי כך, היה נחומ’צי מיסר את העני בשבטים, שהרי הוא העד,
הוא הדיין, ואינו אוהב להחמיץ את דינו. אבל סוף-סוף מי גנב את
הכסף?.. ולמה נסתר עתה העני? האומנם ברח?.. ואפשר נכשלתי באדם שאינו
מהוגן – ואבדו לי חמישים דינר… ואני – כמה אני צריך לעמול
בשבילם!…

והנה התחילו הכל מזמרים זמירות של שבת, ור' איצי נתעורר ונתגבר על
מחשבותיו; הרי שבת היום מלדאוג – והתחיל מזמר אף הוא עמהם.





ג

אך כילו לאכול את הקוגל4, ואנדריוחה בא אל הבית.

– מה לך? – שאל נחומ’צי.

– מן האחוזה בירוזובקה נסו שני קוזאקים, תיאודור והריצקה, על שני
סוסים. השומרים השיגו את הריצקה ויתפשוהו, ותיאודור נמלט
ואיננו.

– איפה הוא הריצקה? – שאל נחומצי, ועיניו הקטנות הבריקו באש נקם.

– אותו הביאו אסור הנה.

– הנה אצא מהרה.

ומיד לאחר ברכת המזון יצאו כולם החוצה. בחצר עמדו קוזאקים אחדים
וביניהם הריצקה האסור, כולו פצוע ומלוכלך בדם. ראשו בלי
כובע, ושערותיו פרועות.

כשראה הריצקה את נחומ’צי התנפל לפניו ארצה.

– מה היה לך, הריצקה? – שאל נחומ’צי בלגלוג.

– השד פיתני – ענה האסיר.

– איזה שד פיתה אותך?

– תיאודור רעי הביא י"ש ושתינו יחד. אחרי כן אמר: הבה וננוסה אל אחורי
הפורוגים. רבים נסים לשם, ננוסה גם אנו.

– ומה אתם חסרים פה? – שאל נחום בלגלוג – השיכורים, הרוצחים
והגנבים, רק המה נסים. אך אני אראך מה שעושים לאלה המבקשים לנוס. פעם
אושיבך על השפוד ולא תוסיף לנוס עוד.

– רחמני נא, וילמוז’ני פאן5 נחום – קרא האיכר בהשתטחו לפני נחום
עוד הפעם.

– אם חפץ אתה שארחמך – הגידה לי מראש מי היה עמך בקושרים?

– איש לא היה עמנו, מלבד תיאודור, הנני נכון להשבע.

– התאמר, כי אאמין בשבועה?.. פתי מאמין מצאת!.. הגידה לי מה דיברת עם
תיאודור.

– אני לא דיברתי מאומה, רק תיאודור לבדו דיבר.

– ומה דיבר תיאודור?

– הוא אמר, כי נטלו מהקוזאקים את כל חירותם שהיתה להם מימות עולם
וישימום לעבדים. עתה אומרים הקוזאקים הפורוגיים לדרוש את
זכויותיהם. כזאת וכזאת דיבר, כמו ששיכור מדבר.

– ואתה, אף על פי ששיכור היה, נתפתית?

– גם אנכי הייתי שיכור… רחמני נא, פאן נחום!

– חס אני עליך להושיבך על השפוד, כי פועל חרוץ אתה, בשעה שאתה
רוצה. ואולם אות לזכרון אתן לך, אות שלא תשכחהו ימים רבים… קארפ!
אנדריוחה! שוטים!
קארפ ואנדריוחה מיהרו לעשות את רצון אדונם, והביאו חבילת שוטים
לחים.

ר' איצי עמד ושמע את כל הנדבר. הוא חשב, כי נחומ’צי אומר רק להפחיד
את הקוזאק הבורח, ואולם כשראה, כי קרוב הדבר למעשה, פנה אל
נחומ’צי בקול מצוה:

– אין דנים בשבת… אסור!

נחומ’צי לטש אליו את עיניו בכעס ויאמר:

– הנני מבקשך, ר' איצי, כי לא תתערב בענינים שאינם נוגעים לך.

– והדבר הזה נוגע לי, – ענה ר' איצי – הלא יהודים אנחנו, וחובה עלינו
להזהיר את הבא לחטוא…

שוב נזכר נחומ’צי בעץ הנעקר שבחצרו, ונדמה לו שהוא צריך להגן עכשיו
על מזלו וכוח ממשלתו, ויען ביתר עזות:

– מי שאין שואלים בעצתו אינו צריך לחוות דעה!..

– לא עצה ולא דעה באתי להגיד לך, כי אם דבר שכתוב בתורתנו, כי
ביום השבת אסור לשפוט; ולהלקות בן-אדם בשוטים אסור לא רק ביום
השבת, כי אם גם בימות החול…

– ח, ח, ח! – שחק נחומ’צי בכל פה – אכן “פריץ” גדול הייתי לו
שמעתי בעצותיך! אמנם למדן אתה וחכם, אבל איך להתנהג עם העבדים שלא
יברחו, אנכי יודע יותר ממך…

– אבל אסור! – קרא ר' איצי בקול רועד.

– אבל אין שואלים אותך! – קרא נחומ’צי בקול מושלים.

ר' איצי הלך לו ברוגז, בא אל חדרו ונסגר בו.

נרעש ונרגש עד היסוד בו התהלך ר' איצי בחדרו: “מה זה היה לנו?” שאל
את עצמו בקול, “ומה אעשה אני?..” דומה היה ר' איצי כאילו רואה
הוא בעיניו את בשרו של הקוזאק הנפצע ומתיז דם מתחת לשוטים
השורקים, ונחומ’צי עומד על גבו ומפקח על ה“משפט”… – איך יהודי
עושה זאת? כיצד? כלום אינו מזרעו של אברהם אבינו?

והנה נשמעה לתוך חדרו געיה אחת ארוכה: הקוזאק לא יכול עוד לשלוט
בנפשו ונאנק בכאבו הקשה… ר' איצי מיהר אל דלת חדרו ופתחה.

“הגדילו החום, הגדילו!” – שמע את קול אדונו נחום המפקד על המכים
ור' איצי נרתע לאחוריו, התנפל על מיטתו, סכך בכפותיו על פניו ונאנק
מן הכאב…
– הו!.. הווו!! – נשמעה שוב נאקת החולופ – – –

– ירא אני פן יתחילו עוד פעם השערוריות שהיו מלפנים בימי המורדים
דורושאנקו וטאראס… – העיר העברי המשרת לפני אדוניו נחומ’צי לאחר
שנכנסו הביתה.

– ודאי צריכים לפחד!.. – ענה נחומ’צי בהיתול – הימים חלפו… לנסיך
וישניוביצקי יש די חיילים וכלי-תותח בשבילם!





ד

ור' איצי ישב לו בחדרו על הגמרא הפתוחה וחשב: היהודים הצטיינו תמיד
במידת הרחמים, ואיך נמצאים עתה בתוכם אכזרים כאלה בעלי לב-אבן?..
“והפיצך ה' בכל העמים מקצה הארץ ועד קצה הארץ ועבדתם שם אלוהים אחרים” –
ובאמת אם חיים אנו בתוך עם כזה, בדור כזה ובארץ כזו, שאנשיה
נדמו לפריצי חיות, ומסביב רק גזילות ורציחות, הפריצים הורגים
ומענים את הקוזאקים, והקוזאקים רוצחים את הפריצים, וכולם יחד רוצחים
וחומסים את היהודים – והיהודי הפשוט והגס רואה כי חמס ואכזריות
מושלים בארץ, וגם לבבו מתאבן וגם הוא חדל מרחם…

וכמה מעשים אכזריים עשו הפולנים ליהודים? – הוסיף ר' איצי לחשוב,
ועל לבו עולים זכרונות נוראים ואפלים. הוא נזכר שלפני איזו שנים
קצף האדון איגנץ פשיגולודסקי על יהודי, שהסיר רק כובעו מפניו ולא
הסיר גם את היארמולקה שבראשו, ובגלל זה הדביק את היארמולקה במסמרים
על גולגלתו של היהודי… הוא נזכר עוד מעשה באדון שרצה לצוד ציד
וציוה להושיב יהודים אחדים על העצים, והוא ירה ביהודים המתחבטים בין
הענפים, כמו שיורים בסנאים…

אך אם כך עלתה לנו, הרי צריכים אנו ביותר להרגיש מה גדולה הרעה, שאין
משפט אין אמת בארץ. ואיך יוכל העברי להרים יד על מי שיהיה, ובפרט על
אחיו העני? הנה העני של היום. נניח שבאמת גנב את הכסף, היש לו
לנחומ’צי רשות לענשו בעצמו בלי עדות ובלי משפט?

אך האומנם גנב העני? ור' איצי זכר את הדברים אשר קרא העלוב: “רבונו של
עולם, משפטיך תהום רבה!” הדברים ההם נחתו אז עמוק בלב ר' איצי. הם
נאמרו ברגש כל כך עז, כל כך טהור!.. אך מדוע נעלם העני פתאום?
ומי לקח את הכסף מהתיבה" והלא זר אחר לא היה בבית?..

הגיעה שעת המנחה, ור' איצי הלך לבית-המדרש. שם שאל לעני, אולי ראהו איש.
ואין עונה. איש לא ידע אצל מי התארח ואיפה הניח את צרור חפציו. רק השמש
סיפר לו, כי ביום הששי לפנות ערב בא העני לבית-המדרש בלי כל
צרור. השמש נתן לו שלום ולא דיבר עמו מאומה, כי היה עסוק בעבודה
להכין לשבת, אך מרחוק שמע, כי הוא קורא על-פה בשיר-השירים בקול
ובנעימות רבה עד כלות הנפש…

צר היה מאד לר' איצי בשמעו את הדברים האלה: “לפי הנראה – חשב ר' איצי –
העני הוא יהודי כשר ואולי גם חסיד מצוין… והוא, ר' איצי, הרי חשד
בו, כי שלח יד בגנבה… כלום דבר קל הוא להיות חושד בכשרים! אבל
איפה נעלם הכסף! ומדוע נעלם העני?”…

ר' איצי נפשו לא ידעה מנוחה גם בסעודה השלישית – ובאיזה רגש של בוז
וצער עמוק, שלא ידע מעולם, הביט באדוניו היושב ומזמר לו זמירות:
שלם הוא בגופו, שלם בממונו ונהנה מאכילתו – כאילו לא נעשה פה
שום דבר ביום זה…

החמה שקעה, יצאו הכוכבים ויהי ערב.

לאחר ההבדלה, החל נחומ’צי להכון לדרך, כי עוד לפנות ערב הגיע אליו
שליח מיוחד מאת הנסיך וישניוביצקי, לאמור, כי נדרש הוא אל ה“חצר”,
שהיה לא הרחק מלובני.

לקח נחומ’צי את מעיל-החול-שלו, ניערו – וצרור של דינרים נשפך
מכיסו.

– הנה הכסף! – קרא נחומ’צי בשמחה. – ואני אמרתי כי שמתיו בתיבה.

ר' איצי עמד נבהל, נדהם וחיור כמת.

– אמנם מקרה נפלא הוא… – אמר נחומ’צי – ומדוע זה אמרת ר' איצי, כי
אתה לקחת את הכסף?..

ראה נחומ’צי את עיני ר' איצי, המביטות אליו בגועל-נפש – ונתבייש
ואמר:

– מתירא היית פן אצוה ליסר את העני? אבל אנכי רק הטלתי עליו אימה…
מכת-לחי אמנם נתתי לו… עולה היא, אך כמו שאומרים אין אדם
צ…צדיק… כיצד כתוב שם בתורה?.. אמנם אתה' ר' איצי – ודאי צדיק!
אתה קיבלת עליך את העוון והיית מוכן לשלם מכיסך חמישים דינר… הרי זה
כמו שאומרים “לפנים משורת הדין”…

ר' איצי ישב לו אל השולחן ותמך ראשו בשתי ידיו כמסתכל בדפו של
השולחן. הוא לא יכול לראות פני אדונו – ונחומ’צי נתרכך לבו
והתחיל בקול של וידוי:

– אנכי – את האמת לא אכחד – אינני מסוגל לעשות דבר כזה… לתת נדבה –
מהיכא תיתי, אפשר לתת גם נדבה הגונה, אך לקבל על עצמו עבירותיו של
אחר – לא… רב לי… רב לי עוונות שלי… – אך אנה נעלם העני?

– למה הוא לך העני? – שאלהו ר' איצי בקול אטום. נדמה לו שהוא שומע
הרהור תשובה בדברי אדונו.

– אני הייתי משלם לו בכסף בעד העלבון שסבל ממני…

ור' איצי ענה:

– בעצם לא רק לשלם דמי בושת אתה צריך, אלא גם לעשות תשובה…

– עט! – התעודד נחומ’צי וענה בשחוק – גם לי לחיים, וגם בהן הכו
מכות רבות… יתום עזוב הייתי, והכל הכוני! יהודים ופריצים –
ולא שילמו לי בעד זה גם פרוטה… אני הייתי מראה לך, כי בעד דינר זהב
היה העני נותן את לחיו להכותו, ובעד מאה דינרים, אפשר, הייתי נותן
גם עכשיו את לחיי ל“פריץ”…

ר' איצי נרעש מאד לשמע דבריו של היהודי הזה. קם ממקומו, התאפק ואמר
במנוחה.

– אינני יודע כיצד נוהגים העשירים, כי מעודי לא הייתי עשיר… אבל
בין העניים ישנם כאלה, שהכסף אינו חשוב אצלם כל כך… אני, למשל –
בעוד שבוע אכין לך כל חשבונותיך שתחת ידי ואפטר ממך!

– מה? – שאל נחומ’צי משתאה למשמע אזניו – מה אמרת, ר' איצי?

אך כרגע שב נחומ’צי ונתעודד, הוא הרגיש שהתקיף שבו נפגע על ידי אחד
ממשרתיו – והוא צריך להגן על מזלו וכוח ממשלתו ואמר בלגלוג:

– בכסף, ר' איצי, קונים את הכל – ואפילו איש “נאמן”…

והוא הקיש בדלת ויצא בלי פרידת שלום מר' איצי.





בארמון הנסיך

א

לא רחוק מלובני עמדה חצרו של הנסיך יארמי וישניוביצקי. החצר היתה
מוקפת חומה ומשתרעת על גבעה גבוהה אשר על יד הנהר. דומה היתה חצר זו
ובנינה למבצר ולא לנוה שאנן של בעל אחוזה. הארמון אשר בחצר היה גדול
מאד, אך בלי קישוט, כקסרקטין של אנשי-צבא. על חומת החצר עמדו
כלי-תותח עם פיותיהם השחורים והפתוחים, הנכונים להרעים ולירוק
כדורי-עופרת בפני כל המתיצבים לנגד אדוני החצר… פה ושם היו
אורוות סוסים גדולות לרכב ולפרשים, מעונות משרתים, סוכות
שומרים ומאורות לכלבי-ציד עזים, רק מרחוק נראה גן גדול, שבו
צומחים כל עצי-פרי מרהיבי עין, ולפניהם שיטה וברוש עשויים יפה,
ועליהם מתרוממים עצי תדהר זקנים וגבוהים העומדים כענקים על המשמר…

בארמון, בחדר אחד מרווח בקומה השנית, ישב בצהרים הנסיך
וישניוביצקי עם הכוהן שלו, נזיר לחברת ה“ישועיים”…

וישניוביצקי היה כבן ארבעים, פניו שחורים, ומרשמיהם נראים מרץ כביר
וגאות עריץ. עיניו השחורות מבריקות כמעט בכעס.

הישועי האב פשולסקי, צעיר ממנו לימים, כבן שלושים, אך כבר קנה לו
שם מקנא לדתו ולאלוהיו; תלמיד מובהק ללויולא, מיסד חברת הישועים, ועבד
נאמן לראש הכנסיה הקתולית, האפיפיור שברומא. לפני שנים אחדות היה
מורה בקרוקי ושם העיר את רוח תלמידי בית-הספר לעשות פרעות ביהודים, וילכו ויחריבו בתי-כנסיות ובתי-מדרשות ויקרעו וינבלו
את ספרי-התורה, בקנאתם לאלוהים… הנסיך וישניוביצקי שהיה מסור מאד
לדת הקתולית לקח אליו את הכומר הזה, שקנה לו שם טוב, לאב בביתו.

– לבער, לבער אנו צריכים את הכפירה הפראבוסלאוית מארצנו! – קרא
הכומר.

– ולמטרה זו אנו מכוונים – ענה הנסיך בקצרה.

– אמנם אתה, אדוני הנסיך, מכוון לזה, ופעלך נרצה מאד בעיני אבינו
שבשמים: בנית בתי-תפילה, בתי-נזירים – כל זה טוב ויפה; אבל צריך לבער
אמונה טמאה זו גם מבין העבדים האיכרים; גם אותם אנו צריכים להכניס
בצל האמונה הקתולית.
אנחנו כבר השתמשנו בתחבולות אחדות, ועוד ידנו נטויה – ענה
הנסיך – ובאמת כבר היינו מגיעים למטרתנו, לולא הפריענו מלכנו
ולאדיסלאב. הוא אינו דואג כלל לאמונתנו הקדושה. הנה הוא בא
להתגרות מלחמה עם התוגרמים, ובבקשו עזרת הקוזאקים, הוא מבטיח להם
להרימם למעלת אצילים ולתת להם הנחות גדולות. היפלא איפוא שהקוזאקים
החלו להרים ראש ולחשוב את עצמם לבני-חורין? ככה יהרוס המלך כל מה
שאנו בונים. אנחנו בונים בתי-תפילה לאמונה הקתולית ובתי-נזירים,
והוא מחזיק בידי בעלי האמונה היונית ומחזק את ידי העבדים לעשות כל
מה שלבם חפץ!..

– המלך!.. האמונה אינה נושאת פנים גם למלך… סוף סוף יכריזו עליו
חרם! – קרא הכומר בהתלהבות.

– נפלא ממני, למה לו להלחם בתוגרמה? – דיבר הנסיך כמו לנפשו –
המעט המה אויבינו בבית כי נבקש את האויב שמעבר לגבול ארצנו? וגם
אם באמת צריכים אנו להלחם עם התוגרמים, כלום רשאים אנו להשפיל כל
כך את כבודנו לבקש עזרה מאת העבדים? והמלך ולאדיסלאב שולח לעבדים ההם
בסתר, בלי ידיעת הסינט, כסף לבנות אניות, ונותן להם גם תעודות של
זכויות והנחות רבות.

– נבלה, חרפה! – קרא הכומר בחימה עצורה – כל יסורי הגיהינום אין
דים למרק עוון אשר כזה…

– ובכל זאת אנחנו ננצח! – אמר הנסיך בקפצו את אגרופו – או שיהיו
החולופים לקתולים, או – יחדלו מן הארץ…

– פאן פודסטארוסטה, דניאל צ’אפלינסקי בא! – הודיע שומר הסף.

– יבוא.

דניאל צ’אפלינסקי נכנס. הוא היה לבוש בגדי תפארה. זקנו מגולח
ושפמיו ארוכים ומתוחים כעין הקשת. אולם למרות כל התהדרותו
החיצונית, העידו רשמי פניו, כי לב פרא לו; ואף כי עברו עליו כששים
וחמש שנה, נשקפו עוד מעיניו הרטובות מיני תאוות שפלות, שאפשר לראות
רק בעיני עלם שובב ופרוע.

– אורח חביב! – אמר וישניוביצקי בהושיטו לו את ידו – מאד נעים לי…
זהו אבינו, פאן פשולסקי, הדרשן המפואר והמורה המצוין… וזה – פאן
פודסטארוסטה, דניאל צ’אפלינסקי מצ’יגרין.

– ואנכי שמח מאד – אמר צ’אפלינסקי בהתפעלות של חנופה כדרכו – כי
זכיתי לראות את פני וילמוז’ני פאן, את הנסיך הגיבור, ואותך, אבינו
הקדוש, אשר שמעתי את תהילתך זה כבר… אזכה נא לקבל ברכה מפיך… מה
שלומך, פאן וויוודה, ומה שלום ה“אלוהית” שלנו, פאני גרוזילדה
רעיתך?

– תודה, וילמוז’ני פאן! – ענה וישניוביצקי. – לעת ארוחת הצהרים תתענג
רעיתי להיראות את פניך. ואתה, אדוני, האם עודך אלמן אומלל? – שאל
וישניוביצקי בהיתול – לפי הנראה אי אפשר לך לשכוח את אשת נעוריך, את
מרינה היפה?

– גם אני לא אהיה עוד גלמוד, כי ראה אלוהים בעניי… – ענה
צ’אפלינסקי ועיניו שחקו ונהרו בהתפארות.

– כך? – תמה וישניוביצקי – ודאי אשה יפה היא.

– זה ודאי! צ’אפלינסקי מבין בנשים ובסוסים, ואם איזה דבר מוצא חן
בעיניו, לא יבצר ממנו להשיגו…

– הלא תגיד מי היא זאת?

– ודאי אגיד! זוהי מי שהיתה אשתו של בוגדאן חמלניצקי.

– מי? אותו חמלניצקי, שמלכנו המנוח, זיגיסמונד השלישי, פדהו משבי
הטאטארים? את אשתו הולכת ממנו? הוי, גזלן! כיצד?..

– כן, כן! – ענה צ’אפלינסקי בגאון – הוא אמנם קוזאק גיבור חיל, אך
אנכי באתי עם אנשי אל אחוזתו סובוטובה, ולקחתי לי את היפהפיה…
עכשיו אני מבקש מאת רום כבודו, כי יואיל להיות לה לאב ולהכניסה
בברית דתנו הקדושה….

– בשמחה רבה! – ענה וישניוביצקי ברצון, – אך בוגדאן מה הוא אומר
על זה?

– מובן מאליו, הוא אינו שבע רצון! – ענה צ’אפלינסקי בשחוק – הן לא
ריקם לקחתיה; גם מוהר ומתן לקחתי עליה – את האחוזה סובוטובה…
אחוזה זו תחת ממשלת הסטארוסטה הצ’יגריני היתה, וחמלניצקי כבש אותה
לו. אך אני חושב, כי יש לי זכות יותר ממנו, למשל, על אחוזה זאת,
ולקחתיה מידו – את סובוטובה, עם כל המכשירים שלה…

– אכן גבור חיל הוא פאן צ’אפלינסקי! וחמלניצקי שותק? – הוסיף
וישניוביצקי להתפלא?
– הוא, מובן, קורא תגר וכבר הקים סער גדול. חושב הוא לנסוע לורשה
ולתבעני לדין. ואולי יתאונן גם באזני המלך, שלבו טוב לעבדים…
ואולם אנכי חושב, כי שרי פולין לא יתנו את ארצם לחרפה, שימשלו
העבדים באדוניהם. אם לא לכבודי יעשו, הרי לכבוד עמנו וארצנו יעשו.

– ודאי, ודאי! – קרא וישניוביצקי – נצחון גדול ניצחת לנו.

– ניצחתי – אמר צ’אפלינסקי בקול נופל כמתחטא – הנצחון עדיין תלוי
בך, אדון רב-חסד, ובחבריך הנאורים… הקוזאק חמלניצקי הולך ומרעיש
עלי עולמות. כי הרגתי גם את בנו – ובאמת אין זה אלא כזב ושקר! בן
העבד הנבזה הלזה, שקץ קטן בן חמש-עשרה שנה, העיז פניו לדבר כנגדי
כאחד הריקים. מובן כי ציויתי ליסרו בשבטים כיאות לנער כסיל. יתגרד
נא מעט בגבו – אמרתי – ולכשיגדל יזכור מידת “דרך-ארץ”… אך הנער –
איני יודע מאיזו סיבה, אם נצטנן לאחר זה, או איזה רוח ושד אחזהו –
איך שיהיה – ביום השני פשט את רגליו ומת… הוא מת, אך בטוח אני שלא
מחמת השבטים!..

– אני חושב – אמר וישניוביצקי, אחרי דומיה מועטה – כי ישנם לחמלניצקי
תומכים בורשה גם מלבד המלך; הלא עוד ישנם מגנאטים בפולין מבעלי הדת
היונית האורתודוכסית והם מחזקים את ידי הקוזאקים, וגם אחדים
מהמגנאטים הקתולים עוזרים, לחרפתנו, כמו לובומירסקי
ואופולינסקי.

– אכן הצדק עמך, וילמוז’ני פאן – ענה צ’אפלינסקי בדאגה – ובשביל זה
הנה באתי לפניך, אדון גדול-חסד, הושיע לי בדבר הזה… אני לא אשכח את
טובתך לנצח. ואדוני הלא יודע, כי לפעמים ימצא בי חפץ… זכור את
דניאל צ’אפלינסקי שעבד על ידך מלפנים ב“סיים”6?

והנסיך וישניוביצקי אמנם יודע הוא, כי צ’אפלינסקי יכול לפעמים להביא
תועלת. זה לא כבר היה מעשה בוישניוביצקי שכבש את העיר רומני; עיר
זו היתה אחוזת מתנה לאדון קוזנובסקי, שנתן לו המלך ולאדיסלאב הרביעי
לאחוזת עולם, ווישניוביצקי בא עם חילו ויכבוש את העיר ויגרש את
קוזנובסקי. מעשים כאלו קרו בפולין כמעט בכל יום. אדון אחד היה
מתנפל עם עבדיו על אחוזת רעו וגוזלו ממנו; אך לימין קוזנובסקי קם
המלך בכבודו ובעצמו וערער על זה, אז הטה וישניוביצקי אליו רבים מן
השליאכטים וצ’אפלינסקי בראשם, ויחד הרימו קול זועה בסיים, עד כי
נאנס המלך לשתוק ולבלתי העניש את וישניוביצקי.

חסד זה זכר וישניוביצקי ואמר לצ’אפלינסקי:

– אנכי אהיה לך לישועה… חוב מוסרי הוא על כל קתולי ישר לעזור את
בן אמונתו ובפרט לאציל פולני, כשהוא יוצא נגד כופר ועבד.

צ’אפלינסקי לקח את יד וישניוביצקי וישקנה:

– אנכי תמיד חשבתיך לאב לנו – אמר בשומו לו פנים מעוררים חמלה
וחנינה – בלעדיך הלא כיתומים נחשבנו…

שומר הסף הודיע כי השולחן ערוך – ווישניוביצקי הכניס את אורחיו אל
אולם האוכל.

ב

אל השולחן באו נקבצו עוד אורחים רבים. וישניוביצקי היה מכלכל צבא
רב של אצילים עניים, כמה אלפים, ועליהם נלוו עוד כעשרת אלפים
קוזאקים. שרי-הצבא היו אוכלים עמו על שולחנו והשאר בקסרקטים…

הנסיך וישניוביצקי לא היה דומה לשאר המגנאטים. עליו אמרו, כי הוא
מתנהג בקמצנות וכי אינו יודע מתענוגי העולם הזה. ואמנם אם נעריך את
הנהגתו נגד הנהגת אחרים מאצילי פולין, אז אפשר היה לחשבו כפרוש
ונזיר: אצל שאר אצילי פולין, המגנאטים הגדולים, כמעט לא פסקו ימי
המשתה, ולא היה להם פנאי להפיג את שיכרותם. המרתפים היו תמיד פתוחים,
השולחנות ערוכים וכל הבאים היו שותים ואוכלים בלי הפוגות על
חשבון האיכרים העבדים, שעבדו אצלם בזיעת אפם ודם הנפש. האציל
הפולני היה מתפאר בזה נגד חבריו, שמאכל שולחנו יותר דשן, שיינו
יותר יקר וכוסו רויה. ומלבד זה היה כל אציל נותן מתנות ביד רחבה
לכל מבקריו ודורשי-שלומו ומפזר כסף כאפר. לא כן היה וישניוביצקי,
הוא יותר מתון. אמנם גם אצלו היה השולחן מלא כל מאכל טוב ומשקה יקר
– אך עד שיכרות לא הגיע. עיקר מטרתו בחיים היה לעשות נפשות לדת
הקתולית, ורק לשם מטרה זו היה מנדב ביד רחבה. אבותיו היו מבני הדת
היונית האורתודוכסית, אך הוא למד בבית-ספר אשר לישועים, ומוריו,
שידעו היטב את המלאכה, להפיח רוח קנאה דתית בלב חניכיהם, נטעו שם
בלבו שנאה לדת היונית, עד כי המיר את דתו ויהי לקתולי אדוק
וירדוף את בעלי הדת היונית בקנאה עזה, יותר מאלה שנולדו קתולים.

וישניוביצקי היה אציל עשיר מאד. אחוזותיו השתרעו על כל אדמת
אוקראינה מצ’יגרין-דוברובה עד פולטאבה וגם לפלך צ’ארניגוב הגיעו
עד קונוטופ. חמישים וששה ערים וכפרים היו לו באוקראינה ובהם
ישבו כארבעים אלף נפש. הכנסתו לשנה הגיעה עד 180,000 רובל – ובימים
ההם היה הכסף יקר הרבה יותר מאשר בימים האלה – וכל השטח הגדול הזה
נקרא בשם “וישניוביצ’ינה”. מלבד זאת היו עוד אחוזות רבות בוולין
ובגליציה.
הסעודה ארכה כשתי שעות בתוך שיחות של פוליטיקה וסיפורי חדשות
שקרו למגנאטים. לאחר הסעודה כשקמו מן השולחן והאורחים נתפרדו
לקבוצות קבוצות, נטפל צ’אפלינסקי שוב אל וישניוביצקי, שישב עם
הכומר פשולסקי על ספה אחת, ויאמר:

– עוד דאגה אחת לי: אין אצלנו יהודי, אשר יועיל לקחת את האחוזה
סובוטובה בחכירה. יהודי צ’יגרין אינם חפצים בשום אופן לקחתה –
יראים הם את חמלניצקי.

– גם בזה אוכל לעזרך – אמר וישניוביצקי. – אני אשלח אחרי ה“ז’יד” שלי,
נחומ’צי, וזה ימצא לך בין אחיו חוכר.

– ז’יד? – התערב הכומר בדבריהם בחום לבו. – מדוע אתם מבקשים רק
יהודים? מדוע כל עסקיכם רק עמהם? כל העמים מגרשים אותם מארצם, חושבים
אותם כמלאכי משחית, ואתם מתחברים עם שונאי ה' אלו הטמאים, ומקרבים
אותם? מי אצלכם חוכר? יהודי! מי רופא בבתיכם? יהודי! מי הוא ממונה
על המכס? יהודי! ועל מי אתם מגינים בסיימים ובסיימיקים7? על
היהודים; ומי רוכש לו זכויות גדולות? שוב היהודים! זה העם רוצח
המשיח, הבוזה את אמונתנו, השוחט בנינו לחג פסחו, המדיח את העבדים
והשפחות הנוצרים העובדים אצלו, לו תתנו כי ימשול ברכושכם? נחשים
אתם מגדלים בחיקכם! את המסחר וכל האומנויות לקחו כבר ברשותם, ועוד
מעט וגם ארץ פולין כולה תהיה שלהם.

– אנכי, כקתולי, שונא את היהודים לא פחות ממך, אב נכבד – ענה
וישניוביצקי – אך מה נעשה, אם אין לנו דרך אחרת? רק עם יהודי אפשר
לעשות מסחר וקנין, כי הוא מבין מה שמדברים עמו, הוא עושה מה
שמצוים אותו. והסכנה הנשקפת ממנו סוף סוף אינה גדולה כל כך, שהרי
בכל עת ובכל שעה אפשר להפטר מהם על ידי גזירה אחת – ואין פוצה פה
ומצפצף שיאמר לנו: מה תעשו?.. והאמת ניתנה להאמר: יש ביניהם גם אנשים
ישרים. נחומ’צי שלי, למשל, נאמן ומסור לי ככלב! הוא לא רק את
ה“חולופים”, כי גם את אחיו ישמיד אם רק אצונו.

– ומדוע לא תצונו להמיר את דתו בדת הקתולית? – שאל הכומר.

על השאלה הזאת לא ידע וישניוביצקי מה להשיב, אך הוא הבין כי זה אי אפשר.

לאחר שיחה זו שלח השר לקרוא לנחומ’צי.





ג

נחומ’צי בא אל החצר בשעה התשיעית בערב.

העבדים ידעוהו כבן-בית שהנסיך משתמש בו, ושחשוב הוא אצלו יהודי
זה כמעט ככלב-הציד הגדול אשר לו.

בטרם נכנס נחומ’צי אל הארמון חלץ את נעליו ויבוא בגרבים בלבד, כי
אף שהיה “תקיף” אצל ה“פריץ”, בכל זאת אסור היה לו להכנס אל הארמון
בנעלים…

שומר הסף פתח לפני נחומ’צי את פתח הקבינט8 ונחומ’צי בא וישתחו
לפני הנסיך השתחויה עמוקה. וישניוביצקי הושיט לו את ידו, ונחומ’צי
נשק אותה.

– ומה משמע שם אצלכם בלובני? – שאל וישניוביצקי.

– ברוך השם, הכל שלום – רק שני קוזאקים ברחו אל הפורוגים, ואולם
את האחד תפשו והשיבוהו.

– אל נכון גדרת בעדו לבל יברח שנית – אמר וישניוביצקי.

– הנני בטוח כי לא יברח עוד! הלקוהו כראוי לו – ויזכור לימים
הבאים.

– ראה לעצור בעדם! אל תחוס עליהם – הטל עליהם אימה ופחד, כי לא יעיזו
למוש ממקומם בלי רשיון!
– את פקודתך, אדון נעלה, אשמור.

– שלחתי לקרוא לך – אמר וישניוביצקי – כי אדון אחד בא, המבקש חוכר
לאחוזתו במחוז צ’יגרין. אולי תמצא למענו.

– אם אתה תצוני – ענה נחום – אמצאהו גם בירכתי שאול. אך נפלא בעיני,
כי לא מצא האדון בצ’יגרין יהודי חוכר. הן גם שם ישנם יהודים המבקשים
פת-לחם…

– יהודי המקום יראים לחכור את האחוזה, כי היא היתה מלפנים אחוזת אחד
הקוזאקים, בוגדאן חמלניצקי, ויש לו לזה טענות ותביעות על נחלה זו.

– כך… – אמר נחום ועמד במחשבה.

– אבל באמת אין הענין ההוא נוגע לי כלל – הוסיף וישניוביצקי – לך,
שומר הסף יובילך אל האדון ההוא.

בשביל צ’אפלינסקי הקצו חדרים אחדים למעון לו לכל עת התארחו אצל
וישניוביצקי.

כשבא נחומ’צי אליו מצאהו יושב עם הכומר פשולסקי, שהספיק כבר
להתקרב אליו בידידות.

נחומ’צי השתחוה ועמד אצל הפתח בענוה רבה.

– האתה הוא הז’ידיק אשר שלח אחריו הפאן וויוודה9? מדוע אחרת כה
לבוא? – שאל צ’אפלינסקי.

– אי אפשר היה לי, וילמוז’ני פאן, להקדים לבוא – ענה נחומ’צי בהביטו
בעינים בוחנות אל פני הפריץ שלפניו – כי שבת היום…

– א, שבת… מה שמך? איצקא?

– לא, אדוני, נחומ’צי שמי – ענה היהודי בשומו לו פנים של תמים.

– יהי נחומ’צי, – ענה צ’אפלינסקי. – דבר נפלא הוא – פנה צ’אפלינסקי אל
הכומר – כמעט כל היהודים נקראים בשם “איצקא”, חביב עליהם שם זה
מאד… איצקא… אך אתה לא איצקא, כי אם…

– נחומ’צי – אמר נחום בחיוך חנף.

– כן, כן – נחומ’צי… הגידה נא לי, נחומ’צי, האפשר לך להמציא לי חוכר
שיחכור את אחוזתי סובוטובה, במחוז צ’יגרין?

– קשה למצוא, וילמוז’ני פאן – ענה נחומ’צי באנחה עשויה.

– מדוע? והרי האחוזה יפה עם כל המכשירים.

– ומה יאמר בוגדאן חמלניצקי?

– שדים הם היהודים, ולא בני-אדם! – אמר צ’אפלינסקי בכעס – מאין יודע
אתה, כי יש בוגדאן חמלניצקי בעולם?

– כן, אדוני, היהודי צריך לדעת את הכל, למען יוכל לשרת את אדוניו
הפאן באמונה…

– יהודי נבון אתה, כנראה, אך צריך אתה לדעת, כי אנכי הוא המושל
בצ’יגרין ואין לך לשים לב למה שאומר איזה חולופ…

– כן, ידעתי, אדוני; אבל מה יעשה היהודי החוכר, אם בוגדאן זה
יארוב לו בלאט ורצחו נפש, או ידליק עליו, חלילה, את הבית?..

– ומה אתה רוצה, כי אשיב את סובוטובה לחמלניצקי?

– חלילה! אבל זאת חפצתי לאמור לך, וילמוז’ני פאן, כי לחוכר אי אפשר
לשבת שם…

– ומה אפשר לעשות? הלא יהודי אתה, האומנם לא תוכל למצוא עצה?

– אפשר למצוא עצה כזאת – אמר נחומ’צי, אחרי חשבו מעט – אם על האדון
טוב, אקח אנכי את החכירה ואושיב שם איש שכיר משלי. ועל איש שכיר לא
יחר כל כך לחמלניצקי, כמו על החוכר בעצמו. הלא יבין, כי השכיר
איננו אשם; ומלבד זאת, אם יהרוג את זה, אפר יהיה להושיב אחר
במקומו…

– הצדק עמך, יהודי – אמר צ’אפלינסקי – אני אומר תמיד, כי היהודי עלול
להביא כל אסון וצרה, אבל עלול הוא גם להציל מכל אסון וצרה. תהא
החכירה לך – אך מחיר יפה תתן! פאן צ’אפלינסקי צריך לכסף, לכסף רב מאד…

– אבל לי, אדוני, אפשר לתת רק סכום קטן – אמר נחום באנחה – אף כי מאד
הייתי חפץ למלא את רצון אדוני; אבל הלא בעצמי אי אפשר לי לשבת שם, צריך
איפוא לשכור איש; ובידי אחרים טוב “לחתות אש”, יאמר משל ההמון, גם
נחוץ להיות מוכן לכל דבר – חמלניצקי איננו כבשה תמה, זאב טורף
הוא…

– אנחנו נשתוה בינינו – אמר צ’אפלינסקי – אך בוא מהר אלינו; הלא חפץ
אתה בודאי לראות את האחוזה?

– בודאי, אבל אני יהודי לא עשיר – אמר נחומ’צי בשומו לו פנים
מעוררים רחמים – אי אפשר לי להוציא מכיסי להוצאות הדרך, ואולי לא
יעלה העסק בידי…
– כמה אתה צריך להוצאות?

– לא הרבה, וילמוז’ני פאן, – עשרים וחמישה דינרים, הלא עלי לנסוע
ולאבד זמן רב לזה, להתבונן ולבקש לי יהודי שכיר.

– טוב, אתן לך להוצאותיך, אבל אל נא תתמהמה מבוא. חפץ אני לראות
מהרה, כי שם יושב איש המפקח על האחוזה.

נחומ’צי השתחוה וביקש לצאת והנה קרא לו הכומר:

– יהודי! רואה אני, כי אדם ערום אתה, ובכן הגידה נא: מדוע אינך מקבל
עליך את הדת הקתולית?

לנחום לא נעמה כלל השאלה הזאת. הוא, ככל יהודי, היה ירא לבוא
בויכוחים עם מי שהוא בדבר הדת, אך צריך היה להשיב – ויאמר:

– אבותי היו יהודים, ועל כן גם אני יהודי.

– האומנם אתה עושה רק מה שאביך היה עושה? – שאל הכומר – הנה, למשל,
אתה לוקח בחכירה את האחוזה שאבותיך לא ראו גם בחלום…

– לקחת בחכירה איזו אחוזה – הוא מנהג יהודים מימי קדם, אך להמיר את
הדת, סלח נא, אי אפשר… וגם אינני יודע איזו תועלת אמצא מזה לנפשי…

– התועלת – שתהיה לנוצרי-קתולי? כלום הדבר קל בעיניך?

– בכל אופן למעלת אציל לא יעלוני ורק “חולופ” אהיה ככל
החולופים…

– אך אם תשאר יהודי, אז תהי אחריתך לאבדון, ובגיהינום תשרף נשמתך.

– אנכי איש לא מלומד, פאן פרובושץ10 – אמר נחומ’צי – אתה אומר,
כי אם אשאר יהודי תהיה אחריתי לאבדון, והרב שלנו אומר, כי אם אמיר את
דתי לא יהיה לי חלק לעולם הבא; עם מי הצדק, אינני יודע, כי יהודי
פשוט אני, ולכן אומר אני: “שב ואל תעשה – עדיף”…

שיחה זו לא נעמה הפעם לצ’אפלינסקי ואמר:

– עמהם אין מה לדבר. ארור הוא העם הזה, כי לא יראה לנצח את אור הדת
הנוצרית… ואת האמת לא אכחד, כי טוב בעיני, שהיהודים ישארו באמונתם
הבזויה, כי מה נעשה אם יהיו כולם לנוצרים? איפה נקח אז חוכרים
וסרסורים ומזמרי “מה-יפית”? – ולכן, נחומ’צי, מרשה אני לך להיות ז’ידיק
כחפצך.

– בכל כוחי הנני לעבדך, וילמוז’ני פאן – ענה נחומ’צי – שאל את אדוני
הנסיך והוא יעיד לך, כי נאמן אני לפאנים שלי בכל לבי ונפשי.

– טוב, טוב! הא לך חמישה ועשרים דינרים וסע מהרה לשרקה שלך ולא יאוחר
משבוע זה תביא לי מענה.

– נחומ’צי נהנה מאד, כי כלתה השיחה בכך, ומיהר להשתחוות ולצאת, וישב
לביתו שמח וטוב-לב.





החוכרים

א

באחוזה סובוטובה היו בנינים אחדים פשוטים וחזקים ומסביב להם גן
גדול של עצי-פרי ואילני-סרק שונים. לא הרחק משם עמד כפר לא קטן, שבו
ישבו קוזאקים, שהיו לוקחים להם בחכירה שדות מאדמת חמלניצקי. בתוך
הכפר עמד בית-תפילתם ובית-מרזחם. את בית-המרזח החזיק בחכירה
יהודי, כנהוג, דויד קארפאטר שמו. יהודי זה מלבד שהיה משלם דמי-חכירה
לחמלניצקי, שעל אדמתו נבנה בית-המשתה, היה מפצה גם את יושבי הכפר
במתנת כסף ומשקה, – וישב ביניהם זה שנים רבות בשלום ובשלוה.

יושב היה דויד לפני החביות וספר משניות בידו, שבו היה שונה בין
קונה לקונה. לפעמים קרה, כי קוזאק אחד שיכור היה מחרף את דויד
ומרים את אגרופו לנגדו על שאינו נותן לו בהקפה, או פשוט, מפי
שחם לבו ומבקש לשפוך את חמתו על מי שהוא, – אך תמיד היו שאר
הקוזאקים מגינים על דויד ומשתיקים את חברם הסוער או מגרשים אותו
מבית-המשתה, ורק לעתים רחוקות קרה לו לדויד לסבול מאגרוף רשע.
אגרוף זה היה דויד מקבל בשתיקה ובלי תרעומת יתירה, כי על מי יתרעם?
על שיכור, שאיננו יודע בין ימינו ושמאלו? ומלבד זאת היה דויד
רואה איך מתקוטטים הם הקוזאקים באפם העז ומכים איש את אחיו עד שפוך
דם, ולפעמים גם עד יציאת הנפש, ואמר: במה נחשבת נגד זה מכת אגרוף,
היורדת לפעמים גם על ערפו, או דחיפה אחת שדחפו בחזהו? ומה אפשר
לעשות ליהודי שנגזר עליו להתפרנס מידי הפראים האלה? – ושבע ביום היה
דויד נותן שבח והודיה לקדוש-ברוך-הוא הממציא לו את לחמו ומספיק
לו גם לשלם שכר-לימוד בעד הבנים, הלומדים בעיר, ולא עוד, אלא שאפשר
לו גם לחשוך שקל אחר שקל לנדוניה בשביל בתו הבתולה שהגיעה לפרקה.

וחמלניצקי לא אהב את היהודים. ראשונה הלא קוזאק הוא, וקוזאק ויהודי
אינם מתאחים זה בזה, ושנית גם הוא נתחנך בילדותו בבית-ספר של
הישועים, ושם לימדו אותו שנאת-היהודים כאחד מעיקרי האמונה ויסודי
הדת הנוצרית. והישועים היו אמנם פדגוגים גדולים לטעת בלבות הילדים
שנאה לכל המחזיקים בדת אחרת ובדת היהודית בפרט. אך בכל זאת היה
חמלניצקי איש יודע להתהלך עם החיים, ובמקום שהיה הדבר נוגע לפרנסתו
היה מותר על שנאתו וקנאתו. והיהודי דויד קארפאטר, כיון שהיה נוח
לבריות, עוסק באמונה ומשלם דמי-החכירה בזמנם – לא היו לו
לחמלניצקי כל טענות נגדו. לעתים קרובות קרה שהיו יושבים שניהם,
הקוזאק והיהודי, יחד ומדברים בשלום על עניני משק הכפר, וחמלניצקי
היה שוכח אז, כי הוא יושב עם יהודי, ודויד גם הוא לא הרגיש, כי עם
אדוניו הוא יושב. חמלניצקי היה עשיר, ראש הקוזאקים ונכבד גם בעיני
שונאיו הפולנים, אך מטבעו לא התגאה על אחרים, והיה אומר:

– תודה לה', כי גאלני מידי הפולנים, גם הדל שבפולנים מגביה אפו
ומבקש תמיד להראות את גדולתו וזדון לבו, הרבה הרבה סבלתי מהם כל
הימים שהייתי צריך להם!

אפס אחרי שגזל צ’אפלינסקי את האחוזה מיד חמלניצקי, עזב דויד את החכירה
ויצא משם לכפר שבלנקה ופתח לו שם חנות, יען כי לא רצה להיות חוכר
עוד את בית-המשתה שבסובוטובה מידו של צ’אפלינסקי הגוזל.

פעם אחת סר בוגדאן חמלניצקי אל דויד בשבלנקה.

– מה שלומך, דויד? – שאלהו חמלניצקי.

– חיים אנו, ברוך השם – ענה דויד.

– הטוב לך עתה מאשר בסובוטובה?

– אינו דומה… שם היה גם בית-משתה, גם חנות, ועסק שכבר נתיסד ועמד
איתן על מכונו, ופה רק חנות קטנה בין קוזאקים עניים, ומובן כי אלה
העניים, החוכרים את אדמת הפאנים, אין ידם משגת לקנות הרבה בחנות.

– ומדוע יצאת מסובוטובה? מי גירש אותך משם? הגם בך היתה יד
צ’אפלינסקי?

– אני לא חפצתי להיות חוכר אצל צ’אפלינסקי.

– האם לא אחת היא לך? – שאל חמלניצקי.

– האומנם חושב אתה, אדוני חמלניצקי, כי בלב היהודי אין אלוהים ואין
יושר וצדק? אמנם הפרנסה דבר גדול היא ליהודי, אך ישמרנו השם מגזל, גם
אם נוכל להתעשר על ידו לא נחפוץ בו…

– אבל עוד נמצאים בתוך עמך כאלה, אשר אינם מבדילים כמוך בין פרנסה
כשרה ובין גזילה – אמר חמלניצקי בשחוק ערמה.

– ישנם חוטאים ופושעים… אבל היהודי האמיתי לא יעשה עולה כזו.

אכן יהודי ישר אתה, – אמר חמלניצקי – ולכן בזמן שאשיב לי את סובוטובה
ושבת גם אתה להיות אצלי למוזג וחנוני כבימי קדם.

– עוד מים רבים יעברו, – ענה דויד – כבד להציל את הטרף משיני הזאב.

– אני נוסע עתה לורשה למסור ריבי למשפט, גם אל המלך אבוא.

– אדרבא, הנני מברכך בכל לב, אך…

– מה?.. דבר…
– עט… לשון ארוכה לשור ולדבר אינו יכול…

– הנך ירא?.. מפני מי? הן לא שוטה אתה והנך מבין כי אני לא אמסור את
דבריך לפולנים, שונאי בנפש.

– כן, אדוני חמלניצקי, צדקת, כי אין לירוא אלא מפני ה' לבדו, אך
היהודי טוב לו שימעט בשיחה. עלינו היהודים נאמר “אשרי אדם מפחד
תמיד”. מפני מה ומי? הכל אחד!.. ומה יועילו הדברים? היש בארץ משפט?
הכי זאת היא העולה הראשונה והאחרונה שעשו הפאנים? – התקיף הוא
הצדיק.

– עוד נראה מי הוא התקיף – קרא חמלניצקי בנהמת חרש, שיצאה מבין שפמיו
הארוכים, ויקם ממקומו.

דברים אלו נראו לו לדויד כנהמת הנמר, ויתחלחל מבלי דעת על מה ולמה…
ואמר בלבו: הלואי שלא יכניס יהודי את ראשו בין שתי חיות רעות
אלו, בין צ’אפלינסקי ובין חמלניצקי.

אל דויד קארפאטר זה שבשבלנקה סר עכשיו נחומ’צי לאחר שובו מתור את
סובוטובה. בנסעו לסובוטובה לא אבה לסור אל בית דויד, ביראתו
פן יודע לדויד, כי הוא בא לחכור כפר זה ויתערב בענין זה כסרסור
ויבקש סרסרות – אך עתה, אחרי שגמר את העסק ולקח את החכירה בזול ובתנאים
טובים מאד, לא ירא עוד מפני איש ועל כן סר אל דויד לחקור מפיו איזו
ידיעות בענין כפר זה.

דויד קיבל את פניו בכבוד; מלפנים בשבת דויד בסובוטובה על פרשת
דרכים בדירה מרווחה, היו אורחים רבים מתארחים אצלו בכל יום,
אכלו ושתו ממיטב המאכלים והמשקים, ולא היה לוקח מהם פרוטה, אך עתה,
בשבתו בכפר הרחק מהדרך הגדולה ובדירה צרה, לא סר אליו איש – ועל כן
שמח מאד לקראת נחומ’צי, כי הואיל לבוא אל ביתו.

– האם יראת לשבת בסובוטובה? – שאל נחומ’צי את דויד.

– באמת לא הייתי צריך לירוא כמו אחר, – ענה דויד – מפני שהקוזאקים
חיו אתי בשלום ותמיד היו מגינים בעדי, גם חמלניצקי בעצמו לא היה נהפך
לי לשונא לו נשארתי על מקומי בסובוטובה – הוא יודע היטב כי אני
אינני אשם באסונו. אבל אני יראתי מפני העבירה…

– עבירה? – שאל נחומ’צי – איזו עבירה יש בדבר?

– הכי הפקר הוא העולם? – אמר דויד – אם אני רואה בעיני ממש, כי אחד בא
וגוזל מחברו, איך אפשר לי לעשות מסחר וקנין בגזילה?

– אם כן, אנו צריכים למשוך ידינו מכל חכירות שבעולם – ענה נחומ’צי –
כי כמדומני שכל רכושם של המגנאטים עשו רק בגזל וחמס. ואם לא גזלו
הם, גזלו אבותיהם והכינו לבניהם. אמנם אתה, לאחר שראית בעיניך את מעשה
הגזילה, לא נעים היה לך לחכור מיד הגזלן; אבל אנכי, הרי לא הייתי בשעת
מעשה, ואין הדבר נוגע לי כלל – על כן לקחתי את סובוטובה בחכירה…

– ולואי שתצליח, – ענה דויד, – אולם צריך אני לומר לך שסכנה בדבר
להתישב שם… הידעת עם מי יש לך עסק?..

– ידעתי – ואני אינני חושב להתישב שם; אומר אני להושיב שם שכיר.

– והשכיר?

– בשכיר, אני חושב, לא יגעו לרעה. הכל יודעים כי השכיר אינו
בעל-הבית, ואם יהרגו את זה יושיבו אחר תחתיו. ומה בצע בדמו? מלבד
זאת, יש לי שכיר אחד, שאיננו ירא אפילו מפני האשמדאי בכבודו
ובעצמו, שכל קוזאק, גם הגיבור שבהם, נחשב בעיניו כזבוב. אומרים
עליו, כי בכפו עצר את גלגל הריחים…

– האומנם?
– גיבור כשמשון. ממנו יחילו כולם. ברל פודקובה – אומרים
הקוזאקים – כרת ברית עם השדים.

דויד חשב רגע ואחר אמר:

– ובכל זאת לא הייתי מיעץ להושיב שם יהודי. הן גם בלעדי זאת רב הוא
הכעס, שהקוזאקים כועסים על היהודים. ולמה נוסיף שמן למדורה? סכנה
יש בדבר… אין לשחק בקוזאקים.

– אני איני רוצה לשחק בהם, – ענה נחומ’צי – ואם הם יבקשו לשחק, אז
נוקיע את ראשיהם על מוטות ולא יזידו עוד…

– ואתה בעצמך אמן לכרות ראשים?.. – שאל דויד בשאט-נפש.

– ראשי רשעים – למה לא? – ענה נחומ’צי ברוח שוקטה, – אך למה לי לעשות
בידי כדבר הזה, לאחר שאפשר לי לעשותו בידי אחרים? לפי הנראה, רך-לב
אתה ממש, כמו ר' איצי שלי… אולם גם אני אינני אכזר, אבל באופן אחר
אי אפשר לנו להתקיים. האדונים מבקשים ממנו, כי נתהלך עם הקוזאקים
באכזריות ואנו צריכים לעשות רצונם; ומלבד זאת הקוזאקים פראים הם,
אם אתה לא תמשול בהם בחזקה – ומשלו הם בך.

– אבל איך לא ידאג שכירך על דבר שלום ביתו? הם הלא אינם גיבורים
כמוהו – הוסיף דויד לשאול.
– לשכירי אין כל משפחה, רק הוא ואשתו המטורפה.
– והוא רוצה לישב יחידי באחוזה גדולה כזו?

– שד הוא ולא אדם. לפני שנים אחדות ישב באחוזה אחת, ושם קרה לו אסון,
כי נשרפה האחוזה כולה. אז לקח ממני בחכירה ריחים של מים; אך בשנה
זו נטבעה בתוך הנהר בתו היחידה, נערה יפה בוגרת, ועל כן נמאסו
בעיניו הריחים, והוא מבקש עוד הפעם לשנות את מקומו. בכלל יהודי
מוזר הוא בהליכותיו… אוהב הוא את הבהמה ואת הסוס, ורוכב כאחד
הקוזאקים הפורוגיים.

– כן… יהודי מוזר הוא… אם רצונו בכך… – אמר דויד כמפקפק
בדברי נחומ’צי.

– אבל לעבודה אין איש טוב ממנו! – החליט נחומ’צי.





ב

בדרך בשובו – סר נחומ’צי אל הכפר, מקום שישב שם ברקה פודקובה,
ויבוא אל בית-הריחים.

חצות לילה הגיע. המים רעשו בחזקה. הגשר שעל הנחל חל כולו וזע, גלגלי
הריחים הגדולים סבבו בקול אנחה כבדה, ואלפי רבבות נטפי כסף ניתזו
מהם ויבריקו לנוגה הירח.

בית-הריחים היה פתוח. במקומות אחדים האירו מנורות קטנות, ברקה
עמד על ברכיו וחידד בקורנס את האבן. משרתו, נער נוצרי, אך מילא את
ה“כוסות”. הוא התכווץ תחת מעילו השעיר וישן – וברקה הוסיף לבדו
לעבוד בקורנס שבידו.

כששמע ברקה את קול צעדי נחומ’צי, פנה לאחוריו ויכירהו. אז התרומם
ברקה לאט ויתקע לו את כפו הגדולה ויאמר לו בקול נמוך: “שלום
עליכם!” ושאלו:
– אפשר תבוא אל הבית?

– בודאי, חפץ אני לנוח שעות שתים. עיפתי מאד מן הדרך.

ברקה העיר את משרתו להשגיח על הריחים, והוא הלך עם נחומ’צי הביתה, ואת
העבד הרכב, שנסע עם נחומ’צי, ציוה להביא את הסוס אל החצר ולתת לפניו
חציר יבש.

– ואינך שואל מאין אני נוסע? – פנה נחומ’צי אל ברקה לאחר שנכנסו אל
הבית הנמוך.

– מה זה נוגע לי? – ענה ברקה בלי חפץ – אולי רוצה אתה במעט י"ש
ופרוסת לחם לסעוד את לבך? יש אתי גם דג-מלוח.

– הגישה הנה.

– מי שם, ברקה? – ה“פריצה”? – נשמע קול אשה מאחורי הפרגוד – ראה,
ברקה, שמור את הנערה…

– מי מדברת שם? הזקנה שלך? – שאל נחומ’צי – מה היא מדברת?

– היא מדברת… – ענה בקול חרש – נומי, בילה, נומי, אין “פריצה”
פה…
היא נאנחה ותדום.

נחומ’צי סיפר לו, כי הוא נוסע מסובוטובה שלקח בחכירה, ואם רוצה
הוא, ברקה, יושיבנו שם.

– טוב מאד – ענה ברקה – באחוזה אפשר שיוטב לי מעט… כבר קצה נפשי
לשמוע את רעש המים ושאון הגלגלים…

נחומ’צי גמע את כוס הי"ש, סעד את לבו, אחרי כן השתרע על ספסל רחב
וישן.

וברקה נשאר יושב לבדו, ישב וחשב את מחשבותיו.

עוד פעם יעקור את דירתו… אבל הימצא עוד מנוחה ואושר?.. לא! הוא
לא ימצאם עוד לעולם. רק לפנים היה ברקה מאושר באמת… כמו אתמול
היה הדבר… מה מאושר היה אז!..

הוא ישב אז באחוזת צ’אטוארטינסקי… מה נעים היה לו המקום ההוא.

על זכרונו עולה יום קיץ לפנות ערב. הוא שב אז רכוב מן השדה, שעבד
שם בחריצות עם כל הפועלים השכירים. הוא הרגיש רק בפניו שהם שזופים
מהשמש, אך כל עייפות לא חש כמעט בגופו. חביבה היתה עליו העבודה.
מעודו לא ידע עצלות. בילה זוגתו, אשה כבת שלושים וארבע ופניה
מלאים עלומים, הגישה לו נזיד-לפת חמוץ, קערה גדולה עם דיסה וחלב וחיטי
תירס מבושלים לקינוח סעודה – והוא אכל מאכלים אלו בתיאבון גדול…
על יד השולחן ישבו שתי בנותיו היפות, שרה ולאה. הבכירה כבת
שש-עשרה, שתיהן בעלות קומה ולבושות כבנות אוקראינה, בכותנות
מרוקמות וחרוזי מטבעות על צוארן… עיניו לא שבעו מהביט בהן, כל
כך חביבות, כל כך יקרות היו לו שתי בנותיו הבריאות והמלאות חן
עלומים…

וכמה גדל בעיניו חן המקום שישב בו! עצי דובדבניות היו מנומרים
בפרים האדום כשפתי בנותיו. הברוש הרים את קומתו למרומי השמים,
ושם מרחוק התנועעה הקמה בלחישה… שם שיפון העומד להקצר, וחיטה
מסובלת כפופת-קומה… וגדולה הערבה ורבה, ועליה כיפת השמים הרמים
והרחבים לאין חקר, רקיע כחול, זרוע כוכבים נוצצים כעיני בנותיו…
יפה היא הערבה מתחת ונאים השמים ממעל!.. מרחוק נשמעה מנגינת הפנדורה
בקול נמוך ערב ועצב החודר בכל האברים שבגוף – ואחריו קול מקהלת
בחורים, הנאספים לרעות את הסוסים בלילה, או פשוט בשביל זמרה…

כמה אושר ונחת שמור לו לאדם היושב בארץ-חמדה כזו, לו רק היה
אדם…

וברקה אמנם היה מאושר. יהודי כשר ופשוט היה ברקה. כל פעם שבא
העירה היה מביא עמו מפרי האדמה ומחלק לעניים. ובכלל היה זהיר בכל
המצוות, אך בחיצוניותו היה דומה לקוזאק ממש, דומה להם בגופו,
בלבושו, במראהו, ומפליא לרכב על סוס כאחד הפרשים בעלי-השם
שבקוזאקים.

אדוניו, יונש צ’אטוארטינסקי, היה מכבד את ברקה שלו. וברקה,
כנהוג, היה עובדו בלב שלם.

והגבירה צ’אטוארטינסקי היתה אוהבת את בנות היהודי. בעודן קטנות
היו משחקות אצלה, והיא היתה נותנת להן צעצועים וממתקים. כשגדלו
היתה ה“פריצה” נותנת להן מתנות לא-יקרות, ובעד זה היו רוקמות לה
אלונטיות כרקמת בנות אוקראינה, כיד האמנות הטובה עליהן.

כשמלאו לשרה ארבע-עשרה שנה ביקשו הוריה ומצאו לה חתן יפה מבני
עניים, בחור מצוין מישיבתו של ר' מיכל בנמירוב.

שרה הילדה שמחה בלבה על השם “כלה” שניתן לה. מאז היה נעים לה לשמוע,
כשהיתה אמה אומרת לאיזה אורח: “זאת היא, שבח לאל, בתנו הכלה”… רגש
של בושה היה מאדים פניה ורגש אחר עז, רגש תענוגים, היה מזעזע את לבה
הצעיר עד שהתחיל דופק תכופות…

ומה רבו ההכנות שהכינו בבית ברקה, כשהגיעה השעה להזמין את החתן לחג
השבועות. בילה עבדה שבוע שלם מהבוקר על הערב בלי מרגוע. נדמה לה,
כי אין קץ לעבודתה. כל חפצה היה להנעים לחתן שבתו בבית הכלה, להפיק
רצון מהמחותנים. דאגה וחרדה על הלחמניות שתהיינה אפויות כראוי,
שהמרקחת תיעשה יפה, שהמשקאות יהיו נאים וערבים, כאילו החתן שלה
והמחותנים הם נסיכים קפדנים ואצילים מפונקים, המהדרים ומדקדקים כל כך
באכילה ובשתיה…

ולאה, זו הקטנה, היתה מרעימה אז את אחותה הגדולה, ומבהילה אותה כפעם
בפעם בבשורה: “הנה החתן בא!..” הדברים האלה היו מדליקים בכל פעם את
לחיי שרה עד שנאדמו כפרחי הפרג… היא היתה מראה פנים כאילו היא
כועסת על אחותה המתעתעת, אך באמת נהנתה שרה בסתר לבבה גם
מבשורת-שוא זו, שהזכירה לה את מעלתה: כלה היא ויש לה חתן למדן, וגם
חרוזי מרגליות יש לה… מרגליות אלו קנה אביה לתת לחתן, שיתנם הוא
מתנה לכלה, כנהוג, שלא יבושו המחותנים העניים, שלא השיגה ידם
לקנות מתנות לכלה.

כשמלאו לשרה שש-עשרה שנה ביקשו הוריה להשיאה, והיא אמנם היתה
גבוהת-קומה ובריאה כבת עשרים. הושיבו באחוזה חייטים לתפור לכלה
בגדי-חתונה. הביאו אופות ומבשלות להכין מטעמים ומעדנים – והכל
נעשה ביד רחבה ובלב שמח. לערב היו הבנות מזמרות ומתלמדות לצאת
במחולות החתונה, האבות רואים ושמחים מתוך טרדתם הנעימה, לכבוד
ימי השמחה הגדולה הבאה לקראתם…

אך השמחה ההיא לא באה…

וזה הדבר: לעתים קרובות היו הבנות באות אל ה“פריצה”. ראה אותן
הכומר ושם בהן את עינו הרעה, והתחיל לדבר על לב “הפריצה”, כי תשתדל
להביא את העבריות הללו בברית הדת הקתולית… ה“פריצה” ניסתה לפתותן,
אך הן לא שמעו בקולה והחלו להוקיר רגליהן מביתה.

והנה שלושה ימים לפני החתונה שלחה ה“פריצה” לבקש את שרה, כי תבוא אל
ביתה. סבורים היו שהיא רוצה בודאי לתת מתנה לכלה ליום החתונה ולא
יכלו לסרב ושלחו את שרה. הפריצה קיבלה את הכלה בסבר פנים יפות.
נתנה לה חרוז של פנינים וביקשה אותה לנסוע עמה לשוח מעט לרוח הערב.
שרה ניסתה לומר לה, כי אבותיה מחכים לה, אך הפריצה הבטיחתה, כי
יביאוה במרכבה הביתה. שלא ברצון ישבה שרה עם הפריצה והפריץ
במרכבה ויסעו. הם נסעו כשתי שעות במהירות והנה הגיעו עד
לבית-חומה גדול העומד בשדה ודומה לבית-תפילה. הפריצה ביקשה את
הכלה לבוא עמה שמה, כי חפצה היא לסעוד מעט את לבה. כשבאו ראתה
שרה, כי שם שוכנות רק נשים לבושות שחורים… הנשים ההן קיבלו את
פני האורחים בכבוד גדול. אחרי כן אמרה הפריצה לשרה, כי תשב מעט
פה, והיא עם בעלה ילכו רגע אל ה“פאנה איגומניה”11. שרה נותרה
לשבת לבדה בלב מלא חרדה והפאן עם הפאנה הלכו להם, ושרה לא יספה עוד
לראותם…

שרה חיכתה עת רבה ודאגתה ויראתה חזקו מרגע לרגע. היא קמה לשוב לביתה
ברגל, ותמצא את השער סגור. הנזירות השתדלו להניח את רוחה בדברים
רכים ולהבטיחה, כי הפריצה תשוב מהרה לקחתה. ככה עבר עליה ליל של פחד
ודאגה… אך גם ביום השני לא בא איש אחריה – ותרא כי אבדה…

היא בכתה, התחננה, כי ישיבוה לאבותיה, כי יתנו לה לצאת, אך הנזירות
עיכבוה באמתלאות שונות, כיד הערמה הטובה עליהן.

ובלילה השני הושיבוה במרכבה – ויובילוה אל איזו עיר רחוקה, אל
בית-מקלט אחר, למען לא יודעו עקבותיה להוריה האומללים.

ברקה ורעיתו חיכו בדאגה לשיבת בתם עד חצות הלילה ובראותם, כי לא
שבה, הלכו שניהם אל בית אדוניהם לשאול לבתם וימצאום ישנים, ועבדי החצר
אמרו כי אינם יודעים מאומה. ביסורים נוראים עבר על ברקה ורעיתו
הלילה. בילה לא חדלה מבכי ובלי הפסק פירשה כפיה, וברקה שתק, אך
בקרבו רבו מכאוביו לאין חקר…

בבוקר השכם מיהרו אל אדוניהם. שם ישבו במסדרון וחיכו זמן רב.

בפעם הזאת אחרו האדונים לקום… אחרי כן אמרו להם, כי הפריצה
חולה…

סוף סוף יצא האדון צ’אטוארטינסקי אל ברקה ויאמר, כי אתמול שבו עם
שרה יחד מן הטיול בעברם לא הרחק מבית הוריה פטרוה, והוא בעיניו ראה
כי הלכה ישר אל ביתה… ויתן אנשים שילכו לבקש את הבת האובדת אל כל
אשר ישלחום הוריה…

ברקה רץ כמשוגע, חקר ודרש – ושרה איננה, כמו טבעה במצולות ים.

וביום ההוא נסעו האדון והגבירה לורשה – וברקה ראה, כי אך שחוק
שחקו האדונים לאידו. לא עברו שלושה ימים ולברקה נודע, כי
אדוניו הובילו את שרה אל מקום שכל באיו לא ישובו, אל
בית-הנזירות…

הוא התחיל משתדל לפני הפקידים, כוהני אלוהי החסד, כי יתנו לו רשות
להתראות עם בתו, ולו רק לרגעים אחדים, אך כל עמלו היה לשוא.

ברקה לא יכול עוד לשבת באחוזה זו, אשר כל עץ, כל פינה הזכירוהו
על דבר שרה בתו האובדת, ואת בשתו ומכאובו הגדול, אשר קדחו
בקרבו כאש לא נופחה.
– לאבדון, הכל לאבדון – קרא ברקה בחמת-רוחו…

בלילה הדליק ברקה אש בבניני האחוזה, ותעל כולה בלהב, הבנינים עם
כל המכשירים… ואחר יצא מן האחוזה הארורה ויתישב בבית-הריחים שלקח
מנחומ’צי בחכירה בכפר דניסובקה. אולם גם שם לא יכול לשכוח את
שרה, גם שם לא פסקה מרחף לעיני רוחו, ותמיד שאל במר נפשו: “איך,
שרה בתי? איך? צפורי הנידחה, איך?!”…

ויותר מזה מיררה בילה אשתו את חייו; היא בכתה בלי הפוגות. בלילה
היתה מתעוררת משנתה בבהלה, בבכי ובזעקה, לכל חריקת דלת התחלחלה. היא
התחילה מפחדת, שלא יגזלו ממנה גם את בתה הקטנה…

לסוף יצאה בילה מדעתה לגמרי. אך איזה שבר רעיון נשמר במוחה החולה,
וכשהיה איש זר בא אל הבית, היתה בילה פונה בחרדה לבעלה ומזהירה
אותו לשמור את הבת…

כל תקות ברקה היתה בלאה בתו הקטנה וישמרנה כבבת עין, ושנאה עזה
כמות גדלה בלב ברקה אל הפולנים בכלל ואל ה“פריצים” בפרט; וכאשר קרה
לפעמים שהקוזאקים היו מתנפלים על הפולנים, היה ברקה שמח לאידם. הוא
החל להתרועע עם הקוזאקים ולדרוש טובתם, כי חשבם כאחים לצרה, הסובלים
יחד משרירות לב האצילים הפולנים.

אך לא ארכו הימים ואת ברקה קרה עוד אסון נורא. נערי הקוזאקים
התנפלו על לאה בתו ויתעללו בה, והיא לא יכלה נשוא את החרפה
ותתנפל אל הנהר ותטבע…
את נחמתו האחרונה האבידו; ומי? – הקוזאקים, שהיו נחשבים בעיניו
לרעים…
– כל הגויים חיות רעות, נחשים ועקרבים! – חשב ברקה בלבו – כמו
הפולנים כך הקוזאקים אך לדמים יארבו, הטוב שבהם – הרוג!..

את אחד הקוזאקים שהמיטו רעה על בתו תפס ברקה, ויכהו פעם בגבו,
עד כי נקרעה ריאתו. חדשים אחדים רקק זה דם עד כי יצאה נפשו.

גם בפני אחיו היהודים לא יכול ברקה להרים ראש. ירא הוא פן
יזכירוהו חרפת בנותיו, כי האחת המירה את דתה, והשנית עונתה בידי
“שקצים”. גם דברי נחמה קשה היה לו לשמוע. דברי נחמה העמיקו הרחיבו את
פצעיו.

אז הסתיר ברקה את מכאוביו בקרב לבו ויתרחק מכל בני-האדם. הקוזאקים
התחילו לירוא מפניו… עיניו היו מזרות אימה חשכה מבעד לגבותיהן
העבות, שהאפילו עליהן… הוא היה נורא על סביביו כרוח רעה…

וברקה – לא רק יושבי המקום ההוא, כי גם המקום בעצמו היה לו
למזכיר אסון. בשאון המים היה שומע את קול בתו הטובעת, הצועקת
וקוראת מן התהום… הרוח היה לו כנושא בכי בתו האובדה, הכלואה
בין החומות… נבוך, נדהם ומשומם הלך כל היום וכמו נחש רע לא
פסק מהטיל ארס ממאיר בלבו… כמעט שלא יצא גם הוא מדעתו – וביקש
לברוח גם מן המקום הזה.

על כן קיבל ברקה מיד את הצעתו של נחומ’צי בדבר סובוטובה.
נחומ’צי לא כיחד ממנו, כי צ’אפלינסקי גזל את האחוזה מחמלניצקי, וכי
חמלניצקי הוא קוזאק תקיף, אך ברקה לא שת לבו לסכנה הצפויה אליו.
הוא נהנה, כי הפולנים והקוזאקים קמים איש באחיו.

אדרבא! – חשב ברקה בלבו – יבלע האחד את חברו ויחנק הבולע בנבלע
– ואבדו שניהם מתחת שמי ה'!..





ג

נחומ’צי שב מדרכו שמח וטוב-לב. הוא סיפר לפני ר' איצי בשמחה רבה,
כי לקח את האחוזה סובוטובה בחכירה בזול והוא מושיב שם את ברקה
מבית-הריחים שבדניסובקה.

– ולך, ר' איצי – אמר בקצת חנופה לרצותו – לך הנה הבאתי מתנה יפה
מדרכי… יהי דומה בעיני כאילו נתתי דמי סרסרות.

– איני רוצה במתנות, – ענה ר' איצי – חפץ אני להתפטר ממך ולא יותר…

– ומה אתה חסר עמי? – שאל נחומ’צי בתמיהה, כאילו שכח את כל הדברים
שהיו ביניהם בטרם צאתו – הרי יהודי חכם אתה, ר' איצי, וגם אני, ברוך
השם, מכיר בבריות – נדבר בגלוי!.. מה? רוצה אתה בהוספה? – אמור
כמה – ונשאר ידידים…

– לא! – ענה ר' איצי בהחלטה גמורה – אני מעודי לא שרתי את אחרים
ואיני חפץ בזה גם להבא. הנני לבקש לי איזו פרנסה, שאוכל לעמוד
ברשות עצמי. כך החלטתי ומזה לא אסור… ובבקשה ממך, ר' נחום, שלא
תדבר עמי על דבר הוספות…

נחומ’צי נבוך ואמר:

– הוספות – מה שייך? הרבה הייתי מוסיף לך… אבל, התישב עוד בדבר.

– כל מה שאמרתי הוא “לאחר ישוב” – ענה ר' איצי.

ואמנם ר' איצי התחשב בדבר והחליט שאסור לו להיות מסייע בידי
עוברי-עבירה…

כל אותם הימים שהיה נחומ’צי נוסע בעסקי סובוטובה, היה ר' איצי
שרוי בצער: מצטער היה על מה שחשד את העני בגניבה…

מעודו היה ר' איצי מאמין בבריות, עסקים נכבדים היו לו מלפנים עם
אנשים רבים; הכל האמינו בו, והוא בהם. ועתה בא לחשוד באיש כשר
בעוון נמאס כזה – בגניבה…

ומי הביאו לידי זאת? נחומ’צי אדוניו! ולידי כמה עוונות הוא יכול
להביאו עוד?

– על פי היושר – חשב ר' איצי בלבו – הייתי צריך אז, בשעה שדן
נחומ’צי את הקוזאק למלקות, להתנגד לזה בכל כוחי, לבלי תת לו לעשות
משפט אכזרי כזה. אין רשות ליחיד לדון את מי שהוא, ואפילו את הקוזאק
הפרא, ובפרט בעונש חמור כזה – ואני רק ניסיתי להוכיח את נחומ’צי,
ומיד חדלתי ממנו, מפני טבעי החלש… אבל כלום כך הייתי צריך
לעשות?.. הרי יש בזה גם חילול השם… עבירה שיש בה חילול-השם כזה –
ואני הייתי בה עד ראיה, ויצאתי ידי חובתי רק במה שאמרתי “אסור” –
ולא יותר.

– כך! לא אעבוד עוד אצלו – החליט שוב ר' איצי בנפשו החלטה שאינה
חוזרת – מה שיתן ה' – ואני לא אהיה משרת בבית זר!

לא ישרת – ופרנסתו מה תהא עליה? – יודע הוא שהוא מביא את עצמו לידי
נסיון. לבו חרד, ואף על פי כן בטוח הוא שיעמוד בו… לבו אל
אלוהיו ייחל ויתחנן: “חזקני ואמצני – אל אמונה ואין עול”…

היום עבר ור' איצי התחיל חובש את מיטלטליו לדרך. בא לפני נחומ’צי ומסר
לו את החשבונות, הכל בדיוק – ובלב נחומ’צי באה מרדות ואמר:

– אחרי שכך גמרת בלבך, יהי ה' עמך, ר' איצי, כמדומני שאוכל לתת לך
עסק יפה – וזכרתני… בימים האלה נודע לי כי בית-ריחים גדול עומד
לחכירה בטולצ’ין אצל הנסיך צ’אטוארטינסקי. אשתדל על ידי הפריץ שלי
שהחכירה תקום בידך.

– טוב מאד! – ענה ר' איצי – טולצ’ין היא עיר שיש בה תלמידי-חכמים…

ואמנם קיים נחומ’צי את הבטחתו וימציא ליד ר' איצי מכתב מליצה
לצ’אטוארטינסקי מאת הנסיך וישניוביצקי, וכעבור ימים מועטים בא ר'
איצי ובתו הדסה לשבת בבית-הריחים, שלקח בחכירה על יד העיר טולצ’ין.





קשר חמלניצקי

א

בעת ההיא הלך חמלניצקי לורשה, להגיש שם משפטו לפני השופטים הגבוהים
על החמס שעשה לו צ’אפלינסקי.

ובורשה אז שאון והמולה רבה. ה“מגנאטים”, גדולי האצילים, התאספו אל
ה“סיים”, הוא סוד המועצה של אדירי הארץ. כל אחד מהם בא בראש מחנה
גדול של חיילים לבושי מכלול ורוכבים על סוסים אבירים, ועמהם עגלות
מלאות משקאות וכל מאכל וחליפות בגדים וקנים ארוכים לקטורת הרבה
מאד; אחריהם עדר גדול, ערב-רב של עבדים ומשרתים, כלבי-ציד, טבחים
ומלצרים, קוסמים ומשחקים. כל מגנאט ביקש להתפאר בפני חבריו ברוב
עשרו וגדולתו, למען ישמעו בקולו לכל אשר יגיד באסיפת ה“סיים”; ואם
המר ימרו את פיו – וציוה לאנשי חילו, וקם הרג רב בחוצות ורשה, כמו
מלחמה על אדמת נכר.

והמגנאטים עם מחניפיהם, השליאכטים האביונים, ראו שם בטובה. התהוללו
כפראים בהמצאות זרות ומשונות, להראות כי בני-חופש הם ועושים
כל מה שלבם חפץ, כי בשבילם אין חוק ואין משפט, כי גיבורים הם
לפרוץ כל גדר של נימוס וצניעות.

רק ולאדיסלאב המלך היה עצב; בו בחרו כי יהיה לראש עם פולין, ובאמת
היה אך לכלי-משחק בידי המגנאטים, שהיו עושים בו ככל אשר חפצו הם.
והיה אם יעשה המלך דבר שלא לפי רוחם, וחירפו וגידפו אותו כאחד
הנבלים – והוא שומע חרפתו ואינו משיב מפני היראה. רצו המגנאטים –
ופסקו משלם לו את שכרו, והמלך עם שריו ועבדיו רואי-פניו נשארו
בלי מזון סעודה אחת, כי היה אוצרו דל וריק באין פרוטה…

וולאדיסלאב ביקש להתקשר עם הקוזאקים. בחשבו כי בעזרתם יוכל לחזק את
מעמדו, שלא יהיה תלוי כל כך בידי המגנאטים. ולתכלית זאת חיבל
תחבולה להתגרות מלחמה עם תוגרמה, למען יוכל אחרי כן להצטדק, כי
לטובת הארץ הקריב אליו את הקוזאקים, שנואי נפש האצילים, כי רק בהם,
בעזרת הקוזאקים הגיבורים, יוכל לנצח את תוגרמה.

אבל מחשבתו זאת נודעה לאצילים בעוד מועד ולא נתנו לו להפיק את זממו
– וה“סיים” נאסף.

אז יבוא חמלניצקי לורשה לדרוש משפט אשתו השבויה ומשפט בנו המומת
ומשפט אחוזתו מיד צ’אפלינסקי. אפס כל מקום אשר פנה השדוד, רק
שחקו ולעגו לאידו.

– מה הצער אם לקח ממך צ’אפלינסקי את האשה? – אמר לו אחד השופטים –
קוזאק כמוך ימצא אחרת נאה הימנה!..

מאד חרה לחמלניצקי לשמוע בוז הגאיונים, המרשים לעצמם למשש ביד גסה
את פצעי לבבו ולצחוק לו. אך הוא התאפק ויסתר כעסו עמוק בלבו,
ויוסף להשתדל בכל כוחו, לדרוש את זכותו במשפט.

ודבר המשפט ארך מאד מאד. שנים עברו, ובבית-המשפט היו דוחים את הדין
מיום ליום, עד כי בא היום – והוציאו את משפטו לאור: צ’אפלינסקי
מחויב לשלם לחמלניצקי בעד כל תביעותיו של זה – חמישים פלורין כסף!..

פסק-דין זה העליב את חמלניצקי יותר מכל העלבונות שסבל עד הנה
בהשפטו, ובכל זאת עוד לא אמר נואש, ויעמול להשיג רשות ראיון אצל
המלך. הוא היה בטוח, כי המלך יעמוד לימינו ויוציא דבר-מלכות
לשפוט משפט צדק.

המלך האומלל קיבל בכבוד את ראש הקוזאקים, אשר היה נכבד גם בעיני
זיגיסמונד אביו.

פני המלך היו רעים מאד. על פניו העדינים הניח כבר מלאך-המות את חותמו.
הוא היה בעת ההיא רפה-כוח וידוע-חולי.

– מה שלומך, חייל זקן? – שאלהו המלך בפנים של רצון.

– לא טוב, אדוני המלך – ענה חמלניצקי, בכרעו לפניו – את כל אשר לי
שדדו, את אשתי לקחו, את בני הרגו ואת רכושי גזלו, ובבית-המשפט
שמוני לקלסה ולחרפה – ואין מי שיגן על קוזאק עני כמוני, זולתך,
אדוני המלך.

– שמעתי כבר על זה, פאן חמלניצקי, – ענה המלך במנוחה – אך גם ידי קצרה
מעזור לך בדבר הזה. תחבולות אחרות נחוצות לזה; אני ביקשתי, כי
ידי הקוזאקים תעשינה חיל, באחזן את החרב בחזקה ובזה ירום כבודם –
ולא עלתה בידי… הממשלה מתיחסת בידידות אל הקוזאקים, אך אזל כוחה
לעשות למענם דבר… יכול אני רק להראות לך כבוד ורצון מצדי, והנני
ממנה אותך להיות סופר גנרלי.

– יהי כן, – אמר חמלניצקי לנפשו בצאתו מאת המלך – לא את הכל גזל
צ’אפלינסקי מידי, עוד נותרה החרב עמדי…





ב

וחמלניצקי הלך לבקש משפטו בדרך אחרת.

הוא שם פעמיו אל מחנה הקוזאקים החפשים, שלא נרשמו בספר הפקודים של
הקוזאקים הנשמעים למלכות פולין.

המחנה הזה נודע בשם “הרשת הפורוגית”. זאת היתה עדה מיוחדת במינה.
כשהיו הקוזאקים צריכים לעשות איזה דבר נכבד היו מתאספים יחד לאסיפה,
ובה היו בוחרים להם ראש, אטאמאן, בכל שנה ושנה. וכשהיו מוסרים לו
את השלטון בידו, היו מורחים את ראשו ואת פניו בטיט, לאות, כי לא
ירום לבבו על אחיו הקוזאקים.

והאנשים שנכנסו לתוך חברת הפורוגיים היו שונים מאד: בהם
עובדי-אדמה, תלמידי הבורסה (בית-ספר לכוהנים), כל מיני פושעים
שברחו מחרב המשפט וכל איש מצוק – כל אלה חברו יחד ב“רשת” לחרף נפשם
במלחמות וגבורות ולחיות חיי הפקר.

הפורוגיים הללו נחלקו אחרי כן לבתי-אבות, וראש לכל בית-אב
(קוריני). אך לנשיהם ולילדיהם לא נתנו לשכון בתוך מחניהם, כי לא
יכלו לסבול את חיי המשפחה השלוים, המרגילים את האדם לסדר ולעבודה
תרבותית.

בתוך המחנה הזה לא היו זקנים, כי כולם מתו בימי נעוריהם, לא
כמות כל האדם, אך בידי הטאטארים, התוגרמים והפולנים, או שנטבעו
במימי הדניפר בין הפורוגים, או בגלי הים השחור. ובכל זאת היו
הפורוגיים הולכים ורבים מיום ליום; שמה היו באים מכל קצות הארץ,
כל אלה שלא היתה דעתם נוחה ממצבם, כל אלה שביקשו לעצמם חיים של חופש
פראי, חיים של הפקר. את פרנסתם מצאו משלל אויביהם במלחמה או מציד
דגים וחיות, ואת עתות מנוחתם היו מבלים בשיכרות. את כל כספם היו
נותנים ביין-דגן, וכאשר תם הכסף, היו נותנים בעבוט כל אשר להם, גם
את הכותונת האחרונה, ובלבד שלא יחסר “המזג”… ואם לא היה להם עוד
גם מה לתת בעבוט – קמו ויעשו פרעות ויקחו בחזקה את חבית היין מידי
המוזג, וישתו ככל אשר חפצו, ואחרי כן שברו את החבית ושפכו את הנותר
לארץ, לפעמים יחד עם דמו של המוזג, אם לא הספיק זה להסתתר מפניהם
בעוד מועד.

חמלניצקי כבר נודע לשם ולתהילה במחנה הפורוגיים כגיבור חיל
ומנוסה במלחמה. ובעת ההיא היו הקוזאקים מתלוננים על נגידם האטאמאן,
והיו מבקשים להמירו באחר – וישישו כולם לבוא חמלניצקי.

ויהי דבר חמלניצקי אל הפורוגיים לקרוא לאסיפה רבה.

ויעבור המתופף ויך בלוחות-הנחושת, ולקול צלצולם זה מיהרו נזעקו
כל הקוזאקים יחד. אלה לבושים בגדי סאמט12 רחבים, המשוחים פה ושם
בזפת משחת-האופנים, לאות כי כל דבר יקר שבעולם כאין הוא
בעיניהם; אלה באו יחפים, ואלה כמעט ערומים באין כותונת לבשרם ורק
המכנסים אשר במתניהם; אלה בחורים אדירים ויפים, בעלי שפם מגודל
ומסולסל יפה, ואלה פניהם מלאים צלקות של פצעים, רשמי זכרון של
חרבות אויביהם ביום המלחמה, או של חרבות חבריהם וידידיהם בימי
שכרון – כל הקהל השונה והמשונה הזה נאסף ובא לקריאתו של חמלניצקי.

אז יקום חמלניצקי על העמוד ויספר לפניהם את כל הצרה והתלאה שסובלים
אחיהם, הקוזאקים הרשומים, מידי הפולנים. ולא לחינם למד חמלניצקי
בבית-הספר של הישועים, כי למד מהם את דרכיהם וידע להשתמש
בתחבולותיהם, לעורר את רוח ההמון להתקוממות ומרד; הוא לא הגיד
מאומה על עלבונו שנעלב על ידי הפולנים, כי כל דבריו היו אש קנאות
לכל הקוזאקים. קנאת העם וקנאת הדת היונית המחוללה, ושנאה עזה לעמי
הנכר. הוא ידע כי בשתי אלה: קנאת הדת ושנאת הנכרים, יקח את לב
הקוזאקים ויעוררם למרד ונקמה.

יחד עם זה הביא חמלניצקי את דיבת היהודים רעה מאד, כי כולם נאמנים הם
לפולנים ועוזרים להם לרדות בקוזאקים האומללים, והם עושים עושר על
ידי המס שהם נוטלים מבתי-התפילה של הקוזאקים, שהאצילים הפולנים
נותנים להם בחכירה לחלל את הקודש. והקוזאקים, שהיו מעולם
בני-חורין, מכרום הפולנים והכמרים הקתולים לעבדי עבדים, לחוכרים
היהודים, לעבוד כל עבודה בזויה, שאיננה לפי כבוד גיבורי מלחמה.
ומה גדול הבזיון והקצף לראות יהודים מושלים ומתעללים בקוזאקים!

הדברים האלה באו כאש בלב הקוזאקים; וככלות חמלניצקי לדבר קם שאון
ומהומה במחנה, וכולם קראו בקולי-קולות:
– חרב לאלוהים ולקוזאקים!
– נקם, נקם בפולנים וביהודים!
– להמית ולמות בעד דתנו הקדושה!
ותהי כל הככר לשאגת לבאים. כגלי ים רועש ומשבריו שטפו
הקולות בחללו של עולם – שטף נקמה וחימה…

אחד מהמחנה נתן בקולו:

– יהי חמלניצקי לנו לאטאמאן!

ואחריו ענו כולם פה אחד:

– יחי חמלניצקי האטאמאן! חזק, חמלניצקי! – – –

אמנם חמלניצקי עוד סירב בדבר, ולא קיבל עליו את שם המשרה, אך בפועל היה מהיום למצביא צבאות הקוזאקים.





ג

אז יקרא חמלניצקי למועצה את ראשי בתי-האבות.

– פעמים רבות – אמר חמלניצקי – נלחמנו עם הפולנים, אך תמיד נפלנו
במלחמה, כי עצומים הם ועשירים ומלומדים יותר ממנו, אך עתה אנו
צריכים לנצח! וכדי שיהיה נצחוננו בטוח, צריכים אנו למצוא לנו בעלי
ברית חזקים, שיעזרונו במלחמה.

– מי יעזור לנו? אולי הממלכה הרוסית? – שאל אחד.

– לא – – ענה חמלניצקי – הממלכה הרוסית יראה בעצמה מפני הפולנים. אני
אומר לרכוש לנו את לב הטאטארים שישתתפו עמנו.

– את הבוסורמנים13? – קרא קוזאק זקן אחד – האנחנו הנוצרים נבקש
את הטאטארים הטמאים, שילכו עמנו להלחם בנוצרים? חלילה! הדבר חרפה
ועוון לקוזאקים!
כמעט כל הקוזאקים הסכימו לדעתו של הזקן.

אך חמלניצקי, שהיה מחזיק בשיטת הישועים, כי “המטרה מקדשת את האמצעים”,
דיבר על לבם ויוכח להם, כי ראשית הכל, עליהם לכוון אל המטרה שהם
נושאים את נפשם, להנקם מהפולנים. ושנית – הלא ישלמו בזה לפולנים
הארורים מדה כנגד מידה: כמו שהפולנים מתחברים עם היהודים הטמאים
שנואי נפשם, כדי להכניע ולהציק לקוזאקים, כך צריכים הקוזאקים
להתחבר הפעם עם הטאטארים הבוסורמנים להכניע את הפולנים.

– ואמנם – הוסיף חמלניצקי – הקוזאקים אומרים: הטאטארי, היהודי והכלב
דת אחת לשלשתם, ומותר לתלותם יחד. וגם אנחנו אחרי שנכניע את
הפולנים, הן לא תהיינה ידינו אסורות מהתחזק גם על הטאטארים; אם יהיו
כבני-אדם – ונכניסם אל דתנו הקדושה, ואם יהיו ככלבים – ונערפם
ונשמידם…

אחרי ויכוח ארוך ניצח חמלניצקי בדבריו. ובהסכמת הקוזאקים כולם
מיהר חמלניצקי וישם פעמיו אל החאן14 המושל בקרים.

  

מגור מסביב

א







אזר1.jpg






ורוח עברה בכל גלילות אוקראינה וכל הקוזאקים כאיש אחד הרגישו, כי
בא המועד להסיר מעליהם את עול פולין. ה“חולופים” התחילו להרים ראש
ולהעז פנים; רבים נסו מבית אדוניהם, וביחוד התפרצו מפני החוכרים
היהודים. והנה זה התחילו הקוזאקים פושטים על ערי היהודים השלוים
ויכו בם וישדדו את נכסיהם. האדונים הפולנים הרגישו בזה התחלתו של
מרד ויעמדו לימין השדודים ויענשו קשה את השודדים שנפלו בידם, אך כל
זה הועיל רק לעורר את הכעס והחרון ולהגדיל את מדורת המרד בין כל
הקוזאקים.

ראו היהודים כי כלתה אליהם הרעה – ויטו כולם אחרי הפולנים
מגיניהם.

ובטולצ’ין, מקום מושב ר' איצי, באה השמועה כי הקוזאקים נכונים
למרוד בפולנים ולעשות נקמה בהם וביהודים. דבר זה נודע מפי העבד
ששירת בביתו של ר' איצי – קרפה שמו.

קרפה היה בחור כבן עשרים ושתים. פניו שזופים ויפים ועיניו
השחורות מביטות בתמימות ועצב. הוא עבד את ר' איצי באמונה שנים
אחדות והיה קשור אל ביתו בכל לבבו. כשיצאו ללובני –הלך קרפה
אחריהם; יצאו מלובני לטולצ’ין ונטפל גם אז אליהם. ור' איצי היה מחזיק
טובה לקרפה שלו ומראה לו חיבה. הוא היה אומר עליו בשחוק: “קרפה
שלי הוא גלגולו של טבי, עבד ר' גמליאל, גם הוא נאמן ומסור
כמותו”.

וקרפה יותר משהיה נאמן לבעליו, ר' איצי, היה מסור בכל נשמתו להדסה בת
ר' איצי. כל שירות קל שהיה עושה למעשה – עשאו בשמחת-נפש מיוחדת.
וכשזכה שתפנה אליו הדסה היפהפיה בשאלתה או לדבר עמו דברים אחדים, היה
מוכן לבוא למענה באש ובמים… הוא חונן בכשרון מנגן, כמו רבים
מבני אוקראינה. ובערבי הקיץ היה יושב לו קרוב לחלונה של הדסה,
מוציא חליל מכיסו ומחלל; ולפעמים הצליח להוציא מכלי פשוט זה מנגינות
כל כך נאות וערבות, שהיה מטעים אותן במין תוגה ניצחת, בכלות נפש
אוהבת המתגעגעת באין תקוה, עד שנלותה אליו גם הדסה ועזרה אחריו מחדרה
בקולה הדק והערב כקול צפור. וכמו רוח נעלמה, מין נשמה חדשה
יורדת אז על קרפה ונגינתו נעשית יותר עמוקה, יותר נעימה בגעגועיה
ומביאה עד לידי חדות הנפש…

והדסה היתה מאורסת לבן-אחיו של ר' איצי שישב בבריסק. כשקרבו ימי
החתונה נולד סכסוך קטן בין המחותנים; ר' איצי ור' אליקום אחיו
התוכחו על דבר מזונותיהם של הזוג לאחר החתונה. אבי החתן רצה שבנו
יהיה סמוך על שולחנו בבריסק, כי בן יחיד הוא לו, ור' איצי רצה
שיהיה חתנו סמוך על שולחנו, כמנהגו של עולם – והדסה בת יחידה היא
לו. ביקשו למצוא איזו פשרה ונדונו ביניהם על ידי מכתבים.

וקרפה ידע שאפשר הדבר שישלחו את הדסה לליטא, ואמר לה פעם, כי אם תסע
היא לליטא, אז ילך גם הוא אחריה לעבוד שם בבית חותנה או אצל בעלה.

– למה? – שאלה הדסה בשחוק קל.

– תוגה תאכלני בלעדיך… – ענה קרפה בתמימות.

– שלם תהיה, – ענתה הדסה – תשא אשה אוקראינית בעלת עינים שחורות,
ושמחת בה.

– אני… לישא אשה… לא! עד עולם!..

– מפני מה?

– מפני שאני אוהב אותך… – ענה קרפה והציץ עליה בעינים חולמות.

לחיי הדסה האדימו מבושה:

– הוי סכל, – אמרה לו בקול נמוך – הרי נוצרי אתה… אסור לך, אני
יהודיה…

– גם אני יודע, – ענה קרפה – אבל בכל זאת אני אוהב אותך.

– אל תהי שוטה, – אמרה אליו הדסה בכובד-ראש – ישמע אבא ויגרשך מפה.

– לא יגרש; הן גם אנכי יודע שאינך בת-זוג לי, אבל אהובה את לי כשמש
זו המאירה שם מרחוק, וכמו העננים הבהירים האלה המרחפים שם בשמי
מרום, כמו… כנף רננים שביער… יגרשוני ממך ולא אלך… את ואביך
צריכים לי – קרוב היום שתראי את אמונתי ואהבתי אליך, תראי עד כמה נכון
אני למסור נפשי בעדך…

– מה תדבר, קרפה? דבריך מטילים עלי אימה… איזו סכנה נשקפת לנו?…

– אסור לספר… – אמר קרפה – אבל דעי לך כי הקוזאקים מכינים את עצמם
לשחוט את כל הפולנים והיהודים שבאוקראינה ובפולין… אצל האטאמאן
שלנו חיל רב, עד כדי לכבוש את העולם כולו… יתן אות – וכל
הקוזאקים יקומו כאיש אחד להרוג, להשמיד ולאבד את עם פולין. הגידו
לי זאת בסוד, אך ממך לא יכולתי להסתיר גם את הדבר הזה.

הדסה סיפרה את הדברים לאביה, ור' איצי הבין מיד שיש יסוד לדבר והתחיל
חוקר ודורש עד שנודע לו, כי אמנם נכונים הם הקוזאקים להתפרץ
בנקמה…

השמועה הטילה אימה על היהודים, ור' איצי השתדל לפני הרב שיאסוף את טובי
העיר לטכס עצה.

פרנסי העיר והגבירים היוצאים ונכנסים בחצרותיהם של הפריצים נאספו,
נדברו ואמרו, כי הדבר אינו חדש וכי די כוח לה לפולין להכניע את
הקוזאקים ביום התקוממותם, וכבר הבטיחו כל האדונים כי לא יתנו
לקוזאקים לגעת ביהודים לרעה.

אסיפה קטנה זו הרגיעה את רוחו של ר' איצי, ולקח את כסף הנדוניה ונסע
לבריסק להתפשר עם אחיו ולקבוע זמן החתונה.

ב

כמו רוח חדשה לבשה את ר' איצי בבואו לליטא, ארץ מולדתו; הוא הרגיש
כי בא למקום חיותו. דומה היה לדג זה שנתחבט על היבשה וחזר אל המים.

שנים מספר עברו מעת שעזב ר' איצי את אחיו שבליטא, חזר ומצאם כמו
שהיו:

כל אותם המנהגים ונוסחאות התפילה שהיו כל כך חביבים עליו, קבועים
ועומדים ונמסרים בירושה מדור לדור. כל בתי-המדרש מלאים “לומדים”
כשהיו. ידידי נעוריו – יש מהם שנזדקנו, יש מהם שנפטרו לבית-עולמם,
אבל אחרים, חדשים ורעננים, ממלאים כבר מקומם, יושבים ועוסקים
ב“חיי-עולם”, בתורה הקדושה, בחשק והתמדה רבה. דור דור
ו“עילוייו”, דור דור ו“מתמידיו” – והתורה לעולם עומדת. בכל עיר
ועיר בתי תלמוד-תורה ובתי-ישיבה המוצאים פרנסתם מקופת הציבור.
בחורים המקדישים את עצמם לתורה מוצאים לחמם אף הם על שולחנם של
מוקירי רבנן ומכבדי תורה ולומדיה. ומי מן העם אינו מכבד שם את
התורה? בכל בית נשמעים דברי תורה, ואם אין בעל-הבית בעצמו
בר-אורין יש לו בנים או חתנים תלמידי-חכמים.

והקהילות שבליטא הרי הן כממשלת יהודים מיוחדה; כל קהילות היהודים
מאושרות מטעם המלוכה, ובכל סדריהן פנימה היהודים אדונים לעצמם. בכל
שנה בימי חול-המועד פסח היו מתאספים לבית-המדרש, או לבית הקהל,
ובוחרים להם בקלפי פרנסים וגבאים לשנה. ראשי-הקהילה האלה היו מעריכים
את כל האנשים, שיתן כל אחד לפי כוחו, להחזקת בתי-מדרש וישיבה ולשאר
מוסדות של צדקה, כמו “ביקור-חולים”, “הכנסת-אורחים” וכדומה.
ראשי-הקהל האלו היו מפקחים גם על בתי-החינוך, בתי-התפילה ועל כל
החברות השונות שבקהילה. הם היו מאשרים כל מקנה וכל קנין שבין יהודי
לחברו, שופטים יחד עם הרבנים כל “דין תורה” וכוח היה בידם להעניש את
הממרים ולהטיל קנס על כל העובר על תקנות הציבור.

מצד הפרנסה היו אמנם השנים קשות, אך עם זה היו נראות ביותר מידות
טובות אלו של רחמנות וצדקה שהצטיינו בהן בני ישראל; גמילות חסדים
היתה יקרה מאד בעיני העם והיו תומכים איש את רעהו כאשר מטה ידו.

בארצות אשכנז היו אז לוחצים את היהודים מאד והיו באים משם לארצות
פולין וליטא מחנות של יהודים שנתדלדלו למצוא שם מחיה ומנוח מיד
מעול וחומץ. מחיה ומנוח ביקשו האומללים בליטא ופולין, בשעה
שגם שם לקויה הפרנסה ומצב היהודים הלך הלוך ושפל, הנוצרים העירוניים
יחד עם הנזירים הישועיים היו רודפים גם שם את היהודים ויורדים לחייהם;
אך מקום אחר לא מצאו להמלט שמה, ומספר האנשים גדל משנה לשנה. ובכל זאת
על ידי מעשי-צדקה הרבה, ניהלו את כל העניים האלה בלחם, ובניהם של
העניים גם הם לא היו נעזבים לנפשם; נתנו אותם ל“תלמוד-תורה”
ולישיבות. ולא זו בלבד אלא שבכל ארצות ליטא ופולין לא נמצאה
בת-ישראל בת שמונה-עשרה, שלא נישאה לאיש. “הכנסת כלה” היתה נחשבת
למצוה גדולה וחברות ויחידים היו עוסקים בזה להמציא נדוניה להוצאות
חתונה לבתולות עניות והיו משיאין אותן סמוך לפרקן.

ועל דבר שאלות הכלל ושתדלנות לפני המלך, או לפני המגנאטים15
והבישופים ועל דבר המשפטים שבין קהילה וקהילה, על עסקי “חזקה”16
וכדומה – לזה היה קבוע במדינה “ועד ארבע ארצות” – והוא אסיפת
ראשי-ישראל שבארצות פולין רבה ופולין זוטא, ליטא ורייסין
(גליציה). הם היו מתאספים שתי פעמים בשנה, ביריד שבלובלין וביריד
שביארוסלאב, ושם היו דנים ומחליטים בכל השאלות החשובות הללו. שמה
היו באים גם הבחורים המצוינים בתורה, וכל אב שהיה מבקש חתן
בר-אורין לבתו, היה נוסע לשם ובוחר, וכותבים תנאים ונכנסים שם
בברית ארוסין.

ובעת שבא ר' איצי לבריסק היתה ניכרת תנועה גדולה בין היהודים; כל
חשובי העיר נאספו יחד לאסיפה גדולה לרגל שמועות המרידה. הפרנסים
חקרו ודרשו בדבר, שלחו שלוחים למקומות שונים, אספו ידיעות
וטיכסו עצות לקדם פני הרעה שלא תבוא.

ובבריסק איש זקן, ר' יששכר-בר שמו. הוא היה מלפנים רבו של ר'
איצי ועתה סופר הקהילה. והוא כבן שבעים שנה, אך לבו היה עדיין ער וחם
בכל מה שנגע לעמו. הוא היה נכנס ומתעמק בכל ענין ומקרה אשר היה בהם
ערך ציבורי.

ר' יששכר-בר זה היה תלמידו של החכם הגדול ר' דויד גאנז.

גאון זה מלבד גדולתו בתורה היה בקי גם בחכמות ההנדסה, התכונה
וההיסטוריה ומבין בלשונות. אמנם רק מעטים ידעו להוקיר את ר' דויד.
בזמן ההוא היו יהודים רחוקים מכל חכמות החול, כי הישועים שהיו
מושלים במוסדות החינוך השתדלו לסגור את דלתות בתי-החכמה לפני
היהודים, והיהודים השתדלו גם הם מצדם להבדל מרודפיהם ולהסגר בחומת
דתם כמו שנסגרו בחומת הגיטו, ולא חפצו לדעת מאומה מלבד גמרא
ופוסקים, זוהר וקבלה. אחדים עוד השיבו נפשם בפילוסופיה הישנה
שמצאו בספרי ה“קדמונים”, אך איש מהם לא שם לבו לחכמה ולחקירות
החדשות שבספרי העמים, ולא לאמנות העתיקה והמתחדשת בעולם, ולא ביקשו
להם כל דרך חדשה בלימודיהם. לכן לא היה נחשב חכם כר' דויד גאנז בעיני
הרבנים או בעיני ההמון. גם הוא, ר' דויד בעצמו, לפי הנראה, היה
חושב לעצמו כדבר-חטא שבילה את עתו בחכמות חיצוניות, והיה מצטדק
על מה שהוא מביא ראיות מספריהם של חכמי האומות, ומבקש מחילה מאת
הקורא.

אצל ר' דויד זה למד ר' יששכר-בר בנערותו והרבה חכמה קיבל ממנו,
אבל מה היה זה יכול לעשות בחכמתו, אם דורש לא היה לה – ולא עוד, אלא
שנחשבה כמעט לעוון? ור' יששכר-בר הצפין את חכמתו בלבו ולא גילה
שהוא מצטיין במאומה מאחיו. הוא נעשה לסופר הקהל וכתב כל מה
שהפרנסים מצוים. לפעמים ראה ר' יששכר-בר שהפרנסים אינם עושים
כשורה. אבל לא תמיד היה יכול להוכיחם, ואם ידע שדבריו לא יעשו פרי
היה כובשם בלבו ומחריש. אך התוגה החרישית שנשקפה מעיניו העידה בו,
בזקן זה, כי חסר לו דבר מה. למלא את החסרון אי אפשר – ולבו עליו
דוי…

ומה שמח ר' יששכר-בר לראות את תלמידו איצי, שהיה תמיד מוקיר וחובב
אותו בלבו.

ר' איצי מסר לרבו מכתב ופריסת-שלום מבנו היושב בטולצ’ין. ואחר כך
סיפר לו על דבר הסכסוך שהיה בינו ובין אחיו.

עכשיו נתפשרו: חודש לאחר החתונה יסע הזוג לבריסק, לשבת שנה ראשונה
בבית אבי החתן, כנהוג. ואחר כך ישובו לטולצ’ין, לגור עם אבי הכלה,
שלא יהא זה כערער בערבה, שהרי בת יחידה הדסה לו, ובלעדיה אין לו אף
נפש אחת קרובה.


את האמת אגיד, רבי מורי, – אמר ר' איצי – כי בלבי גם אני מודה, כי
צדק אחי ממני, שאינו רוצה לשלוח את בנו לאוקראינה. פה בליטא,
ברוך השם, התורה בתקפה עומדת, ממש ארץ-ישראל. הלב שמח: לומדים
מופלגים, עילויים –ארץ שכל בניה לימודי ה'. קול תורה איננו פוסק
לא מבתי-המדרש ולא מבתי-הישיבה… והאחדות!… גוי אחד באמת!…
אחדות – כלום יש עוד כלי מחזיק ברכה לישראל כמו אחדות?…


– אבל היא איננה, בני, ומצבנו בכלל אינו משובח… – ענה ר'
יששכר-בר באנחה – אתה רואה אחדות, ואני רואה שהפירוד הולך
ומתגבר; אתה רואה כוח, ואני – חולשה ושפלות-ידים. “קטן יעקב ודל” –
ואיך יעמוד בשעת הסכנה? ה' ירחם!…

ר' איצי העמיד ברבו עינים של פחד ותמיהה, וזה הוסיף לדבר
במנוד-ראש:

– כך, בני, דבר זה מצערני מאד, בראותי עד כמה אין אנו מכירים
בצרתנו. הדוחק והשפלות אוכלים כוחנו, משחיתים מידותינו – ואין
איש שם על לב: הסוחרים הנוצרים נתרבו והם אינם רוצים בכלל שנתחרה
עמהם במסחר, והרי הם מבקשים עלינו עלילות, והכמרים עוזרים על ידם
ופקידי המלוכה גם הם עמהם. דמנו נעשה הפקר, נרצח היהודי – אין דורש
דמו, אין דין ואין דיין. המסים גם הם מתרבים ועומדים עלינו כהררים:
מלפנים היינו נותנים מתנות-שוחד לכמרים, כי יעצרו בעד תלמידיהם לבל
יפרעו בנו פרעות, עתה נעשו “המתנות” למס, וחובה עלינו לשלמו שנה
בשנה, המסים מתרבים והפרנסה מתמעטת ומתמוטטת. פה הוציאו בימים
האחרונים חוק, האוסר על היהודים לקנות דבר בשוק, עד שלא יספיקו
הנוצרים לקנות דים. בסחורות אחדות נאסר ליהודי לסחור לגמרי.

כל זה גרם לנו שהיהודים נסים מן העיר ובאים להתישב בכפרים תחת
חסותם של “הפריצים”: אלה עוד מוצאים חפץ ביהודים ומגינים עליהם קצת
מחמס ומצוקה, אך בשכר זה נעשה להם היהודי שליח לכל עבירה
ומעשה-אכזריות – ואנו מעוררים עלינו ביחוד את חמתם של הקוזאקים
הפראים… ומלבד זאת ישיבת הכפרים וחסדי הפריצים מביאים לידי פירוד
הקהל והריסות הציבור: המריבות והשערוריות שבין האצילים, המפוררות
את פולין לפירורים קטנים, הן הן החותרות גם תחת אחדותנו אנו להרסה.
כל עברי שהוא “תקיף” אצל הפריץ שלו, אינו רוצה עוד לשמוע לפסק הרב,
ואפילו לפסק של “ועד ארבע ארצות”, ויכול הוא לעשות כל עול נגד
קהילתו, או נגד קהילה אחרת, ונפשו בטוחה כי איש לא יעיז לקנסו או
להחרימו. ואתה מוצא, כי בשעה שממשכנים את הכר האחרון של העני, בעד
תשלומי המס שצריכים לשלם למלך או לבישוף – ישנם עשירים רבים שאינם
נותנים אף פרוטה לצרכי ציבור… וכמו שקרעו המגנאטים את הארץ קרעים
קרעים, כך גרמו תקיפינו לקהילות ישראל…

“אחדות” אתה רואה? ראיה ל“אחדות” זו – הרי לך מעשה בוילנא! הידעת אם
לא שמעת כי היהודים בק“ק17 וילנא מבקשים תחבולות לבלי תת ליהודים
מק”ק אחרת לסחור אצלם – ורבנים יושבים ומתקנים “גדרים”, כי לא יבוא
חלילה יהודי מפינסק לסחור בוילנא… מה רבה החרפה; שונאי ישראל
מבקשים להרחיק את היהודים שלא יתחרו עמהם, והיהודים גם הם עושים כך
איש לאחיו וקהילה לחברתה…

גם בין הרבנים עצמם אין שלום! הנה התלקחה ביניהם מלחמה: יש רוצים
להחרים את הש“ך18 על שהוא משיג על הרמב”ם, ויש שעומדים לימין הש"ך –
והמחלוקת מתלקחת עד שמים…

כך נקרעים היהודים מבחוץ על ידי הסוחרים והנוצרים והישועים, ובפנים
הנם קרועים על ידי הפרעות שבפולין, על ידי “טובות” המגנאטים
וחסדיהם. ועל ידי מחלוקת הרבנים שאינה תמיד לשם שמים… והנה עוד הקשר
והמרד! הקוזאקים הפראים שומרים עברתם ונוטרים לנו מכבר… רבונו
של עולם, "מי יקום יעקב כי קטן הוא?!…

– אוי, אוי! – יסר יסרני ה' ונתן בלבי מעט דעת להבין אולי יותר
מאחרים את מעמדנו… רואה אני את הפחד שתוקפנו בעת צרה כזו…

וקולו של הזקן רעד פתאום ונחנק בתוך גרונו…

ר' איצי ביקש להרגיע את רבו:

– תראה, רבי, שהסכנה תביאנו לידי אחדות…

– הלואי – ענה הזקן – שלא נצטרך לסמוך על חסדי הפריצים לבד… בימי
מסעי-הצלב (ישמרנו ה' בזמן הזה) נהרגו ואבדו קהילות רבות – והיהודים
לא נתאחדו ולא ניסו גם להגן על עצמם…

ומה היו יכולים לעשות? – אמר ר' איצי בתומו ובאנחה – לצאת
למלחמה?..

– ומדוע לא?! – ענה ר' יששכר-בר בהתעוררות ויספוק כפו על
השולחן – עמך, איצי, הרי יכול אני לדבר בלשון פשוטה… אבותינו
קידשו את השם בימי מסעי-הצלב, ואבות אבותינו – בימי מלכות יון
הרשעה – מי מהם עדיפים? אם לא מתתיהו כוהן ובניו… אנחנו רק למדנו
להשתטח לפני כל מצורע, למסור את נפשנו ביד כל ערל וטמא, אולי יחוס,
אולי ירחם, וכשלבבו הערל לא ירך והוא לוקח את המאכלת – אנו
פושטים את הצואר ומקדשים את ה' לפני בזוי זה ב“שמע ישראל” – זהו
קידוש השם!.. קרא “שמע ישראל” – ותפוש את הקוזאק בבלוריתו וערפהו
ככלב – זהו קידוש השם…

פני הזקן בערו כלהבה אדומה מתוך זקנו ופיאותיו הלבנים, עיניו
נוצצו וירו זיקים, גופו הדל והכפוף נעשה מוצק וידו הפשוטה רעדה
באויר, כאילו הוא מנופף חרב גדולה וכבדה מנשוא…

ר' איצי, כולו נבהל ונשתומם למראה עיניו ולמשמע אזניו, שפתיו התחילו
רועדות ולוחשות שלא ברצונו:

– “מי יקום יעקב כי קטן הוא”… רבי!

– מה?! – שאג הזקן – קטן יעקב? לא יקום?! “תמות נפשי עם פלשתים”! – גם
זהו קידוש השם!…

הזקן נפל על כסאו כשהוא שואף ונושף ביגיעה, רק ראשו הפנה לכאן
ולכאן ועיניו היו מזרות אימה – –

ג

נרעש ונפחד יצא ר' איצי מלפני רבו… צר היה לו על הזקן – נדמה לו,
שרבו נתפס חלילה, מצערו, במינות… החרב – כלום זהו כלי-זינו של
יעקוב? הוא הרי אין כוחו אלא בפה – לבקש רחמים מלפני אבינו
שבשמים… אך ירא היה ר' איצי להשיב על דברי רבו שנתרגש כל כך…

מתוך מחשבות כאלו הלך לו ברחוב ולא ידע לאן יפנה, לאן יברח מתוך
הסערה שהקים הזקן בלבו… והנה בא לקראתו החתן שלו, עמד ושאלו:

– הרוצה אתה לראות את ר' שמשון מאוסטרופולי?

– היכן? היכן הוא? – שאל ר' איצי בפיזור-הדעת.

– הרי עכשיו עברנו לפני בית-המדרש שהוא יושב שם כל היום – ענה החתן –
ואם יש את נפשך, נכנס אל בית-המדרש, ותראה את פני רבנו הקדוש.

ר' איצי מיהר והלך לבית-המדרש.

ר' שמשון מאוסטרופולי היה מגדולי המקובלים שבזמן ההוא. אמרו
עליו, שהוא מל“ו הצדיקים שעליהם העולם עומד. תמיד היה עוסק בתורה
ותפילה ומענה את נפשו בתעניות וסיגופים. הוא לא היה ישן על גבי
כר, אלא על גבי לבנה שהיה מניח למראשותיו. ימים רבים היה מתהלך
בגולה מעיר לעיר, מכפר לכפר, ואיש לא ידע בו מי הוא ולא הכיר בו
מה הוא… אומרים, ש”ערך גלות“, מפני שנתקשה בדברי רש”י במקום אחד
ולא ידע פירושם, ולאחר שישב בתענית כמה ימים ולא נתן שינה לעיניו כמה
לילות ולא הועיל – הבין שהוא צריך להשיג סוד זה על ידי גלות.
“תוקפא דגופא, חולשא דנפשא”– אומר הזוהר – כל מה שהגוף יותר בריא
הנפש יותר חלשה, ולהיפך, כשהגוף חלש הנשמה מתגברת, ולכן צריך אדם
להחליש את הגוף כדי שיתן כוח לממשלת הנשמה. והגלות, בצירוף תעניות
וסיגופים, סגולה בדוקה היא לזכך את החומר ולהגדיל אורה של הנשמה…
ואמנם לאחר שהתהלך ר' שמשון כמה שנים בגולה וצם כמה צומות, זכה
לראות את רש"י בחלום, ואז גילה לו את הסוד הכמוס שבדבריו…

הגדה זו שהתהלכה מבית-מדרש לבית-מדרש ונמסרה מפה לפה בלחישת סוד,
העריצה את הצדיק ר' שמשון בעיני הכל – והיו מביטים עליו ביראת
הקודש…

ר' איצי בא לבית-המדרש לשעת תפילת המנחה וראה איש-שיבה דל-בשר שפניו
מקומטים יושב מעוטף בטלית ותפילין, ידיו כפותות על לבו והוא
מתנועע בגופו ומנהם חרש מתוך הספר שלפניו, בקול אחד ובנעימה אחת
שאינה פוסקת כזמזום הדבורה… מיד הבין ר' איצי כי זה הוא ר' שמשון.

ר' איצי התחיל מתקרב אליו ביראת הכבוד, ופתאום עמד כנבהל – נדמה לו
שכבר ראה אותו פעם, אבל איננו יודע מתי ואיפה… והנה הרים ר' שמשון
את עיניו המתנוצצות – ומיד הכיר את ר' איצי ופשט לו את ידו ואמר
במתינות:

– שלום עליכם, ר' איצי… –

– עליכם שלום, רבי! – החזיר לו ר' איצי בענוה ובלב חרד ותמיה, ותוך
כדי דיבור נתעורר שוב ונבהל: הוא הכיר בר' שמשון אותו העני
שהתארח בבית נחומ’צי, ונחשד בגניבה והוכה – ונתעלם מן העין… זה,
שאילמלא הוא, ר' איצי, אפשר שהיה נחומ’צי מיסר אותו בשבטים…

לבו של ר' איצי פג, הוא עמד חיור, פיו פתוח ולא יכול להוציא אף
הגה.

– מה שלומך, ר' איצי? הגם היום הנך יושב בלובני? – שאל ר' שמשון.

– לא, רבי! כבודו הביא גאולה לנפשי…

– אני? – גאולה? – שאל ר' שמשון בתמיהה של תמימות.

– רצוני לומר, רבי – ענה ר' איצי – כי על ידך נגאלתי מעבוד עוד את
נחומ’צי.

– אין “גאולה” בעולם הזה לאדם מישראל בעוד ש“שכינתא בגלותא”… –
אמר ר' שמשון בהערה של תרעומות על זה שזילזל במלה זו.

– שגיתי, רבי! – ענה ר' איצי בחרטה.

– והיכן אתה יושב? – שאל ר' שמשון.

– בטולצ’ין.
– מה עושים שם יהודים?

ר' איצי סיפר לפניו על דבר תנועת הקוזאקים, שהחרידה שם את ישראל.

– חמילניצקי – חמיל – נוטריקון: חבלי משיח יבואו לך… –
לחש ר' שמשון בפנים של אימה כמדבר לעצמו – תשובה, תשובה, ר' איצי,
צריכים אנו לשוב בתשובה…

– זה ודאי, רבי ואורי… – ענה ר' איצי – אבל… הרי צריכים אנו גם לבקש
עצה לקדם פני האויב…

– “אל תתחכם הרבה”! – הפסיקו ר' שמשון – עצה אחת יש – תשובה ותפילה
וצדקה, והשם יתברך הטוב בעיניו יעשה…

ור' שמשון קימט את מצחו ועצם עת עיניו – והתחיל לדבר לעצמו בצירופי
מלים:

"ותשובה ותפילה… תפילה ותורה – חיי עולם… תורה וצדקה – והעיקר
תשובה.. בה פותחין… אשמנו, בגדנו, גזלנו, דיברנו דופי…

ור' שמשון התחיל מכה על לבו היבש בכוח, כמכה בתוף, מכה ומתודה
עד שגמר:

– תיעבנו, תעינו, תעתענו…

ומיד חזר וכפת את ידיו על לבו והתחיל מתנדנד ומזמזם מתוך הספר…

בלב נשבר ובדאגה הלך ר' איצי מלפני זה… דעתו, שהרתיחה ר' יששכר-בר
בדבריו, לא נתקררה מדברי ר' שמשון… ובמוחו ניקרו שאלות ולא נתנו
לו מנוח.

– “מה אנו צריכים לעשות ומה אנו יכולים לעשות?” “הכל בידי שמים”
– ולא יהא זה כ“צינים ופחים” שהאדם צריך להזהר מהם?.. אבל מה נעשה? לצאת
בחרב? מה כוחנו ומה גבורתנו לעומת הקוזאקים?..

ור' איצי מצא שאין דרך אחרת ליהודים אלא להשתדל לפני המגנאטים.

וכך היתה גם דעת הפרנסים שנתאספו ממחרת היום בבריסק: הם החליטו
וגמרו לשלוח שתדלנים למלך ולמגנאטים, כי יואילו להגן בחסדם על
היהודים עבדיהם הנאמנים.

– ערבך ערבא צריך…19 – אמר ר' יששכר-בר לר' איצי באנחה
לאחר האסיפה – לא למותר היה לנו למצוא כאלה אשר יגינו עלינו מפני
ה“מגינים” האלו…

ר' איצי התרעם בלבבו על הערה זו – כלום יש לו לזה עצה טובה מזו?

ופרנסי העדה ביקשו את ר' איצי, כי בעברו את העיר לובני יסור אל
נחומ’צי ויבקש אותו, כי יקח דברים עם הנסיך וישניוביצקי.

נחומ’צי נודע כבר בעולם כגביר עצום ותקיף גדול בחצר הנסיך.

בלב כואב ודואב מבושת קיבל ר' איצי על עצמו שליחות זו, לדבר אל
נחומ’צי שהוא ישתדל להשיג טובה בשביל כלל ישראל…

ד

למחרתה של האסיפה התפטר ר' יששכר-בר ממשמרתו מהיות עוד סופר הקהל,
באמרו כי אינו יכול עוד לשמש בכהונה זו מחמת זקנה. אך באמת לא
חולשתו הביאתו להחלטה זו, אלא משום שכבר בחלה נפשו לראות כיצד
עסקי הקהל נעשים בימים כאלה, והאסיפה האחרונה העירה אותו ביחוד
לבקש להתבודד ולהבדל מכל הענינים שהשביעוהו רק כעס ומכאובים.

בסתר לבבו עלה גם רעיון זה: אפשר יבוא לידו שיהא צריך לפעול באופן
אחר על הקהל בימי המרד, כי אז מוטב שלא יהא תלוי בדעת ראשי הקהל
ובהחלטותיהם….

ור' יששכר-בר היה גלמוד ובודד בבריסק; אשתו מתה עליו כבר, בנו
הבכור ישב בטולצ’ין ושאר בניו ובנותיו גם הם לא גרו בבריסק, אך
משום שר' יששכר-בר לא רצה להיות מצפה לשולחן בניו – נשאר לשבת
בעירו, והתפרנס שם מעבודתו בקהל.

עכשיו כשנתפטר מעבודתו זו, התחיל ר' איצי מדבר על לבו שיסע עמו
לטולצ’ין, שם יתארח בבית בנו ומתוך כך יכבד גם אותו, את
תלמידו, להשתתף בחתונת בתו.

טעמים אלו כשהם לעצמם, אפשר, לא היו יכולים להכריע דעת הזקן שיקבל עליו
טלטול דרך רחוקה כזו. אבל הזמן גרם: “מי יודע – אמר רבי יששכר-בר –
מה ילד יום? מוטב שאהיה עכשיו קרוב ל”קדיש" שלי, אצל בני בכורי…
ועוד רעיון התחבט במוחו: “אין נביא בעירו” – פה בבריסק אם יהא
יוצא מגדרו לדבר אל העם בשעת צרה שלא תבוא, לא ישמעו לו, ושם
בטולצ’ין אפשר יהיו דבריו יותר נשמעים – ולשמחת ר' איצי, שראה בזה
כעין סימן טוב לבניו ולכלל ישראל, הסכים ר' יששכר-בר לנסוע עמו
ביחד טולצ’ינה.

הדרך שנסעו בסוכה של קרון אחד שהלך לערי הנגב, פעלה על ר'
יששכר-בר לטובה. רק חמישה נוסעים היו בקרון – ויהי די מקום
בסוכתו לישב, ואפילו לשכב ולנוח. – חודש אייר היה בעולם, חודש
זיו. האביב היה אז בעצם תפארתו, הלילות לא היו קרים, ואויר היערים
והשדות, מחזות הטבע וחליפותיהם השיבו את נפשו של הזקן, שהיה יושב עד
עכשיו סגור תמיד בחדרו על ספריו.

בלובני עמדו, ור' יששכר-בר נעתר לר' איצי שיכנס עמו ביחד
לנחומ’צי, לדבר עמו על אודות השתדלנות.

בשלוש השנים האחרונות פרץ עשרו של נחומ’צי מאד. מיראה ניתן לו
שם-התואר “מורנו”20, אף כי לא ידע לקרוא ב“מחזור” בלי שיבושים
– והכל שנאו אותו: השליאכטים – קינאו בעשרו; האיכרים העבדים, כי
יהודי רודה בהם; והיהודים אף הם שנאוהו, כי רמס אותם ברגל גאוה
וגזל את פרנסתם. אולם בפיהם היו הכל מרוממים ומשבחים את התקיף הזה,
ונחומ’צי חשב בלבו כי אמנם ראוי הוא לשבח, כי מי חכם כמוהו אשר
עלה בדעתו ובעוצם ידו למעלה עליונה כמוהו?

עכשיו שמח נחומ’צי בלבו, בראותו שגם פרנסי בריסק שולחים לו את
בקשתם מרחוק, כי יואיל להגן בכנפיו על כלל ישראל.

הוא התאנח על צרת ישראל והבטיח להכנס אל הנסיך וישניוביצ’קי
בשתדלנות, שיבטיח שמירת היהודים. ועם זה יגלה דעתו לפני האזרחים, כי
באמת הפחד, שמפחדים היהודים, מוגזם הוא יותר מדי, כי גם
וישניוביצקי אינו חושב שתנועת הקוזאקים תשים מהפכה בארץ. פראים
בזויים כאלה לא יוכלו לעשות מלחמה בעצה, וכבר נתן וישניוביצקי צו
כי אם יברח אחד הקוזאקים אל מעבר לפורוגים, יהרגו את אשתו ובניו וכל
קרוביו.

– וזוהי באמת תחבולה טובה לעצור ברוח העבדים האלה – סיים נחומ’צי
את נחמתו.

ר' יששכר-בר, שישב כל אותה השעה ושתק, נתאנח מעומק לבו.

– מה האנחה הגדולה? – שאל נחומ’צי בשחוק קל.

– חושב הוא ר' יששכר-בר – ענה ר' איצי – כי היהודים היו צריכים
להזדיין, להיות נכונים לצרה שלא תבוא ולעמוד על נפשם בכוח עצמם…

– חלילה וחס! – קרא נחומ’צי בכל לבו – האנחנו היהודים נצא בכלי-נשק?
ומה יאמרו שרינו שבצלם אנו חוסים! הרי נהיה בזה כממעיטים את
כוחם וכמזלזלים בהבטחתם, כאילו אין אנו מאמינים בהם.

ר' יששכר-בר לא ענה דבר, כי ידע, כי רק לשוא ישחית דבריו לפני זה.

ור' איצי הסכים בעיקרו של דבר עם נחומ’צי. אף כי הוא ידע, כי לפעמים
אי אפשר לסמוך על חסדי הפריצים וטובת לבם… אך מה יעשה יעקוב, אם
קטן הוא ודל? רק “'דורון ותפילה” הם כל תחבולותיו…





המרד והטבח

א

ולפולנים הגיעו כבר שמועות והוכחות על דבר תנועת הקוזאקים, כי
חזקה היא, אך חמלניצקי מצא תמיד עצות להרגיע את רוח הפולנים בעוד
שהוא התכונן בסתר למלחמה. הוא שלח תמיד מכתבים אל גדולי השרים, כי
אין דעתו, חלילה, להתקומם נגד מלכות פולין, רק טענות יש לו נגד
פולנים אחדים הממיטים רעה על המלכות ועמה, והשתדל להוכיח, כי לא
כמורד ברח אל הפורוגים, רק צ’אפלינסקי האומר להרגו גירשהו
מהסתפח בארצו… להצלחתו של חמלניצקי נמצאו בין שרי פולין אחדים
שהיו עמו בעצה אחת, לגמרי או לחצאין – כי גם הם היו מחזיקים בדת
היונית האורתודוכסית כמוהו. ושאר השרים היו עסוקים בתענוגיהם
ובסכסוכיהם הפעוטים ובטוחים מאד בכוחם – לא שמו לב לראות את
הנעשה.

ובתוך כך הספיק חמלניצקי לכרות ברית עם החאן של הטאטארים, וזה שלח
אתו אחד משרי-צבאו וגדוד גיבורים טאטארים לעזרו נגד הפולנים.
וישב חמלניצקי אל מחנה הקוזאקים שעל יד הפורוגים ומשם יצא ויתקע
מחנהו בקידק.

אז גמר האטאמאן פוטוצקי לשלוח נגד חמלניצקי עשרת אלפים איש ובראשם
את בנו הצעיר, שאיוה מאד לנחול עטרת גיבור-מנצח. ויען אשר פוטוצקי
הצעיר לא היה עוד מנוסה במלחמה, על כן שלח אביו עמו את הקומיסר21
שמברג. וגם מהקוזאקים “הרשומים” נשלחו עם חיל הפולנים להלחם
בקוזאקים החפשים שמרדו.

– לכו והחריבו את כל מחנה הקוזאקים, לא ישאר ממנו זכר, ואת ראשי
המורדים תפשו חיים והביאום אלי לשלם להם כגמולם – ככה ציוה
פוטוצקי את חילו זה.

פוטוצקי הצעיר מיהר בשמחה למלחמה. הוא היה בטוח בנצחונו. אך
חמלניצקי ארב לו, וכאשר עברו הקוזאקים הרשומים, יצא לקראתם ודיבר על
לבם, כי לא ילחמו נגד אחיהם המעונים, הרוצים לפרוק מעליהם את עול
פולין – ויהפוך לבם לכרות ברית עם חמלניצקי להכות את הפולנים.

וביום 8 לחודש מאי, שנת ת"ח (1648), על יד הנהר ז’ולטי-וודי22,
החריבו מחנות הקוזאקים שנתאחדו עם הטאטארים את כל מחנה הפולנים.
פוטוצקי הצעיר הראה אמנם גבורה במלחמה, אך הוא נספה כגיבור
בשדה-קטל – והקוזאקים ניצחו.

כשבאה הבשורה לפוטוצקי על מות בנו ומגיפת חיל פולין (הוא
היה אז עם מחנהו בצ’ארקאסי, פלך קיוב) – רפו ידיו והחל לסגת אחור עם
חילו, אך חמלניצקי השיגהו ביום 16 במאי וישמד את מחנה הפולנים,
ואת פוטוצקי ושאר השרים הגדולים אשר אתו לקח בשבי וישלחם מתנה לחאן
הטאטארים, למען יקח בעדם כופר רב…

כאשר שמעו איכרי אוקראינה את נצחונו של חמלניצקי, עזבו את ביתם ואת
שדותיהם וימהרו להספח אל חילו; אחדים משנאתם לפולנים ואחרים –
לשלול שלל ולבוז בז יחד עם הקוזאקים, אשר פשטו גדודים גדודים לכל
הרוחות שבאוקראינה, להרוג ולבוז את הפולנים והיהודים היושבים
בה.

נוראה, נתעבה ומבהילה היתה הנקמה שנקמו הקוזאקים מהפולנים, ועל
היהודים ניתכה חמתם בלעג וקלס אכזרי שאין כמוהו. לענות את היהודי
ולהתעלל בנפשו ולהמיתו מיתה משונה ונוראה ביסוריה, נחשב בעיניהם
כמצוה וכעבודת הקודש; ראשונה, הלא “פוהאנים” הם, כלומר: טמאים (כך
היו קוראים לכל אלה שאינם נוצרים); ושנית – הלא בעוזרי הפולנים הם;
ושלישית – מי ידרוש את דמם השפוך?..

אם שנא הקוזאק את הפולני שאינו מבני דתו, אבל בכל זאת היה נחשב
בעיניו כאויב מבני-אדם, ואף כי עתה נלחמים הם זה בזה, בכל זאת ידעו
מראש, כי כעבור איזה זמן – וכרתו ברית שלום. אבל בנוגע ליהודים,
ידעו שאינם צריכים להתחשב עמהם כלל, ואפשר לבערם כליל מן הארץ – ולא
ימצא איש שימחה נגד הדבר הזה גם בדברים בעלמא.

לא מלחמה היו עושים עם היהודים – אלא שחוק של אכזרים מנוולים.
כשהתנפלו על קהילה אחת היו עושים ביהודים האומללים שעשועים של
יסורים, שלא עשה עוד כל פרא לשום בעל-חיים שבעולם: הפשיטו את העור
מעל בשרם של יהודים חיים, קיצצו את הרגלים והשליכו ברחוב את הגויה
בעודנה חיה, למען תירמס תחת פרסות הסוסים ואופני העגלות, בקעו בטן
נשים ונתנו בה חתול חי שיחטט ויעקור את המעים… קוזאק אחד היה שוחט
בסכין ילדים רכים ושואל על שחיטתו לחברו “כשרה או טריפה?” חברו
היה עונה: “טריפה!” – וזה היה משליך את ה“טריפה” לכלבים שברחוב…

את בתי-הכנסיות ובתי-המדרשות היו מטמאים ומחריבים והיו מציעים
ספרי-תורה בחוץ לעשות עליהם כל תועבה. ובשעה שאלו ישבו לשתות יין
על גבי מצעות אלו, היו אחרים יוצאים לשמח לב הקוזאקים בבדיחה
כזו: היו תולים שורות של תינוקות על מוטות ארוכים והיו
עוברים ונושאים בחוצות וקוראים: “קנו עופות שחוטים, כשרים
לשבת!” – – –







אזר2.jpg






והיהודים העלובים והנבוכים היו כצאן טבחה ולא נועזו להתיצב בפני
החיות הרעות הטורפות בהם לאין מספר… מתחילה בטחו בפריצים,
וכשבא עליהם השוד וההריגה כשואת-פתאום – נבהלו נחפזו, כל עצה
אבדה מהם ולא יכלה קהילה להתאחד עם חברתה לעמוד על נפשם, ויהיו רק
כמבקשים להסתתר ולנוס.

אך לאן?… לפעמים יצאה אחת הקהילות לקדם פני האכזרים במלחמה – אך גם
אחריתה היתה להכרת ביום אחד. כי היו מעט בפני האויב העצום, והמעט
הזה לא היה מזוין כל צרכו.

רק בזאת הראו כל היהודים את גבורת לבם: כשהציעו לפניהם מעניהם
להמיר את הדת ויחיו – היו בוחרים מות מחיים וימותו על “קידוש השם”.

היו ערים שהאבות שבהן, לאחר שראו כי סבו עליהם הקוזאקים ואין מפלט
– היו שוחטים את ילדיהם בידיהם כדי שלא יפלו בידי הערלים…

בעיר פולוניה נמצא אז הצדיק הנודד רבי שמשון מאוסטרופולי,
וכששמע שהקוזאקים קרובים לבוא לקח עמו את העדה וכולם לבשו תכריכים
לבנים וילכו לבית-המדרש הגדול ועמדו “לעשות תשובה” ולהתודות לפני
מותם, להתפלל ולקרוא תהילים – עד שבאו האויבים והשמידום. – וימותו
כולם מתוך תפילה לאל אלוהי ישראל ומתוך תקוה – כי ישובו מהרה
לתחיה, בהאמינם, שאין זה אלא חבלי משיח, הקרוב לבוא. – – –

והפולנים אמנם התיצבו נגד הקוזאקים, אך הגאוה והקנאה השפלה הפרידה בין
שריהם ולא התאחדו לעשות מלחמה בכוח כולם ובעצה אחת. כל אחד היה
רוצה להיות הראש לחבריו, ומה שבחר האחד גינה השני – והפריע עצתו…

הגדול מכל שרי פולין שבאוקראינה היה הנסיך וישניוביצקי. כשראה את
טעותו המרה שטעה, בלעגו לקשר הקוזאקים, שלח את אשתו ובניו לגליציה
ועמהם את נחומ’צי טאראן סוכנו, אשר הפקידו לפקח לפי שעה על אחוזת
נחלתו שבגליציה ולכלכלו משם בכסף בעת המלחמה – והנסיך בעצמו יצא
בראש חילו לקראת הקוזאקים. אך מדי ערכו אותם נאנס לסגת אחור בחרפה.
הוא אמנם היה גיבור מלחמה, אך כל עוזריו המתהללים בשקר, הפריעו תמיד
את עצתו; קנאת איש מרעהו אכלה אותם ולא רצו כי ינחל וישניוביצקי
כבוד-גיבורים, ובשעת הסכנה לא נמנעו משום לו מכשולים במזיד…
ובשעה שהיו שרי פולין ועוזריהם מתקוטטים ומחרחרים ריב איש באחיו –
הלכו הקוזאקים הלוך והחרב את המדינה כולה. ערים וכפרים העלו באש
ובכל אוקראינה נשפכו דמי הפולנים והיהודים כמים.
המוראות שעשו הקוזאקים ביהודים עצמו מספור, אך ביחוד נקמו
מהחוכרים שמשלו בהם בפקודת ה“פאנים”. הקוזאקים היו עוקרים מגופם
של אלו חתיכות של בשר וצלון על האש לעיני בעליהן המעונים ותחבו
אותן אחרי-כן לתוך לועיהם שיאכלו את בשר גופם… וככה היו עושים
גם לילדים, תוחבים את בשר התינוקות הצלויים לתוך פי אמותיהם – –

ב

וגדוד של קוזאקים בא לסובוטובה, אולם ברקה פודקובה נמלט בעוד
מועד, והם רק השחיתו ושללו כל אשר מצאו שם, והוא ברח עם אשתו
המטורפת לעיר אומן.

ויהי ביום השבת בבוקר וכל העיר חרדה לשמועה, כי האויב קרוב
לבוא… ופחד נורא נפל על כולם וימהרו לבוא אל עיר המבצר נמירוב;
יש אשר קדמו לברוח איש ובני-ביתו לבדם, מי בעגלות ובסוסים ומי
ברגל, ורבים נאספו יחד לעבור את הדרך בחבורה קהל גדול.

ושלוש שורות של עגלות טעונות נשים וטף לרוב יצאו בשבת בצהרים
מאומן בדרך העולה לעיר נמירוב, ומשני העברים אנשים רגלים לרוב,
מזוינים מוטות ברזל וקרדומות, לשמור על העגלות. וברקה פודקובה
ועוד חמישה אנשים חזקים, רוכבים על סוסים, מפקחים על המסע ומחזקים את
לב הגברים והנשים. ושני אנשים רוכבים נשלחו לרגל את סביבות הדרך
מאחריהם ושנים לפניהם, לדעת אי האויב נמצא ולאן פניו מועדות.

לפנות היום, בנטות השמש מערבה, ויבואו הרוכבים ויאמרו, כי גדודי
קוזאקים פרשים הולכים אחריהם… אז היתה בהלה נוראה: הנשים והטף החלו
לצעוק מרה, אלה התעלפו, היו סוסים אשר נבהלו וינוסו בנחרה איומה
ויהפכו את העגלות ויושביהן – וכל הנוסעים מיהרו להשליך מעל העגלה כל
כליהם וחפציהם ודפקו בסוסים לרוץ בכל כוחם. ויפוצו בשבעה דרכים,
כי ראו כי אין תקומה להם מפני הקוזאקים, ורק כל הנס ימלט
מכדוריהם ורמחיהם… אחדים עזבו גם את סוסיהם ועגלותיהם לברוח
היערה, ובברחם תעו ואבדו איש מאחיו ויפרדו בבהלה; הנשים אבדו
מבעליהן, הילדים מאמותיהם – וינוסו… רק מקצתם הגיעו עירה נמירוב.

בתוך המהומה, המבוכה והמבוסה הנוראה אבדה גם אשת ברקה פודקובה
המטורפת, וברקה בא בגפו לנמירוב – ובלבו הנואש רק חפץ אחד,
למות מתוך טרף והרג קוזאקים ככל אשר תשיג ידו…

ובנמירוב כעשרת אלפים איש, בהם גם נוצרים מיושבי העיר. ויועצו
ביניהם לסגור את שערי העיר ולהלחם מעל החומה בחרף נפש, לבלי תת
לאויב לבוא.

יום השבת בא, ורק הקהילה, וראש הישיבה אשר בה, החסיד ר' יחיאל מיכל,
אסף את היהודים ונשיהם וטפם וידרוש לפניהם בהתלהבות עצומה, ויזהירם
להתחזק באמונתם, ואם נגזרה עליהם גזירה לנפול בידי אויב – ימסרו
נפשם על קדושת השם, ויעמדו בנסיון הגדול באהבה ובשמחה של מצוה
גדולה זו שהגיעה לידם, למות מות-קדושים, כעשרה הרוגי מלכות בשעתם
– ולא יעלה שום ספק על לבם, להציל את נפשם על ידי המרת הדת, חלילה,
אפילו למראית עין… ואהבת את ה' אלוהיך בכל לבבך ובכל נפשך – ואפילו
בשעה שהוא נוטל את נפשך – עד הנשימה האחרונה"…

למשמע הדברים האלה גדל הבכי בתוך הקהל, ויענו כולם בקול אחד נורא
ואדיר: “נשבענו, נשבענו!”…
ופתאום נשמע קול ברקה פודקובה נוהם כארי, שואג ואומר:

– רבותי! רוצים אתם להתבצר מפני הגויים ולעמוד על נפשכם שלא להרמס
כתולעים? – ובכן קומו ונבער תחילה את הגויים היושבים בעיר!.. החרם
והשמד, שלא להחיות מהם כל נשמה! כי אם לא תשמידום – והשמידוכם!..

הדברים האלה חיללו את המעמד הקדוש הזה, ורבים פג לבם לשמוע את העצה
הנוראה הזאת. להשמיד בני-אדם היושבים עמם ונתונים עמם בצרה אחת…
ומכל עברים הביטו בבוז על בור גס זה!

– דום! דום! – קראו לו בכעס עצור האנשים אשר עמדו קרוב לו.

אך הוא התאמץ וקרא בנופפו את אגרופו הגס:

– הרב שיחיה אמר לכם מה שאמר, הלא שמעתם!? אבל שמעו גם מה שאני ברקה
פודקובה אומר לכם!

באמרו “אני” דפק אגרופו בלב כמכה בקורנס על גבי הסדן…

– משוגע הוא – החליטו כל הקהל.
והכל הלכו לבתיהם, אבלים, שחוחים ובוכים…
ונבואתו של ברל קמה…

הנוצרים העירוניים עשו חוזה עם הקוזאקים על ידי שליח, למסור בידם
את היהודים ובלבד שלא יגעו לרעה בשאר תושבי העיר… ובעצתם עשו להם
הקוזאקים דגלים כדגלי הפולנים ויגשו אל המבצר; ראו הנוצרים ויריעו
בשמחה: “הנה בא חיל פולין להיות לנו לעזר כנגד הקוזאקים!” –
ויאמינו היהודים ויפתחו את שערי העיר… ויתפרצו הקוזאקים ברצח
העירה ויחלו להרוג ולאבד ולהשמיד את היהודים. והנוצרים העירוניים
אף הם היו עם הקוזאקים ויראו להם כל בית יהודי להחריבו, וכל מקום
שהיהודים התחבאו בו גילו להם ויכו גם הם ביהודים בחרבות
ובקרדומות ובמוטות, הכה והשמד, כדי להראות לקוזאקים כי נאמנים
הם בהבטחתם…

ודברי הרב הצדיק ר' יחיאל מיכל קיימו היהודים ויעשו ככל אשר הורם
ביום השבת ההוא. יהודי נמירוב עמדו בנסיון כגדולי הקדושים:
כמה מאות מהיהודים נאסרו בחבלים, ויאספום ויניחום כצאן טבחה על
ככר השוק, ואחד מהרוצחים יצא להטיף לפניהם מוסר, כי יקבלו עליהם את
הדת הנוצרית, ואז יחיום וגם ישיבו להם את נכסיהם, אך היהודים לא חפצו
לשמוע ויענו קול אחד אדיר וחזק:


– שמע ישראל יי אלהינו יי אחד!


וישב הצורר לדבר אליהם. אך הם רק חיזקו איש את רעהו במין התעוררות
והתלהבות רבה לעמוד בנסיון… והנה נשמע קול אסיר אחד קורא בנעימה
ובמתק קול:


"אשרי האיש אשר לא הלך בעצת רשעים ובדרך



חטאים לא עמד…"


שמעו האסירים את דברי התהילים – וכמו אש קודש נדלקה בעצמותיהם,
וכולם כאחד פתחו פיהם ברננה והלל לה' במזמורי תהילים…

הרינה גברה מרגע לרגע, היא גברה על שאגות האויבים, גם על פצעי גום
ומכאוביהם, גם על יסוריהם ועינוייהם הקשים – וכל עוד אשר היתה נשמה
באפם יחד כולם ענו ושרו התהילים או צעקו “שמע ישראל” – עד אשר
הומתו בשוק ההוא, כולם עד אחד – – –

הדבר היה בכ' סיון, ולזכרון הקדושים האלו קבעו תענית ליום הזה, ועד
היום נוהגים החרדים להתענות ביום ההוא.

ג

ומתי מספר נמלטו מנמירוב, איש לקצהו, ויפגשו עוד לפעמים בפליטי
אומן אשר התחבאו ביערים ובשדות – ויתענו יחד בדרך; אלו מתו
ברעב, כי יראו לבוא למקום מושב ולהראות לגויים, ואלה אשר באו
לכפרים נהרגו על ידי האיכרים, או גורשו משם במכות אכזריות; כי
יראו האיכרים אשר לא יאמרו עליהם הקוזאקים, כי מחזיקים הם ביהודים…

מוכים ופצועים, קודרים ובזויים נדדו הפליטים ויהיו צפויים למות
על כל דרך. ובקום היהודי משנתו – וראה את עצמו בחיים, ובירך ברכת
“מחיה המתים”…

מאושרים היו אלה אשר נשבו בידי הטאטארים, כי הטאטארים לא הרגום וגם
נתנו להם אוכל, וגם צאן ובקר נתנו להם, לשחוט כדת היהודים – ואכלו
כשר. הטאטארים היו מביאים את שבויי היהודים לערי קונסטנטינופול,
סמירנה ורומא, כי יפדום אחיהם אשר שם. היו יהודים כאלה שנמלטו מידי
הקוזאקים ומסרו את עצמם ברצון אל הטאטארים, והטאטארים לקחום בשבי
ויגינו עליהם, למען ימצאו כפרם; כי ידעו, כי היהודים אשר בתוגרמה
ובעיר רומא יפדו את אחיהם ככל אשר ישיתו עליהם.

גם ברקה פודקובה נמלט מעיר נמירוב ובידו רומח אשר גזל מידי קוזאק
צעיר אחד וידקרהו, והוא הולך בשדה הרחק מן הדרך: הוא נשמר לנפשו, אף
כי כבר בחל בחיים, ורק חפצו להתנקם בקוזאקים והשנאה העזה לפולנים
– אלו הוקירו לו את נפשו. הוא שאף לכבות את מוקדי לבבו בדמי
הקוזאקים והפולנים יחד – ואחר ימות…

הוא שמע כי בעיר טולצ’ין מתכוננים היהודים למלחמה – וישם את פניו
טולצ’ינה.

הערב בא – וברקה, עיף, רעב ויגע – בעברו על חריץ אחד בשדה ירד שמה
ללון. הוא מתהלך בתוך החריץ לבקש לו מקום לשכב – והנה ראה לאור
הכוכבים כגוית אדם… הוא ניגש והגויה התחילה נאנחת וקוראת וידוי:
“אשמנו… בגדנו…”

– שלום עליכם, יהודי! – קרא ברקה – אל תירא, לא קוזאק אנכי!

– יהי שם ה' מבורך! – ענה זה וקם לקראתו – לאן יהודי הולך?

ברקה כרע ונסתכל בפני היהודי הדובר בו – והנה ראשו הפצוע חבוש
סחבות וידו השבורה כפותה אל צוארו ותלויה לו על חזהו…

– מה שמך, ר' יהודי? – שאל ברקה.

– דויד שמי… משבלנקה אני.

– ר' דויד קארפאטר? – שאל ברקה – ואשתך ובניך היכן הם?

– נהרגו… על ידי קוזאקים שבאו לשבלנקה…

– ואתה נמלטת?

– גם אותי הרגו… הרגו ואשוב לתחיה… כלומר לא שהרגו אותי…
אותי פגשו בדרך שובי מן העיר עם סחורה – על אם הדרך, ביום, לעיני
השמש הכוני עד מות… עד ועד בכלל… ופתאום קמתי… קמתי ביער מתוך
קברי… הייתי מכוסה עפר, ענפים ועלים – וקמתי… לא יכולתי לילך
וזחלתי… זחלתי לאט לאט… ופתאום – קמתי על רגלי ואלך… הלכתי ובאתי
לבית שומר היער… שלושה ימים שכבתי בביתו – ובלילה שלחוני… “ברח
לך, – אמר – כבר הרגו את אשתך ובניך”… הלכתי בלילה אל הכפר… ביתי
חרב ונהרס, על האבנים דם… על קרשי השולחן דם… בגדים קרועים בדם, רק
החתול חי ומילל לקראתי – והלכתי לי…

ברקה נאנח דום והשתטח על הקרקע אצל ר' דויד. ור' דויד נצטמצם ונדחק אל
חיק ברקה כתינוק המתרפק על אמו ומתחבא בסינרה…

– “טובים השנים מן האחד” – קרא בדברי קוהלת – אם שנים ביחד טוב, “כי
ישכבו שנים וחם להם” – כל ישראל ביחד על אחת כמה וכמה, ברקה!…

ומין שמחת נפש תקפה את ר' דויד וקרא:

– נזכה, ברקה, ונחיה ונראה בקיבוץ-גלויות, ברקה…

ברקה עטף את ר' דויד החולה בתוך מעילו וחיבקו אל לבו – ושניהם
נרדמו מתוך קריאת שמע…

לפנות בוקר קמו שניהם וילכו יחד טולצ’ינה.

הם הלכו ושפתותיהם דובבו תפילת שחרית…

כל הדרך היו שפתי ר' דויד מדובבות, פעם בתהילים ופעם במשניות
שזכר בעל-פה – ועיניו נוצצו במין התעוררות של שמחה… הביט
בשמים, שערפלי טוהר ריחפו בהם – ובא למין התפעלות משונה… הביט
במרחבי השדה – ובת-שחוק שעשעה את פניו הכמושים… לפעמים פנה אל
ברקה והתחיל מחזק את לבו באמונה… דיבר בימות המשיח הקרובים
לבוא, – בתחית המתים וגילוי השכינה…

– “והיה אחרי-כן אשפוך את רוחי על כל בשר וניבאו בניכם
ובנותיכם, זקניכם חלומות יחלמון, בחוריכם חזיונות יראו” – מבין
אתה, ברקה? כל היהודים יהיו נביאים – גם אתה תהיה נביא, ברקה… ולא רק
אתה, אלא “וגם על העבדים ועל השפחות בימים ההמה אשפוך את רוחי” –
ומבשרי אחזה זאת, ברקה! אחזה זאת מיום אתמול, ברקה… ולהלן
כתוב, ברקה: “ונתתי מופתים בשמים ובארץ – דם ואש ותימרות עשן”…
שומע אתה, ברקה? רואה ומבין אתה, ר' ברילי?..

ברקה לא שמע ולא הבין – בלבו היה רק חפץ אחד ואמונה אחת – נקמה…
יבוא משיח או לא יבוא. אך הנקמה צריכה לבוא!..

ברקה ודויד הגיעו לטולצ’ין אחר הצהרים. ויהי בעברם בשוק – התחיל
פתאום דויד רץ אחר אשה אחת, שחזרה על הפתחים, וקורא לה בקול:

– חנה-בתיה! חנה-בתיה!

האשה פנתה אליהם ודויד קרא:

– מזל טוב לך, זוגתי, – גם את קמת לתחיה – והבנים היכן הם?

האשה השכולה, האומללה שנמלטה כמעט בנס מידי הקוזאקים ובאה גם היא
לטולצ’ין – הכירה את בעלה שהעידו עליו כי מת, וצעקה צעקה אחת ונפלה
מתעלפת…

עד מהרה נאספו סביבה אנשים, נשים וטף – להעירה. ודויד עמד פתאום כמשתאה
קצת, כשומע שיח-סוד… והתחיל מרנן חרש:

– יחיו מתיך… נבלתי יקומון…
וכרגע נתעורר בקריאה:
– נו – קומי ורוני! חנה-בתיה! – “הקיצו ורננו שוכני עפר!”

מיד התחיל רץ ברחוב, פורש ומנופף בידו השלמה, עיניו לשמים ופיו
משורר בנעימה:

– הקיצו! הק-י-צו! הקיצו ורננו שוכני עפר! הקי-צו-ו-ו!!

… ואשה אחת יפה גבוהת-הקומה, שעינים גדולות ושחורות לה, קפצה
מתוך הקהל בקריאה מוזרה, פרעה ראשה והתחילה מתנבאה אף היא:

– משיח הולך! משיח הולך!… אני אומרת לכם, יהודים, שמשיח הולך
ובא!.. בלילה שמעתי קול שופר הולך הולך, הולך מסוף העולם ועד
סופו… שופר של משיח… ואליהו הנביא מרחף, מרחף והולך, הולך
ומבשר… פורש ידיו ככוהן ומברך בלחישה: “מחיה המתים”, “מחיה
המתים”, “מחיה המתים”!.. אני אומרת לכם, יהודים – הקיצו!..

ומיד התחילה רצה אחר ר' דויד ומשוררת אחריו בנעימה שהוא משורר,
מכרזת בקול דק, עז ונעים:

– הקי-צו! הקי-צו! הקי-צו-ו-ו!!! – – – – – –

מן הפחדים והבהלות הנוראים יצאו הרבה מדעתם בימים ההם והתחילו
מתנבאים… והעם ראה את המתנבאים ויאמרו, כי משוגעים הם, אך כל אחד
ואחד הואיל להאמין בלבו ששליחי הגאולה הם אלו… הגאולה קרובה
לבוא וכל השחיטות והגזירות הנוראות – “חבלי משיח” הם…





מצור טולצ’ין

א

בטולצ’ין חיתה רוח ברקה פודקובה, הוא ראה כי פה אמנם מכינים את
עצמם לקראת המלחמה. כל מי שכוח בידו לאחוז נשק בא בצבא המתנדבים
להתיצב נגד האויב… על הככר שבתוך העיר היו מתקבצים כל אנשי
המלחמה, ופקידי-חיל פולנים היו מלמדים אותם מלחמה – וכולם היו
תלמידים מקשיבים וחרוצים. הצעירים הראו גבורה, עצה וזריזות נפלאה.
ובין הצעירים האלה ראה ברקה ישיש אחד נכבד עומד ומחזק את לבם להלחם
מלחמת ה' ולבל יפשטו צוארם לטבח, וכל המת – ימות רק במלחמה; ודבריו של
זה מציתים אש וגבורה בלב כל – והם עונים לעומתו: “חזק, חזק
ונתחזק!”

זקן זה היה ר' יששכר-בר שבא מבריסק.

ברקה שאל מי הם הפולנים האלה הפקידים, ויגידו לו כי הפאן
צ’אטוארטינסקי, ראש מבצר טולצ’ין הוא, ועמו בתוך העיר כשש מאות
אנשי-חיל – ויתאחדו עמהם היהודים להלחם יחד בקוזאקים…

– פאן צ’אטוארטינסקי… – נהם ברקה –הוא זכר את הפאן הזה ואשתו
שהתעללו בו ויגזלו ממנו את בתו בערמה – ויחם לבבו וכל דמיו
רתחו…

אך עד מהרה הבליג על קנאתו לבתו; הוא ראה כי עת לו לעשות נקמה
בקוזאקים ויבוא גם הוא בתוך חיל-המגן הזה להמנות בגדוד
צ’אטוארטינסקי. ולפאן צ’אטוארטינסקי – חשב ברקה – עוד יבוא יום,
וגם עמו אגמור אז את חשבונותי…

רוח גבורה ואחדות שררה בטולצ’ין. החיים נעשו הפקר. כל אשר כוח
בידו היה מוכן להרוג וליהרג. גם הנשים הכינו אתן שמן להרתיחו
ולשפכו על ראשי הצוררים הניגשים אל המבצר. וכל איש התנדב בכסף ובמאכל
למלחמה ככל אשר השיגה ידו, כיהודים כנוצרים.

גם הקוזאק קרפה, משרת ר' איצי, נמנה על חיל-המגן של היהודים; הוא חפץ
בלב תמים להגן על ר' איצי, וביחוד על הדסה היפה, משוש לבו ואהבת
נפשו.

ויהי מקץ ירח סיון וגדודי הקוזאקים נגשו לצור על טולצ’ין, ועליהם
הגיבור הנדז’ה. אך עד מהרה נוכחו כי פה מצאו לא “צאן טבחה”, כי אם
מחנה גיבורים עזי-נפש. בין הנצורים הנלחמים אפשר היה לראות גם את
יששכר-בר הזקן, שעמד ברוח שלוה ובעינים נוצצות בין כדורי-המות
שעפו על ראשו, ויתבונן אל פני המלחמה בשום לב ושכל – וכל עצותיו
נעשו במצות הפקידים.

ובראש המחנה נראה הענק אשר הפליא את כל החיל בגבורתו ובאומץ לבו
– הגיבור ברקה פודקובה. הקוזאקים שפכו סוללה על העיר, ואז יצא
ברקה ועמו גדוד אנשי-חיל ויגשו עד הסוללה ויפיצו את הקוזאקים לכל
רוח – וברקה רודף אחריהם וטורף על ימין ועל שמאל…

כמה פעמים אזרו הקוזאקים עוז וישתערו על המבצר בחימה שפוכה ורעש
גדול, אך הגיבורים היהודים הניסום בכל פעם.

הקוזאקים לא היו מאמינים למראה עיניהם, ולא הבינו גבורה כזו מנין
היא ליהודים – ויהי להם לבושה, כי מוכים הם על ידי היהודים…

ור' איצי גם הוא לא נח. הוא היה משגיח על התמחוי, להכין אוכל
לאנשי-החיל, ויצא כפעם בפעם למקום המלחמה עם חברי “ביקור חולים”
להחיש עזרה לפצועים ולהוליכם לבית-החולים. שם, בבית החולים, התנדבו
נשים זקנות וצעירות לשמור על הפצועים המובאים, להכין אכלם ולהפוך
משכבם.

בתוך הנשים הללו נמנתה גם הדסה בת ר' איצי. צעירה זו התמכרה כולה
למשמרתה. ביום ובלילה לא ידעה מנוח ותעזור בזריזות על יד הרופא
והחובשים. את כל לבניה שהכינה לה לחתונתה קרעה והביאה לחבוש את
הפצועים, שמסרו נפשם על עירם ועמם…

ובלילה אחד לפנות בוקר, ברעש המלחמה על העיר באלפי יריות ותרועות,
יצאה הדסה לקדם את הפצועים אשר הובאו לחצר בית-החולים – והנה
הורידו לקראתה את אביה…

ר' איצי נפצע במקום המלחמה בחבשו רגל אחד הפצועים. הכדור בא
בצלעו הימנית – ויפול. כשעה אחת ארכה גסיסתו של ר' איצי; ולפני
מותו שבה אליו בינתו, פקח את עיניו וירא את הדסה בתו היחידה עומדת
עליו… ויאחז בימינה וילחצנה בכפותיו הקרות ויאמר בקול ניחר:
“יהודיה תהי, בתי…” – ושטף של דם עלה מפיו וירד אל תוך זקנו, עיניו
גדלו קמו – והאב הרחמן אינו עוד… והיא נשארה יתומה גלמודה
בעולם…

ב

והקוזאקים נוכחו כי נבצר מהם ללכוד את העיר בזרוע וישימו אל
הערמה פניהם וישלחו בסתר אל שר המבצר, האדון צ’אטוארטינסקי, כי
נכונים הם לכרות ברית שלום עם הפולנים יושבי טולצ’ין, אם רק ימסרו
בידם את היהודים – ועלו מטולצ’ין כאשר עלו מנמירוב.

וצ’אטוארטינסקי מיהר ויקרא אליו את היהודים, פרנסי העיר, ויאמר להם,
כי לקח דברים עם הקוזאקים והם נאותו לכרות ברית שלום אם רק יתנו
להם את כלי הכסף והזהב והאבנים היקרות שבעיר ואז לא יגעו עוד באיש
לרעה.

– ועתה – אמר צ’אטוארטינסקי – למה זה נרמה את עצמנו? סוף סוף הרי לא
נוכל לעמוד בפני הקוזאקים העצומים ממנו מאד וכבר התחלנו מרגישים
חוסר לחם וצרכי אוכל נפש… לכן נשלמה כפרנו ולא תאונה לנו רעה,
ועלו מעלינו בשלום… אני מצדי אענה להם כי מסכים אני לשלם את כופר
נפש הנוצרים. ואת חילי אקח מכם – ואתם, היהודים – עצתי לכם, עשו גם
אתם כמוני…

הפרנסים שבו ויקראו לאסיפה ויספרו את דברי הפאן צ’אטוארטינסקי.

– אל תאמינו בפריץ! – קרא ר' יששכר-בר – בוגד הוא בנו, כבגד
אשר בגדו הגויים בנמירוב! אנחנו לא נניח את החרב מידינו, כי אין עצה
אחרת!… ואם יבדלו הפולנים מאתנו, עלינו לחשוב אותם לבוגדים,
וקמנו עליהם – ועשינו בהם משפט בוגדים!..

אז קם ר' אהרון, רב העיר, והוא איש זקן ובעל צורה, ויאמר מתוך גניחה
ובכיה מרה:

– רבותי! שאלה גדולה לפנינו: אפשר, כי ר' יששכר-בר כיון אל האמת,

אפשר כי הפולנים בגדו בנו ורוצים למסור אותנו בידי האויב…
אבל גם בשעת סכנה זו, צריכים אנו לחשוב לא רק על גורלנו בלבד כי
אם על כלל ישראל שבארצות פולין… הן אפילו אם יהא בנו כוח
להלחם גם מחוץ, עם הקוזאקים, וגם מבפנים, עם הפולנים, ונשמיד את
הפולנים הבוגדים – אז אתם גוזרים, חלילה, בליה על ישראל… כי הלא
אם נשמיד את הפולנים אשר בעיר הזאת על דברם שלום – וקמו הפולנים
אשר בערים אחרות ונקמו נקמת אחיהם מבני ישראל… ואז הלא אבדנו,
חלילה, כולנו אבדנו – הקוזאקים מצד זה והפולנים מצד זה – ולא תהיה
כל פליטה ותקומה לשונאיהם של ישראל… ועתה, אחי בני עמי
האומללים, אולי יש באמת תקוה, כי הרוצחים יסתפקו ברכושנו ולא
יבקשו לקחת נפשותינו… ואם נגזר עלינו למות – נמותה נא במסירות
נפש על קדושת השם ועל עמנו הטובע בים של צרה – והיתה עדתנו הקטנה
כפרת כלל ישראל…

* * *

אסיפה זו הטילה סערה בקהילת טולצ’ין… ברקה פודקובה הרתיח את חיל
היהודים וימאנו להכנע. שלושה ימים ושלושה לילות היתה העיר כמרקחה.
הגברים רבו, הנשים בכו, כל עצה אבדה, נתקבצו וחזרו ונתקבצו,
נשאו ונתנו בדבר – וסוף סוף החליטו יהודי טולצ’ין לשמוע בקול
רבם ר' אהרון, בלב נואש מסרו לצ’אטוארטינסקי את רכושם ואת נשקם
באמרם: “יהיה עמנו אשר יהיה – ולא יאמר בישראל, כי אנחנו בקשי
לבנו שיסינו את הפולנים בעמנו”.

– עתה צאו אל הקוזאקים עם נשיכם ובניכם והתחננו לפניהם – וכרתו אתכם
ברית שלום… – אמר צ’אטוארטינסקי ליהודים בלעג נסתר.

היהודים לאחר שפרקו את נשקם, פחדו וסירבו ללכת… אז ציוה
צ’אטוארטינסקי את חילו לגרשם ביד חזקה מן העיר בשוטים ובחרבות.

ותהי טולצ’ין לחרדת אלוהים. חיל צ’אטוארטינסקי פשטו על בתי
היהודים ויגרשום עדרים עדרים; אחדים נמלטו ונתחבאו ואחדים נפצעו
ונהרגו. בין הנהרגים נפל גם ר' יששכר-בר אשר דקרו חייל אחד בחרב
במאנו לצאת…

ועל המגורשים אל מחוץ לעיר התנפלו הקוזאקים כחיתו טרף ויתעללו
בהם במיתות משונות ואכזריות. רק קצתם נשארו שם בחיים ובתוכם גם
הדסה בת ר' איצי. אותה הציל קרפה וישאנה בעודנה מתעלפת אל מחנה
הקוזאקים…

הנדז’ה שר הגדוד קיבל את קרפה אל חילו, והרשה לו להוליך את הדסה
עמו, כי אמר קרפה עליה, כי אהובתו היא וכבר הבטיחה לו לבוא
בבריתה של הדת הנוצרית.

הדסה היתה כמוכת תמהון ולא שמעה ולא ידעה מכל הנדבר בה. היא הביטה
בכל בעינים תמהות, לא בכתה ולא אמרה דבר – כאילו היא רק משתוממת
למראה החדש, מראה מחנה הקוזאקים… וקרפה – הוא כמעט בא אל המחנה נהפך
פתאום לאיש אחר: הוא ראה את הקוזאקים עליזי-גבורה, אחוזי-אחוה,
שותים לשכרה וששים ושמחים כפראים – ותצלח גם עליו מרוחם, שתה ושמח
בלבו על נצחונם בטולצ’ין יותר מכולם…

הנצחון הביא לו שלל רב – את הדסה!

עתה ידע קרפה כי הדסה שלו היא.

… בשיר תרועת פראים קמו הקוזאקים ללכת לדרכם לשלול ולבוז
ולהכרית פולנים ויהודים, וקרפה הלך עמהם ולבו מלא שמחה וגבורה.
הוא מוליך את הדסה לימינו, והיא נתמכת בידו כאחות והולכת אל כל
אשר יוליכנה…

הנה ביקשה מים לשתות ויתן לה מים מזוגים ביין אדום – והיא שתתה ולא
זכרה אפילו כי “נסך” הוא היין הזה…

וכל הקוזאקים מהללים את כלתו, כי טובה היא.

הנה התחילו לעבור את נהר הבוג – בשירה ובזמרה אדירה, וקרפה עונה גם
הוא בשיר אומתו בכל עוז חלילו… – פתאום בקעה צעקה מוזרה:
– "שמע ישראל!.. "

לא הספיקה הדסה לקרוא את כל הפסוק – ותקפוץ המימה ותצלול כמו
אבן…

קרפה ביקש לקפוץ אחריה, אך הקוזאקים חבריו קראו:

– תמות, תמות הכלבה היהודית! – ויתפסו את קרפה ולא נתנו לו
לטבוע…

ג

אחרי שעשו הקוזאקים נקמות ביהודי טולצ’ין וישמידום, לקחו מאת
הפולנים מתנת כסף רבה וילכו מן העיר.

וצ’אטוארטינסקי וכל מיודעיו וקרוביו ישבו לאכול ולשתות ולשמוח,
כי ניצלו ממות וכי היו היהודים כפרתם.

– אכן ראויים הם הקוזאקים למתנות הגונות, כי טיהרו את טולצ’ין
מחלאת הז’ידים! – אמר צ’אטוארטינסקי בשמחה, – שתו, אחים, לחיי
הפולנים ולאבדון היהודים, שבגללם היינו בכל רע.

הלילה היה ליל נשאים ורוח: מתוך החושך לא נראו הבתים החרבים
שברחובות טולצ’ין השוממה. בכל העיר אין אור נר ואין קול נשמע. כל
הנשארים בחיים בתוך העיר, החיילים והפולנים, שכבו יגעים ועייפים אחרי
ימי המהומה והמלחמה. רק בבית צ’אטוארטינסקי אור. שם גדול השכרון
ורבה הצהלה.

ובקצה השני לעיר הולך סובב השומר על אסם אבק-השריפה, זרוע עוזו של
הפולנים המנצחים.

­­­­­­­­­­­­­­­­­­­­­__________





ובמאורה אחת, כמו חיה אורבת, יושב לו ברקה פודקובה ונשקו עליו.
רק הוא נמלט מכל היהודים והצליח להחבא בעוד מועד. הוא לא בטח
בחסד הפולנים ולא קיוה לרחמי הקוזאקים. רעיון אחד ממלא את כל חדרי
לבו כמאז: נקמה הוא מבקש! חפץ הוא להרבות חללי הפולנים והקוזאקים
גם יחד ולנפול אחריהם מת על חלליהם. מאומה לא נשאר לו בחיים, מלבד
שאיפת נקמה עזה וכבירה, נקמת בנותיו החללות, נקמת אחיו הטבוחים!
לולא שאיפתו העצומה לנקם, כי אז היה כבר מאבד את עצמו לדעת, ורק
תקות הנקמה מחזקתו, וביחוד רוצה הוא להתנקם בשר צ’אטוארטינסקי
הבוגד. והוא מאמין שתקותו תבוא, כי אל נקמות לא יחריש לנצח, כי
אם שלם ישלם לאויביו והוא, ברקה, רוצה להיות שליחו של מקום, להוציא
את הנקמה לפעולה…

והקוזאקים תחת פקודת הנדז’ה יצאו מטולצ’ין ובדרך פגשו עוד גדוד
קוזאקים תחת פקודת אוסטאפה, מי שהיה מלפנים רכבו של השר
צ’אטוארטינסקי.

ויספר הנדז’ה בשמחה כל מה שהצליח לעשות בטולצ’ין.

– עתה הנני הולך שמה לגמור את “העסק” – אמר אוסטאפה – תודה לך, אחא,
שהשארת בשבילי שם עבודה כל-שהיא. חפץ אני לראות איך יקבל עתה השר
צ’אטוארטינסקי את פני רכבו החולופ.

ובעת שנגשו אוסטאפה עם גדודו לטולצ’ין והתחילו לצור על העיר היו
השרים הפולנים הלומי יין ולא יכלו לעמוד במלחמה. וברקה זחל אז
בלאט ממאורתו, וילך הלוך וקרוב אל אסם אבק-השריפה.

הוא לא ידע עוד מי המה הבאים לצור על העיר. אם חזר הנדז’ה מדבריו והפר
את בריתו אשר כרת עם הפולנים או מחנה אחר בא. אבל, איך שיהיה, ביקש
ברקה לעזור להם מהעיר לכבשה.

… הקול העמום של המחנה הולך וקרב עוד…

השומר עמד קרוב לברקה, הרגיש בו וישאל כנעור משנתו:

– מי שם?…

ברקה ענה ביריה אחת, – והשומר נפל מתבוסס בדמו.

וברקה מיהר אל האסם; מעבר לחומה הריע המחנה בקול… נשמע קול מפקד
ומצוה – ושוב תרועה – וברקה עושה שם מעשהו.

התרועה השלישית – והאסם כולו התפוצץ ברעם נורא, באש ובעשן וברעש
אדיר וחזק.

קול המפץ ותרועת הקוזאקים הממו את העיר, והשר צ’אטוארטינסקי
ופקידיו השליאכטים הקיצו מיינם ולא ידעו מה לעשות ואנה לברוח, כי
פחד נורא נפל עליהם.
הקוזאקים פרצו העירה בתרועת נצחון.

ראה צ’אטוארטינסקי כי אבד ממנו כל מנוס, ויצא עם השליאכטים לקראת
הקוזאקים בדורונות ובתחנונים.

הם נפלו לרגלי “העבדים”, ביקשו רחמים ובכו כילדים…
וצ’אטוארטינסקי נשק את רגלי אוסטאפה, התחנן ובכה ויאמר:

– קח לך, אוסטאפה רחימאי, אדוני רב-חסד! קח לך את כל הרכוש אך חוסה
ורחם על הנפש!…

ואוסטאפה, לאחר שנתפלשו בעפרו צ’אטוארטינסקי וכל השליאכטים, נעתר
להם ויעש עמהם שלום למראית עין. ויבואו אל היכל צ’אטוארטינסקי העבדים
ו“הפאנים” יחד, וישבו על יד השולחן לאכול ולשתות…

הקוזאקים התהוללו, שכרו ולעגו לפאנים עד אור היום והשליאכטים ישבו
כמו על גחלים ויתאפקו ויראו להם פנים שוחקות, ודיברו עמהם חיבה
ורעות. וגם הפאן הגדול צ’אטוארטינסקי בכבודו ובעצמו שתה כוס
אחוה עם אוסטפה וישקו איש את אחיו…

הקוזאקים יצאו בריקודים וימשכו עמם את ה“פאנים” – וירקדו גם הם.

אחר הריקוד המר הזה שבו לאכול מאשר כיבד אותם הפאן צ’אטוארטינסקי.

ופתאום קמה איזו מריבה בין המסובים – ומיד החלו הקוזאקים לחלוק
מהלומות לשליאכטים היושבים עמהם בסעודה. אחדים מהקוזאקים עשו את
עצמם כאילו הם מבקשים להגן על השליאכטים וסחבו אותם מיד אויביהם…
סחבום ויוציאום מן הבית, ויביאום אל ככר השוק ושם כרתו את
ראשיהם…

ואת האדון צ’אטוארטינסקי אסר אוסטאפה אל העמוד אשר ברחוב, ויאמר:

– פה תעמוד, אדוני, עד אשר ישוב עבדך לדבר עם הוד כבודך…

והקוזאקים נפוצו בעיר לשלול שלל ולבוז בז ולהרוג נפש לא מעט. וימצא
קוזאק אחד, אשר ברח מסובוטובה, את ברקה פודקובה, והוא מוטל
פצוע וקרוע – אשר נפצע ממפץ אבק-השריפה – וכל עוד נפשו בו.
הקוזאק הכיר את ברקה בפניו ויביאהו אל אוסטאפה ויאמר:

– הנה גם יהודי מצאתי בעיר, ברקה זה הטיל אימה על הקוזאקים ועתה מצאתיו
פה…

– הניחוהו אצל כבוד האדון צ’אטוארטינסקי ונדעה מה נעשה גם לו – אמר
אוסטאפה.

ברקה פקח את עיניו – והכיר את צ’אטוארטינסקי, ושחוק עבר על פניו
החיורים:

– פאן צ’אטוארטינסקי – אמר ברקה – הנה היהודי החוכר שלך… הנה הוא
עמך פה… אני ברקה זה שעשית “מצוה” גדולה עם בתו…

– אוי לנו, ברקה, ואבוי – ואתה שוחק?..

– כך, שוחק אני, כי שילמתי לך מעט על מפעליך הטובים… את האסם
אני הבערתי…

– יהודי ארור! – נהם צ’אטוארטינסקי ויפרפר בתוך חבליו.

– ימים רבים ציפיתי לרגע הזה, והנה הוא בא. סוף סוף נקמתי מכם נקמת
בתי הגזולה…

… והנה ניגש אוסטאפה אל צ’אטוארטינסקי ויאמר:

– בך אדוני, וילמוז’ני פאן, אני צריך לטפל בעצמי. אתה היית מלפנים
אדוני ולעתים קרובות דשת בשרי בשוטים, עתה תקבל את גמולך מידי.

צ’אטוארטינסקי התנפל לרגלי אוסטאפה, בכה ויתחנן לפניו, כי יסלח לו,
נשק את רגליו וביקש רחמים עליו ועל אשתו, אשר הביאו גם אותה אסורה
למקום ההוא לראות במשפט…

– על אשתך ודאי ארחם – ענה אוסטאפה – כי היא מצאה חן בעיני, וזה לך
האות, כי אשקנה מיד לעיניך…

ואוסטאפה חיבק את הגבירה צ’אטוארטינסקי וישקנה.

– הוליכוה אל המחנה! – ציוה אוסטאפה, ואנשיו לקחו את הגברת ויוליכוה
משם…

– עתה הואל נא, וילמוז’ני פאן, וכוף את קומתך על העץ הזה ובמגרה הזאת
אכרות את ראשך… – אמר אוסטפה לשר צ’אטוארטינסקי.

צ’אטוארטינסקי לא חדל מהתנפל ומלבכות גם אחרי ראותו בחרפתו, כי
העבד מושל באשתו…

– כלב אתה ולא פאן – קרא אוסטאפה – אם אתה מתחנן לפני גם כעת –
ויתפוס בשערות האדון ויכוף את ראשו על העץ…

צ’אטוארטינסקי התפרפר תחת ידו, אך שני קוזאקים באו ויחזיקו בו –
ואוסטאפה במתינות ורוח קרה התחיל מנסר את ראשו במגרה…

– אל נקמות ה'!! – שאג פתאום ברקה בשארית כוחו, הוא חפץ לקפוץ
על רגליו השבורות, וגופו נחבט בקרקע – ונפשו נפחה…










מין שד הדר עם הבהמות, לפי אמונת ההמון הרוסי.  ↩



אצילים.  ↩



של המקום.  ↩



פשטידה.  ↩



אדוני הנעלה.  ↩



אסיפת נבחרי העם.  ↩



“סיימיק” – מועצה גלילית בימים ההם בפולין.  ↩



חדר–העבודה.  ↩



שר הפלך.  ↩



כומר.  ↩



גברת בית–הנזירות.  ↩



קטיפה.  ↩



לא–מאמינים.  ↩



מלך הטאטארים.  ↩



אנשי–שררה.  ↩



חכירת קרקעות ושאר עסקי פרנסה שהחזיק בהם אדם מישראל – אסור
היה לאחר להוציאם מידו. לזכות זו קראו בשם “חזקה”.  ↩



קהילה קדושה.  ↩



ר' שבתי הכוהן; חיבר ספר “שפתי כוהן”.  ↩



הערב שלך צריך ערב; לאמור, שהוא עצמו אינו בטוח.  ↩



הקרואים לעלות לתורה בבית–הכנסת היו נקראים בשמות–תואר של
שבח, איש לפי מעלתו: אחד “רבי” סתם, ואחד “האלוף התורני” וכו' –
והתואר “מורנו” ניתן רק לרבנים וללמדנים חשובים ומופלגים.  ↩



ממונה, בא–כוח הממשלה.  ↩



מים צהובים.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19512