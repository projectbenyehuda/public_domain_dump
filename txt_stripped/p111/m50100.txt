


	
	אחרי הועידה השלישית של הסתדרות העובדים
	



ירשם נא הדבר לזכרון לדור יבוא.

בשנת תרפ"ז בחודש תמוז בעצם חום הקיץ התאספו צירי העובדים
העברים לועידת הסתדרותם. ובמשך שני שבועות הגו יומם ולילה בכובד ראש לא על
ענינים הנוגעים רק להם, בתור מפלגה פרוליטארית, אלא בעיקר על השאלה הכללית
איך להחיש את בנין עם ישראל בארץ־ישראל.

למרות המצב הקשה – המשבר שהעיק על כולם, נתגלתה בכל הדרה האחדות האידיאלית הפנימית, המחיה את כל החברים.

הנאספים כמעט כולם צעירים למחצה או לגמרי צעירים, שדמם
רותח בקרבם וקשה להם לכבוש את יצרם הפרטי, ואף על פי כן ידעו להתגבר על
עצמם ולשמור על שלמות הסתדרותם ושלמות הרעיון שבשבילו באו לארץ
ישראל.

ועוד צריך להוסיף, כי כל הנאספים אינם דומים כלל על פי
מוצאם, חייהם, השכלתם, למה שנקרא בעולם הגדול – פרוליטריון. כי הם כולם בני
“בעלי בתים”, שלא הם ולא אבותיהם ידעו מהקושי שיש בעבודה פיזית, וגם כולם
בעלי השכלה (מהם רבים גם בעלי השכלה גבוהה), אבל ההכרה, כי רק בעבודה כשרה
ויוצרת יבנו העם והארץ, מאמצת אותם ללכת בדרך החלוציות שאינה רפודה כלל
בשושנים. וכידוע כבר נפלו מתוך הצעירים הנלבבים האלה הרבה, הרבה
קרבנות…

ההופעה הכבירה הזאת, שלא היתה דוגמתה בהיסטוריה שלנו,
צריכה להלהיב את לבות כל האחים מכל הזרמים והמפלגות באמונה ובגאון, כי לא
יטוש ה' את עמו, וארצנו נמצאת בידים אמונות, בידי צעירים יהודים, שנפשם
טהורה, כי הם יחזיקו בה ולא ירפוה עד כי תהיה לתפארת עולם.

ואל יאמרו נרגנים פראים, שיש בתנועה זו משום השלטת
פרוליטריון על בורגנים. השאלה שלנו יוצאת לגמרי מנקודת השקפה אחרת – תחית
עם ישראל שגורלו משונה מגורל כל העמים והוא צריך ומוכרח לתקוע יתד בארץ
אבותיו.

אנכי, הזקן, רואה בזה השגחה אלהית, כי צעירינו קיבלו עליהם
ברצון את עובי הקורה להקריב ממש את חייהם בעד האידיאל הזה. ואיך אפשר
להעליל עליהם כי לשלוט הם חפצים?

ולתקומת האומה הישראלית דרושה התעוררות כבירה בלב כל אלה
שנר אלהים מאיר בלבם בלי כל הבדל בין יהודי ליהודי. הכוח המוסרי הגדול
והנשגב שנתגלה בתוך החלוצים שלנו אי אפשר שלא יעורר חדוה וגאוה לאומית בלב
כל אחים בני ישראל בכל קצוי עולם.

זיווג החלוציות והנדבנות, שהן שתיהן תפארת ישראל, יביא פרי
הלולים לרפאות לא רק את שבר עמנו, אלא גם את שבר האנושיות כולה, שאין לה
תקנה, כל זמן שלא יתוקן העם העברי.

זכרו זאת והתאוששו! אל תתנו לקטנות המוחין להפריד בין אחים!





“דבר”, תמוז, תרפ"ז










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50100