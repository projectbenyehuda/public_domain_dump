


	
	הפרות שהשיבו את ארון האלהים
	







“וישרנה הפרות בדרך…” אמר רב: שישרו פניהן כנגד הארון ואמרו
שירה.

(ב"ר נד)





מכתב אלהים חרות על הלוחות ̶ אל תקרא “חרות” אלא “חרות”

(אבות, פרק ו)






עת הפלשתים לקחו בשבי ארון אלוה,



גדל בישראל הבכה והנה.



מי יעמד



עלי אפיה של האמה הזאת?



בהיות קרבם ארון האלהים,



הם תרו אחרי הבלי כל־הגוים



ויסגדו איש־איש לאלילו



ורק הודות לתעמולה של אלקנה



היו עולים שנה שנה



מתי מעט אל אדני שלה;



ובהלקח מהמה הארון



רב המספד בהם, הבכי והיגון,



בסרו על “עבודה־זרה”, והשעיה



אל אלהי נכר כמעט חדלה,



והנהיה



אחר אל־ישראל גדלה…



האמנם הרגישו פתע, כי דבר־מה יקר,



ממש עץ־חייהם, מהמה נעקר? –



אפשר…



בין־כך



ובפלשתים היתה יד־אלהים ויך



אותמו בטחורים כלם,



גם עכברים בהם שלח



לשחית את יבולם.



ותרב המהומה בשדה הערלים,



ובגדל חרדתם מפני יד אל־אלים,



אשר היתה בהם בזעם ובחרון,



הם נועצו לשיב את הארון



אל מקומו, פן יעש בם כלה.



אז ישלחו אותו בעגלה,



בה שתי פרות עלות אסרו.



והפרות, אם־כי בניהן בבית נעצרו,



הלכו נשאו את הארון



ישר בדרך אל בית־שמש ולא סרו



ימין ושמאל, ושפתיהן תפצחנה רן –



הלא לבני־אדם תשבנה את קדשם,



אשר אל עדותיו כה תערג נפשם;



ועדותיו ̶,חרות' על הלוחות,



חרות, בה כל ברכות שמים כרוכות!..



כה הפרות בשיר עד גבול בית־שמש באו.



והקוצרים בעמק עיניהם נשאו



וישמחו לראות את הארון כי שב;



וימהרו מעברים אליו



בקול רנה וצהלה.



והלויים בהם את הארון הורידו



ועל אבן שמה העמידו,



ויבקעו עצי העגלה



להעלות לאל־צבאות עולה,



אולם את־מי הם לעולה הקריבו? –



את הפרות, להם את הארון השיבו!..









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21236