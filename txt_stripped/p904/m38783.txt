


	
	בלי כחל
	




לארבע־עשרה שנות ההסתדרות

אנו חוגגים חג מלאת ארבע־עשרה שנה
ליסוד ההסתדרות. מחנכה אשתקד עד חנכה זו
נוספו להסתדרות העובדים בארץ לערך 14,000 חברים
וחברות: כמספר השנים שאנו חוגגים לקיום
ההסתדרות הזו – אלף לשנה. אין אני נוהג להפריז
על ערך הרכוש והנפש אשר אתנו. עדין אנו
מעטים בארץ. אבל הימים האלה בחיינו
ובעבודתנו – ימים גדולים הם, ימי התרחשיות,
שלהן קוינו ואליהן נשאנו את נפשנו שנים
רבות.

מן הגליות אשר על פני כל כדור
העולם נכנסו השנה לארץ־ישראל למעלה
מארבעים אלף יהודים! אם הגשמה ציונית פרושה
קדם כל: עליה – הרי שנה זו היא שנה ציונית
גבוהה, שכמוה לא היתה מיום שוב ישראל לארצו,
לרבות – כפי הערת דוד בן־גריון – שיבת בבל.
מולדת העם העברי השוממה וההרוסה, שמספר
בטלנים אוילים ואנשי רוח בחרו לעלות אליה לפני
50 שנה ולפני 25 שנים במקום ללכת לאמריקה,
ארגנטינה, אוסטרליה, אפריקה הדרומית וכו' – ארץ
מזרחית קטנה זו הפכה בפעל לנחמה היחידה
להמוני ישראל באשר הם שם. מבצרי החרות
היהודית הגלותית, משכנות ההתבוללות והטמיעה
לתאבון, נתערערו מיסודם. מן המקלטים הגלותיים
הבטוחים ביותר נושאים רבבות יהודים את עיניהם
בכליון רב למולדת העתיקה, למען מצוא מקלט
ובטחון וקיום.

למשק העברי בארץ, אשר שני דורות
חלוצים הניחו את יסודותיו – הגיעו ימי התפתחות
מזרזת. יש גדול החרשת. יש דפק עצום בבניה.
יש תנאים של גאות. אפס, אוי לנו, אם לא נבין בעצם
הימים האלה לרכז מאמצים, כדי לשים משענות
להתפתחות זו, לתת לה סמוכות, להפכה לשלב
קבוע, לעלות ממנו לקבוץ גליות יותר מלא.

אל נהיה שכורי־גאות, אל נהיה
הלומי־רוחה. ההון הנכנס כיום לארץ, רבו ככלו,
הון פליטים הוא, רכוש נמלטים מהרס ומאסון. על
תנועת הפועלים לראות את הדברים כהויתם.

אם נשאל: מה אוכל הישוב העברי –
ונוכחנו שאין לנו די ירק, די עופות, די תוצרת
חלב וחלב. לא המצאנו לרשות המשק החקלאי העובד
אמצעים מספיקים, כדי להדביק את העליה שלנו.
זהו מצד המשק. יש גם צד שני: זלילת תוצרת חוץ
בלי כל חשבון. והוא הדין בלבוש, המובא בשפע
מחוץ־לארץ. ואחרון אחרון: הקרקע נהפך חמר למקח
וממכר פרוע. בצד הכחות היוצרים בחרשת
ובחקלאות התפתחו ונתרבו גורמים ספסריים,
שאינם חסים על נכסינו ועל עתידנו. ובמאזן
ההסתדרות והישוב לשנה זו יש לרשם בדברים
ברורים ובדיו אדמה: הפסדנו שטח עצום של
המושבה העברית.

על כן: לא נאום חגיגי. עוד לא הגיע
הזמן לחגיגות ממש. אולם יש אמונה בתוכנו, כי
עתידים אנו להתגבר ובעזרת כחות נער עולים
נצליח להעמיד מחדש על המשמרות הגדולות שומרים
ערים, ונענה את המענה הראוי גם להתישבות
החדשה הקוראת לנו ואשר בלעדיה הננו תלויים
באויר, וגם למושבה שאבדנוה מתוך
השכרון.

חגנו הוא חג האמונה הזאת.

כסליו תרצ"ה.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38783