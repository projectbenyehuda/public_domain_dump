


	
	מה לעשות כדי להציל מן השרפה ומן הכליון?
	








הנני לקדם בברכת ידידות את האורחים,
אורחינו מצ’כוסלובקיה ומפולין. ליהדות
הצ’כוסלובקית נכבש מקום מיחד בחברתנו
היהודית, כשם שנכבש מקום מיחד למדינה
הצ’כוסלובקית בהכרה העולמית. זוהי יהדות בעלת
דמות חביבה. אולם מדינת צ’כוסלובקיה חבלה בידי
המחבל העולמי. טוב לשמוע כי היחסים בין
הצ’כים לבין היהודים הם גם היום טובים. אך מי
יודע מה ילד יום? מי יערוב כי לא יסלפו יחסים אלה
ולא ירעלו בזדון?

ודאי היינו רוצים לקים מסבה זו
בתנאים אחרים. אך עבדה מרה היא ועלינו לצינה:
יהדות הגולה מחכה עד הרגע האחרון. כך היה
בגרמניה, כך היה בצ’כוסלובקיה. ומי
יודע מה עלול עוד להתגלגל עלינו?

כמה נעשו יהודי העולם עניים במשך
שלש השנים האחרונות – עניים בכסף ועניים
בהרגשת הבטחון העצמי! ואנו כאן,
בארץ־ישראל, מזדעזעים לכל מכה ומכה הבאה על
הגולה ועוד יותר – לעבדה שאין אנו יודעים כיצד
להזדעזע וכיצד לזעזע אחרים.

גם ארץ־ישראל כיום – אפקיה
המדיניים אינם בהירים. אבל יש לנו חשבון של
דברים, שיתכן לעשותם כיום, דברים יסודיים
העלולים לשנות את פני המציאות – ולא התנאים
המדיניים מפריעים לנו, כי אם חסר הכסף.

אולי, בטרם תשקעו בעניני יום־יום,
כדאי לנו להתיחד אתכם, אנשי־כלכלה
ואנשי־מדיניות והוגי־דעות, מקרב יהדות
צ’כוסלובקיה, כדי להעלות מסקנה: מה לעשות כעת
כדי להציל מן השרפה ומן הכליון? אולי נצליח
הפעם יותר מאשר הצלחנו בשנים קודמות – להעלות
שארית כח יהודי, לשם השקעה פוריה בארץ, לשם
בנין עדי עד.

אל יקשו לכם, אורחינו, הדברים
המעטים האלה. אם יש בהם מרירות – הרי היא מרירות
הגורל הגלותי. שאו ברכה לבבית לבואכם ארצה.
נשמור על אותו יחס קרוב שהיה קים בינינו בעבודה
הציונית כל הימים.


ניסן תרצ"ט.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38534