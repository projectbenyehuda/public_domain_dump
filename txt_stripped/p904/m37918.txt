


	
	להקמת הגדודים העבריים
	



בפתיחת מועצת ההסתדרות מ"ז



עיקר ענינה של המועצה הזאת – שידוד מערכות ההתגייסות
הכללית שלנו מחדש, לשם הקמת הגדודים העבריים. הישוב היהודי והחזית לכל
צורותיה התקשרו, מאז ועידתנו, בקשר נוסף של 7000 איש ואשה: לצבא, לנוטרות
– ולכלי הבטחון והמגן הפנימיים. ביניהם 4500 חיילים וחיילות. לא מעט הוא,
אם נשים לב למסיבות התנדבותנו! למן 500 החפרים העברים הראשונים, אשר היו
בדיעבד נושאי כלי־גדודים ביון ובכרתים ואשר חלק חשוב ויקר מהם נפל
בשבי, ועד למתן ההכרזה על גדודים עבריים – עברנו כברת־דרך. הגענו לתחנה זו
בכוח עובדת התנדבותנו. כגולת־הכותרת הופיעה בימים אלה הפלוגה הצבאית
המיוחדת של “סולל־בונה”. גם אלה שכפרו בדרך הזאת מלכתחילה הגיעו אליה
לבסוף. אין לנו אלא להמשיך וללכת בדרך זו ולמלא תוכן חי את מסגרת הגדודים
העבריים, מתוך המשך דרישה כי ינתן לנו להילחם כבנים לעמנו – וצבאנו
יעמוד על דגלו.

בתוך חזית האש יש עיגול מיוחד לנו – עיגול השמד ההיטלרי.
הוא, לפי אימתו, מהווה נקודה מרכזית. אך בחזון השלום, בחזון התמורה והתקומה
– אנחנו בקצה. ועל כן יקרו לנו כל כך ידידינו – אישים ותנועות – אם באנגליה
ואם באמריקה ואם בדרום־אפריקה ובשאר ארצות, המכריזים בעצם הימים האלה
בבית־הנבחרים ובבית־הלורדים, בעצרות־עם ובעתונות, כי לא יזרח השמש על העולם
אחרי טבח־הדמים, אם לא שיזרח גם על העם הנרדף ביותר, וכסא הצדק, למענו
נלחמים, לא יהיה שלם כל עוד לא יקוים במלואו הנדר אשר הובטח לעם היהודי
עוד בימי המלחמה הקודמת. יקרים לנו אישים ותנועות אלה כמו שייקרו
שביבי־אור באשון חושך. ישאו נא ברכה מכאן על עמדתם המעודדת.

בתוך התנועות האלה נציין מעל במתנו כאן במיוחד את ועידת
מפלגת־העבודה הבריטית, שנתכנסה לפני שלושה חדשים וחזרה ואישרה את עמדתה
לקיום הבטחת הבית הלאומי, ונשלח ברכה לבבית מכאן לברית האגודות המקצועיות
הבריטיות, אשר ועידתה מתכנסת בימים אלה בבלאקפול.

הקריאה לעזרת ססס“ר, אשר ההסתדרות היתה לה ראשונה – ואשר אחרי כן נוסד לה הכלי הארצי הכללי: ליגה V – מצאה
את הדה העיקרי בהסתדרות. מסרנו מתנתנו לססס”ר, עשרת אלפים לירות, אשר נשלחו
בידי ברל לוקר לציר ססס“ר בלונדון, איון מאיסקי. נמשיך בריכוז פעולה
של ממש לעזרת ססס”ר בדרכים הפוריות ביותר הפתוחות לפנינו – כמו: חמרים
רפואיים וחימיים – מתוך הערכת מלחמתם ועמידתם של עמי ססס“ר, המפעימה את
לבנו בוקר בוקר וערב ערב, ולו תיענה משם זו קריאתנו אנו: לפתיחת שער
לעליתם של יהודי ססס”ר הנה – ועלתה העזרה למדרגה עליונה של עזרה הדדית
נאמנה!

כי לעליה אנו צופים מכל הצדדים, מכל הארצות, בהן מצויים
קיבוצים יהודיים, לו גם מועטים, וקל וחומר – מרובים. בחקלאות ובחרושת,
בצבא ובנוטרות זקוקים אנו לחיזוק כוחנו. אנו קוראים ליהדות אשר מעבר לים:
החשיבו את תביעתנו להגברת כוחנו לאלתר – ועשו למענה כל מה שבידכם.



אלול תש"ב.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37918