


	
	לדגניה
	




בעצרת החג לדגניה, במלאת לה עשרים וחמש שנים

עשרים וחמש שנים – במדות של עשיה –
הן כמעט ימי דור אחד. וביובל דגניה יש משום
חשבון הדור.

ראשונים למעשה החשוב ביותר בתחיה
העברית – הקמת משק חקלאי עברי, המוציא לחם מן
הארץ בעבודת בני־חורין, ראשונים בתנועתנו
למפעל האנושי הנעלה ביותר על פני האדמה –
הקבוצה העובדת, הקבוץ העובד – לא בכחם הם בלבד
יכלו לעשות את כל אלה. רצון חיוני עצום, נפלא
במהותו האנושית, צוה עליהם זאת. שום נסיון
חקלאי, שום מדע לא היה בכחו לחולל את הפלא הזה
ולהתגבר על כל הפגעים והפרעניות, אשר
בפניהם עמדו הראשונים ליצירה זו. הם שאבו
מהמעין הגנוז בנשמת העם, הצפון בתקותו.

הכרה זו חשובה לנו פי שבעה היום
הזה, כאשר ממשלת שפלים מתימרת להטביענו
ברק ובמחצית העולם נהפכו חיי ישראל
לגסיסה.

כאן בעמק הירדן, בדגניה ובכנרת,
הטבעו יסודות הקבוצה. לאמתו של דבר זוהי
הצורה הפשוטה והטבעית ביותר לחיי עובדים.
אפס, בתוך הדרכים השוממות של חיי החברה
האנושית – דרכים אשר בטרם תגאלנה מאפלת
קדומים כבר שבשו בזדון וברשע מדעת – נראית
הצורה האנושית ביותר כבלתי־אנושית,
כבלתי־טבעית. אכן במפעל זה, הנקרא קבוצה,
מופיעות השאלות הגדולות בחיי האיש, האשה
והילד בכל אימתן, מזקקות מעני פרוע ורעב
והשתלטות האדם באדם לרע לו. כאן נתגשם מיטב
חלומנו האנושי, מיטב חלומנו הלאמי. הם נגעו זה
בזה ודבקו האחד בשני עד לבלי הפריד ביניהם.
נתקימה משאת נפשם של חולמי שיבת־ציון ונושאי
מהפכות הצדק שבכל דור ודור.

טוב לנו לחג את יובל דגניה לעת הזאת,
אשר מתנגדי הקבוצה מבקשים באורים להצלחתה
המשקית: מוטב יצטדקו הם על ההצלחה, ולא אנו על
ההפך.

ברוכה דגניה בתוכנו, מחברת אל
חיינו, קבועה כמרכז – בהקף המלא של
חיי־העבודה לכל צורותיהם וסבלם, בעיר ובכפר.
ברוכה היא לנו כנבואה גדולה להתגברותנו, בכח
הרצון, על כל היסורים והמעצורים בדרך
שליחותנו: גאלת העם, תקומת צדק.

תשרי תרצ"ה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38780