


	
	לכפר־יחזקאל
	








יובל חמש־עשרה שנים – לאו שמיה יובל.
עוד הימים קרובים ונער יזכרם. אפס, בקראנו
שתים־שלש דלתות בתאור פעלות היסוד – והנה
נושבת עלינו רוח דומה מאד לזו של ספר נחמיה:

"… צמאי מעש, לוהטים ונפעמים, עמדו
בני העליה השניה לפתח העמק. פה בקשו פתרון
לחזון לבם, חזון עבודה וחיי צדק אחרי עברם ללא
נחת את נתיב הנסיונות במושבות הקימות.

שמע הפדות לאדמת העמק עבר עד למרחוק
כבשורת ישועה, ישועת אמת, לצבורים מקרב מחנה
העובדים בארץ, שרגלם בצקה בנדודים ממקום
למקום וידיהם עיפו מכבוש אדמה ועבודה לא
להם.



… תוך כדי הכנותינו נתקבלה הודעה
מועד הצירים לבלתי עלות, כי אין הכסף הדרוש
לכלכלת התישבותנו. המרכז החקלאי – אף דעתו
כן. לא הסכמנו בשום פנים לדחוי זה, כחות החיים
בקשו סדן. יום העליה היה קבוע.



… העמסנו את המטלטלים על העגלות, את
יריעות האהלים ואת שאר הכלים הדרושים למחנה –
ויצאנו לדרך ממרחביה לטבעון, והשמים מכסים
קדרות – והגשם יורד, יורד ויורד, הבץ דבק
בגלגלי העגלות, נאחז ומכביד עלינו את הדרך
כאלו גם מן השמים מעכבים.



… אחת העבודות, שנעשו בצבור
בימים ההם, היתה מלאכת החפירה הגדולה, חפירת
המגן סביב המחנה. החפירה היתה גדורה חוטי־ברזל
דוקרים, להיותה מסגלת להכיל בקרבה, לקול האות
הראשון, אותנו ואת טפנו ובעירנו. העובדים
עבדו.



… הימים ימי מצור בארץ. בלבנו
חתומים מארעות הדמים ביפו ובתל־אביב והאבל על
אחינו הגדול יוסף חיים ברנר שנעקר מתוכנו.
היו שמועות וחששות – וכל נקדות העמק עמדו
נכונות להשיב אחור כל אורב ומתנקש. אולם מעצם
הימים הראשונים חשו בני הכפרים שמסביב בבני
העליה הזאת: עליה בצבור גדול ובבת אחת, כח
שלא יסוג אחור, כח בונה, הבא להקים את חייו
בשלום והנכון להגן על עצמו בכל שעה ובכל תקף.
לא יסוגו.



… שלשה ימים בשבוע יצא חבר לעבודת
שדהו ובשלשת הימים הבאים יצא חברו, שתפו
לזוג הבהמות ולכלי העבודה אשר עמן. חליפות
יעבדו: האחד בשדה והאחד במשק – בבית,
בחצר, בגן הירקות.



… החשש, אשר התגנב אל הלב למראה
המכשולים הגדולים, פן לא ירצה עמלנו – חלף עבר.
גברו כחות הארגון המשתפים, גברה הערבות
הפנימית. את כף הזכות הכריעה החברה למן היום
הראשון לעליתנו מעצם יסוד המשק.



… החברה־הרעיה השרתה, גם בימים
הקשים, את אורה באהל, בסכת המחצלת ובצריף,
ונטעה פנת מנוחה אחרי עמל היום. בעינה הפקוחה
תמיד, ביד השקדנית, ידעה לצרף דברים קטנים,
פרט לפרט, ולעשותם רוחה גדולה.



… בגבול המושב מזרחה, ליד הנחל,
במדרונים העמקים, המהוים להם עמק לעצמם,
נטענו את היער הצבורי שלנו: עצי ארן־ירושלים
וארן־הסלע. צמרות הארן המתנשאות בירקותן
המאפילה פורשות צל ערב על המקום ומשרות עליו
דומיה ושלות אלם. וליד יער זה קבענו מקום
למנוחתנו, לעת יגיע יומנו."

כך הוא טבעו של המעשה הנאמן: נפלאותיו צרורות בעצם פשטותו וצניעותו.&gt;
כמרחק עשר שנים (ובתוכן ארבע שנות
המלחמה העולמית) – מיסוד מרחביה, כנרת
ודגניה עד יסוד עין־חרוד ותל־יוסף, נהלל
וכפר־יחזקאל – כל אלה יצירות־אם לחקלאות
העובדת.

אל חקלאות זו ינהרו מאז מחנות נער
עברי, להאדירה. במשכנותיה לא תגע כנף גאות
קלוקלת ובאש מארעות יעשו עובדיה לילות כימים:
במשכנות העמל האלה ישכן כבוד שר
ישראל.

"ויש שכר לפעלתך –

ושבו בנים לגבולם".


טבת תרצ"ז.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38526