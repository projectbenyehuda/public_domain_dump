


	
	לתוללים
	



בכנוס האזעקה על שלוח מעפילי “כנסת ישראל”





באנו לחיפה למקום המעשה, כדי להגיד
למעפילינו, כי המערכה שלהם היא המערכה של
הישוב כלו. יתר על כן: הם הנושאים, בנסבות
של היום, בכל כבד המערכה, אך הדפיקה על
השערים היא מבית ומבחוץ – וסופם להפתח.
ברצוננו להגיד ברורות: לא מכסה

למהגרים אנו מבקשים, לא רחמים על פליטים – צדק
אנו דורשים! אם יש עם הזכאי לאחר המלחמה הזאת
לדרש צדק בחזקה בראש כל העמים, הרי זה – העם
העברי. הוא נלחם עם כל הלוחמים: ביבשות,
בימים וברקיעים. הוא נשא בששה מיליון
קרבנות, מתוך שמונה מיליון של העולם כלו – ולא
זכה לכלום, פרט ליסורים. לעמתו, יש עמים אשר
זכו לגמול רב מבלי שהיו בלוחמים מהם גם שעזרו
להיטלר.

אנו דורשים את צדקנו! אוי לעולם ואוי
לנו, אם לא דיה זעקתנו וזקוקים אנו לקרבנות
כדי להחדיר את זעקתנו וכדי להזהיר כי לא נתן
את עצמנו לחנק ולתליה נוספת. לא נסכים להיות
משוללים מולדת ועצמאות. באשר אלה שיש להם
ארצות כבירות, ריקות ושוממות, דורשים להם גם את
זו – מולדתנו, עריסתנו ובית חיינו, מעולם ועד
עולם.

המלחמה הזאת למדה את כלנו, כי
באין בית לא יהיה עם. אכן, כבר אפסו מלים
מפינו להזכיר את עניננו, להביע את זעמנו.
הנה נעקרו מן החיים עוד שנים

משרידי פליטינו שנקברו בצנעה, בבקר
השכם, בגזרת הממשלה – האחד על חטא קפצו
הימה כדי להגיע בשחיה לחוף אבותיו – והשני
הגיע אלינו מומת. מי ירה בו? העם הבריטי? לא! איני
רוצה להאמין בכך. עוד בי תקוה, כי העם הבריטי
יזרה הלאה את המדיניות הערלה הזאת, החושבת
לעבר בבטול על העם העברי ותקות
קורותיו ומתאכזרת לא אל רוצחים, כי אם אל נחשונים
גבורים, אוהבי מולדתם.

משוררים ואמנים בכל העמים עתידים
לשיר על גבורות אהבה מעין זו. במה חטאו בנינו,
בהם מפעמת אהבת יהודים למולדתם?

הגענו למעשים מצד הממשלה
הבריטית, מצד הצבא והצי הבריטי אשר לא היינו
יכולים להעלות על דעתנו ואשר אין להבין כיצד
נושאת בהם דעת הצבור הבריטית ודעת הצבור
העולמית.

אנו דורשים מן העולם המנצח, בונה
השלום, כי תפסק המלחמה נגד העם העברי ונגד
בנין מולדתו וכי יבשר גם הוא בשורת מולדת
ושקום.

ולפליטינו העומדים עוד דבוקים בשעה
זו לחוף הזה ודבוקים אלינו, כשם שאנו דבוקים
אליהם ואל ספינתם, אם גם צבא ערוך ומזין, צי
ואוירונים מפרידים בינינו – לפליטים אלה, האודים
המצלים. האודים החיים של ההשמדה – אנו שולחים
את דברינו: אחים ואחיות, ילדים וזקנים, נשא
בגאון את גורל המלחמה שהכרזה עליכם ועלינו,
נשא בלב חזק באבל קרבנותיה ונוסיף לעמד בה
יחד, לכל גלגוליה הבאים. סופנו לנצח. אם גם
יאריכו את סבלנו – דכא לא ידכאונו וסוף השערים
להפתח. אחת אמרנו ולא נסטה ממנה גם דגל
עמנו במולדת נוס יתנוסס בין דגלי עמי העולם,
כשם שהתנוסס במלחמה.

חשון תש"ז.














את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44144