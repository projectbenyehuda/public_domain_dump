


	
	אל תתנו לשארית שלנו בארופה לרדת שחת!
	








בעוד חמשה חדשים, באחד בספטמבר, תמלאנה חמש שנים למלחמה העולמית.

עצור נשימה עומד העולם כלו נכח חמשת
החדשים האלה, הצופנים בקרבם את תקות
ההכרעה.

ההתקדמות המנצחת, היבשתית, של
הצבא האדם והמהלמות האדירות האויריות,
האנגלו־אמריקניות, מקרבות אותנו לעת קץ.

החיים יראו בנצחון. הארצות ההרוסות
תבנינה. העמים הנלחמים לדגלי־החרות יבואו על
גמולם.

העם אשר קרבנותיו עצמו מקרבנות כל
עם, אשר המוניו הורדו חיים לבור האפל של היטלר –
אנחנו.

ואם יש גמול יחיד לנתיב הענויים
ההיסטורי שלנו, כנודדי־עולם, דורות על דורות,
ולתפת ההשמדה בדור הזה – הרי זו: הקמת
מולדתנו.

והיום, עם ידיעות הבקר על כניסת צבאות
היטלר להונגריה, יש לנו תביעה דחופה בוקעת
שחקים:

לא לתת לשארית החיה שלנו בארופה לרדת שחת.

אנו דורשים משלשת ראשי המערכה
העולמית – צ’רצ’יל, רוזולט וסטלין – אזהרה
נמרצת ודחופה, אזהרה נוספת, לעמים אשר בקרבם
שארית זו נמצאת ומעשים נמרצים להצלה
דחופה.

ואנו שולחים מכאן, בשם פועלי
ארץ־ישראל, קריאה לתנועות החרות בעמים אלה:
למלט כל נמלט משארית עמנו.
בימים אלה מהלכים בתוכנו יחידים,
חברים וחברות, נצולי התפת. קשה להאמין כי
שרידים בודדים הם, ואותם מאות האלפים והמיליונים
אשר מתוכם צמחו – אינם עוד.

מה יש לנו לעדוד עצמנו ובמה נתנחם? –
במתנדבינו העומדים בחזיתותיהם, במדים ובלא
מדים ובכל כח מגיס למערכות העם. הם המרכזים
בתוכם, בדרך הנעלה ביותר, את תמצית מאוייהם
של המונינו בחייהם ובמותם.
נגביר גיוסנו.

נגביר את המעט מן המעט, שאנו מתאמצים לעשות בכחותינו אנו להצלה.
לא רבים הדברים התלויים ברצוננו. על המעט התלוי בנו – אל נותר!


אחד במאי, 1944.














את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38545