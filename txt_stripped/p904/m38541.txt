


	
	עולם הישר עומד על דמנו...
	








ערוך מקלט לתפקידו – ואין מחבר בינו לבין המסגרים למות.
במברק מועצת הפועלות מתחלת דצמבר
1942 לאגודי הנשים באנגליה לאחדות מנושאות
הדגל של תנועת הפועלים ושל האנושות הלוחמת
לחרותה – נאמר:

“עם עתיק ממניחי היסוד לתרבות האנושית נשמד והולך.
עשו כל האפשרי כדי להזהיר את
הרוצחים הנאציים, שיפסיקו את השמדת עמנו
הבלתי־מוגן ואת שחיטת הילדים, עזרו להציל
ילדים מזועות ולהביאם למקום מבטחים”.

מאז נגבו בארץ עדיות ראשונות מפי
נמלטים ונצולים, בשלהי שנת 1942, אינה פוסקת
האזעקה. היא פורצת משם, מגיא המות עצמו, אשר
התמרדות נואשת ומסירות־נפש מאירות את מחשכיו
התהומיים ונגה להבן הופיע עלינו בימים
האחרונים. היא נשלחת מכאן, מן המקלט המציל
וקולט עשרות ומאות, והיה עלול להציל ולקלוט
אלפים ורבבות. היא בוקעת מקצות היהדות בעולם
שמחוץ ליבשת ארופה ומלב טובי האדם
בדור־הדמים, ועדין לא נראה סמן כל־שהוא למעשה
של ממש מצד המעצמות האדירות ושליטיהן. עדין
לא הגד לשום ארץ ניטרלית, אשר גבול משתף לה עם
שטחי הכבוש הנאצי: “הוי סתר למו מפני שודד,
נודד אל תגלי!” עשי חובתך ואנו ערבים לך! עדין
לא הדגלה אף אניה אחת לשם הצלה, לשם קיום
מצות החק האנושי העולמי – חק ההצלה.

ואין חסרות אניות, ואין חסר דבר מלבד
הרצון הטוב לחבר את קצה הענות עם קצה הפדות
ולממש בפעלה חיה – ולאלתר – את הנתון
לממוש. והנה ההמן הנאצי אץ להשמידנו ועולם
הישר עומד על דמנו כמין סדום של צדיקים,
ומתמהמה להצילנו.

כל עוד מצב זה קים אין לנו דבר להגיד
לעצמנו בשום יום בינלאמי אלא זאת. ועל אחת
כמה וכמה שאין לנו להגיד אלא זאת ביום
הבינלאמי לפועלת, המיעד לסמל את מיטב קיום
החובה ואת מיטב הרגש האנושי. נשנן זאת לעצמנו –
קדם כל: למען דעת, למען הכיר את האמת כהויתה.



שנית: למען הוסיף זעוק, הוסיף קרוא לקהל העמים
במערכות הברית ולעמים הניטרליים, לפועלותיהם
ולפועליהם, לצעיריהם ולזקניהם ולכל איש ואשה,
נאמני חק אדם וחזונו, באשר הם. שלישית – למען
זכור!


אדר ב' תש"ג














את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38541