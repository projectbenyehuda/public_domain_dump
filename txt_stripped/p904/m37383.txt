


	
	פקודת האניות (הגבלת העברתן ומשכונן)
	



מס' 9 לשנת תש"ט–1948

מועצת המדינה הזמנית מחוקקת בזה לאמור:

1. פעולות הטעונות היתר.

אניה רשומה במדינת ישראל, או כל חלק באניה כזו, לא תיעשה
בה כל פעולה מן הפעולות הבאות, אלא על פי היתר בכתב מאת שר התחבורה. ואלו
הפעולות:

(א) מכירה או העברה לבעלים אחרים;

(ב) יצירת משכון או שעבוד, או העברתם;

(ג) העברה מדגל ישראל לדגל אחר;

(ד) ביטול רישומה של האניה.

2. פעולה חסרה תוקף.

פעולה שתיעשה בניגוד להוראות סעיף 1 תהיה בלתי חוקית וחסרת תוקף.

3. ענשים.

(א) כל אדם העובר, בעצמו או על ידי שליחו, על הוראה
מהוראות פקודה זו, ייאשם בעבירה, ובצאתו חייב בדין, יהיה צפוי למאסר עד ששה
חדשים או לקנס עד אלף לירות או לשני הענשים כאחד.

(ב) אם העבירה נעשתה על ידי גוף מאוגד. ייאשם בה כל אדם
שהיה בשעת עשיית העבירה מנהל אי פקיד אחראי של אותו גוף, אם לא יוכיח
שהעבירה נעשתה בלי ידיעתו אי שהוא נקט בכל האמצעים המתאימים
למניעתה.

(ג) סעיף זה חל גם על עבירות הנעשות בחוץ־לארץ.

4. ביצוע ותקנות.

שר התחבורה ממונה על ביצוע פקודה זו, והוא רשאי להתקין בכל הענינים הנוגעים למתן היתר על פיה, לרבות קביעת דמי בקשה ודמי היתר.

5. העברת סמכויות.

שר התחבורה רשאי להעביר את סמכויותיו לפי פקודה זו לכל אדם אחר.

6. פקיעת תוקף ע“ר מס” 921 מיום 3.9.39.

הוראות חוק האניות והאוירונים (הגבלת ההעברה) 1939 – יפקע תקפן.

7. תוקף הפקודה.

תקפה של פקודה זו יפקע ביום שתתפרסם הכרזה של מועצת המדינה
הזמנית בהתאם לסעיף 9 (ד) לפקודת סדרי השלטון והמשפט, תש"ח–1948, כי חדל
מצב החרום להתקיים.

8. שם.

פקודה זו תיקרא בשם “פקודת האניות (הגבלת העברתן ומשכונן), תש”ט–1948".

דוד בן־גוריון

ראש הממשלה

פליכס רוזנבליט דוד רמז

שר המשפטים שר התחבורה

י“ז בחשון תש”ט (18 בנובמבר 1948)














את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37383