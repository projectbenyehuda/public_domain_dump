


	
	אשרה המדינה היהודית!
	







בשם הועד הלאמי ליהודי ארץ־ישראל



יצירתנו, עמידתנו וצדקתנו – זכו
אמש בדין האמות. כנגד שליש, הכולל בתוכו את
שש המדינות הערביות היושבות כבר אל השלחן
בליקסכסס, זכתה התכנית להקמת המדינה
היהודית לרב מיחס של שני שלישים ויותר
ובראשו שני ענקי העולם: ארצות־הברית
וברית־המועצות. המעשה הגדול הזה על כל שלש
מערכותיו – מסקנת הרב בועדת החקירה, אשור
מסקנה זו במליאת הועדה לעניני ארץ־ישראל
וההחלטה השרירה בעצרת האמות – עוד יתפארו
בו כל אלה אשר נתנו ידם לו; ושולליו יתבישו
בשלילתם. לכל מעשה מדיני, בין מוסרי ובין
נושה־מוסר, יש חשבון של כדאי ולא כדאי. אך
במעשה הרע מכריע החשבון הקטן, הנאת הרגע –
והעקר במעשה הטוב הוא החשבון הגדול,
חשבון הצדק.

ההחלטה הנאמנה של האמות המאחדות
מטילה על העם ועל הישוב חובות מבחן, רבי־ענין
ורבי אחריות. אם הצלנו את זכות עצמאותנו
להלכה – עלינו לגלמה במעשה: ביצירת מדינה
מתקנת, אשר איכותה הדמוקרטית התרבותית
תגביר אותה על צמצום שטחה ותנאי־פתוחה
הקשים ותביאנה לדרגת רבונות שלמה
ותושיבנה לשלחן האמות כמדינה שות־זכות
ושות־ערך.

בכח שאיפת אמת לשלום ועז נפש
להגנה ובתנופה משקית־מדעית נכנס למדינתנו את
שרידינו ונדחינו, מארופה ומאפריקה, ואת כל
היהודים הרוצים בגאלה בכל קצות פזוריהם
בעולם.

עורה, העם, עורה, הישוב, למעשים של ממש, אשר יכילו את כל עמק ערגתנו לגאלה.



ירושלים, מוצאי שבת, אור ליום ט“ז בכסליו תש”ח.



מושב הסיום של אסיפת הנבחרים הרביעית













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44152