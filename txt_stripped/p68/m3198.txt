


	
	האביב
	



האביב / מרדכי צבי מאנה

1.


החרף הן עבר, עף חיש ואין,



על טהר שחק השמש יצאה.



הקיץ האביב וישמח כל עין



ובברק נגה אור תבל נמלאה.


  

2.


צפר כל כנף ביפי רקמתים



שרים לכבוד אביב שירים נשגבים;



ובהוד קול זמרה ככרובי שמים



יודו אל שדי ויתנו אהבים.


  

3.


שם כסו בפרחים עצים רעננים;



כסו בפנינים – ברסיסי טל לילה;



ושתולים עלי פלג זך שאננים,



ונטישות יושיטו הגבה מעלה.


  

4.


שם יברק נחל בין שושני ריח,



וכרצי כסף גליו יתגלגלו;



על חפו כל עיף ימצא מנוח



בשדרות אלונים סביב יגדלו.


 

5.


שם תבל – גן עדן עיניו יביטו,



אך שלוה אך שקט ויפי עלומים;



ענפי הדר בחן לו יד יושטו



גם רוח צח לו יביע נחומים.


  

6.


הרקיע מעל כבדלח לטהר



בגאון הודו על ראשו ישתרע;



לו יאיר שמש כזהב קרני זהר,



לו להקות צפרים יריעו רע.


  

7.


שושנים ופרחים בשלל כל צבע



הרים ועמקים בעבורו פארו;



נגדו כל פלאי חזיונות הטבע.



בצבי תפארתם עתה יתעוררו


 

8.


פרדס מצל בזרועותיו חובקהו,



–ציציו ופקעיו כחלב הלבינו –;



זהר גלי נחל ירהיב עינידי



צלצלי זרמתם כל חושיו ירנינו


 

9.


אך חיים אך שמחה לבשה התבל,



קול שירה עולה מכנפות הארץ;



"הן הסירה ארץ מעטה האבל



אפס עז החרף המביא קרץ"!


 

10.


מה יקרת אביב, מה רב הודך!



ובצחצחות עדן נפשי תשביע;



מה נפלאו נצניך ויצוריך



מה נעים שירך במרום תשמיע


  

11.


רחמני נא, אביב, אתך שאני!



בכנפיך מרפא לגו לנשמה,



או אל תסור מזה אל נא תטשני,



עמד, אביב, נצח עלי אדמה!–


  

סיון, תרל"ט, ווילנא.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3198