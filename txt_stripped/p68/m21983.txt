


	
	תקוה לאובד
	



(שיר־חזיון בה' מחזות).

תכן השיר: איש צעיר לימים “אובד” מנוער חשקה נפשו ב“תקוה” בת “אמונה” ויהגה
לה אהבה טהורה. גם תקוה האירה פניה אליו ואמה אמונה אצלה עליהם מרוחה ותאמר
לדבק טוב. לא ארכו הימים וירא “צולח” איש עשיר, אך רע מעללים, את פני תקוה
ויאמר להביאה לביתו; ולמען הפרידה מאובד אהובה שכר לו אנשי בליעל אשר הדיחו
את אובד במוקשים טמנו לו עד כי הלך מדחי אל דחי, ותקוה הובאה למרות רוחה
לבית צולח. ותהי עצובת רוח כל הימים, כי עגמה נפשה לידידה ולאמה אשר אהבה
כנפשה; ולמען כפר פניה שלח צולח גם אחרי אמה אמונה ויביאנה חדריו ויכבדה
וינשאה כל הימים למראה עין אף כי לבו בל עמו. אמונה הביעה תנחומות לתקוה
בתה עד כי מחתה לאט לאט דמעה מעל פניה ובחברת אמה שבה לחיים חדשים. לתקופת
השנה ילדה בן לצולח ותקרא שמו “אשר”. אובד התגלגל כל העת הזאת תחת שואה
ויהי משחק להמקרים אשר טלטלוהו טלטלה גבר מאסון אל אסון. אז באה אליו
“תוגה” אשר כבר מצא חן בעיניה, ותדבר על לבו דברים טובים, דברים נחומים, עד
כי הצליחה להשכיח מלבו שם תקוה אהובתו ויבא אתה במסרת הברית. ויצאו שניהם
לגור באהלם אשר ביער, כי לא יכול אובד נשוא עוד את האנשים ותרמיתם וחיי
החברה ותהפוכותיהם. מקץ ימים ילדה לו תוגה בן ויקרא שמו “יאוש”; אמנם זכר
תקוה אהובתו עלה תמיד על לבבו ויפלח כחץ כליותיו.

בין כה וכה החל צולח לשטום את אמונה אם תקוה, להרעימה ולהכעיסה גם כעס, אז
נקעה גם נפש תקוה מצולח ותחשוב מחשבות כל היום להמלט עם אמה כצפרים מפח
יוקשים; גם זכר אובד שם מסלות בלבבה ותשאף לשוב לראותו ולנחמו על כי לוקחה
ממנו בחזקת היד, ותבקש תנחומות לנפשה הנכאה בדרשה אחרי כל איש מצוק ומר נפש
למהר להושיעו ולחלצו ממצר. וצולח לא חדל לצור את אמונה מיום אל יום, והיא
השיבה חרפתו אל חיקו בדברים נכוחים ונמרצים עד כי חרה אפו בה ויגרשנו מביתו
בחרפה, ויצו לכל משרתיו עושי רצונו לבלי תת לה מדרך כף רגל בכל גבולו. אז
נדדה אמונה מבלי מצא מנוח לכף רגלה ובעיר קראו המונים המונים אחריה מלא,
ותתע בהרים וביערים, ובאורים ובכפים מצאה מחסה ביום ובלילה. כעבר ימים
אחדים שמעה פעם קול אובד נאנח מתהפך בציריו על משכבו ותכירהו, ותחש
למקום שבתו ותנחמהו ותספר לו את כל הקורות אותה ואת בתה, ותחי רוחו לשמוע
כי עוד תקוה חיה ועוד תאהבהו.

ותקוה היתה עוינת את צולח מעת גרשה אמה מביתו. ויהי היום וצולח עזב את
ביתו לרגל מסחרו, ותקח תקוה את אשר בנה על ידיה ותעזב את הבית אשר היה לה
לזוועה ותצא לדרש אחרי אמה, אך לא נודע לה מאומה איה מקום מנוחתה. ותשב
ימים רבים באהל איש זקן מתבודד אשר אספה הביתה בקרבת היער אשר התגורר בו
אובד. החרף עבר והאביב שב בכל הודו והדרו ורוח תקוה שב לתחיה ותהי טובת לב
כפי טבעה. יום יום יצאה לשוח בנאות שדי ובחרש מצל ותשר בקול נעים, עד כי
הגיע קולה לאזני אובד בבקר יום אחד בנדדו ביער. אובד התעורר לקולה ויפן כה
וכה וימצאה לוקטת פרחים ובנה אשר על ידיה. הנאהבים שמחו מאד וישבעו יחדו
מעתה שבועת אמונים. אז שב אובד לאהלו ויגד לאמונה כי נמצאה תקוה אהובתו
ויחדו החישו אליה מבלי הודיע שמץ דבר לתוגה ויאוש הנרדמים בירכתי האהל.
אובד ותקוה עזבו את הארץ הזאת ואת אמונה ואשר, וימצאו מנוחה כי טוב בארץ
אחרת ויתעלסו בנעימים כל ימי חייהם.

מחזה ראשון:

משקלו י"א תנועות בלי שוא בראש המלה.

השחר יחל לאט לאט להאיר חשכת לילה. תחת ארז רם ונשא שוכב אובד נרדם. יער
גדול עם ארזים כביר ימים יסובבנהו; פה ושם יראו גזעי עצים נשברים ונעקרים
משרש, בתגרת ידי הסער אשר התחולל יום אתמול; לא רחוק תראה סכה בודדת מנופצת
לרסיסים אשר בה התגורר אובד עם תוגה אשתו ויאוש בנם.





אובד (מתעורר משנתו פתאם):


הוי פחד ליל! הוי, צלמי דמיוני!



הגם אתם לי כצר תתיצבו?



ושנתי עתה בידיכם נגזלה?!




(יקום בחפזון ממשכבו וילך אנה ואנה תפוש ברוב שרעפיו בקרבו):




הוי, אנה אברח מתהפכות תבל,



מתלאות נוראות תמיד כתרוני!



תבל זנחתי כי מנה גרשתי,



חיי לי מרו כי רעל ירווני,



ובשאט נפש על נפשי אביטה,



כי גם היא בי, אמלל, בגד בגדה!





מעקת יגון אשבע לרגעים,



מבלי און וכח על ארץ אפולה



ובחבלי שנה עיני אך סגרו,



אז נפשי תתעורר – שנה לה אין –



ותהתל בי, אובד, כצחק לה אהיה:



או תשאני על עבים ממעל



וישעשעו נפשי חזיונות שמים;



או תורידני לתהומות השחת



ובחשכת מות עד מות אחרדה



תבנה לי טירות נשגבות ברוח,



או תשוב ותנפץ גם אהל רועי.



הוי, אנה אנוסה! מי לי מושיע!



האסק שמימה? השאול ארדה?



אם מכל עבר אך שבר אך נהי!



צרות מאליפות השחקים יריקו



גם שמץ טובתם מהול בדמעות;



מי עוד יתענג על ספיר גזרתם



אם רגע – וגדודי עבי עלטה



זיקים ורשפים על ארץ ימטירו;



שם מבול מים ישטף עיר נושבת,



שם אש מתלקחת עבים חצבו



תצית עצי יער ערים וכפרים?



או אם אאמינה כי אלה צדקו



האומרים כי תמיד שמים יחרצו



משפטם על כל מקרי יושבי חדל;



אז הן כל צרה, כל נגע ופגע



אך מהם אכזרים יצא יצאו!



ושאול כי אציע השם אנוח?



ובירכתי קברי הרגז אשכחה



האעזב פידי אם תבל אעזבה



ובשלות עדן שם אשכן סלה?



הה! לו כן היה אז חנם אתאונן:



הן גם מרגוע בתבל הוכנה



וצרי אל פצע גם תקוה אל נואש;



אך אולי… אולי גם עת ארד דומה



גם שם על נפשי כזאבי ערבות



משחיתים ומחבלים חיש יאספו,



ומצוקות אין קץ שם תמצא לנצח!




(אחרי הפסק מעט):




הוי, אנוש אנוש! הוי, אמלל גוע!



אם תשבע ימים תשבע אך רב כעס,



אם תוסיף דעת תוסיף אך מכאובים,



כי תשוט בארץ תפגש אך נהי:



שם חרב זוללה, שם אש אבדון,



שם רעד ארץ, שם לבת הר געש,



שם כף עריצים, מאכלת רוצח,



ופריצי חיות גם מחלות קטב



אלפי איש ישמידו סביב לרגעים,



רחם לא ידעו ותפלות שוא למו.



אך אשרי אלה העוזבים חיק תבל



ומסבות תהפכותיה גם יחד;



אמנם אוי, אוי, לאלה בחיים



אם קנם נפץ מביתם נדדו,



ובים התבל גלמודים נעזבו –



לחצות גלי רהב ומוהל אין…



הלחם עד מות מבלי מושיע…



מגל אל גל ישלך כבכף הקלע,



ישקע לתהומות גם יעל שמים,



וסביבו סער בחמתו מתחולל,



יכה בעים בים גלים כהרים.



מנבכי התהום מי עלה צולח?



וצבא גבורים זה מי המנצח?




(במרירות:)




גם בן האדם גם צלם אלוה



אך שוד ומגערת, אך פיד ורצח,



אך כזב ומדנים הן ירבה נצח.



וכלי מות המציא בתבונת נפש;



משני מקרים אם עוללות נשארו



ישית גם למו קציר גם כליון,



על אחיו על אוהבו כצר יתקומם,



ירדפנו וישופנו מבלי חשך



עד יפול שדוד ממנו בל ירף.



שם הרג רב דם כנחלים ישטפו,



שם אש התפת בה חיים נשרפו,



שם במצלות ים לאלפים השלכו;



שם יודשו ויענו בכלי רצח



מידי אחיהם צלם איש כמוהם.



מדוע? למה? אם לשאול תאליפו:



יען כי האמין בשקר לא אבו,



יען כי צדק פה למצא חפצו.



הוי, מה נואלו! פה צדק על ארץ…



ומי יודע אם ישנו גם שמה,



גם שמה במרומים גם במעון שדי?..



אחרי כי כל אלה יביט גם ידום



וכמו עזב תבל בידי צריה!..



ואני, הה, אבד גוע מנער,



אני הרגשתי כל אלה הפגעים:



הם שמו בתה קן ילדות עלומי,



גרשוני מביתי לנוד לנוע



ומטה לחמי לרגעים שברו;



כל נעם בחיים מני גזלו,



רק דמעות תמרורים תמיד הרווני.



ובנודי לא נתנו גם אז מרגוע



אף רגע אל רוחי עיף יגע:



אין מחסה מזרם, אין צל מחרב,



וכסות אין בקרה, לחם ברעב;



סופות וסערות עלי התמרמרו,



גם מחלות המשכלות ביתי אפפו,



גם אנשי מרמה עלי שוד יחמסו



הכרת גם זכרי מארץ החיים;



ממעון אנשים למעונות אריות



ברחתי, אך נפשי עוד לא הצלתי.



מצרה אל צרה נסתי, טלטלתי;



תמיד תקותי לי אך מפח נפש,



תמיד תאותי לי אך פח ורשת.



גם פה ביער אמרתי אשקטה,



פה הלאה מתבל אמצא מרגוע,



אך איך שגיתי! גם פה אך תהפכות,



אין ישר וצדק ביערים סלה:



שם חומס, טורף הכפיר במאורתו,



שם ישתה הפרס דם רב כמים,



שם דב וזאב יהמו בין עצי יער;



ובשובה ונחת מבלי מפריע



כשעירי שחת יהרגו, ירצחו.



ואני אובד כמעט באתי ביער



ובסכת ענפים משכן לי שמתי,



אז, את אשר לא פללתי, יזמתי!



אז חיש התעורר מצפון הסער,



גם ארץ תחתי התנודדה כמלונה,



ארזים נשברו, נסהו משרש,



וסלעים לרסיסים פוץ התפוצצו.



אך מות מסביב אז עיני ראו,



אך משק רעם אז אזני שמעו.



מפחד ובעתה נפשי יצאה,



ומהומה ומבוכה חושי המיתו.



בא קץ אל חיי – או גם אלי תבל –



כן אז בלבבי חשבתי דמיתי,



אך עוד לא מתי! עוד חי חי הנני,



ופידי כי נורא הן תחז עיני.



הוי, חץ בלבבי וברוחי אש לוהט!



מכוס היגון שתיתי, הרעלתי,



ממצוקות תבל ממרורים שבעתי



מחמס ושוד לקחתי כפלים;



מבתי נפשי הן נכרת כל נעם,



ללבבי פצוע כל מזור אין



ובחשכת צלמות רוחי נמלאה!



הוי, תבל! תבל! מדוע שמתני



מטרה ומפגע אל כל חציך?!



מי בקש מידך כי תבראני



בעבור תרוני רעל ממרוריך?!





הוי, לבי! לבי! שלהבת נצחת



בך עמק, עמק מכבר הן שקעה!



אך אזכר כל מקרי ימים מקדם



ולבבי יסער ירתח כמרקחה:



עודני עלם שלאנן ישבתי,



הבת היפה־פיה, תקוה, אהבת



ובמקסם עיניה לבי לקחה.



מליה שאפתי, צלמה נשקתי,



ושבועת נצח לה קדש נשבעתי:



בל תבוא אל ביתי תוגה צרתה.



אך, הה אבדתי! ארורים האנשים,



גם מקרי התבל אשר דכאוני!



הם ענו רוחי גם הם הציקוני



כי אשכח שם תקוה מזכר עד נצח.



הוי, פיד בלבבי ובכליותי רצח!



מלחמה בלבבי אז התעוררה:



אף כי העיקו, הציקו לי צרי,



שבעתי מכאוב ופגעים לרגעים;



אך עוד האמנתי בתקוה אהובתי.



זכרה הוקרתי שם קדשה זכרתי.



אמנם גם היא ממני התחמקה,



שוא לה קראתי, קולי לא הקשיבה,



(כי שונאי בנפש אותה הסתירו



להיות אל צולח אשה לנצח)



ותקרב אז “תוגה” בצעיף אלמנה



מסכה בודדת בין סבכי יער.



פניה חורו, עיניה שקעו,



שפי תתנהל, ידיה תרעדנה,



ומבט מת יציץ בין עפעפים;



אך בנעם קולה, קול חלש גוע



תנחומות הביעה לי בצרתה,



סתר ומפלט לי, אובד, הראתה



בדמי סכתה ובעמקי היער.



אז מבלי דעת אחריה נמשכתי,



שכחתי תקוה ובתוגה דבקתי,



ובמלאת ימיה בן לי ילדה



ושמו קראה יאוש פניו מה רעים!



דלים, זעפים וזועה יפיצו,



ושנימו, האם גם הבן, סבוני,



פה ביער גם רגע לא ירפוני.



אמרתי: אשכח כל עמל ותלאה,



אך הם רק רע, רק יגון יזכירוני



דמי כעלוקות יינקו, ימצו,



ובשקוי מימי אך רעל ימסכו,



ופלגי חיי אט, אט, הה, יחריבו



הנה כי כן תבל אך שד ורמיה!



גם זו תוגה בה אמרתי אנחם,



גם היא בי התעללה, גם היא רמתני!



הוי, לבי! לבי! אם הנך חלמיש



מתלאות אלה העוד לא תתפוצץ?.



ובשרי אם אבן ונחושה אתה,



מלהט אש עניי העוד לא תמס?




(בקול:)


הוי, תוגה! יאוש! הוי, ילדי התפת!



חוסו על אובד, הרפו מני רגע!


תוגה (רצה מרחוק בחפזון אל אישה:)




הנני, אישי! מה לך כי נזעקת?




אובד (בקצף:)




סורי חיש הלאה, סורי, בת הדמים!



מי קרא לך כי חשת אלי עתה?




תוגה (בעצב:)




הוי, אובד אישי! מה זאת לא אבינה,



בשמי קראת? את קולך שמעתי



ואחיש אליך לראות מה קרך.



גם פחד פתאם החריד כל עצמותי,



כי בברית אהבת נצח הן נקשרנו,



ובצרת אחד יצר גם למשנהו.



עתה מה אראה? פניך יקדחו!



דמך סוער ויצוריך יזועו,



ומבט קצף עיניך תחצבנה.



מה זאת לך, אובד, החולה הנך?



אז לא אעזבך עוד גלמוד לגוע,



גם מזור ותרופה אחיש לך רגע.



אל תדרש ברופא, סמיו אך הבל



אחרי נא לכה, שם לי נטפי פלא



מסער יום אתמול עוד לי נשארו,



בין עיי מפלת אהלי מצאתי;



אותם לך אתן, אך תטעם אחדים



ושמורות עיניך תסגיר תרדמה –



עד תשכח כל מחלה, כל שד ונהי!




אובד (ישעה אליה ומתבונן בפניה. קצפו עבר:)




האמת דברת? התמצא לה עזר



בנטיפות פלא אל רוחי חבלה?



ובתהום שנה העמל אשכחה?



ומה החלומות? אם הם לא יעזבוני



אז אין עוד מפלט אל רצוץ כמוני!…




תוגה (בחפזון:)




החלומות? הרגע! גם אותם תשכח



כל דמיון שוא ממך יברח ברח,



אך תסיר ממך גם זכר שם תקוה,



זאת מתהוללת ונפשות צודדת.



כי רק זכרה ירעיש כל שרעפיך,



אז תחזה רק משאות שוא ומדוחים



ומנוחת לילה גם יום אז אבדת.



שמעה אל קולי, טובתך אדרשה:



תשכח כל עמל אם תשכח שם תקוה.




אובד (כמקיץ מתרדמה:)




תקוה! איה? האותה אשכחה?



האם לא נדכאתי מר שבעתים



מעת שכחתי שם תקוה אהובתי?



אותה שכחתי! זאת בת השמים,



יפיה כי אזכר, חן מבט עיניה,



נעם מליה עת אשית אל לבי –



אז צלמה ברוח פה פה אראהו…




תוגה:


הס, אבד! איכה כה מהר נואלת,



כי תשוב ותצחק בצללים עפים!



העוד שם בוגדה, תקוה, תוקירה?



העוד יפיה יקח אמלל לבך?



הוי, אז אין כל עצה לך גם תושיה



שית לבך וזכר לא אחת ושתים



אחריה נמשכת רצת גם עפת,



אותה הוקרת ממני צחקת,



ומה לך הביאה? הוי, איך שכחת!



עת שלות עדן על ביתך רחפה



אז אתך השתעשעה לא סרה רגע.



אך כמעט נפלת משמי האשר,



אונך גם הונך אך נהפך לשממה,



ופני תקותך אז עוד לא ראית;



ובשמה לקרא איך עתה הסכלת?




אובד (ברגש לב:)




לא! לא! לא בגדה בי תקוה אהובה!



וידי צולח עם כל עושי חפצו,



הם תקוה מני עד נצח הסתירו,



הם שמש חיי החשיכו, הקדירו!




תוגה:


ויהי כן! אך נפלאתי איך שכחת



כי רק אני אני חשתי אליך,



עת על ערש דוי חולה שכבת,



עת מדמעה פניך חמרמרו,



עת שוא קראת אל תקוה שועת;



אז בברית קדש את ידי לך תתי,



וכנגדך עזר אז להיות נשבעתי.



מאז עד עתה ממך לא נפרדתי,



בלעדיך גם צעד לא צעדתי,



כי זולתך חיי פה על אדמה



אך אפס אפע!




(חובקת אותו באהבה)


הקשיבה נא, אובד,



ושכח תקוה נצח, בי תראה חיים.



ובננו יאוש מכבר לך ילדתי



גם הוא, הביטה, שם קרב אלינו.



פה יחדו נחיה בנעימים ובאהבה.



פה בין סבכי היער עד עולם סלה!




(מרחוק נראה יאוש הולך וקרב בעצלתים אל אבותיו:)

מחזה שני: התקוה.





כעלות השחר תלך “התקוה” על ראש הר נשפה להעיר כל היקום מתרדמת הלילה לאור
באור חיי מעשה ומפעל, ותדבר על לב כל היצור כי ילך באמץ רוח ובלי כל פחד
אל המטרה אשר שם לו אביר הטבע להקים תעודתו בחלד.

בין שיחים ירקרקים ופרחי תפארה תלך בת השמים זאת הלוך וטפוף, ונעים קולה
יפריע דומית השחר. מכל עברים יתרוממו הרים נשאים וראשי אחדים מהם מכוסים
בשלג עולמים; בינימו עמקים עוטפי ירק וברכות מים ונחלים; על מורד ההרים פה
ושם יתראו אהלי רועים, והלאה בעמק שוכנת עיר גדולה; החזיון יוצא לפעלו
ממחרת יום סער נורא אשר השבית שקט הבריאה סביבות מעין “התקוה”.




בדמי השחר “התקוה” תביע,



אך נחם, אך ישע קולה ישמיע.




(וזה דבריה):




צללי חשכת ליל אט, אט יחלפו;



מתהמות ערפל אור זך זרוח;



שחר יבקע על אפסי קדים;



עננים קלים כבדלח הלבינו,



ותכלת שמים מה ייף מראה!



ערנה, צפרים, התעוררו, צאצאי!



הבה נשירה ונקדם צאת שמש



מחביון שפרירו למרום שמים!



עורו, רוחות קדים, עורו מתנומה!



רגשו בין עלים! יהמו ויצלצלו,



ולשירנו ינעמו כמצלתים!



אם אמש חרדתם כלכם מסער,



בנקיקי הסלעים נסתם, נסתרתם;



היום הן שקט ודממה בטבע,



חלף כל סער גם פחד עוד אין;



גם סער אמש לא השחית בלע,



יצא ממסגר, אך טהר הרוח,



הסר כל קיטור, גם כל אדי קטב,



מרפש ובצה, גפרית ונתר.



עתה מה זכו הרוחות מסביב!



מה נעים ריח ניחוחם יקטירו!



כל ציץ, כל צמח בדיו נמלאו



בלשד החיים מנטפי הגשם,



ופי שבע ישגא, יגדל לרגעים.



ערנה, צפרים, התעוררו, צאצאי!



הבה נשירה ונקדם צאת שמש,



מחביון שפרירו למרום שמים!



עורו, רוחות קדים, עורו מתנומה!



רגשו בין עלים! יהמו ויצלצלו,



ולשירנו ינעמו כמצלתים!



שור שם עננים כתולע האדימו!



כרפס ותכלת בינימו יזהירו,



ושלל צבעי קשת שם יתרוצצו;



ראשי ההרים שם נחפים בשלג,



עתה בזהב ינהרו, יברקו;



שם אהל רעי בירקרק עפאים,



עוד צללי נעם לו חוגים מסביב;



וכבר אביטה מבעד לחלון,



יושביו נעורו מערש מרגוע,



מתנומה שאננה נפשם השיבה,



חיש יכרעו ברך ובידם על לבם



יודו אל חסד כי ברא התבל



ובה אך נעם הכין על כל צעד;



ותפלה זכה מלבם נובעת,



ישלחו שמימה, כי יריק אל שדי



שפעת ברכותיו על פעלי כפיהם.



ערנה גם אתן, צפרים, צאצאי!



הבה נשירה ונקדם צאת שמש



מחביון שפרירו למרום שמים!



עורו, רוחות קדים, עורו בכח!



רגשו בין עלים! יהמו ויצלצלו



ולשירנו ינעמו כמצלתים!



הס! מה קול החליל שם אזני שומעת?



יעיר קול הד הרים בדמי השחר?



ינעם מקול כנור, עוגב ונבל?



אילת חן על שן סלע בודדת,



על ראש הר תלול שם דומם נצבת,



ולקול שיר הרועה אזנה קשבת.



הוא, רועי אהובי, בו חשקה נפשי,



נפשו בו תעלס לא תדע כל נהי,



עיניו אך נחת אך אשר יפיקו



ופניו משלות נצח ינהרו;



שם יוביל עדרו אלי יובל מים,



עלי עשב על כר דשן ירביצם,



ועסיס חלבם לו שכר יטיפו;



שם פרחי שחר עוד מטל רטבו,



אל אפו ריח ניחוח יקריבו;



פניו מה צחו! עיניו איך יאירו!



דמו, דם נער, רגשותיו ירתיח,



חסון כאלון הוא עלם צולח!



שור! שם מקדים קרנים יצאו,



קרני פז ירמו מחוג אפסים;



האח! השמש הוא הוא שב אלינו,



ובמרכבת הוד לשחקים ירקיע!



חושו צפרים! התעוררו, צאצאי!



הבה נשירה לכבוד הוד השמש,



יוצא מחפתו למרום שמים!



חושו, רוחות קדים! בנעם קולכם,



רגשו בין עלים! יהמו ויצלצלו,



ובזמרת־יה יתבוללו כמצלתים!



האח! עתה יצא בצבי תפארתו,



השמש מקדים על חוג רקיע;



פלגי אור זך אל כל עבר ישטפו,



ובזהר זהב כסה כל עץ רענן;



שם הרים ובקעות – אורות וצללים;



שם עצים גם שדות – כתם ותכלת;



שם מי היאר כראי כסף יברקו,



עדרי עבי ספיר גם בו ישחו;



ובים רוח שקוף כנס אניה,



בברק נוצתו יעוף אוז צחר;



שם על חוף נחל שושנה פתחה



כוסה ולשדה לדבורה חרוצה;



שם נטפי גשם ורסיסי טל ליל,



כפנינים נפלאים ישלחו קרנים;



שם על כר נרחב הקוצרים נאספו,



ותבואות ברן הגרנה יובילו;



וילדים נחמדים ביפי הנער,



ציצים ופרחים לעטרות יקטפו;



שם אראה רועי, שם תחת הארז,



על מצע עשב בצללים ינוח;



עדרו מנגד על מורד הר חמד



שפעת ירק רענן יאכלו לרויה;



שם הצבי בגאונו, שם גם משנהו



על שן סלע מבלי מרך יקפצו



אחר כל ירק עיניהם יתורו!



חושו צפרים! האספו, צאצאי!



פה יחדו נשירה לכבוד השמש!



שם צועד בגאונו על חוג שמים.



עורו, רוחות קדים, עורו בכח!



רגשו בין עלים! יהמו ויצלצלו,



ובזמרת־יה יתבוללו כמצלתים!




(נצבת על מקומה מאזנת ומקשבת, אחרי כן תוסיף בשמחה:)




האח! צאצאי כלמו נאספו,



שירם מה יערב! אל לבי איך ינעם!



שם צפור הזמיר, שם על ראש אמיר



יפליא שירתו בתרועות ושברים;



בנעם שיר אראלים חם נפשו יער,



בדממה דקה או רעש כסער;



גם כנורי מיתריו הניע,



קול לב מתרגש ברמה ישמיע;



אתם נלוו כל המנגנים גם יחד:



סיס עגור ורננים, צפור כל כנף,



במדה, במשקל קולם יריע;



שירתם רק אהבת מרום תביע



רק נעם עדן בתבל שררת



שם גם הרוחות כנפיהם פרשו



בין צאלי עפאים הנה יעופו.



שם ארז חסון סרעפיו יניע,



עליו תרעדנה, וצלליו ירוצו,



כי רוח רגש בו עתה התעורר;



אשה לרעותה שבלים חבקו,



ונשיקות אהבה בינימו תחלפנה,



גם הפרח ללבבו כי בא רוח,



יזיל צוף נפת, גם יריק ניחוח;



קרני השמש אך האר יאירו,



ויקרר אשם רוח צח משפים;



מסביב רגש יה אזני שומעת,



רגש רוח אל מתהלך בטבע.



שור! שם משחקים עננים חלפו



ותכלת בהיר על כל חוג שמים;



השמש התרומם, הצללים סרו,



גם יושבי קרת עתה יתעוררו.




(קולה נפסק. תוסיף לדבר:)




עתה כל גבר מערשו יתעורר,



ובחיים חדשים יחיש לעבודה,



כחותיו אמש מעמל אם פסו,



ממנוחת לילה שבו שבעתים.



מה זכו רגשות כל נפש ורוח!



מה רבו התפלות מלב וקרב,



אל כס יה עתה אנשים ישלחו!



גם חולה פצוע שוכב על ערש



עננה מפניו כליל חלפה,



מכאוביו שקטו, רוחו התאמץ.



ובתאות נפש ישאף רוח בקר.



גם שב גם ישיש אם אתמול בערב,



מחרב מות עד מות חרדו,



עתה הביטו! כילדים ישחקו,



סף ביתם יצאו לראות ביפי שמש;



הגיוני פחד מלבם יצאו,



ובנעם בקר אך ענג ימצאו;



גם עולל, גם יונק מחו כל דמעה,



אדם שושנה על לחים יופיע



וברק זיו זהר מעינם יתרונן



ילדי הן שמה במחולת מחנים,



יחדו ירוצו, יחולו, ישחקו;



אמם נצבת שוקטת מבטת,



איך כשתילי זיתים ישגו בניה;



האח! אך נעם אך שלוה בתבל,



אך רגשי עדן ירחש כל לב טהור!




(אחרי הפסק מעט תוסיף לדבר:)




אם גם ביערים עוד שודדים ינהקו,



רק רע כל היום ומזמות יחמסו:



לרצוח כל עובר לגזול כספהו;



אם גם עוד מחלות כל גבר תרדופנה,



ומרירי קטב עוד הכרת יכריתו,



אלפי אנשים מארץ החיים;



אם גם עוד אש ומים יתפרצו



ממסגרות הטבע שובב ילכו,



לשים כל יפי לקצפה וקרץ;



אם גם שם עוד שקר במרומי קרת,



ירדוף עד חרמה כל אמת וישר



על מזבח חפצו קרבנות העלו,



עולות אין אשם ונקיי כפים;



אם גם בין שירות עלזי לב אקשיבה,



גם קול עשוקים גם אנקת חללים.



אך מי הוא איש נלבב יחרד, יבהל,



בראותו עלה נובל גם נופל,



בגן מעצים נכבדי עפאים?



הצללים הגן בשרב יוסיפו!



צפרים במו לשיר לא תחדלנה!



גם זו התבל, גן עדן שמים,



אם ימה וקדמה, צפונה ונגבה,



מבלי קץ וגבול הלאה תשתרע,



הן כלה עטופה ומלאה ענג,



על כל צעד דשא, עצים ופרחים



ויצורים לרבבות במו ירמשו;



כלמו ישבעון, כלם ישירו,



יזחלו וינתרו, ירקדו ויפזזו;



עוף שמים מספר עצמו,



גם בהמות שדי ודגי כל מי ימים;



איש, איש הן ימצא מחיתו ומקומו,



משדי הטבע כלם ישבעו,



מתוגה ודאבה הם לא ידעו!



ובן האדם ובחיר כל היצורים,



מלאך שמים עם נפש רוממה,



נפש אין משלה ולעזה אין חקר,



הוא הוא היהין באל לתת דפי,



תבל בתבל ובענג אך נגע,



זעם בנעם ומרורים באורים?



עיניו אם טחו איך עוד לא נפקחו,



לראות את הטוב יכתירהו מסביב?



לראות האשר פרוש על כל צעד?



הלזאת לו נפש כי תעצם עיניו,



מראות בטוב ולהראות אך רע לו?



הה, רעיון חרפה וכלמה נצחת!




(ברגש רוח:)




עורו, אנשים! התעוררו מתנומה!



הסירו כל עצב, ובאמץ רוח,



למלאכה לעבודה תצאו עד ערב;



שדד אדמתך, וזרע בה זרעך



אתה, אכר ישר, ונקי כפים;



אל תירא! עוד תמצא בה שבעתים



חלב כליות חטה ודגן שמים;



כל חרש הזילה זעת אפים,



פאר פעלך וברודך יביע;



אונך גם הונך אז יגדל לרגעים.



גם צאצאיך אז לחם תשביע.



השלך כספך שם סוחר באמונה



שלח לחמך על מי ימים רבים,



אל תפחד! הן תאסוף כסף תועפות,



הון עתק שם נכבד, כל ענג סלה!



רעשו שם צבא בחרבות ורמחים



הגיחו על אויב שודד ארצכם;



אל תיראו מות! ארצכם תושיעו,



גם שם גבורים אדירים תנחלו!



רוצה שם, נער, ממקום שעשועיך



אל בית הספר ושקוד בלמודים;



עזוב בית הוריך ונטה שכמך



לשאת כל פגע, אך שים אל לבך,



כי עוד יבא יום אז תמצא אהלה



גם שכר, גם כבוד, גם ענג סלה.



חושו, אנשים, מכל צד ועבר,



חושו לעבודה מזרועות התנומה!



הן יעבור יום, אז תשוב גם הלילה,



אז תערב, תנעם לכם המרגעה;



גם עוד יבא יום – אם גם לא חיש מהר –



כי תכלה כל צרה משכון בארץ,



ודמעות יתמו, יאבד כל קרץ,



ובשלות נצח יתענג כל גבר.



שישו, אנשים, הסירו כל נהי!



שמעו אל קולי, מצותי הקשיבו,



אז שקט עלומים לכם תשיבו,



ובביתכם אך אשר אך ששון יהי!




(אחרי הפסק מעט: )




האח! התבל בחיים סערת,



חוצות ושוקים ישקו, ירעשו;



שעטות הסוסים, גם רעש אופנים,



קול הולם פעם ומכונות חרשת,



עם רנת עובדים יחדו יתבוללו;



כל פנים רטבו מזעה נוזלת,



דם כל איש יתרוצץ, עורקיו יפסחו;



ובנגהו שמש יפיץ אור צחצחות,



ישיב כל נפש ויחיה כל רוח;



עתה גם אני שמימה אשובה,



תאותי נמלאה, תבל נעורה.



על עבים קלים וכעל כנפי סופה



האח ארומם, אנשא, אעופה!



שלום לך, תבל! עתה אעזבכי,



אך קולי נצח יתהלך תוככי;



ישמיע נחומים, משגב בצרה,



אז תופע לאמלל אורה ונהרה



ובעיניו אז תבל תיף שבעתים.



האח, אנשא למעוני שמים!



שלום לך, תבל! עתה אעזבכי



אך קולי נצח יתהלך תוככי!




חרף, תרמ“א, פ”ב










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21983