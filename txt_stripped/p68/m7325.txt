


	
	[כל כוכבי שחק ירגיעו, ינוחו]
	




כל כוכבי שחק ירגיעו, ינוחו,



על חוג רקיע חרש ילכו,



ומברק נגהם ילכו קרנים,



כשהם ונפך ינוצצו, יאירו;



באור יקרות יבריקו, יזהירו,



ויגרשו עלטה מכל אפסים.



ככסף בכור מצרף שבעתים,



כלבנת הבדלח, כטהר שמים,



ככה זיו הלבנה הדר הירח,



אם באה החרסה שקעה השמש.



הירח ירדוף שואה ואמש,



ולעמקי אבדון יברח ברוח.



בשמי מרום גבוה על גבוה



ומנורות לרבבות תכן אלוה,



כסילי שחק שרפי שמים,



כוכבי לכת ינצרו מהלכמו;



במסלול ומעגל אלוה שת למו,



וירעיפו לארץ ברכתם לרגעים.


תרמ"ו. ראדושקאוויץ.






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/7325