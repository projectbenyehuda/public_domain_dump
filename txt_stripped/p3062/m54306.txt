


	
	אביב
	




אביב בכל שוטף, פורח,

ממלא זיו כל פנה.

מסמיק הדם ומתרתח

והנפש מרנינה.

רצון־עועים תוקף בכח

לשסע גל־השפע,

למצותו עד תם;

כפרח־השדה לפרח;

לזחל בעשבים כצפע;

כזקית להתחמם לאור־היום;

במורדות־הכרמל לגלש פרוע,

בים־התכלת רסיסים התז,

מבלי לשאל על מה זה ומדוע –

קדימה לעלות ולהעז;

בשעט־רגל לגרש עצבת,

בדידות וסבל להפריח כאבק,

לשטף כל נטל־יגע באורה נוקבת,

להגאל מצל ספק ברצון־חיים חזק.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54306