


	
	מגנזי ירושלם: מצה שמורה, כוס ראשון, אז רוב נסים
	




מגנזי ירושלים








מצה-שמורה לחג-הפסח



מלפני שבעים שנה



כוס-ראשון מארבע-כוסות



מלפני ששים שנה



אז רוב נסים הפלאת בלילה



בסוף המאה העברה







“כבוד יום-טוב” לקוראינו וקומץ מנויינו

מאת

פנחס בן-צבי גראייבסקי

ירושלם, שנת המצה השמורה לפ"ק





מקדש בכבוד רב ובהערצה לכבוד הגאון מבחירי גידולי-ירושלם

רבנו צבי פסח פראנק שליט"א

רב ואב“ד בעיה”ק ירושלים ת"ו

המו"ל





“התחיה”, חברה להדפסה בע"מ, ירושלים, טל. 1260





אמר פנחס בן צבי גרייבסקי: אם אתם חפצים לדעת חיי הישוב הישן; לראות
באספקלריה מאירה מהלך החיים בירושלים בתקופה הראשונה – שאל אביך ויגדך,
זקניך ויאמרו לך, הזקנים שבדור, זקני תלמידי החכמים מן המודיעים
ולפנים, שהודיעו לנו את כל ונוכחת.

הראש והראשון מן הסופרים המצוינים בציון וירושלים היה הרב החכם רבי
יעקב ספיר הלוי1 בעל “אבן ספיר” שכל דבריו סולת נקיה, וחותם האמת
טבוע עליהם.

מאמרו על ירושלים ויושביה יקרים המה מפנינים, לא יסולאו בכתם אופיר. הן
מפאת יקרת מציאותם והן מצד וערך חשיבותם, עוד טרם הלך בסערות תימן, גנז
לנו, “מצה שמורה” במגדל הלבנון צופה פני ירושלים. ושלשים יום קודם
הפסח, אדר תרכ"ה, דרש בהלכות הפסח בפרק הבא לקמן:





מצה שמורה

לחוקה בישראל כי החרדים למצות ה‘, יאפו המצות מחטים השמורים מעת
הקציר. ואחינו היושבים על אדמת ה’ רובם ככולם אך מחטים כאלה יאפו את
המצות – האומנם כי לא מעבר לים הוא, להכין חטים בעת הקציר על פסח, ובמה
יתפארו יושבי אה"ק אם עושים משמרת למשמרת המצות? אבל, כאשר נודיעכם רק
קצות העבודה אשר לאחינו באה"ק להכין החטים, כי אז תדעו לתת להם יתרון
הכשר זהירות על שאר יראי ה' הנזהרים בזה. אם באכילת המרור אין די זכר
לעבודת מצרים (כי שם אוכלים למרור הירק הנקרא בלשון התלמוד ובלשון ערבי
“חסא” ובימים האלה אין טעמו מר וגם בכל השנה נאכל למעדנים) – הנה
באכילת מצה שמורה משעת קצירה יש די זכר גם לעבודתנו במצרים, כי כמוה
עבודת פרך היא הכנת החטים חטים שמורים מעת הקציר באה"ק.

בטרם בא עת הקציר, יתחברו כששה אנשים ויחד יבקשו למו פלאח אחד או
שנים ויעשו עמו חוזה כתוב וחתום כנימוס, כי בבא עת הקציר יקצור להם
משדהו קציר חטים ובמטה יחבוט השבלים. ובבא יום המוגבל יצאו כולם הכפרה
לעמוד על הקציר, ואיש יחידי לא יצא, לא לבד מפני היראה פן יקראנו
אסון, כי גם מפני שכבר הורה הנסיון שמן הנמנע כי איש יחידי ואף שנים גם
אם יהיו מלאים עינים יוכלו לשמור הפאלחין לבל יתנו בתוך האלומות אשר
קצרום עבור היהודי מהחטים שכבר אתם בבית. לא כי כונתם להכשיל את
היהודי, כי לא זה דרכם שמה, רק בעבור, כי מנהגם לדוש קציריהם בשור
וחמור, והיהודים יתנה עמו כי במטה יחבוט קצירהו, ועל כן ערום יערימו
הפאלאחין לתת בתוך השבלים חטים שכבר נדושו; וכאשר תצלח בידם המרמה
הזאת, יגש בשמחה אל האלומות וירם את מטהו ויך פעמים ויאמר ליהודי הנה
ה' שלח ברכתו, ועתה תראה, הנני זורה את הגורן וימצא כפלים מאשר תרצה,
הכי לא תקח גם הנותר? ואם היהודי ישאלהו: הלא זה רגעים אחדים כי החילות
לחבוט השבלים ואיך ימצא די, כי אז תחת חביטת ראש השבלים יחבוט ראש
היהודי, באמרו כי חשדהו כי ערב חטים מביתו ועינו צרה בהברכה אשר שלח ה'
בגורנו – על כן כששה יהודים יחד יצאו בעת בוא הקציר, ואז אם לא יתעיפו
עין כרגע יוכלו לבטוח כי לא באה הברכה לרגלם. וכבואם אל הכפר יקבלם
הפאלאח בסבר פנים יפות “ולינו פה הלילה – יאמר להם – ומחר נצא השדה
ורק שמרו את אשר הבאתם לאכילה כי כלבי המקום הזה זוללים המה ויאכלו כל
אשר ימצאו בכליכם”. וכאשר פתר להם כן היה, כי בנפול תרדמה על היהודים
אז הפאלאח יגנוב מהם כל אשר הביאו. ויהי כאור הבוקר והמה עודם מחבקים
הצורים אשר שמו מראשותיהם, והנה הפאלאח עומד עליהם ויעוררם “קומו נצא
השדה כי כבר החלו הקוצרים לקצור”, טרם הגיעו לחלקת שדהו והנה קול
ענות דברי ריב בין הפאלאחים ובין הקוצרים “על מה הריב " ישאלו אותו
היהודים, “כי לא מהרתם ללכת אחרי – יענם ברעם קולו – ובין כה וכה קצרו
הקוצרים חלקת הקמה השמורה אתי לכם, אך אל תדאגו, הנה אלך לבקש
ממיודעי כי המה יקצרו מקמתיהם עבורכם, ואם כי באין ספק לא יאותו במחיר
אשר קצבתי עמכם, אולם רק חצי היתרון תתנו והחצי עלי, ומה אעשה? ומי
לא יבין כי רק מרמה בפיו, ואך עת לחשות היא. בין כה וכה ועת הצהרים
הגיעה ופניהם וידיהם בצקו מחרבוני קיץ, ולו היה הבצק מקמח הגיעה לאפותו
בטרם יחמץ. היום רד והנה הפאלאח אשר עיניהם כלות אליו, בא ובפיו
בשורה, כי נאותו שכניו לקצור עבורם, וימהר לקחת את היהודים ויעמידם זה
בכה וזה בכה הרחק זה מזה והם נפוצים על פני השדה כאשר נפוצו אבותינו
במצרים לקושש קש לתבן. ויהי כי קצר הקוצר לערך היוצא חצי סאה חטים,
ואמר אל היהודי העומד עליו: הנה רב מקצור עוד, מהמעט הזה יצא סאתים
חטים, כי ה' צוה את הברכה בקמתי, ולוא יוסיף ברכתו בגרני כי אז יהיה
לך מזה שלש סאים. ועתה עמוד פה ואנכי אלך להביא החמור, הנהו שמה!
להוליך האלומות הגורנה. היום פנה ואין פאלאח ואין חמור, והיהודים עודם
נפזרים לרוחות השדה. וכאשר הכינו הפאלאחין בגורן החטים סמוי מן העין
כי תוכל הברכה לשרות, ישובו השדה עם חמוריהם, ובטרם ישאלום היהודים
מדוע אחרו מבא, יפתחו את פיהם אשר שמה הקללה והברכה שורה, ויקלל את
היהודי לאמר, כי בעבורו הכה את אשתו כי תלך לבקש החמור וכמה יגיעות
יגעה עד אשר מצאה אותו, ועתה נמהר להביא את האלומות ונטענם על החמור.
בשעה הזאת צריך היהודי להיות כחרש לא ישמע קללותיו, כי כל החרדה הזאת
יחרידהו הפלאח, לבל יתן היהודי דעתו למשש מתחת האוכף שעל החמור וימצא
אמתחת החטים, אשר שמה, כי כן יתנו אמתחת חטים מתחת האוכף ואם לא יסירה
היהודי במששו אחריה, אז בעת יפרוק האלומות מעל החמור יריק החטים
מהאמתחת תחת השבלים. הכוכבים נראו על פני השמים והיהודים נקבצו ובאו
הגורנה, אך חלילה להם לשבת ולנוח מעט בידעם כי הפאלאחין לוטשים
עיניהם, לעת יסיחו היהודים דעתם, כי יוכלו לתת בין האלומות החטים
הערוכים להם בטרם באו הגורנה, בין נקיקי הסלעים. והיה כי נחה מעט רוחם
ישלחו אחד מהם להכפר לקנות מהפאלאחין רקיקים וביצים לסעוד לבם כי לא
טעמו לחם כל היום, ולהביא שקים ואדרת שער מבתי הפאלאחין לכסות
השבלים כי לא ירד להם הטל. והי' כי ישבו היהודים לאכול מאשר מצאו,
יבואו אנשי הכפר המה ונשיהם וטפיהם ויסובו סביב היהודים ואחד אחד יגש
עם בנו הקטן לבקש מהיהודים כי יתנו מסעודתם כדי טעימה לבנו, אך לא אל
הלחם באו, רק להסיח דעת השומרים השבלים, פן תצליח המרמה עתה לתת בין
האלומות חטים מביתם. אח”כ יקומו היהודים לכסות הערמה בהשקים ולא מצאו
דים, ויבקשו מהפאלאחין כי יביאו להם עוד שקים, “ומה נביא לכם עוד –
יענום – הן כל אשר אתנו בבית הוצאנו אליכם, ולא נשאר לנו בלתי האדרת
אשר נתכס בה בלילה ומה נעשה לכם קחו לכם גם כסותינו לעורינו”. אז חצים
ישארו על המשמר וחצים ישנים בקצה הערמה וככה יתחלפו עד או הבוקר.
השמש יצא על הארץ והפאלאחין יבאו סרים וזועפים (אם לא הצליחה המרמה
בידם) ומקליהם בידיהם לחבוט האלומות ובטרם יחלו לחבוט צריכים היהודים
למשש בחיקיהם ובמצנפת שעל ראשיהם כי גם שם חטים. ומה מאד מוזר לעיני
הרואה התעוללות הפלאחין בעת החביטה סביב הערמה חשוף שת יסבבו וכשעירים
ירקדו ויחבטו עדי יצא הקצף מפיהם, ואח”כ יאספו החטים בהשקים מעורב עם
צרורות ועפר מחצה על מחצה, ובשובם העירה מחויבים לברך ברכת הגומל, כי
פעמים רבות קרה אשר הפאלאחין יחרידו את היהודים גם בחרדת מות, ורק
למען אולי יוכלו לבצע מזמתם לערוב חטים מביתם תוך השבלים.

ומקרה אחד נספר לכם קוראים אהובים:-

פעם אחת יצאו כששה יהודים לכפר חיזמע רחוק מירושלים כד' שעות
לקצור חטים לחג הפסח, והפאלאחין בכל ערמותיהם לא יכלו להביא חטים
מביתם לתתם בתוך השבלים, והנם עומדים סביב הערמה מקליהם בידיהם
לחבוט האלומות, פתאום ישמעו היהודים כי הפאלאחין אומרים למהר להכפר
להביא חרב וחנית וקנה שריפה, כי הנה הבעדיווינען באים עלינו. כצחוק
היה בעיני היהודים השומעים דברי הפאלאחין, כי לא ראו בעדיווינען.
והפאלאחין מהרו הכפרה ואחד נשאר עומד על היהודים. עודם מדברים על
מחזה שוא הנדמה להפאלאחין וישאו עיניהם ויראו מרחוק שני בעדיווינען
מזוינים רוכבים על סוסים באים, ויצא לבם ולא קמה עוד רוח במו.
הבעדיווינען באו ויאמרו אל הפאלאח הנשאר: לא לבוז ולשלול באנו, את
היהודים האלה אנחנו מבקשים. וקול כיענים במדבר נתנו על היהודים: הוי
כופרים, מהרו עברו לפנינו עד מקום תחנותינו ושם נודיעכם דבר, הוי
כופרים! לשוא נשקו כפות רגליהם להניחם, ויעוררו עליהם חניתותיהם כי
ימהרו לעבור לפניהם וכשוורים לטבח הלכו בלא כח לפני הבעדיווינען.
המה הרחיקו לכת כמיל, והפאלאחין מהכפר נועזו וירדפו אחרי הבעדיווינען
וישיגום, ויאמרו להלחם עמהם, וימהרו הבעדיווינען להמלט והיהודים שבו
עם הפאלאחין הגורנה, ויאמרו הפאלאחין: תחת החרדה אשר מצאה ליהודים הננו
כולנו פה וירם איש איש מטהו ויך פעמים וכלה דיש, ואתם היהודים עתה
תראו כי המלאכה אשר יעשנה איש ברגעים אחדים ואך בחפץ כפים, לא
יעשנה אם נפשו עצלה, מהבוקר עד הצהרים. ויהי, כי החלו לזרות החטים אז
ראו היהודים כי מקרה הבדיווינען אך מרמה מהפאלאחין היתה להנתיקם מן
הגורן, ובין כה וכה הביאו חטים מביתם ויפזרום בין האלומות כי לא היה
צריך להמצא בהשבלים אף החצי מאשר נמצא עתה. אכן גם היהודים הערימו
ויחרישו עד בואם העירה ושם השיבו להם גמולם בראשם.





כוס ראשון2 מארבע-כוסות

סיר משה מונטפיורי היה נוהג לכבד את ידידיו היותר חביבים לו בתשורת
כלי-קודש: גביע –כסף יקר מאד, אשר עליו חרותים שירי קודש בחרוזים,
לקדש בו על היין בימי חג ומועד.

בשנת תרל“ג כבד את הרב הגאון הגדול רבי מאיר אוירבך זצ”ל, ראש
הרבנים בירושת"ו – בגביע-כסף ועליו חרותים שירי קודש בחרוזים אלה:





לבן אדם עתים נבח רים / כי יתן בכוס עינו יתהלך במיש רים

שבתון ומקראי קודש הנאמ רים / והאוכל לשובע יברך בין הגב רים

לקדשם עלי יין ערבים ושח רים / לשיקוי עצמות יהי ורפאות ש רים

ולהבדילם מחול כוס על כן י רים / וברכת רעים אהובים בעדת ש רים

ולהבסם בימים נעשים ונזכ רים / וכוס יין אחר ברית ערלת בש רים

וארבע כוסות של מצות ומרו רים / והכהן אחר פדיית פטר רחם הזכ רים

זאת תורת הנזירים ליושבי נטעים ולנד רים / ופקדי גפן זאת בסוד יש רים





אז רוב נסים הפלאת בלילה

בערב ילין “בכי” ולבקר – רנה!

זקני ירושלם מספרים שאותו “ערב פסח” היה להם בבחינת ערב “תשעה באב” כי
גבר הצמאון בעיר, ולא יכלו להשיג מים אף במחיר רב. דבק לשון יונק
ושיבה אל חכו בצמא.

מים לא היה בירושלם, לא בעיר ולא בחוצה לה. החורף עבר ללא גשם, לא
המטיר ה' מים על הארץ, יבשו המעינות והבורות נתרוקנו; מימי השלוח פסקו,
והשקאים חדלו לבוא העירה. לא היה מים אפילו כדי לחלוח יד, עד כי נאלצו,
הגדולים שבהם, לרחץ ידיהם בליל הסדר ביין. –

ויהיו נפעמים ונדהמים. פחדו לבל ימותו כלם בצמא, כי עבר החרף וגשם אין.

ובליל זה יבכיון בני. בליל התקדש חג הפסח, בהיותם מסובים ואומרים ההגדה
– בכו. בכו הגדולים והקטנים. נשאו עיניהם ולבם לשמים. הרימו למרום
קולם: שומע תפלה תן טל ומטר על פני האדמה!

ודאגה מיוחדה העיקה על לבם. חששו על כבוד קדושת השם שלא יתחלל חלילה,
כי המושל שלח לאמר לרב הראשי, להרבות תפלה ותחנונים בלילה הזה, ליל
נסים לישראל, שיבוא גשם די רוות צמאון האדם והאדמה, ואם לא יעתר להם
אלקים אז יסגור את כל בתי הכנסיות ובתי המדרשות!

אז – רוב נסים הפלאת בלילה!

ויהי בחצי הלילה: התקדרו השמים בעבים וגשם שוטף ניתך ארצה גם בליל זה
וגם כל ימי החג זרמו מים עבות שחקים, וימלאו את הבורות וירוו את האדמה
והשנה היתה שנת ברכה.

המושל השתתף בתפלת ההודאה שנערכה בבית הכנסת של היהודים, הרכין ראשו
לפני הרב, נשק את ידיו, ויאמר: אשריך ישראל מי כמוך, עם נושע בה'!





מערכת “מגנזי ירושלם” פונה אל כב' ומבקשת את עזרתו לשם המשכת הפעולה
ע"י התמנותו בתור אחד ממחזיקי ההוצאה בתרומה מינימלית של חמישה
שילינג לשנה. את החוברות הבאות יקבל כב' תמידין כסדרן בעת צאתן לאור.

המו"ל פנחס בן צבי גראייבסקי






עיין “זכרון לחובבים הראשונים” חוברת ז'.  ↩



סיר משה מונטפיורי, כבד בחייו לארבעה אנשי–שם ממיודעיו, ד'
גביעי–כסף. הכוס הראשונה מארבע הכוסות היתה זו של הרמ“א זצ”ל. והיא
נמצאת כיום בידי נכדו הרה“ג מוה”ר יצחק אוירבך שליט"א  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17382