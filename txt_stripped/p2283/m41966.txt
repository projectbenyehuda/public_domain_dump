


	
	[שוכן מרומים לך תכסף וחושקת]
	




– – ں – – ں – – ­­– ں –– ں – / – – ں – ­­– ں – – – ں – – – –



שוכן מרומים לך תכסף וחושקת / נפשי ורצפת דביר להיות מנשקת

מנחה ואשם וגם חטאת לכפר בעד־ / עון ומשגה הלא תתאו ושוקקת

ולאין בגרן יבוס כהן מכהן פאר / לילות וימים במר תצרח ונואקת

אנא שפתי פתח ותהי תפלה תמור / זבחי שלמים לך עולה ונמתקת

לא אל־רהבים אשר עמים בצר יקראו / אפנה אבל לך לבד נפשי מצעקת

בטח לבבי לאיד פדיון בדמעה מצא / כי לה שערים ולא היתה מרחקת

כלה שארי בעת זכרי גויה תמול / זכה ומחר תהי אשפה מחבקת

רודף צדקה הכי אובד בצדקו ואור / יזרח לרשעה והיא תמיד מזנקת

אמנם להחיש פדות לבב אשר יהמה / הן אזכרה כי לך מדה מצדקת

לוחש לפלס נתיב צדקך בבלע אנוש / הנה עצתו תהי בוקה מבלקת

חורק בשניו ואז נפשו למזור תקו / הוא יתאונן והיא קולו משתקת

נאוה לאיש תם היות מודה עלי־טוב ורע / כי בין שניהם בלי דעתו מחלקת

נגש והוא נענה יגיל בעת יחשב / רעה לטובה הכי אשמה ממרקת

ירום ונשא מאד חשקי להפיק רצון / אלי וצורי ובו רוחי מחזקת

על־כן אטהר המון מעי וידי וסות / ותהי עתירה בכור דעה מזקקת

קולי לך אערך רגלי ומקום וקיר / אשקיף בחלון למול ארץ מפנקת

בדד הלא אברכה אנוד וניב אאריך / אמנם בעדה לבד ידי כדופקת

אשא לבבי לכף אביט בעיני תהום / בזהב צדקה אשו רנה מחשקת

רחשי בחתוך שפת נעה וארחיק שחק / תודה בשמחה כנר תאיר ומברקת

קטון ונקלה ורש אדם יסער כמץ / איך עוד ישנן לשון רכה ולוקקת

ויהי מהלל בפיו שואל מקדש לאל / נערץ אשר לו ברום שירה מחקקת

ולזאת לבבי בחיל נמס ונדכה וגם / יסוג לאחור כיד בושה ועורקת

לולא בשמך קרא מצותך אל עלי / אדם בצר לו ואם שעה משחקת

טובה רצויה לך רנת ישרים ועין / חמלה עליהם לטוב צופה ומענקת

ירבה ויפרה בך ישעי ולכן תהי / נפשי כגמול עלי אמו ויונקת

חפשי שלח־נא אסיר תקוה אשר הוא קצר־ /רוח ודעתו הכי תמיד מספקת

זוחל וחרד אני פן אשאלה לי דבר / מכשול בסכלות כאש זרה ודולקת

קדוש רצה־נא בחר הטוב לנפשי עדי / יכון לרצון אשר תגיש ויוצקת

תזכה ותראה לעת דדים שמחות וגיל / עדה פזורה ביד ובך מדבקת

הן היא לכבוד וחן גואל תצפה וקץ / ימין ורצפת דביר להיות מנשקת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41966