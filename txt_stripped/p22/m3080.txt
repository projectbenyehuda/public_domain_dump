


	
	קצור דברי הימים לבני-ישראל בשבתם על אדמתם: תקופה שניה. ימי המלוכה.
	



יג. ראשית המלוכה.


אך שמואל לא היה איש מלחמה ולא יכול לצאת ולבוא לפני העם נגד האיב, וכאשר זקן לא היתה לאל ידו לעצר בעם והפלשתים חזקו מאד בימים האלה, וישובו ויכבידו עלם על־ישראל עוד יתר מבראשנה. וישימו מס על הארץ, ויקחו מישראל אנשים לצבאם, וישימו נציבים בכל־ארץ ישראל לגבות את־המס ולשמר על העם לבלתי ימרד. וייראו הפלשתים פן יעשו להם העברים כלי זין, חרב או חנית, ינסו לפרק על הנכר מעליהם, ויאסרו כל־חרש ברזל בישראל, ויהי כל־איש הלך להפלשתים ללטש את־מחרשתו, אתו וקרדמו.



ויצר לישראל מאד, ויתקבצו זקני העם אל־שמואל, ויאמרו אליו: הנה אתה זקנת ובניך לא הלכו בדרכיך, עתה שימה עלינו מלך והיינו גם אנו ככל־הגוים, ושפטנו מלכנו ויצא לפנינו ונלחם מלחמתנו.



וירע הדבר בעיני שמואל, ויעיד בעם כי המלך ישים עליו על כבד, כי הרבה ירבה לו אנשי צבא, יעשר תבואת אדמתם ועדרי מקניהם ויקח לו, וישלט בהם ביד חזקה. וימאן העם לשמע לקול דברי שמואל, וידרשו מלך למען יוכלו לעמד בפני האיבים המתחזקים בארץ ורעצים אותם, ולפרק על הנכרים. ויאמר להם שמואל בשם יי כי עשה יעשה רצונם. ויזעק שמואל את העם המצפה וימלך שם בשם יי איש יפה מראה גבה הקומה, משכמו ומעלה גבוה מכל העם, הוא שאול בן קיש מבני בנימין, למלך על ישראל. ויריע כל־העם ויקרא: יחי המלך! ויביאו מנחות להמלך החדש, ויזבחו זבחים וישמח כל־העם מאד. וישב כל העם איש לביתו, ושאול גם הוא שב אל־ביתו בגבעה לעבד אדמתו.




שאלות: מה העיר את ישראל לבקש להם מלך? מה היה מעמד ישראל ומעמד הפלשתים בעת הזאת? מה עשו הפלשתים בארץ ישראל? מי בא לבקש מלך? מה היתה תשובת שמואל? מה דבר שמואל אדות מלוכה? מה היתה אחרית הדבר? מי נבחר למלך? איה ואיך היה הדבר?

––––––––





יד. מלוכת שאול.


ושאול היה אמיץ הלב וגבור חיל, ובנו יהונתן היה עז כנמר וגבור כארי. ויך יהונתן את־נציב פלשתים אשר היה בגבע, ויפשע ישראל בפלשתים. ויאספו פלשתים למלחמה על־ישראל בחיל גדול, ברכב ופרשים הרבה. ויצעק שאול את־העם למלחמה, ויצעקו אחריו רבים מגבורי החיל. אפס כי לא היה חרב וחנית בידיהם זולתי לשאול ויהונתן בנו, וייראו מפני הפלשתים הרבים, המזינים ומלמדי מלחמה. ותצלח רוח גבורה על־יהונתן ויעל לבדו, הוא ונושא כליו, את־מצב פלשתים, ויפול על אנשי המצב ויכם. ותהי חרדה גדולה במחנה פלשתים, ומהמה ומבוכה, ותהי חרב איש ברעהו. וגבורי החיל במחנה ישראל ושאול בראשם מהרו אחרי יהונתן, ויחלו להשחית בפלשתים. ויפנו הפלשתים ערף לפני ישראל, וינוסו. וידבקו ישראל אחריהם ויכריעום. וישללו שלל וכלי נשק לרוב.



ויבחר שאול אנשי חיל לצבא תמיד, וישם את אבנר, איש גבור ובעל תכסיסי מלחמה, לשר צבא. וישם שרי מאות ושרי אלפים על הצבא ורצים מזינים אשר עמדו הכן תמיד לעשות מצות המלך. ויגדל מעט את־מעמד ביתו ומשרתיו. ותהי גבע עיר מולדתו לעיר מלוכה, ויקראו לה גבעת שאול1.



וילחם שאול בכל־הגוים מסביב, ויך את עמון ומואב ואת־הפלשתים, ויפרק את־על הנכר מעל ישראל.



אפס כי שתי פעמים לא נזהר שאול לקים כל־פרטי המצוה אשר צוהו שמואל בשם יי במלחמה על־האיב, ויודיעהו שמואל כי מאס יי אותו מהיות מלך על ישראל. ויבהל שאול מפני דברי הנביא, ויתעצב אל־לבו ותחל רוח רעה לבעת אותו מעת לעת ושמואל הלך לבית לחם בנחלת יהודה ויבחר שם בשם יי את הנער דוד בן־ישי נער אדמוני יפה עינים וטוב ראי, אשר היה רעה צאן אביו, ויועידהו למלך על־ישראל.




שאלות: תכונת שאול ובנו? מה מעשה עושה יהונתן להראות לפלשתים כי פשע ישראל בהם? מה עשו הפלשתים? מי הראה אמץ לב הפעם? מה היתה אחרית המלחמה? מה עשה שאול דבר חדש בישראל? מה היה בינו ובין שמואל?

––––––––





טו. שאול ודוד.


והרוח הרעה אשר תקפה את־שאול הפילתהו במרה שחורה חזקה ויהי עצב ונוגה כל -הימים. וייעצו לו עבדיו לקחת לביתו איש ידע נגן להשקיט רוחו במנגינותיו. ודוד היה מטיב נגן מאד ויובא ביתה שאול, ויהי מנגן לפניו בכנור בכל־עת אשר תקפתו הרוח, ורוח לו.



ויהי היום, ופלשתים נלחמים עם ישראל, ויצא ממחנה פלשתים איש,, גלית שמו, גבה קומה כענק ומראהו נורא, לבוש כבע נחשת ושריון קשקשים וכידון בין כתפיו וחנית גדולה כבדה. ויקרא לישראל כי יברו איש אחד להלחם אתו לבדו, ומי משניהם ינצח, והיה עמו לעבדים לעם המנצח. ולא מצא איש מישראל את־לבו לצאת לקרב עם הפלשתי הענק הזה, ויתקלסו הפלשתים בישראל. והנער דוד היה במחנה גם הוא, ותלבשהו רוח גבורה, ויבוא לפני שאול ויאמר לו: “אל יפול לב אדם על הפלשתי הערל הזה, עבדך ילך ונלחם עמו”.



ויפקפק שאול. ויספר לו הנער לאמר: "רעה היה עבדך לאביו בצאן. ובא הארי והדב ונשא שה מהעדר. ויצאתי אחריו והכיתיו, והצלתי מפיו. ויקם עלי, והחזקתי בזקנו והכיתיו והמיתיו. גם־את־הדב הכה עבדך, והיה הפלשתי הערל הזה כאחד מהם, כי חרף מערכות אלהים חיים . וירא שאול כי רוח גבורים בהנער וישלחהו להלחם בגלית. ויקח דוד קלע ובנים קטנות, וילך הלך וקרב למחנה פלשתים. ויבט הפלשתי אל־הנער האדמוני ויבזהו. ויקרא: הכלב אנכי כי אתה בא אלי במקלות? וירץ דוד לקראתו ויקלע אבן אל־מצחו. ותטבע האבן במצח גלית, ויפל הפלשתי על פניו. וימהר דוד וישלף את־חרב גלית מתערה ויכרת ראשו, וישב המחנה וראש הפלשתי בידו. ויחזק לב ישראל, והפלשתים נבהלו וימס לבם, ויכו ישראל את־פלשתים מכה רבה.



ויצא לדוד שם אמיץ לב וגבור חיל . ויתן לו שאול את־מיכל בתו לאשה, ויהונתן אהבו מאד בגלל אמץ לבו וגבורתו. ויהי כשוב העם מהמלחמה ותצאנה הנשים מכל -ערי ישראל לקראתם בתפים ושירים ותענינה:



הכה שאול באלפיו.

ודוד ברבבותיו!



ויעירו הדברים האלה בלב שאול החלה ברוחו, רגש קנאה חזקה בדוד, ויאמר: עתה יט לב העם אחרי הגבור הצעיר ויתן לו מלוכה. ויחל לשנא אותו. וידבר יהונתן לפני אביו על־דוד טובות, אך שאול הוסיף לשטם אותו ויבקש להמיתו. ויברח דוד מפני שאול ויסתר ימים רבים במדבר יהודה. ויאנס פעמים רבות לבקש לו מפלט בארץ עמון והפלשתים איבי עמו. ויתלקטו אליו אנשים רבים ויתהלכו אתו ויהי להם לראש. וירדפהו שאול כל־הימים אך לא השיגה ידו לעשות לו רעה.


  

שאלות: איך הובא דוד לבית שאול ומה עשה שם? מי זה גלית? מראהו לתלבושתו? מה בקש? במה נתגלה כח לב דוד? הנבהל דוד מפני גלית? איך הכה דוד את גלית? מה שכר נתן שאול לדוד? מי אהב אותו בפרט? מה העיר איבת שאול לדוד? מה היתה אחרית האיבה?

––––––––





טז. מות שאול.


ויפול לב שאול וירף רוחו, ולא יכול לשעות בתקון מעמד הארץ לחזקה ולבצרה מפני האיב.



ויראו הפלשתים כי רפה שנית כח ישראל, ויאספו חיל גדול וישובו ויעלו על־הארץ וייחנו בעמק יזרעאל. ויתאזר שאול שארית כחו ויצא לקראת הפלשתים, ויערוך עליהם אצל הר הגלבע, וילחם הוא ויהונתן בנו והחיל אשר אתם בגבורה ועז. אך הפלשתים היו רבים מאד, ורוח גבורת ישראל לא היתה לו עוד כבראשנה, ויגברו הפלשתים ויכו את־חיל שאול, וגם יהונתן הגבור נפל בחרב. וירא שאול כי עוד מעט והדביק האיב גם אותו, ולא אבה לנפל בידיהם ויפל על־חרבו וימת. ותהי מבוסת ישראל גדולה במלחמה הזאת, והפלשתים קרעו ערים רבות מעל ישראל.



ויהי כשמע דוד את -תבוסת ישראל ויצר לו מאד, ויקונן את־הקינה הזאת:

…. איך נפלו גבורים!

אל תגידו בגת,

אל תבשרו בחוצות אשקלון,

פן תשמחנה בנות פלשתים,

פן תעלזנה בנות הערלים!

הרי בגלבע! אל טל

ואל מטר עליכם!…

כי שם נגעל מגן גבורים.


––––––


מדם חללים, מחלב גבורים

קשת יהונתן לא נסוגה אחור

וחרב שאול לא תשוב ריקם.

שאול ויהונתן, הנאהבים והנעימים,

בחייהם ובמותם לא נפרדו,

מנשרים קלו, מאריות גברו!

בנות ישראל אל־שאול בכינה,

המלבישכם שני עם עדנים,

המעלה עדי זהב על־לבושכן!

איך נפלו גבורים…

צר לי עליך,

אחי יהונתן,

נעמת לי מאד!

נפלאה אהבתך לי…

איך נפלו גבורים!…


  

שאלות: מה חזק את לב הפלשתים להחל שנית מלחמה על ישראל? איה היתה המלחמה הפעם? איה היה מחנה ישראל? איך נלחמו ישראל הפעם? איך גברו עליהם הפלשתים? מה אמץ לב הראה שאול?

מה היתה אחרית המלחמה הזאת? השמח דוד על מפלת אויבו? מה עשה? מה פרוש תעלוזנה, נגעל, וכו'?

מה השבחים אשר ספר דוד על שאול ויהונתן?

––––––––





יז. דוד מלך. בית שאול ובית דוד.


ויתחזק אבנר שר הצבא אשר לשאול. ויאסף את שארית הפלטה, ויעבר אתם את הירדן. ויבוא הגלעדה. וימלך שם על ישראל את־איש בשת בן־שאול, איש חלש ורפה רוח מאד.



ודוד ואנשיו עלו חברון, אשר היתה עיר האם בשבט יהודה, וישימוהו בני יהודה למלך עליהם (כאלך ומאה וחמש ועשרים שנה לפני גלותנו). ויקרע יהודה מעל ישראל. ותהי מלחמה קשה בין בית שאול ובית דוד שתי שנים. ויהי דוד הלך וחזק ובית שאול הלך ודל. ותקם מריבה בין איש־בשת ואבנר, ויתן גם אבנר את־ידו לדוד, ויעזר לו להסב אליו גם־את־ישראל. ויואב שר גדודי דוד היה איש גבור חיל אך קשה ואיש נקמה. והוא היה איב לאבנר על אשר המית במערכה ביום מלחמה את־עשהאל אחי יואב. אף פחד יואב פחד פן ישים דוד את־אבנר, הנכבד בעיני כל ישראל בראש כל־הצבא. ויהי בבוא אבנר לדוד חברונה ויכהו יואב וימיתהו.



ושני שרי גדודים בצבא איש בשת בגדו במלכם, וירצחוהו בביתו בשכבו את־משכב הצהרים.



ויראו כל־שבטי ישראל כי בית שאול נספה ודוד מצליח בכל אשר יפנה. ויזכרו את־כל־גבורותיו אשר עשה לפנים בהיותו עם שאול ויראו כי אין טוב להעם עתה בלתי אם לדבק במלך הגבור הזה. ויבואו זקני כל־שבטי ישראל חברונה, וימשכו את־דוד למלך על־כל־ישראל. ויהיו יהודה וישראל שנית לעם אחד. ושבט יהודה, אשר היה עד עתה אחד מהדלים בשבטי ישראל. היה עתה לראש השבטים.




שאלות: מי מלך אחרי שאול? מי החזיק בבית שאול? מה עשה דוד אחרי מות שאול? איה נהיה למלך ועל מי? מה היה בינו לבין בית שאול? הנשאר אבנר נאמן לבית שאול? מה היתה אחריתו של אבנר? מה הכהו? תכונת יואב? אחרית בית שאול? מה עשו שבטי ישראל? מה היה שבט יהודה קדם ומה היה עתה?

––––––––





יח. מלוכת דוד. הצבא. סדרי הממשלה.


ויחל דוד לחזק את מלכותו. וישם לבו לכונן עיר מלוכה לא בנחלת אחד השבטים, למען יהיה לכל־השבטים חלק שוה בה ולא יקנא שבט בשבט, והיתה העיר הזאת מרכז לכל הארץ. ויכבש את־העיר יבוס מידי היבוסים, וישם משכנו בהר ציון ויקרא לו עיר דוד, ולהעיר כלה נקרא השם ירושלם.



ויראו הפלשתים כי דוד היה למלך לכל ישראל והוא הלך וחזק ויעלו עליו למלחמה ויכם דוד, ויסר את־עלם מעל־ישראל.



וחירם מלך צור שמע את־גבורת דוד, ויבקש ידידותו, ויכרת דוד עמו ברית שלום. ויחל דוד לבצר את־עיר מלכותו ולהגדילה, וישלח לו חירם מלך צור עצים מארזי הלבנון וחרשי עץ וחרשי אבן, ויבן דוד לו היכל בעיר דוד ובנינים רבים בירושלם. ויביא את ארון יי ירושלימה וישימהו בעיר דוד. ותהי ירושלם לעיר הקדש, משכן יי אלהי ישראל.



וימשל דוד בכל־ישראל, מדן ועד באר שבע, ויחל לעשות סדרים בממשלתו. ויקם צבא גדול, חזק, מסדר ומלמד מלחמה, מגבורי החיל בבני ישראל, וגם משכירים מבני הנכר, ויואב הגבור היה שר הצבא. וגדוד “שלשים גבורים” נפלאים היה לו, אשר עשו נפלאות ביום קרב. ישבעם בן־חכמוני, ראש השלשים, עורר את־חניתו על־שמנה מאות חלל בפעם אחת. אלעזר בן־דודו קם לבדו נגד גדוד שלם של פלשתים, ויך בהם עד כי יגעה ידו ותדבק אל־החרב, והעם שבו אחריו רק לפשט את־החללים. שמה בן־אגא הררי התיצב לבדו נגד מחנה פלשתים בתוך שדה מלא עדשים, ויצל לבדו את־החלקה מהפלשתים. בניהו בן יהוידע ירד והכה את־הארי בתוך הבור ביום שלג. הוא הכה איש מצרי, איש מדה, וביד המצרי חנית גדולה, וביד בניהו היה רק שבט, וירד אליו בניהו בשבט ויגזל את־החנית מיד המצרי ויהרגהו. במלחמה בפלשתים על־יד בית לחם הצטינו שלשה משלשים הגבורים בגבורה נפלאה ובאמון רוחם לדוד. מצב פלשתים היה בבית לחם, ודוד היה בראש צבאו. ויצמא, ויאמר: מי ישקני מים מבאר בית לחם? ויבקעו שלשה הגבורים במחנה פלשתים, וישאבו מים מהבאר ויביאו לדוד. ולא אבה דוד לשתות המים, ויאמר: “חלילה לי מיי מעשות כזאת הדם האנשים האלה אשתה כי בנפשותם הביאום!”. זה היה גדוד “שלשים הגבורים” ומשכנם נקרא “בית הגבורים”.



מלבד גדוד “שלשים הגבורים” היה לו גדוד שכירים מהפלשתים והכרתים. ויהי שמו “הכרתי והפלתי”, וגדוד “כרים”. הגדודים האלה היו שמרי ראש המלך ועשי מצותו, והראש עליהם היה בניהו בן־יהוידע.



ויקם דוד שרים להנהיג עניני הממלכה. ויהי יואב שר הצבא, ואדונירם על המס, ויהושפט בן אחילוד מזכיר, ושריה סופר, ואחיתפל יעץ למלך, וחושי רע המלך, וצדוק ואביתר כהנים, ושרים רבים על־רכוש המלך.



ויחפץ דוד לדעת מספר כל־ישראל, ויצו ליואב למנות את־העם. וישט יואב ושרי החיל בכל־הארץ בעבר הירדן מזרחה ומערבה יתר מתשעה חדשים, ויביא מספר מפקד העם אל־דוד, ויהי מספר כל־העם כשלשה מליונים נפש.



וילחם דוד בפלשתים, באדום ובעמון ומואב וגם עם מלכי אדם (דמשק) אשר היו כלם לאגודה להלחם בדוד. ויכניעם דוד, וישם נציבים בכל־הארצות האלה, וירחב את־גבול ממלכת ישראל צפונה מזרחה נגבה ומערבה, ויצא שם כבוד ישראל בכל־הארץ ויפול פחדם על־הגוים שכניהם.אף אמר דוד לבנות מקדש נהדר לאלהים, אך נתן הנביא מנעהו בשם יי מזאת. וייעצו כי יניח את־המעשה הגדול הזה לבנו אשר ישב על כסאו אחריו. אף היה דוד מזמר נעים ומשורר נלהב, וישפך רגשי לבו במזמורים נהדרים ו“תהלות” נשגבות.




שאלות: מה עשה דוד בראשית מלכותו? איזו עיר כבש, ולמה? מה עשה בירושלים? מה עשה עוד? איזו גדודים מצוינים היו לו? מה שמות המצוינים בהם ומה מעשי גבורתם? מה שרי מלכות היו לו? מה היה מספר עם ישראל בימי דוד? איך נודע מספרם? הטוב עשה דוד שצוה למנות את העם? במי נלחם דוד? מה היתה אחרית מלחמותיו? מה חפץ לבנות? מדוע לא בנה? במה הצטיין דוד עוד?

––––––––





יט. בלבולים. המלכת שלמה.


אפס, בימי דוד האחרונים קמו בלבולים רבים בקרב ביתו ובכל הארץ. אמנון, הבן הבכור לדוד, עשה נבלה לתמר אחותו היפה, ויהרגהו אבשלום אחיה בן אמה. ויתעבר דוד עם אבשלום בנו בגלל זה, וידחהו מלפניו, ויחבל אבשלום מזמת קשר על־אביו. ואבשלום היה איש יפה תאר וערם מאד, ויט את־לב העם אחריו בחלקות פיו ונעם מנהגו עם כל־אדם. ובקרב העם רבו מעט מעט אנשים אשר שלטון דוד היה להם למרת רוח. בקרב בני בנימין היו רבים אשר נשארו נאמנים עם בית שאול. ובני אפרים לא אבו בגדולת שבט יהודה. ואף בבני יהודה היו רבים אשר שלטון דוד נדמה להם לעל כבד מנשא מפני המלחמות הרבות אשר נלחם דוד לטובת הארץ ומפני המסים אשר שם דוד על־העם לצרכי הצבא והממשלה, והעם עוד לא הסכין לזה.



וילך אבשלום חברונה, ורבים משרי המלכות והעם היו אתו, וימליכוהו למלך על־ישראל. ויברח דוד ואנשיו מפני בנו, ואבשלום בא ירושלם ויתפש את־בית המלכות. ודוד ואנשיו עברו את־הירדן ויחנו בגלעד, ויקח אבשלום חיל גדול וירדף אחרי אביו. ויצאו אנשי דוד ויואב בראשם לקראת חיל אבשלום, ויכום. ואבשלום נס ויאחז בשערותיו הארוכות בשבך אלה אחת, וימיתהו יואב, אף כי דוד צוה לבלתי שלח יד בבנו המרד, ויתאבל דוד על־בנו מאד.



וישיבו ישראל את־דוד לכסא מלכותו. ויוסף דוד לסדר את־עניני המלכות ולהכין כל־הדרוש לבנין המקדש. ויהי בקרב ימיו למות, ויתנשא אדוניה בנו למלך על־ישראל. אך על־פי נתן הנביא נתן דוד את המלוכה לשלמה בן בת־שבע אשר אהב. וימשחהו נתן למלך. וימת דוד בן שבעים שנה (א פ"ז לפני גלותנו). וארבעים שנה מלך על ישראל, ויניח את ממלכת ישראל במותו. גדולה חזקה ומסדרה.




שאלות: מה היו הבלבולים שקמו באחרית ימי דוד? מי היה אמנון, אבשלום, תמר, מה היה ביניהם? תכונת אבשלום? מה היתה סיבת שנאת אבשלום לאביו? ההיה כל העם מרוצה בשלטון דוד? מה עשה אבשלום ובמה הצליח להטות אחריו את העם? מה היתה אחרית הקשר? מה עשה דוד אחרי שובו לירושלם? מה התנשא למלך? למי נתן דוד את המלוכה ומדוע? מתי מת דוד ו7בן כמה שנים וכמה מלך?

––––––––





כ. מלוכת שלמה.


ושלמה היה רך וצעיר לימים בשבתו על־כסא דוד אביו, אך היה חכם ונבון רוח מאד ואהב חכמה ודעת. וישם את־לבו להגדיל כבוד עמו וטובו ותפארת מלכותו, ובשמעו בחלום הלילה אלהים מדבר אליו לאמר: "שאל, מה אתן לך? " ויען: " תן נא לעבדך לב שמע לשפט את־עמך ישראל, להבין בין טוב לרע ". ויסדר את־ממשלתו, ויחלק את־כל־ארץ ישראל לשנים עשר גליל, ויתן עליהם שנים עשר נצבים, לגבות את המנדה והמס לצרכי כלכלת הצבא ובית המלך ויתר צרכי הממלכה, ויוסף על השרים אשר היו לדוד שר הנצבים ושר על בית המלכות.



וינהג שלמה את ממלכתו בחכמה. ויעמל להניח לעמו ממלחמה. ויתחתן עם מלך מצרים ויקח את־בתו לאשה, ויתן לו פרעה שלחים בעד בתו את־העיר גזר בנחלת־דן, אשר קרעה פרעה לפנים מעל ישראל. וגם עם יתר מלכי הגוים מסביב התחתן, וימציא לישראל ארבעים שני שלום ומנוחה, וחרב לא עברה בארץ.



וישתמש שלמה בעת השלום להגדיל את־עשר הארץ, ויעמל לפתח המסחר בקרב ישראל. ויחזק את הידידות עם חירם מלך צור, ויבן בעציון גבר על שפת ים־סוף אניות גדולות (אניות תרשיש) ותהינה הלכות עם אניות הצורים לארצות הים הרחוקות. ואחת לשלש שנים הביאו מהודו זהב ואבנים יקרות ובשמים ופילים וקופים ותכיים. ויגדל את־מסחר הרכלים בארץ. ויכין לו חיל ורכב ופרשים, ויכין בית מעשה נשק (בית יער הלבנון),



ויכין נשק הרבה לצבאו ומגנים וצנות זהב לאנשי החיל לתפארה. ויבצר את־ירושלם וירצף חוצותיה ויפארנה מאד בהיכלי תפארה, ושומרים היו סובבים בעיר בלילות, בשוקים וברחובות. ויבן ערים רבות בארץ. ויבן שלמה בית המקדש שבע שנים, וישכלל יפיו בכל־הדר תפארה. בצפוי זהב ופתוחי עץ, במלאכה יקרה. וגם לו ולבת פרעה ויתר נשיו בנה שלמה היכלים נחמדים, וירבה בעלי מלאכה ואמנים בארץ. וישבו ישראל בימיו "איש תחת גפנו ואיש תחת תאנתו ", וירבו ויעצמו מאד.



וישפט שלמה את־העם בחכמה נפלאה, ויאסף אל־היכלו חכמים. בעלי שיר ומחול, ויחבר שירים ומשלים הרבה.



וידבר על־המלכות והנהגת המדינה:



חסד ואמת יצרו מלך

וסעד בחסד כסא.

תועבת מלכים עשות רשע

כי בצדקה יכון כסא.

מזרה רשעים מלך חכם

וישב עליהם אופן.

מלך ישב על־כסא דין

מזרה בעיניו כל־רע.

באין תחבלות יפל עם

ותשועה ברב יעץ.

ועל־תרבות:

חנך לנער על־פי דרכו

גם כי יזקין לא יסור ממנו.

אולת קשורה בלב נער,

שבט מוסר ירחיקנה ממנו.

חשך שבטו שונא בנו

ואהבו שחרו מוסר.

ובגנות העצלה ושבח החריצות

תאות עצל תמיתנו,

כי מאנו ידיו לעשות.

בחרף עצל לא יחרש

ושאל בקציר ואין.

עצלה תפיל תרדמה

ונפש רמיה תרעב.

טמן עצל ידו בצלחת

גם אל־פיהו לא ישיבנה.

עבד אדמתו ישבע לחם

ומרדף ריקים חסר לב.

כחמץ לשנים וכעשן לעינים

כן העצל לשלחיו.

אמר עצל: ארי בחוץ, בתוך רחובות ארצח.

יד חרוצים תמשל

ורמיה תהיה למס.

מתאוה ואין נפש עצל

ונפש חרוצים תדשן.

אל תאהב שנה פן תורש

פקח עיניך שבע לחם.

חזית איש מהיר במלאכתו

לפני מלכים יתיצב.






כא. הממלכה נקרעה לשתים.


אבל, ימי השלוה והתפארה לא ארכו, כי ימי השלום הגדילו את־עשר העם ותפארתו אך רפו מעט כחו למלחמה. ובימי שלמה האחרונים פשעו אדום וארם דמשק בישראל ויד שלמה לא מצאה להכניעם תחתיו. ובקרב הארץ החלו רבים להרגן בסתר בגלל המנדה הרבה והמס הכבד אשר הרים שלמה מהעם לצרכי כלכלת הממלכה. וגם קנאת אפרים ביהודה טרם הספיקה לכבות, אף כי עמל עמל שלמה כל־ימיו לאחד את־כל־השבטים.



ויהי בין פקידי המלכות איש משבט אפרים, ירבעם בן־נבט שמו, והמלך שלמה אהבו בגלל תבונתו וחריצותו,ויט לו חסד ויפקידהו על אפרים ומנשה. וירבעם היה אהב שררה מאד, ויעמל לחדש את קנאת אפרים ביהודה, ויחזקה ויקשר קשר, וינס להרים יד במלך שלמה. ואחד מהנביאים, אשר לא היו מרצים משלמה כי נתן לנשיו הנכריות לעבד לאלהיהן. חזק בשם יי יד ירבעם. ויודע הדבר לשלמה בעוד עת, ויפר עצת הקשרים. וירבעם נמלט מצרימה. ותחזק קנאת אפרים ביהודה עוד יתר מבראשנה ויחכו אפרים לשעת הכשר לפרק על יהודה. מעליהם ולהשיב כבודם אשר היה להם בתוך שבטי ישראל.



וימת שלמה (כאלף מ"ז לפני גלותנו) וימלך תחתיו רחבעם בנו. איש קצר דעת וקצר ראי, גס רוח ורפה רצון מאד. וישב ירבעם לארץ מולדתו ויסת את בני אפרים ויתר שבטי הצפון להקרע מעל־בית דוד. ויודיעו זקני ישראל את־רחבעם כי רצונם להמליכו בשכם עיר האם לאפרים, וילך רחבעם שמה. וידבר אליו כל־הקהל לאמר: אביך הקשה את־עלנו, ואתה עתה, הקל מאבודת אביך הקשה ומעלו הכבד אשר נתן עלינו ונעבדך. ותהי עצת הזקנים ביעצי רחבעם לעשות בקשת העם, אך הילדים אשר גדלו אתו יעצוהו לדבר להעם קשות, ויעש רחבעם כעצת הילדים. ויקראו הקשרים:



אין לנו חלק בדוד

ולא נחלה בבן ישי!

איש לאהלך ישראל!

עתה ראה ביתך, דוד!



ורחבעם היה חסר אונים להכריע את־הקשרים תחתיו, ויקרעו בני אפרים ותשעה שבטי הצפון אתם מעל בית דוד. ויהי “בית אפרים” לממלכה לבדה, היא “ממלכת ישראל” וירבעם מלך עליהם ועיר מלכותו שכם, ו“בית יהודה”, הם שבטי יהודה ובנימין ושארית שמעון, היו לממלכה לבדה, היא “ממלכת יהודה” (כאלף מ"ז לפני גלותנו).



ויירא ירבעם פן יוסיף העם לעלות לרגל ירושלם ושב לבית דוד, ויעש שני עגלים כדמות השור “הפיס” אלהי מצרים, ויתנם בדן מצפון ובית אל מנגב, ויבן להם מזבחות ויכין להם כהנים ויעש חגים כחגי ירושלם, ותהיינה דן ובית אל ערי קדש לאפרים. ויעלו כל־ישראל שמה לעבד את־האלהים ולחג את חגיהם.



ולמן אז לא התאחדו שתי הממלכות האחיות האלה, ותלחמנה כמעט כל־הימים אשה באחותה, ותדלנה שתיהן וירף כחן וכל־הגוים מסביב פשעו בהן מעט מעט, ויהי הקרע והפרוד סבת מפלת ישראל אחרי כן. ותגדל חטאת ירבעם אשר חטא להעם, ויהי שמו וזכרו־לקללה לדור דורים.




שאלות: מה היתה פעולת השלום על רוח העם? הנשארו כל העמים תחת שלטון שלמה? מה היה היחס בין אפרים ויהודה? מי חזק את הקנאה והשנאה ביניהם? מה היתה תכונתו של ירבעם? איך התנהג אתו שלמה ומה עשה הוא? מי מלך אחרי שלמה? תכונת ירבעם? איך נקרעה הממלכה? מה עשה ירבעם להרחיק את ישראל מירושלם? מה היתה אחרית הקרע הזה?

––––––––





כב. מלכי יהודה ומלכי ישראל


ויתאמץ רחבעם לחזק את־ממלכתו, ויבצר ערים רבות ויצבר בהן מזון וכלי נשק. וישם את־בניו נגידים על־ערי המבצר, ואת־אבים בנו שם לנגיד באחיו, אשר ישב על־כסא המלכות אחריו. אך המלחמה אשר היתה בינו ובין ירבעם רפתה את־כחו. ובשנה החמשית למלכו עלה שישק מלך מצרים על־יהודה בחיל גדול, ולא יכול חיל רחבעם לעמד בפניו, ויבוא שישק עד ירושלם. ויקן רחבעם את־חרותו במנחת כסף וזהב הרבה אשר נתן למלך מצרים כי יעלה מעליו. וימלך שבע עשרה שנה (א' מ"ז א' ל' לפני גלותנו) וימת, וימלך אבים בנו שלש שנים, ובמותו ישב אסא על כסא דוד.



וירבעם מלך על ישראל שמנה ועשרים שנה (א' מ“ז – א' י”ט לפני גלותנו), ויעמל כל־ימיו לחזק מלכותו ולהרחיק את־ישראל מיהודה, ובימיו האחרונים שם את־העיר תרצה2 למשכן המלכות. ויהי במותו וימלך נדב בנו תחתיו שנתים, ויקשר עליו בעשא, וימיתהו, וימלך תחתיו וישמד את־כל בית ירבעם.



וימלך בעשא ארבע ועשרים שנה, ותהי מלחמה תמיד בינו ובין אסא מלך יהודה. ובמות בעשא ישב אלה בנו על־כסאו, ויהי אהב תענוגים ושתה שכור ויקשר עליו זמרי, אחד משרי צבאו, וימיתהו, וישב על־כסא המלכות בתרצה. וצבא ישראל נלחמו אז בפלשתים, ויהי כשמעם את־מעשה זמרי, וימליכו את־עמרי, שר הצבא, למלך על־ישראל. ויעל עמרי וחילו על־תרצה, וילכדוה. וזמרי בא לארמון בית המלכות וישרף עליו את־הבית, וימת שבעה ימים אחרי עלותו על־כסא המלכות.



וישבי תרצה לא רצו בעמרי, ויבחרו בתבני בן־גינת למלך, ותהי מלחמה חזקה ארבע שנים בין סיעת עמרי ובין סיעת תבני, ותגבר יד אנשי המלחמה, אשר היו כלם את־עמרי, על סיעת תבני, וימלך עמרי על־ישראל (בשנת תתקצ"ח לפני גלותנו).




שאלות: השם רחבעם לחזק מלכותו? מה עשה? מה עשה בבניו? את מי שם לנגיד? מי עלה על יהודה? איך התנהג רחבעם? כמה שנים מלך הוא? בנו? מי מלך אחרי בנו? מה היה בישראל בימים האלה? הנשארה שכם עיר מלוכה? מי מלך אחרי ירבעם, וכמה? מי מלך אחרי כן? ההיתה המלוכה חזקה בישראל? מי היה זמרי? עמרי? תבני?

––––––––





כג. שלום בין יהודה וישראל.


וביהודה היה כל הימים האלה שלום בבית וכסא בית דוד עמד נכון והעם דבק בו־באהבה. ויבן המלך אסא ערי מבצר הרבה בארץ ויחזק את־חילו ויזינו בכלי זין טובים ויך חיל כושים אשר עלו על הארץ וילכד ערי מספר בנגב, ויביא שלל ובזה הרבה. ויבער אחרי עבודת אלהי הנכר אשר פשטה בארץ. ויקם את עבודת יי אלהי ישראל. רק במלחמה עם בעשא מלך ישראל לא יכול לעמד, ויוצא כסף וזהב מאוצרות בית יי וישלח לבן־הדד מלך ארם בדמשק כי יעזור לו נגד בעשא.



וימת אסא וימלך יהושפט בנו תחתיו, ויתן לבו להשבית המלחמה בין יהודה וישראל, ועמרי מלך ישראל היה נבון וחכם, ויבן גם הוא הרעה הגדולה אשר האיבה בין שתי ממלכות האחיות גרמת לשתיהן, ויבקש גם־הוא להשלים עם יהודה.  ויכרתו יהושפט ועמרי ברית שלום, לבלתי הלחם איש ברעהו ולעזר איש לרעהו נגד אויב מחוץ.



ויהיו ימי מלוכת שני המלכים האלה ימי שלום ומנוחה ליהודה וישראל, ותהי לאל ידם לתקן מעט את־הרעה אשר הרעו להעם המלכים אשר לפניהם. ויגדל יהושפט את־חילו ויתקן תקונים בסדרי הצבא. ויבן בארצו ערי מסכנות ומבצרים. וישם לבו גם להשכלת העם וישלח אנשים ללמד את־העם. וינס להטיב את מעמד המסחר ולחדש את מהלך האניות, ויבן אניות תרשיש בעציון גבר על־שפת ים־סוף, אפס האניות נשברו ומחשבתו לא התקימה.



גם עמרי עמל בכל־כחו להטיב את מעמד ארצו. ויכרת ברית שלום גם־את־מלך צור ויבן עיר חדשה ויקרא לה שמרון ויפארנה וישימה לעיר המלכות. ויחזק את־צבאו ויאמר להשיב את־הארצות בעבר הירדן אשר פשעו בישראל בימי הבלבולים. וילחם במואב ויקרע מעליה ערים רבות וישימה למס. רק בפני חיל בן־הדד מלך ארם לא יכול לעמד. ויאנס לתת לו ערים אחדות בגלעד ולהניח לו לשים חוצות מיוחדות לבני ארם בשמרון.



אפס, כאשר רצה עמרי בשלום בין ממלכות ישראל וממלכת יהודה, כן ירא פן יכבה השלום את־קנאת אפרים ביהודה ושבו והיו לעם אחד תחת שבט בית דוד, ויתן את־לבו לנכר את־ישראל מיהודה בעבודת האלהים, למען יהיו כשני עמים נכרים, ורק בעניני המדינה תהיה ברית שלום ביניהם. ויביא בארץ ישראל את־עבודת הבעלים והעשתרות.



ואחאב בנו אשר מלך אחריו (א' תתכ“ב – תתע”א) הוסיף ללכת בדרכיו. אפס היה איש רך, אהב שלום ומנוחה, ואשתו איזבל בת מלך הצידונים היתה אמיצת רוח, גאה ואכזריה, ותשלט ברוח בעלה הרפה, ותאמר לעשות את־ישראל לכנענים במנהגיהם וברוחם. ותקם בשמרון מזבח לבעל ומלך ולאשרה אלהי הכנענים, ותקם כהנים ונביאים רבים ככהנים והנביאים אשר לכנענים ואת־נביאי יי הכריתה, זולתי אשר נמלטו מפניה ויסתרו במערות ובמדבר. ותנהג את־השלטון באכזריות ותצו להרג איש אחד, נבות היזרעאלי שמו, בגלל אשר מאן לתת הגן אשר לו להמלך.




שאלות: מה היה המעמד ביהודה? פעולת אסא? מי נלחם עמו? מי מלך אחריו? מה הדבר הגדול אשר השתדל בו יהושפט ולמה? מי עזר לו בזה? תכונת עמרי? תכונת ימי מלכותו? פעולת יהושפט? פעולת עמרי? איזו עיר בנה? מה עשה לרחק ישראל מיהודה? מי מלך אחריו? תכונת אחאב? מי היתה אשתו? מכונת פעולותיה?

––––––––





כד. הנביאים בישראל. אליהו. אלישע. בני הנביאים.


אך כאשר רדפה איזבל את־נביאי יי כן חזקה קנאתם וכן רבו וחזקו מאד. ואחד מהנפלאים בהם היה אליהו התשבי, איש מלא רוח יי, בסופה וסערה דרכו, לא חת מפני כל ונכון למסר נפשו בעד רעיונו. ויחל לקנא ליי אלהי ישראל, ויצא שמע הנביא הקדוש הזה בקרב כל־העם כי איש מופת הוא: כי שנים רבות לא היה טל ומטר בארץ כי אם לפי דברו, ובהסתרו במדבר היו ערבים מכלכלים אותו בלחם ובשר. ובשבתו בבית אלמנה אחת בימי הבצרת כד הקמח האחד שהיה לה לא כלה וצפחת השמן לא חסרה. ובמות בנה הילד החיהו אליהו ברוח פיו. ואחאב בקש להמיתו. ויבא אליהו לפניו ויצוהו לאסף את־נביאי הבעל להר הכרמל להוכיח לו ולהם מי אלהי אמת, ואחאב נבהל מפני אמץ לבו של הנביא ויעש כמצותו.



ויעשו נביאי הבעל עולה, ויקראו כל־היום להבעל להוריד להם אש מן השמים ואין עונה. ובהעלות אליהו את־העולה ליי נפלה אש על־המזבח ותאכל את־הקרבן ויפלו כל־העם על־פניהם ויקראו: יי הוא האלהים, ובמצות אליהו תפש העם את־נביאי הבעל וישחטום. ובהצטרכו לעבור את־הירדן גלם את־אדרתו ויך את־המים ויחצו ויעבר בחרבה. ובבוא עתו להסתלק ירדו רכב אש וסוסי אש מהשמים ויעל אליהו בסערה השמימה. ואלישע בן שפט היה חרש בשדה אביו ויעבר אליהו על־פניו וישלך אדרתו עליו ויעזב אלישע את־הבקר וירץ אחרי הנביא וישרתהו. ויאצל אליהו מרוחו עליו ויצא גם שמע אלישע כי איש מופת הוא: כי הכה את־מי הירדן ויחצו ויעבר בחרבה. ורפא מי יריחו מהמות אשר היה בהם. ונערים אשר התקלסו בו נענשו מיד על־פיו כי יצאו דבים מהיער ויבקעום. ובדברו אסוך שמן של אשה עניה אחת לא חדל מהספיק לה שמן לכל־צרכה. ואת־שונמית אחת שלא ילדה ברך ותלד בן ובמות הילד החיהו הנביא ברוח פיו. והציף גרזן אשר נפל הירדנה. ואנשים אשר שלח מלך ארם לקחתו הכו בסנורים בדבר פיו. וגופת איש אחד נפלה במערה אשר נקבר שם אלישע במותו, ויקם האיש ויחי.



ויתקבצו אחרי אליהו ואלישע בחורים רבים וינזרו להיות נביאים, ויהיו לאגדות אגדות “בני נביאים”, ואלישע היה לראש עליהם. ויהיו לבשים אדרות שער ומגדלים פרע שער ראשם. וישבו חבורות חבורות במערות ובמדברות, בראש הכרמל, בעמק יזרעאל, בגלעד ועל־שפת הירדן.



ויהיו מלקטים עשבות השדה ויהיו מבשלים בעצמם נזיד ואכלים ושתים יחד ומתרגלים להתנבא ולנאם נאום. ויהיו שמעים לכל־דברי הראש אשר עליהם ללכת אל־כל־אשר ישלחם ולעשות כל־אשר יצום, ויהיו עשים אותות ומופתים ומרפאים חולים, ומנבאים עתידות, ואף המלכים היו שאלים בעצתם היצאו, למלחמה או יחדלו, היגברו על־האויב או אין.




שאלות: ההצליחה איזבל ברדפה את הנביאים? מי קם אז נביא נפלא? תכונתו? מופתיו? מי היה תלמידו? איך היה המעשה? מופתי אלישע? תכונת הנביאים וחייהם בעת ההיא?

––––––––





כה. השלום בן יהודה וישראל מתחזק.


וברית השלום בין בית דוד ובית עמרי הלכה הלך וחזק, ולמען הוסיף לה אמץ התחתנו שני הבתים, והנגידה עתליה מבית עמרי היתה לאשה ליהורם בן יהושפט, ויהיו עזרים איש לרעהו במלחמה על־האויב מחוץ. ויחזק השלום את־כח ישראל ויהודה יחד. ותהי לאל ידם להחזיק את־הגוים מסביב תחת משמעתם. ויהיו מואב ועמון מביאים מס לישראל ואדום ופלשתים ליהודה. וגם את־חיל בן־הדד השני מלך ארם, אשר עלה על־ישראל בחיל עצום מאד, הכה אחאב פעמים שוק על־ירך, ובן־הדד ראה, כי לא יוכל להמלט, ויחשב כי מלך ישראל ינהג בו כמנהג כל־מלכי הגוים באויביהם בימים ההם והמת ימית אותו באכזריות, אך השרים מבני ארם אשר היו אתו נחמוהו ויאמרו לו: "הנה שמענו כי מלכי ישראל מלכי חסד הם, נשימה נא שקים במתנינו וחבלים בראשנו ונצא אל־מלך יהודה אולי יחיה את־נפשך ". ויעשו כן. ויסבר אחאב פנים לבן־הדד, ויקראהו “אחי”, ויעלהו על־מרכבתו, וישב בן־הדד לאחאב את־הערים אשר קרע בן־הדד הראשון מעל־ישראל במלחמה על־עמרי, ויתן לאחאב לשים לבני ישראל חוצות בדמשק, כאשר נתן עמרי לבן־הדד הראשון לשים לבני דמשק בשמרון.



וירב העשר ביהודה ובפרט בישראל, ויבן אחאב ערים רבות, ויפאר את־עיר מלכותו, ויבן לו היכל תפארה ויצפהו שן מפתח, ויקראו להבית הזה “בית השן”. וילך יהושפט מלך יהודה שמרונה להראות את־מלך ישראל. ויקבל מלך ישראל את־פני מלך יהודה בכבוד וידידות ויעש לו משתה גדול, ותגדל השמחה בעיר המלכות לישראל על־ברית השלום עם יהודה. ויחליטו אחאב ויהושפט לעלות יחד למלחמה על־ארם להשיב לישראל את־רמות גלעד אשר נשארה עוד בידי בן־הדד. ויעל חיל ישראל ויהודה רמות גלעד וילחמו באמץ לב.



אפס, כי איש מחיל ארם משך בקשת לתמו ויפגע באחאב מלך ישראל, ויאנש אחאב.



אך לבלתי רפות לב אנשי המלחמה במחנה ישראל ולבלתי ירגישו הארמים בדבר וחזק לבם, התחזק וישאר מעמד במרכבתו נכח מחנה ארם כל־היום ודם המכה יצק לחיק הרכב. ויוסיפו צבאות ישראל ויהודה להלחם ויתחזקו על־מעמדם עד הערב, וכבוא השמש, ואחאב מת, עזבו את־המערכה ולא נגפו לפני האויב וישובו איש לארצו.




שאלות: במה חזקה ברית השלום בין יהודה וישראל? מה היה פרי השלום הזה? את מי הכניעו יהודה וישראל? במה הצטינו מלכי ישראל ממלכי הגוים? מי העיד על מךכי ישראל כי מלכי חסד הם? במה ראה בן הדד כי באמת מלכי חסד הם? אחרית המלחמה עם ארם? המעמד בישראל ויהודה? מה עשה יהושפט עוד להגדיל הידידות ע ישראל? מה היתה אחרית המלחמה ומה אמץ הלב שהראה אחאב?

––––––––





כו. בלבולים בישראל ויהודה. בית יהוא.


וימלך אחזיה תחת אחאב אביו כשנה וחצי ויפל בעד השבכה בעליתו ויחלה. ולמואב היה בעת הזאת מלך גבור חיל, מישע שמו, ויאמר בלבו כי עתה באה העת לפרק על ישראל מעל עמו. כי מלחמת אחאב על־ארם החלישה את־כח ישראל, והמלך אחזיה חלה ולא ישעה בדברי מלחמה. ויפשע מישע בישראל. אך מהרה מת אחזיה, וימלך יהורם אחיו תחתיו, ויחזק ברית השלום עם יהושפט מלך יהודה, ויעלו שניהם על־מואב, ויכוהו. ובמות יהושפט מלך יהורם בנו שמנה שנים, ויהי אדם חלש ורפה רוח, ולא יכול לעצר בהגוים אשר היו תחת משמעת יהודה. ויפשע אדום ביהודה וישימו עליהם מלך, וגם לבנה, על־גבול פלשת, פשעה ביהודה, והפלשתים גם הם מצאו את־לבם לחדש איבתם על־יהודה ויעלו למלחמה עליה. אחרי יהורם מלך אחזיה בנו שתי שנים, וידמה בתכונתו לאביו.



והמלחמה התחדשה בין בן־הדד מלך ארם ויורם מלך ישראל בגלל רמות גלעד. וינגף יורם וישב יזרעאל להתרפא מפצעיו, ויהוא בן־נמשי שר צבאו נשאר במערכה. ויבוא אחד מבני הנביאים וימשח בשם יי את־יהוא למלך על־ישראל והצבא רצה את המעשה הזה. וילך יהוא יזרעאלה ויהרג את־יורם ואיזבל אשתו וגם את־אחזיהו מלך יהודה, אשר בא יזרעאלה לבקר את־מלך ישראל בחליו, וישמד את־כל־בית אחאב. וישב על כסא המלכות (תתקנ"ז לפני גלותנו) ויכרת את־כל־כהני הבעל וישמד את־עבודת הבעל מישראל.



ועתליה אם אחזיה מלך יהודה שמעה כי הכה יהוא את־בנה ותאמר למלך לבדה ביהודה. ותאבד את־כל־זרע המלכות ולא נמלט מידיה בלתי אם יואש, הקטן בבני אחזיה, אשר גנבתו יהושבע אחות אחזיה אשת יהוידע הכהן וסתירהו בבית המקדש. ויהי יואש מתחבא שם שש שנים, ויגדולוהו הכהנים והלוים, ובשנה השביעית הוציאהו יהוידע ממקום מחבואו ויראהו בבית יי לעיני כל־הקהל. וישמח העם מאד על־השארית הזאת אשר נשארה עוד לבית דוד אשר אהב, ויריע תרועת שמחה ויקרא: יחי המלך! ואת־עתליה המיתו (תתקנ"א לפני גלותנו).



ויהי יהוידע מורה ויועץ להמלך הצעיר, ויטהר את־הארץ מעבודה הזרה, וירם את־מעלת הכהונה הגדולה ויחזק את־מעמד הכהנים והלוים. ויהואש הלך בעצת מורהו ויקנא גם־הוא לאלהי ישראל ומקדשו, ויצו לקבץ כסף מהעם לתקן את־בדק הבית.




שאלות: מה ארע בישראל אחרי מות אחאב? מי מלך בישראל וביהודה? תכונת יהורם בן יהושפט? מה ארע בימיו? מי מלך אחרי ומה היתה תכונתו? מי מגר את בית עמרי מכסא המלכות? מי חזק את לב יהוא לזה? מה עשה יהוא? מה קרה ביהודה? איך נמלט יואש מידי עתליה? איה התחבא ומי גדלו? איך עלה על כסא המלכות? מי היה לו למורה ויועץ? מה צוה לעשות למקדש?

––––––––





כז. היחס בין ישראל ויהודה בימי בית יהוא.


והידידות אשר היתה בין בית דוד ובית עמרי נפסקה כאשר ישב יהוא על־כסא בית עמרי ועתליה מבית עמרי שלטה בישראל. ותחדל גם ברית העזרה אשר היתה בין מלוכת ישראל ויהודה. לא נתחדשה גם בימי מלוכת יהואש. ולא חשה עוד אשה לעזרת אחותה, וירף כחן ותשפלנה מאד. ויעל חזאל מלך ארם ויכבש את כל־הארץ מעבר לירדן מזרחה, ויהוא לבדו לא יכול לעמוד בפניו. ובמות יהוא ויהואחז בנו ישב על־כסא המלכות (תתקכ"ט לפני גלותנו) הוסיף חזאל להחליש את ממלכת ישראל ויאמר לעלות גם על־ירושלם. ולא מצא יהואחז את־לבו לצאת למלחמה לקראתו ויקן את־חרותו בזהב אשר לקח מאוצרות בית יי וישלח למלך ארם.



אחרי יהואחז מלך ישראל מלך יהואש בנו תחתיו (תתקט"ז לפני גלותנו) וכשנה אחרי כן קשרו אחדים משרי המלכות ביהודה וימיתוהו, וימלך אמציה בנו תחתיו. ושני המלכים האלה, יהואש בישראל ואמציהו ביהודה, הרימו את־ארצותם מעט משפלותן. שניהם היו אמיצי לב וגבורי מלחמה, ושניהם התאמצו בכל־כחם להגדיל כבוד ארצם. ויך יהואש מלך ישראל את־ארם שלש פעמים וישב את־הערים אשר קרעו מלכי ארם מעל ישראל בימי יהואחז אביו, ואמציה הכה את־אדום, ויתפש את־סלע עיר המלכות, ויקרא לה שם עברי יקתאל.



אפס האיבה בין ישראל ויהודה חזקה כמקדם, ויהואש ואמציה עלו למלחמה איש על אחיו. ויך יהואש את־חיל יהודה בבית שמש ויתפש את־אמציה ויבא ירושלם ויפרץ פרץ בחומת העיר ויבוא בה. אך הדח לא הדיח מלך ישראל את אמציה ממלוכתו, ויקח כסף וזהב מהמקדש ובני תערובות לקח אתו לערבה כי לא יזם מלך יהודה עוד מלחמה נגדו, וישב שמרון.




שאלות: מה היה היחס בין ישראל ויהודה אחרי עלות יהוא על כסא המלכות? מדוע נפסקה הידידות? מה היה פרי כל זה? מי מלך אחרי יהוא? ואחרי יהואחז? אחרית יהואש מלך יהודה? מי מלך אחרי כן, ובאיזו שנה? תכונת יהושפט מלך ישראל ואמציה מלך יהודה? מה קרה ביניהם?

––––––––





כח. ירבעם השני. עזיה. מעמד ישראל ויהודה. נביאי ישראל.


ובמות יהואש מלך ישראל עלה ירבעם השני בנו על כסא המלכות (בשנת תת"ק לפני גלותנו), ובימיו היתה ממלכת ישראל שנית לממלכה גדולה חזקה. כי היה ירבעם השני גבור חיל מאד וחכם לבב. ונביא אחד ליי, יונה בן־אמתי, מגת חפר בזבלון, בחבתו לארצו ועמו נבא כל־הימים לחבת הארץ וגדולתה. ויעיר בלב בני עמו קנאה גדולה לארצם. ויחזק לב העם ויתעורר לחדש כבודו כמקדם, ויאזר כח וילחם בעז וגבורה על־האויב מסביב.ויך ירבעם את־ארם ויכניעו, וישב את־דמשק וחמת לישראל וירחב את־גבול ארצו מאד, מלבוא חמת ועד נחל הערבה.



ושרי יהודה קשרו על־אמציה וימיתוהו, וימליכו עם הארץ את־עזיהו בנו תחתיו (בשנת תתע"ה לפני גלותנו), והוא עודנו נער. ויגדל עזיהו ויהי אמיץ לב, איש מלחמה, זהיר וזריז במעשיו. וישם לבו לחזק את־ארצו, ויגדל צבאו ויעש לו כלי נשק טובים, ויבצר את־ירושלם וימציא חשבונות לקלע אבנים גדולות על־האויב וישימן על־מגדלי החומה. וילחם באדום ויכניעם, וישב את־אילת על־שפת ים־סוף ליהודה, ויבן אניות תרשיש, ויחדש את־מהלך האניות, ויטיב גם־את המסחר ואת־עבודת האדמה, כי אהב אדמה היה. וילחם גם־את־יתר הגוים מסביב, את פלשתים ומואב ויכניעם, וירם את־כבוד עמו.



ויאריכו ירבעם השני מלך ישראל ועזיהו מלך יהודה ימים רבים על כסא מלכותם יתר מחמשים ששים שנה כל־אחד, ובגבורתם וחכמת לבם הניחו לארצם מהאויב מבחוץ, ויגדילו את העשר בבית. עבודת האדמה והמסחר בים הביאו עשר רב לשתי הממלכות, ורבים מבני מרום עם הארץ החלו לחיות חיי תענוגים ותפארה. ויבנו להם בתים והיכלים נהדרים, בתי קיץ ובתי חרף, מצפים שן ומקשטים בפנים במרבדים יקרים מעשה דמשק וארג מצרים, וירבו במשתה ושמחה כל־הימים. והנשים הרבו להתקשט ולהתהדר בבגדי תפארה, חלי ועדיים, ותאהבנה תענוגים משתה ושיר.



אפס, כמו בכל ארץ ובכל־עם, כן היה גם בישראל בימים האלה עניים רבים, אשר חיו חיי לחץ וצער. וכאשר גדל העשר והפאר בחלק אחד מהעם כן נראה יתר עני העניים ורישם. והמסים והמנדה לצרכי הממשלה והצבא היו בעיני עם הארץ תמיד למשא כבד, והפקידים אשר גבו את־המסים לא התנהגו תמיד עם העניים ברחמים. אף היו שרים אשר הקשו לבם באמת ויכבידו ידם על העניים, ושפטים היו אשר לקחו שחד בסתר ויטו דין עני ואביון.



כל־זה היה מעולם בקרב כל־הגוים הקטנים והגדולים אשר היו בימים ההם ואחרי כן. ואיש לא שם לבו להעניים, ואיש לא העיז להוכיח את־השרים התקיפים, אף לא חשב איש את־זה לעול ואון.



רק בקרב עם ישראל קמו נביאים גדולים, נפלאים, אשר לא היה בכל־העמים משלם, והיו הראשונים אשר הרימו קולם לתבוע את־עלבון העני, לדרש משפט צדק, לעמד לימין החלש נגד התקיף. זה כבוד ישראל וזאת תפארתו לעולם.




שאלות: מי מלך בישראל אחרי יהואש? תכונתו ומעשיו? מי היה הנביא חובב ארצו בעת ההיא? מה נעשה ביהודה? תכונת עזיה ומעשיו? מעמד העניים? במה הטין ישראל מכל העמים? מה עשו נביאי ישראל?

––––––––





כט. עמוס. יואל.

הראשון בנביאים האלה היה עמוס, נקד מעיר קטנה תקוע3 על־גבול מדבר יהודה. ראה ראה עמוס את־העשר והתפארה וחיי התענוגים של העשירים ורבי המדינה,, ועני הדלים ורישם והעול אשר עשו להם רבים מהתקיפים, ויתחמץ לבו, ותנח עליו רוח הנבואה, ויבא בית אל, אשר היתה בעת ההיא משכן המלך ירבעם, ויחל לנבא במליצה יפה, בדברים נמרצים, במשלים אשר נשמע מהם כי איש שדה הוא. וידבר על מנהגי בני דורו לאמר:


הוי השאננים בציון

והבטחים בהר שמרון!

השכבים על־מטות שן

וסרוחים על־ערשותם,

ואכלים כרים מצאן

ועגלים מתוך מרבק,

הפרטים על־פי הנבל

כדוד חשבו להם כלי שיר

השתים במזרקי יין

וראשית שמנים ימשחו…..

בימים ההם רעשה הארץ רעש חזק ובצרת וארבה גדול השחיתו את־כל־יבול האדמה. ויוכיח הנביא את־העם ויגד לו כי בגלל רע מעלליו נתכה חמת אלהים עליו, ויעירהו להטיב דרכיו לחסד, למשפט וצדקה.

וידבר על־הרעש:

יי מציון ישאג

ומירושלים יתן קולו,

ואבלו נאות הרעים

ויבש ראש הכרמל.

ויאמר בשם יי:

הנה אנכי מעיק תחתיכם

כאשר תעיק העגלה

המלאה לה עמיר.

ואבד מנוס מקל

וחזק לא ימלט נפשו,

ותפש הקשת לא יעמד

וקל ברגליו לא ימלט

ורכב הסוס לא ימלט נפשו….

ויקרא להעם:

שנאתי מאסתי חגיכם

ולא אריח בעצרותיכם!

הסר מעלי המון שיריך

וזמרת נבליך לא אשמע.

ויגל כמים משפט

וצדקה כנחל איתן!

ויעד במלך וגדוליו כי אם לא יטיבו את־דרכיהם תחרב הארץ. ובית ירבעם יפול בחרב.

ויקרא:

והיה ביום ההוא,

נאום יי אלהים,

והבאתי השמש בצהרים

והחשכתי לארץ ביום אור.

והפכתי חגיכם לאבל

וכל־שיריכם לקינה,

והעלתי על־כל־מתנים שק

ועל־כל־ראש קרחה….

ויקנא אמציה כהן בית אל לכבוד המלכות, וילשן על־עמוס לפני המלך ירבעם, ולא עשה ירבעם מאומה להנביא.רק גזר עליו כי ילך לו מבית אל ומכל־ממלכת ישראל.

יפה ונשגבה מליצת יואל על־הארבה:

הקיצו שכורים ובכו

והילילו כל־שותי יין

על־עסיס כי נכרת מפיכם

כי גוי עלה על־ארצי,

עצום ואין מספר,

שניו שני אריה

ומתלעות לביא לו.

––––

יום חשך ואפלה,

יום ענן וערפל,

כשחר פרוש על־ההרים,

עם רב ועצום!….

לפניו אכלה אש

ואחריו תלהט להבה.

כגן עדן הארץ לפניו

ואחריו מדבר שממה.

כמראה סוסים מראהו

וכפרשים כן ירוצון,

כקול מרכבות על־ראשי ההרים ירקדון,

כקול להב אש אכלה קש,

כעם עצום ערוך למלחמה

בעיר ישקו,

בחומה ירוצון,

בבתים יעלו,

בעד החלונים יבואו כגנב.

לפניו רגזה ארץ,

רעשו שמים

שמש וירח קדרו

וככבים אספו נגהם….




שאלות: מה היה עמוס ומה היתה מלאכתו? לע מה התעורר ועל מה נבא? איה התחיל נבואתו? תכונת מליצתו? מה ידעת על פה מנבואותיו? מי הלשין עליו ואיך התנהג עמו ירבעם?

––––––––





ל. אשור


בימים ההם קמה מצפון לארץ ישראל, בארצות הפרת והחדקל צפונה, ממלכה גדולה, אדירה, חזקה מאד, היא ממלכת אשור. הארץ אשר ישבו בה האשורים, בצפון ארם נהרים, היא רבת נהרים. אדמתה דשנה, פריה, ויושביה היו גבוהי קומה, אמיצי כח, קשים, עזים, אהבי ציד ומלחמה. ככל עמי הקדם חשבו גם האשורים את־הככבים והמזלות וכחות הטבע לאלהים חיים, ובראשם שלשה עשר אלהים גדולים, ויקראו להם בשמות: אסור – אלהי הארץ, הוא אלהי עם אשור; בל – אבי האלהים, הוא אלהי הימים; מרודך נבו – אלהי צבאות השמים; נרגל – אלהי המלחמה; עשתרת – אלת האהבה. שור אביר וארי גדול בעל כנפים היה להם סמל האלהים מהמדרגה התחתונה. עבודתם את האלהים היתה בהדר ותפארה. הכהנים לבשו בגדים יקרים, נהדרים. אהבו הוד והדר בכל־מנהגי חייהם, ולבשו בגדי תפארה, וקשטו בתיהם בכלים יפים. לשונם היתה אחת מלשונות בני שם, וכתב היה להם, אשר קראו לו החכמים כתב היתדות, על־שם צורת יתד אשר לכל־אחת משלש מאות האות שבכתב הזה. ביחוד הצטינו במלאכת הבניה, ובנינוה עיר המלכות, ואחרי כן בבבל, בנו בנינים גדולים, קירותיהם מפתחים פתוחי מקלעות ציצים וצורות בהמות וחיות וציורי מלחמה ונצחונות המלכים. שארית הבנינים ההם גלו חכמי זמננו תחת עיי מפלת הערים העתיקות נינוה ובבל, והם עתה בבתי גנזי העתיקות.



האשורים ומלכיהם היו קשי לב אכזרים מאד. מראה צבאותיהם היה נורא: גבוהי קומה, מזינים מראשם ועד כף רגלם, סדורים בכל, ברכב ופרשים רבים, קולם נשמע למרחוק כנהמת ים, חמלה ורחמים לא ידעו. עם המנצחים התנהגו באכזריות כחיתי טרף: פשטו עורם מעל־בשרם בעודם חיים, נתקו לשונם מפיהם, נקרו עיניהם, שחטו הילדים לעיני אבותיהם, בקעו הרות, עוללים רטשו. כשטף מים כבירים עלו ושטפו על־ארצות לא להם, ובכל מקום אשר דרכה כף רגלם נשאר אחריהם חרבן ושממה. באכזריותם הפילו חתיתם על־כל־הגוים מרחוק, וכל־העמים חלו ורגזו מפני שמע כח הזדון הזה אשר לא ידע רחם.




שאלות: מי הם האשורים? ואיה ישבו? תכונת ארצם? אמונתם? אלהיהם? תכונת עבודתם לאלהיהם? מה אהבו ביתר? לשונם? כתבם? תכונתם הם? איך התנהגו עם המנצחים?

––––––––





לא. בלבולים בממלכת ישראל.


ובעת הרעה הזאת, אשר מצפון, מאשור, נשקפה רעה לכל־ממלכות הארץ, קמו בלבולים בקרב ממלכות ישראל. ירבעם השני מת, וזכריה בנו מלך רק ששה חדשים, ויקשר עליו שלום בן־יבש, וימיתהו, וימלך חדש ימים ותחתיו מלך מנחם בן־גדי, וישחד את־מלך אשור לחזק המלוכה בידו וימלך כעשר שנים ופקחיה בנו מלך כשנתים, ויקשר עליו פקח בן־רמליהו שלישו וימלך תחתיו.



גם ביהודה קמו באחרית ימי עזיהו בלבולים, בעקב סכסוכים בין המלך והכהנים. כי שום שם המלך עזיהו את־כל־לבו לחזק את־ארצו ולהרבות עשר העם וטובו, ויבקש להחליש את כח הכהנים על־העם. ויתנגדו לו הכהנים ויקומו על־ידי זה בלבולים בממלכה. ועזיהו נצטרע בעת הזאת, ויהי יותם בנו מנהיג את עניני המדינה ולא היה לו די כח להעביר את־הבלבולים מן הארץ. ובמות עזיהו מלך יותם בנו (תתכ"ד לפני גלותנו) ויוסף לחזק את־הארץ, ויבן ערים ומגדלים, ויתקן את־בית המקדש ואת־מגדל העפל, וילחם עם עמון ויכם.



והמסחר אשר פרץ בשתי הממלכות בימי המלכים ירבעם ועזיהו התמיד גם עתה, חרף הבלבולים הרבים שקמו בישראל וביהודה. וירב העשר וההרוחה בארץ, ויהי העם מקצהו שטוף בחיי תפארה ושמחה. בני אפרים היו עליזים, קלים, אהבי ששון ושעשועים קשוטים ותמרוקים, משתה ושיר, לטיל בגנים ובשדות בארצם היפה, לעשות חגים ומחולות אנשים ונשים תחת העצים הרעננים, ולהתענג בחייהם. וגם ביהודה, ובפרט בירושלם, רבתה תפארת החיים. הנשים התיפו בכל מיני בשם ותמרוקים, ותתנדרנה ביפי לבושיהן ועדייהן, וקול ששון ושמחה וקול שיר, נבל וכנור, ותף וחליל נשמע בכל חוצות ירושלם.



והסכנה מצד אשור לכל־העמים והממלכות הקטנות וגם לישראל ויהודה גדלה מיום ליום. ולא התקשרו יהודה וישראל בקשר אחד לעמד יחד נגד האויב. ויכרת פקח בן־רמליהו מלך ישראל ברית עם רצין מלך ארם נגד אשור, ויהודה לא נתן ידו להברית הזאת. וינסו רצין מלך ארם ופקח בן־רמליהו, להלחם ביהודה בגלל זה.



והעם לא שם לבו להסכנה, ויוסף לחיות חיי עליזים.




שאלות: מה היה בישראל אחרי מות ירבעם? וביהודה? מה היה בין עזיה והכהנים? אחרית עזיה, מי מלך אחריו? מעמד המסחר והחיים ביהודה וישראל? היסח בין יהודה וישראל? ממי נשקפת להם סכנה?

––––––––





לב. הושע הנביא.


בימי הסכנה האלה לישראל ויהודה יחד קם בקרב ישראל נביא גדול, הושע בן־בארי, ויוכיח את־אפרים וגם את־יהודה את־קלותם ומנהגיהם, ובפרט הפרוד שבין יהודה וישראל, ויראה להם את־הסכנה העתידה לבוא עליהם אם לא יטיבו דרכם. מליצתו חדה כחרב פיפיות, מאמריו הקצרים, המפסקים, מלאים להבה, כעס וחרון, מכים והלמים כהולם פעם:



אפרים רעה רוח ורדף קדים

כל־היום כזב ושד ירבה!

וברית עם אשור יכרתו

ושמן למצרים יובל.


–––


זרעו לכם לצדקה

קצרו לפי חסד…

חרשתם רשע,

עולתה קצרתם,

אכלתם פרי כחש.


־־־


לכן יהיו כענן בקר,

וכטל משכים הלך,

כמץ יסער מגרן

וכעשן מארבה!

ואהי להם כמו שחל

כנמר על־דרך אשור.

אפגשם כדב שכול

ואקרע סגור לבם,

ואכלם שם כלביא

חית השדה תבקעם…

ארפא משובתם,

אהבם נדבה,

כי שב אפי ממנו.

אהיה כטל לישראל

יפרח כשושנה

ויך שרשיו כלבנון.

ילכו יונקותיו

ויהי כזית הודו

וריח לו כלבנון.

ישובו ישבי בצלו

יחיו דגן

ויפרחו כגפן

זכרו כיין לבנון.




שאלות: מי הנביא שקם אז לישראל? תכונת מליצתו? על מה הוכיח את העם בפרט? מה ידעת ממליצתו על פה? ההשתמש בחרוז?

––––––––





לג. ישעיהו הנביא.


גם ביהודה קמו בימים האלה נביאים גדולים: זכריה, מיכה המרשתי, והגדול בכל הנביאים, הוא ישעיהו בן־אמוץ מירושלם, מבני מרום עם הארץ, אמיץ הרוח, בעל רעיונות נשגבים, נעלים, וסגנון מליצתו חזק ונעים, נשגב וצח, יפה ונהדר, שקול ומדיק, עקץ ומכאיב במהתלותיו החדות, אשר אין בכל הנביאים משלו.



מנשי ירושלם בימיו נתן ישעיהו הצורה הבהירה הזאת:

… גבהו בנות ציון

ותלכנה נטויות גרון

ומשקרות עינים.

הלך וטפף תלכנה

וברגליהן תעכסנה

–––

וימנה את־לבושיהן ועדייהן:



העכסים, השביסים והשהרונים,

הפארים והצעדות והקשורים,

ובתי הנפש והלחשים.

הטבעות ונזמי האף,

המחלצות והמעטפות,

והמטפחות והחריטים,

וגליונים והסדינים,

והצניפות והרדידים.

ויוכיח לקציני יהודה את מעשיהם, ויקרא:

למה לי רב זבחיכם, יאמר יי,

שבעתי עולות אלים וחלב מריאים,

ודם פרים וכבשים ועתודים לא חפצתי!

ובפרשכם כפיכם אעלים עיני מכם,

גם כי תרבו תפלה אינני שמע:

ידיכם דמים מלאו!

רחצו, הזכו, הסירו רע מעלליכם מנגד עיני!

חדלו הרע, למדו היטב, דרשו משפט,

אשרו חמוץ, שפטו יתום, ריבו אלמנה!

ויהתל בהם לאמר:

הוי גבורים – לשתות יין!

ואנשי חיל למסך שכר!

ויעד בהם כי אם לא ישובו מדרכם לא יוכלו לעמד בפני האויב. ויתאר את־חיל אשור, את הסדרים הנפלאים אשר בו, את־מראהו הנורא:

… והנה מהרה קל יבוא,

אין עיף ואין כשל בו,

לא ינום ולא יישן,

ולא נפתח אזור חלציו,

ולא נתק שרוך נעליו.

אשר חציו שנונים,

וכל קשתותיו דרוכות,

פרסות סוסיו כצר…

וגלגליו כסופה.

שאגה לו כלביא

ישאג ככפירים

וינהם ויאחז טרף

ויפליט ואין מציל…

ישעיה נבא, כי יבוא יום ומלאה הארץ דעת והשכלה ומלך ישב על כסא יהודה אשר יהיה:

צדק אזור מתניו ואמונה אזור חלציו.

וגר זאב עם כבש ונמר עם גדי ירבץ,

ועגל וכפיר ומריא יחדיו, ונער קטן ינהג בהם.

ופרה ודב תרעינה, יחדו ירבצו ילדיהם

ואריה כבקר יאכל תבן.

ושעשע יונק על חר -פתן

ועל מאורת צפעוני גמול ידו הדה.

והגוים יכתתו

"חרבותהם לאתים

וחניתותיהם למזמרות

לא ישא גוי אל גוי חרב

ולא ילמדו עוד מלחמה!".


  

שאלות: מי היו הנביאים קמו אז ביהודה? ערכו של ישעיהו הנביא? תכונת מליצתו? רעיוניו? איך תאר את נשי ישראל? צבאות אשור וכו' וכו'? על מה נבא לאחרית הימים?

––––––––





לד. אחז מלך יהודה. אחרית ממלכת ישראל.


והמלך אשר מלך ביהודה אחרי יותם, הוא אחז בנו (תת“ט – תשצ”ה לפני גלותנו) היה קצר דעת, רפה לב ושפל נפש וכרוך אחרי תעתועי הגוים לזבח ולקטר על כל גבעה ותחת כל עץ, ולהקריב קרבנות אדם, ויכין תפת בגיהנם להעביר ילדים באש להאליל מלך.



ויתקשרו פקח מלך ישראל את־רצין מלך ארם על אחז ויעלו ירושלם למלחמה. ויעמל ישעיה לחזק את־מלך יהודה ולאמץ את־רוחו, אך אחז לא שמע בקול הנביא, וישתעבד לתגלת פלאסר מלך אשור, ויקח מבית המקדש זהב הרבה וישלח לו, ויקראהו להצילו מהקמים עליו. וישמח מלך אשור כי קראהו מלך יהודה וישראל, ויך את רצין ויקרע ארץ רבה מממלכת ישראל, ויגל רבים מישביה אשורה. וילך אחז דמשק לקבל פני מלך אשור, למען הראות לו כי עבד נאמן הוא לו, וייטב בעיניו המזבח אשר ראה בדמשק ויכתב לאוריה הכהן בירושלם לבנות כתבניתו במקדש, ובשובו היה הוא בעצמו מקריב עליו קרבנות.



ומני אז לא סר אשור מעל־ישראל ויהודה עדי נפלו שתיהן בידיו, והראשונה ממלכת ישראל. פקח נפל בידי קשר, הוא הושע בן־אלה, וינס הושע לפרק עול אשור מעל־צוארו, ויבא בסתר בברית עם מצרים. ויעל שלמנאסר מלך אשור על־שמרון. ויצר עליה. וילחמו הנצורים בעד חרותם בגבורה ועז, ושלש שנים לא יכלו להם האשורים אף כי חילם היה גדול מאד. אך סוף סוף נלכדה שמרון ברעש מלחמה (בשנת תש"צ לפני גלותנו). ויגל מלך אשור את־המלך ואת־עם הארץ (עשרת השבטים) אשורה. ויושב בערי ישראל מבני הגוים ישבי ארצות ממשלתו, ויירשו הם את־שמרון ועריה ויקבלו במשך הימים את־עבודת אלהי ישראל ותורתו. הם השמרונים א־שר שאריתם נמצאת עוד בשכם עד היום הזה. זאת אחרית ממלכת ישראל, אשר יסד ירבעם בן־נבט בקרעו את עם ישראל לשנים. והימים אשר עמדה הממלכה הזאת כמאתים וששים שנה.




שאלות: מי מלך אחרי יותם ביהודה? תכונת אחז ומי נלחם אתו? מה עשה ישעיה? ואיך התנהג אחז? הטוב עשה כי קרא למלך אשור נגד ישראל? מה עשה מלך אשור לישראל הפעם? מי המלך האחרון לישראל? מה היתה ממלכת ישראל וכמה שנים עמדה?

––––––––





לה. יחזקיהו.


ותשאר רק יהודה מכל הממלכה הגדולה הרחבה אשר יסדו דוד ושלמה. אך המלך אשר ישב בעת הזאת על־כסא דוד הרים מעט את־ממלכתו משפלותה. כשש שנים לפני חרבן ממלכת ישראל מלך יחזקיהו תחת אחז אביו, והוא גדל ברוח הנביא הגדול ישעיה ויתר בני הנביאים, ויהי בעל נפש רכה ונדיבה, צדיק וישר, ענו ונח לבריות, ותיק וחסיד בלב תמים, דבק באלהי ישראל ובתורתו בכל־נפשו, זהיר ומתון במעשיו, ורוח המליצה והשירה אשר לו הוסיפה לו חן ונעם. וישם לבו לטהר הארץ מעבודה זרה, ויפתח את־בית יי אשר היה סגור בימי אחז. ויחדש את־עבודת יי בכבוד והדר, במזמורים וכלי שיר, ויעמל בכל־כחו להשיב את־לב כל־ישראל אחרי אלהיהם ואחרי ירושלם. וישלח אגרות בכל־יהודה ושארית אפרים כי יתאספו לעשות הפסח בבית יי ודבריו הנעימים לא שבו ריקם, ויתאסף קהל גדול גם מישראל, ויחגו את־החג בחדש איר ברב פאר והדר, ושמחת כל־העם גדלה מאד. גם שם חזקיה לבו לחזק מעט את־ארצו, ויכין כלי זין טובים לצבאו, ויבצר את־חומת ירושלם. ויך את־הפלשתים וישב את־גבול יהודה עד עזה. ארבע עשרה שנה עבד המלך חזקיה לחזק את־ארצו ויבא בברית את־מצרים וינס אז להשיב ליהודה את־חרותה. ויחדל משלח המנחה למלך אשור. ויעל סנחריב על־יהודה בחיל עצום וכבד מאד. וירא חזקיה כי לא יוכל לעמד לפני חיל סנחריב, ויכנע לפני מלך אשור, וישלח לו זהב הרבה למנחה, למען יעל מעליו. אך סנחריב שלח את־שריו לדרש מחזקיה כי יפתח לפניו את־ירושלם לעשות בה כטוב בעיניו. ויתחזק המלך ויוסף לבצר את־חומת ירושלם ויתפלל ליי כי יגבירהו על־האויב הזה, אף שלח לישעיה לבקש ממנו כי יתפלל גם הוא בעדו לאלהים. ויחזק הנביא הגדול את־לב המלך ויאמר לו בשם יי לבלתי יירא מפני “נערי מלך אשור” כי לא תנתן העיר בידם. ובאמת מהרה הרים סנחריב את המצור מעל ירושלם, כי תרהקה מלך כוש יצא להלחם אתו ויסיע סנחריב את־כל־חילו לקראת תרהקה, אך העד העיד בחזקיה כי בשובו יעשה בו שפטים קשים. ויגדל פחד העם ויגונו ולזה נוסף עוד כי חזקיה חלה ויהי נטה למות. ויבוא ישעיהו ויאמר להמלך כי שמע אלהים את־תפילתו וסרה מחלתו ממנו, וגם מכף מלך אשור יצילהו. והנה ששון ושמחה בחוצות ירושלם: המלך האהוב נרפא, ואיש לרעהו מספר "יצא מלאך אלהים ויך במחנה אשור מאה וחמשה ושמנים אלף איש והנם כלם פגרים מתים וסנחריב שב לארצו ". ויהלל העם את־יי־על־התשועה הכפולה בשירים והלל בבית יי.



וחזקיה אשר היה בעצמו מליץ ומשורר שם לבו להפריח את־הספרות בקרב עמו, ויאסוף אליו חכמים ומליצים, ויצום לאסוף את־כל־המשלים והשירים הקדמונים אשר היו שגורים בפי העם ולהעתיקם בספר, ונביאים ומליצים רבים קמו בימים ההם, ובתוכם גם הנביא מיכה המרשתי. ועל־כן יקראו לזמנו של חזקיה “דור הזהב לספרות העברית”.




שאלות: תכונת יחזקיה ורוח מי פעלה עליו? מה היו המאורעות אשר ארעו בימיו? מה עשה טובת הספרות, ואיך יקראו לזמן ההוא?

––––––––





לו. מנשה. אמון. יאשיהו.


אחרי חזקיה מלך מנשה בנו (חמש וחמשים שנה) ויהי ההפך מאביו בכל: קצר הדעת ורע מעללים, ויתמכר לכל־מיני עבודה זרה, לעבודת ככבים ומזלות, לעבודת האשרה והמלך, וירדף באף וחמה את־הנביאים אשר הרימו קולם נגד מעשיו הרעים, וימיתם.



וגם אמון בנו אשר מלך אחריו הלך בדרכיו, אך לא האריך ימים על־כסא המלכות, כי אחר שתי שנים למלכו קשרו עליו שריו וימיתוהו. ויאשיה בנו אשר ישב על־כסאו היה נער בן שמנה שנים, ולא יכול להטיב מעמד הענינים בממלכתו, והשרים והקצינים הוסיפו ללכת בדרכיהם הרעים כבימי מנשה ואמון. אך כאשר גדל יאשיהו נתן את־לבו לתקן תקונים טובים לארצו, ותהי ראשית מעשהו לתקן את־בית המקדש. ויאמר חלקיה הכהן הגדול לשפן הסופר: “ספר תורה מצאתי בבית יי”. ויגד שפן הדבר להמלך ויצו יאשיהו כי יקראו הספר לפניו. ויתפעל המלך מאד מדברי הספר אשר נקרא לפניו, ויאסף אספה גדולה בבית יי מכל־זקני יהודה וכל־איש ירושלם מקטן ועד גדול, והכהנים והנביאים. ויעמד המלך על־עמוד, ויקרא לפני העם את־דברי ספר הברית, וישביע את־העם להטיב דרכיהם וללכת אחר יי לשמר את־כל־חקיו ומשפטיו. ויבער מהארץ עבודת הככבים ואלהי הנכר וגם כל מיני המכשפים והמכשפות, האובות והידעונים, ואת־התרפים וכל־השקוצים, אשר נראו אז בארץ. ויהי יאשיה דבק בכל־לבו בתורת משה, ויעמל לערות את־רוחה על כל־העם, ונביאים רבים עזרו לו בדבריהם.



והמצינים בנביאים האלה הם: צפניה, חולדה הנביאה,וירמיה הכהן מענתות, הגדול בכלם.




שאלות: מי מלך אחרי חזקיה ותכונתם? תכונות יאשיהו ומעשיו? מה העירו לאסוך אספה גדולה? מי הם הנביאים אשר היו בימיו?

––––––––





לז. הנביא ירמיה ומליצתו.


ירמיהו היה עוד צעיר לימים כאשר התחיל להרגיש בקרבו רוח הנבואה, ויחל להוכיח את־העם ואת השרים על דרכיהם הרעים. מליצתו לא עזה ונשגבה, לא שקולה ויפה כמליצת ישעיה, אך צחה וברורה, מלאה רגשות חמות ונכנסות בלב. דרכי עמו לא ישרו בעיניו, ויקרא:

מי יתנני במדבר מלון ארחים

ואעזבה את־עמי ואלכה מאתם

כי כלם… עצרת בגדים!

איש מרעהו השמרו, ועל־כל־אח אל תבטחו

כי כל־אח עקב יעקב וכל־רע רכיל יהלך,

ואיש ברעהו יהתלו, ואמת לא ידברו

למדו לשונם דבר שקר….

גם הצרות אשר באו על־עמו נגעו בנפשו הרכה, ויקרא:

על־שבר בת עמי השברתי,

קדרתי, שמה החזיקתני!

מי יתן את־ראשי מים,

ועיני מקור דמעה,

ואבכה יומם ולילה את־חללי עמי!

רבים ממשאי הנביא הזה מצטינים ברוח שירה אמתית, ומהם משאו על־מלך מצרים, בהצות עליו נבוכדנצר בכרכמיש:

ערכו מגן וצנה

וגשו למלחמה!

אסרו הסוסים

ועלו הפרשים

והתיצבו בכובעים!

מרקו הרמחים,

לבשו השריונות!

מדוע ראיתי: המה חתים!

נסוגים אחור!

וגבוריהם יכתו!

ומנוס נסו!…

עלי גלעד

וקחי צרי

בתולת בת מצרים,

לשוא הרבת

רפואות,

תעלה אין לך!

אף השתמש ירמיה לפעמים בחרוז במשקל מיוחד ובלשון נפל על־לשון, למשל במשאו על־הבצרת אשר היתה בימיו:

אבלה יהודה

ושעריה אמללו,

קדרו לארץ,

וצוחת ירושלם עלתה!

ואדיריהם

שלחו צעיריהם למים,

באו על־גבים לא מצאו מים,

שבו כליהם ריקם

בשו והכלמו וחפו ראשם.

ופראים,

עמדו על־שפאים

שאפו רוח כתנים…



ויהי ירמיהו כל־הימים מוכיח את־העם ואת־השרים ואת־המלך. בדברים קשים מאד וקנאה גדולה, בגלל עבודת אלהי הנכר אשר לא תמה עוד מהארץ, ובגלל חיי התענוגים אשר היו השרים והמלכים, ובניני הפאר אשר בנו להם בירושלם ואשר לא שמו לבם להטיב לעני ולאביון, ולא שמרו לעשות ככל הכתוב בספר התורה, ובגלל אשר עמלו להגדיל צבא ולהרבות כלי נשק ולבא בברית עם יתר הגוים נגד האיב, ולא בטחו ביי אלהי ישראל כי הוא יושיעם מיד איב.




שאלות: תכונת ירמיהו ומליצתו? מה זה "לשון נופל על לשון "? על מה הוכיח את השרים ואת המלך?

––––––––





לח. אחרית יאשיה. יהויקים.


ויהי באחרית מלכות יאשיה ויעל פרעה נכו מלך מצרים למלחמה על אשור. ולא אבה יאשיה לתת לחיל מצרים לעבר דרך יהודה. ויצא בחרב לקראתו. וינגף חיל יהודה במגדו מגפה גדולה, ויאשיה הכה בחץ ויובא בשערי ירושלם וימת. ויתאבל כל העם אבל גדול על־מות המלך האהוב, וימליכו תחתיו את־יהואחז בנו. אך הנצחון נתן למלך מצרים השלטון על יהודה, ולא אבה פרעה לקים המלוכה בידי המלך אשר בחר העם ברצונו, ויקם למלך על־יהודה את־אליקים, הוא יהויקים בן־יאשיהו, ויתן ענש כסף על־הארץ.



ויהי יהויקים נאמן למצרים, ויקו למצא בה עזר נגד הסכנה אשר נשקפה ליהודה מצפון. ומצרים היתה בימים ההם ארץ חרשת כל־כלי פאר, וחוריה נהגו בהדר תפארה, ויחקו גם יהויקים והשרים את־מנהגי מצרים, ויביאו סוסים ורכב משם, ויבנו היכלי חמד בירושלם, ואף היו אשר עבדו לאלהי מצרים. ויוסף ירמיה להוכיח את־השרים ואת המלך תוכחות קשות. ויקרא על־המלך:



הוי בנה ביתו בלא צדק

ועליותיו בלי משפט,

ברעהו יעבד חנם

ופעלו לא יתן לו…

כי אין עיניך ולבך

כי אם על־בצעך ועל־דם הנקי לשפך

ועל העשק והמרוצה לעשות.

לכן כה אמר יי אל יהויקים

בן־יאשיהו מלך יהודה:

לא יספדו לו הוי אחי והוי אחות!

לא יספדו לו הוי אדון והוי הודו!

קבורת חמור יקבר, סחב והשלך

מהלאה לשערי ירושלם.

וינבא רעות לכל־הארץ ולירושלם. וידבר בשם יי:

אם לא תשמעו אלי ללכת בתורתי אשר נתתי לפניכם, לשמע לדברי עבדי הנביאים אשר אנכי שלח אליכם השכם ושלח, ונתתי את־הבית הזה כשילה, ואת העיר הזאת אתן לקללה לכל־גויי הארץ ".



גם יתר חברי ירמיהו דברו ככה, ובפרט אחד מהם, הוא אוריה בן־שמעיה מקרית יערים, נבא חרבן ושממה רעות גדולות להארץ ולהעם ולירושלם. ותחזק האיבה בין בית המלכות והשרים ובין הנביאים האלה, ואת־הנביא אוריה המית המלך בגלל דבריו אשר לא יכלה הארץ נשא אותם. ואף כל־העם חרה בירמיה על דבריו, ויבקש להמיתו, אך יד אחד השרים, הוא אחיקם בן־שפן, היתה אתו, ולא נתנו ביד העם.




שאלות: אחרית יאשיה? מי המליך את יהויקים? תכונתו ומעשיו? מה היה יחס הנביאים אליו? איך התנהגו הנביאים? איזה נביא הצטין בדבריו הקשים? ומה היתה אחריתו? מה היה רגש העם? איך נצל ירמיה?

––––––––





לט. הסיעות בירושלם. הגלה הראשונה.


בעת ההיא התנשאו הכשדים4 לכח ולעצמה. ונבוכדנצר מלכם הצעיר הכה את־מצרים על־יד כרכמיש שוק על ירך, ויסב את נשקו לקראת יהודה. אז יחלק העם לשתי סיעות: ויהויקים ורוב השרים והעם אמרו לבא בברית את־מצרים ולעמד יחד נגד הכשדים, וירמיה קרא בשם יי להביא את־צוארם בעול מלך בבל, ואחדים מהשרים היו אתו.



בימים ההם קם עוד נביא גדול אחד, הוא חבקוק וירב גם הוא להוכיח קשה את־המלך ואת־השרים. גם במליצתו יש רוח השירה. ומצטינת יתר ב“כפילות הענין במלות שונות”, הסכנה אשר רחפה על־ארצו הכאיבה את־לבו מאד ויקרא:



עד אנה יי שועתי ולא תשמע,

אזעק אליך חמס ולא תושיע!

ויתאר את־הכשדים, “הגוי המר והנמהר ההלך למרחבי ארץ לרשת משכנות לא לו”:

איום ונורא הוא…

וקלו מנמרים סוסיו.

וחדו מזאבי ערב…

ופרשיו מרחוק יבואו

יעופו כנשר חש לאכל…

והוא במלכים יתקלס,

ורזנים משחק לו,

הוא לכל־מבצר ישחק

ויצבר עפר וילכדה…



ולא ארכו הימים, ונבוכדנאצר עמד לפני שערי ירושלם (בשנת ה' ליהויקים). ויכנע יהויקים לפניו ויקבל עליו עול מלכותו, אך בקש תאנה לצאת מהעבדות הזאת. ויהי בשלש שנים אחרי כן ותפשע צור בכשדים. ויאסף נבוכדנצר את־כל־חילו ויצר על־העיר הזאת ימים רבים. ויחשב יהויקים כי באה שעת הכשר גם לו לפרק את־על מלך בבל מעל צוארו. ונבוכדנצר לא יכול באמת להקדיש אז מלחמה על יהודה, רק שלח מעת לעת גדודים להשחית את־הארץ. אך במלך יהויכין, הוא בניהו, תחת יהויקים אביו (בשנת ד' למצור צור), עלה נבוכדנצר על ירושלם וילכדה. ויקח אתו שבי בבלה את־המלך ושריו ועשרת אלפים מגבורי החיל והחרשים הטובים, ושלל רב מאוצרות בית יי ובית המלך.




שאלות: איזה עם התנשא בימים ההם, ומה שם מלכו ואת מי נלחם? מה היו הסיעות אשר קמו אז בירושלים? מי היה עוד נביא בעת ההיא ותכונת מליצתו? מה היו המאורעות באחרית ימי יהויקים ובמלוך בניהו?

––––––––





מ. צדקיה המלך האחרון ליהודה. החרבן.


וישם נבוכדנצר את־צדקיה, מבית יאשיה, למלך על־הארץ, בתנאי כי תהיה יהודה ממלכה שפלה, ומשעבדת להכשדים. ויעש צדקיה כל־אשר בכחו להרים את־הארץ משפלותה. והיהודים היו בעת ההיא חרוצים מאד בעבודת אדמתם, וביבולה הרב: בחטה. שמן ויין ויתר תבואתה, עשו מסחר את־העמים שכניהם, וירב חילם ועשרם. ומהרה אחרי בזת נבוכדנצר את־ירושלם וגלות השרים והקצינים והאמנים שבה העיר הזאת ותהי כלילת יפי, קריה עליזה, משוש לכל הארץ, מלאה סוד משחקים וחמדי לצון. ועמה כבר עלה במדרגה עליונה בהשכלה, ידעו קרא וכתב, אהבו משל ומליצה, אהבו חיים ויתר מהכל חרותם.



ותחזק המחלקת בין שתי הסיעות יתר ויתר. ירמיה הוסיף לקרא בשם יי כי יעבדו את־מלך בבל, ורבים מגדולי המלכות, ואחיקם בן־שפן בראשם, נטו אחריו, אך רוב השרים והעם לא אבו שמע בקול הנביא, ויחליטו לפרק על השעבוד מעליהם ולאזר את שארית כחם במלחמה בעד חרותם. וגם בתוך הסיעה הזאת היו אנשים אשר קראו לעצמם בשם “נביא”, וינבאו לחרות ויחזקו את־לב העם ויקראו גם הם בשם יי לאמר: מהרה אשבר על הכשדים מעל־כל־העמים.



גם בבבל, בתוך בני הגלה אשר הגלתה עם יכניהו, חזקה מחלוקת שתי הסיעות. רוב בני הגלה נשאו את־עינם לארץ מולדתם, ויחזקו משם את־לב העם למלחמה, ושלשה נביאים מתוכם, הם אחאב בן־קוליה, צדקיה בן־מעשיה ושמעיה הנחלמי, הלהיבו את־הגלים לבלתי יתיאשו מארץ מולדתם, ויחזקו את־לבם בתקוות טובות כי מהרה ישובו שנית לארצם החביבה. והנביא יחזקאל בן־בוזי הכהן, מבני הגלה שהגלתה עם יכניה, דבר בזעם וחמה על־עם יהודה ויושבי ירושלם, וינבא כי תנתן העיר בידי מלך בבל וכל־העם ילך בגלה.




שאלות: את מי שם נבוכדנצר למלך תחת יכניהו ומה דרש ממנו? מעמד היהודים ועשרם והשכלתם? תכונת ירושלם? מחלקת הסיעות? בני הגלה בבבל והנביאים שקמו בתוכם?

––––––––





מא. יחזקאל הנביא ומליצתו.


יחזקאל היה בעל דמיון חי וחזק מאד , מליצתו נעימה, מלאה משלים, דמיונות וציורים, רבת מלים, נובעת כמו ממעין, לפעמים חזקה ונמרצה, משכת אחריה בכח חזק, ויש אשר תצטין באמנות נפלאה, למשל משאו על־צור:



בלב ימים גבוליך,

בניך כללו יפיך.

ברושים משניר בנו לך את כל־לוחתים

ארז מלבנון לקחו לעשות תרן עליך

אלונים מבשן עשו משוטיך,

קרשך עשו שן בתאשורים מעיי כתיים.

שש ברקמה ממצרים היה מפרשך

להיות לך לנס,

תכלת וארגמן מאיי אלישה היה מכסך…

תרשיש סחרתך מרוב כל־הון,

בכסף, ברזל, בדיל ועפרת נתנו עזבוניך…

יהודה וארץ ישראל המה רכליך,

בחטי מנית ופנג ודבש ושמן וצרי

נתנו מערבך……

ותמלאי ותכבדי מאד בלב ימים,

במים רבים הביאוך השטים אותך,

רוח הקדים שברך בלב ימים.

הונך ועזבוניך…

מלחיך וחבליך

מחזקי בדקך

וערכי מערכך…

יפלו בלב ימים…




שאלות: תכונת הנביא יחזקאל ומליצתו? במה הצטין? על מה נבא? מה פרוש מלחיך וכו'?

––––––––





מב. החרבן


והעמים מסביב כלם באו בברית נגד הכשדים וישלחו מלאכים ירושלם לבקש כי תתחבר גם יהודה להברית הזאת, והמלאכים לא שבו ריקם. ותתבצר ירושלם מאד עד כי לא האמינו כל־העמים מסביב כי יבא צר ואויב בשעריה, ומצרים הבטיחה לעזר לה.



אז יעלה נבוכדנאצר על־יהודה בחיל כבד מאד, ובשנה התשיעית לצדקיה, בעשרה בטבת, עמד חילו הגדול לפני ירושלם וישם מצור עליה. וילחמו הנצורים בגבורה ועצמה, ושנה תמימה לא יכלו לה הכשדים הרבים והעצומים.



ועד כה ועד כה יצא פרעה מלך מצרים לעזרת יהודה, ויעלו הכשדים מעל ירושלם, ויצאו לקראת פרעה. ותהי תבוסת מצרים שלמה והכשדים שבו לצור על ירושלם. ותגדל המהומה והמבוכה בעיר מיום ליום. וירמיה לא חדל לקרא בשם יי, כי נפל תפל ירושלם בידי הכשדים, ויחפצו השרים להמיתו יען הוא מרפה את־ידי אנשי המלחמה, ויאשימוהו כי חפץ לברח מהעיר ולנפל אל־האיב, וישימוהו בבור, ומעט מעט כלה האכל ויחזק הרעב בעיר מאד עד כי ידי נשים רחמניות בשלו ילדיהן. ומרוב פגרי המתים ברעב פרצה מגפה ותאכל בישבי ירושלם ובאנשי המלחמה, ויצערו מאד, ויתרם היו בלא כח מרעב, ולא יכלו עוד להגן על־העיר.



ותבקע ירושלם, ויבאו הכשדים ויעשו בה הרג רב, ויתפשו את־המלך צדקיה ואת־בניו ויביאום לפני נבוכדנצר. וישחט מלך בבל את־בני צדקיה לעיניו וינקר בידיו את־עיני המלך וישלחהו בבלה וישימהו בבית האסורים. ובעשרה לחדש אב שרף נבוזראדן את־בית המקדש ויחרב את־ירושלם כלה, ויגל הרבה מעם הארץ בבלה (בשנת תרנ"ב לפני גלותנו). ויפקד נבוכדנאצר פקיד על־הארץ את־גדליה בן־אחיקם, אשר היה תמיד מהנטים אחרי הכשדים. ויכהו אחד מזרע המלוכה, והשארית אשר נשארה עוד ביהודה ירדו למצרים, כי יראו מפני הכשדים, ויתרם הגלה נבוזראדן, ותהי הארץ שממה.



זאת אחרית הממלכה הגדולה, הנהדרה אשר יסדו דוד ושלמה ועמדה כחמש מאות שנה.




שאלות: מה היתה ברית העמים נגד בבל? הנלחמו היהודים בגבורה בעד חרותם? מה עשה ירמיה? מתי יכלו הכשדים ללכוד את ירושלים? אחרית יהודה? באיזו שנה חרבה ירושלים? כמה שנים עמדה ממלכת דוד ושלמה?

––––––––






היא חליל אל פול, צפונה מירושלים.  ↩



היא תלזה, צפונה משכם.  ↩



חרבות תקוע מדרום לבית לחם.  ↩



אחד העמים יושבי ארם נהרים (בגדד), באמונותיהם ותכונות רוחם דומים להאשורים, לשונם כשדית קרובה ללשון עברית, ויכבשו את נינוה, ויכינו מלכותם בבבל.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3080