


	
	קיצור דברי הימים לבני-ישראל בשבתם על אדמתם: תקופה ראשונה. ימי הכבוש.
	



א. העממים יושבי ארץ ישראל.


בעבר הירדן מערבה ישבו בעת ההיא עמים קטנים, כלם מבני הכנענים. בדרום עד חברון ישבו החתים; ביבוס, היא ירושלים וסביבותיה ישבו היבוסים, והחוים ישבו בגבעון וסביבות שכם, וצפונה הפריזים, האמורים, הגרגשים והכנענים. כל-העמים האלה דברו לשון כנענית, הדומה ללשון עברית, וישבו בערים קטנות, ובניניהם וכל-מלאכת ידיהם היו גסים, פשוטים. הבעל (השמש) היה להם אלהי האלהים, והאשרה (הירח), היא עשתרת, אשתו, אלת האהבה והאשר, ויעבדו להם על-הבמות ותחת עצים רעננים עבודה נתעבה. להאל מלך שרפו את-בניהם באש, ולאשרה הקריבו את-בנותיהם. לכל-עיר, לכל-קריה קטנה היה מלך, ויש שהיו ערים מספר תחת מלך אחד. על ההרים והגבעות בנו ערי מבצר ושם התבצרו מפני אויביהם. וליושבי העמק היו רכב ברזל, וזה נתן להם כח גדול במלחמה. על חוף הים צפונה ישבו הכנענים בני צור וצידון, עם מנמס, משכיל, בעל מסחר. ועל-חוף הים דרומה בשפלה, ישבו הפלשתים שיצאו מאי כרתים, עם חזק, מסדר, חרוץ במלאכה ומלמד מלחמה.



שאלות: מי ישבו בעת ההיא בארץ ישראל? מה שמות העמים ההם? ואיה ישבו? מה לשון דברו? תכונת בניניהם ומלאכת ידם? אלוהיהם ועבודתם להם? מי הם העמים שישבו על חוף הים ותכונותיהם?
––––––––

ב. כבישת הארץ על ידי יהושע.


ויעבר יהושע ובני ישראל את-הירדן ויחנו בגלגל בקצה מזרח יריחו. ויריחו היתה עיר בצורה בימים ההם, ויצורו עליה בני ישראל ויקיפוה פעמים רבות בתרועת מלחמה וקול שופר, וארון יי אשר בו הלוחות הלך לפניהם. ותפול החומה תחתיה, וילכד יהושע את-העיר ויחרימה לפי חרב. ויעל גם-על-העי, ואף כי יושביה נלחמו בחזקה נגד ישראל לכדה יהושע בתחבלות מלחמה ויחרם גם-אותה לפי חרב. וישמעו החוים יושבי גבעון את-אשר עשו בני ישראל ליריחו ועי וייראו. ויבואו ויכנעו לפני ישראל ויקבלו עליהם להיות עבדים להעדה, ויכרתו להם בני ישראל ברית להחיותם. ומלכי הכנענים התאחדו ויכרתו ברית להלחם עם ישראל, ויעלו על-גבעון להנקם בה על השלימה את-האיב. ויעל עליהם יהושע ויהמם, ויך אותם שוק על-ירך מכה רבה מאד. וישאר נצחון יהושע במלחמה הזאת לזכרון עולם בספר זכרונות המלחמה, הוא ספר “הישר”, לאמר:

"שמש בגבען דם

וירח בעמק אילון!

וידם השמש

וירח עמד

עד יקם גוי אויביו

ויוסף יהושע עוד להלחם, ובגבורותיו הגדולות נפח בישראל רוח גבורה וחבה למלחמה, ויכבש חלק גדול מהארץ ויחלקה בגורל לשבטי ישראל, ויעשם לעם יושב על-אדמתו, תחת אשר היו עד כה נוסעים בעדר, וינהג את-העם כעשרים שנה (ב' תפ“ח – ב' תק”ח) וימת.



שאלות: מי היה ראש העם בראשית כבישת הארץ? איה היה מחנה ישראל בעברם את הירדן? על איזו עיר נלחמו בראשונה? איך היה מנהגם במלחמה ומה עשו לערים אשר לכדו? מה עשו החוים ואיך התנהגו עמהם בני ישראל? מה עשו מלכי הכנענים? מה עשו להחוים? מה היתה אחרית המלחמה הזאת? מה הזכרון שנשאר להמלחמה הזאת? תכונת יהושע? הכבש כל הארץ? מה עשה לישראל? כמה שנים הנהיג את ישראל? ואיה מת?

––––––––

ג. ישראל נאחז בארצו. השופטים.


ויוסיפו בני ישראל להלחם בכנעני יושב הארץ, ותהי המלחמה קשה מאד ותמשך שנים רבות. ויאחזו בני יהודה מנגב לירושלים עד נחל מצרים. ובני שמעון ישבו בתוך נחלת יהודה בקצה נגבה, ובני בנימין על-כתף יהודה צפונה, ובני יוסף מנשה ואפרים נלחמו בכנעני במרכז הארץ ויתנחלו מצפון לבנימין עד נחל קישון. וצפונה נאחזו ישכר, זבלון, נפתלי ואשר. ושם חדש נקרא להארץ, הוא ארץ ישראל.



אפס כי לא יכול ישראל להוריש את-כל- ילידי הארץ כי לא היה קשר חזק בין כל השבטים, ושבט אחד לא היה תמיד עזר להשני, וילחם כל-אחד מלחמתו לבדו. וישארו הפלישתים והצידונים ורבים מהכנענים בפרט יושבי העמק צפונה, אשר היה להם רכב ברזל, וגם היבוסי ישב ירושלם. ויהי במקום אשר מספרם היה מעט ישבו הם בקרב ישראל, ובמקומות אשר הם היו הרבים ישבו בני ישראל בקרבם, ויתחתנו עמהם, וילמדו מעשיהם ומנהגיהם ויעבדו לאלהיהם.



ויהי מעת לעת, ותעז יד הגוים האלה וילחצו את-בני ישראל ויהיו לצנינים בצדיהם, וישסום ויכניעום, וימשלו עליהם. והיה כי יקום גבור חיל בקרב אחד השבטים, והושיע את שבטו מיד לוחציו, והיה לשופט ומנהיג עליו. המה חמשה עשר השפטים אשר קמו בקרב שבטי ישראל במשך כשלש מאות שנה (ב' תקט“ז – ב' תתע”ז) ואלה הם: א) עתניאל, הושיע את-בני ישראל מידי כוש מלך ארם. ב) אהוד, הושיעם מידי עגלון מלך מואב. ג) שמגר, הכה את הפלשתים. ד) דבורה הנביאה, הושיעה את-ישראל מיד יבין מלך כנען. ה) גדעון, הושיעם מידי המדינים. ו) אבימלך בנו. ז) תולע. ח) יאיר הגלעדי. ט) יפתח, הושיעם מיד עמון. י) אבצן מבית לחם. יא ) אילון הזבלוני. יב) עבדון משבט אפרים. יג) שמשון הגבור הושיעם מהפלשתים. יד) עלי כהן הגדול. טו) שמואל הנביא.



שאלות: העל נקלה נאחזו בני ישראל בארץ? איה היתה נחלת כל שבט? הנשאר להארץ שמה כמקדם? ההורישו בני ישראל את כל הגוים? מה היתה סיבת רפיון כוחו של ישראל? מה פעולה פעלה על ישראל ישיבתו עם העמים ילידי הארץ? מי השופטים, מה שמם? וכמה שנים נמשך הזמן הזה?

––––––––

ד.  מעמד העם. מנהגיו.


ובעת שלום עסקו בני ישראל בעבודת האדמה ויוציאו ממנה חטה ושעורה. גפן תאנה ורמון, זיתים ותמרים. בנחלת יהודה נתנה הגפן פריה לרוב, ארץ בני יוסף היתה מברכת בכל-מיני תבואת האדמה. בנחלת אשר היה שמן הרבה מאד. ובסביבות הירדן היה הצרי הטוב. ובעבר הירדן, הגלעד והבשן הצטינו בדגנן ובעדרי צאן ובקר. וירב ישראל מעט מעט בארץ ויתחזק בה. בשילה, בנחלת אפרים, עמד משכן לארון יי אשר בו הלוחות, ולוים מבני לוי היו משרתים אותו, וכהנים מבני פינחס בן אהרן היו מכהנים לפניו, לבושים אפוד, הוא מין בגד עשוי בכסף וזהב, ועליו האורים והתמים להגיד על-פיהם להעם את דבר יי. ובמה גדולה היתה שם להקריב קרבנות ליי אלהי ישראל.



ויהי המקום הזה קדוש לכל-שבטי ישראל, ועלו שמה להקריב קרבן ולשאל את-משפט יי בעניני האמה ואיש בעניני עצמו, וענה הכהן על-פי האורים והתמים והגיד להשאל מה יעשה ואיך יתנהג. אך היו אשר עשו להם אפוד לעצמם ויקריבו קרבנות על-הבמות הרבות אשר היו בארץ. אף היו שעשו להם בביתם תרפים, הם פסלי עץ בצורת אדם. וייחסו להם כח אלהים לשמור ולהגן על-הבית.



הקציר, הבציר, גזת הצאן היו להם ימים טובים. ימי שמחה וחג. יום ראש החדש היה יום חג ומשתה. בימי החגים יצאו הבנות לחול במחולות, בתפים וכלי שיר.



ובשוב העם מנצח ממלחמה יצאו לקראתו הנשים בשירים בתפים ובמחולות. על-כל-מאורע חשוב, ובפרט על-נצחונות העם על-האויב במלחמה טבע העם שירים בדברים קצרים ומליצה חזקה, והשירים האלה נקבצו אחרי כן בשני ספרים, הם ספר “הישר” וספר “מלחמות יי”.



שאלות: ההיה לבני ישראל בימים ההם מקום קדוש אחד, ואיה? מה היה בשילו? מי היו משרתים לפני המשכן והארון? מי היו הכהנים? למה בא העם שמה? עפ"י מה הגידו הכהנים משפט ה' ורצונו להשואלים? מה הם התרפים? איה הקריבו העםם קרבנות? מה היו חגי העם ומנהגיהם? מה תכונת ספרי השירים שהיו להם?



ה.  דבורה הנביאה.


ויתחזק יבין מלך חצור, בקרבת מי מרום, ויכבד עלו על נפתלי וזבלון. וליבין היה חיל גדול ורכב ברזל, וסיסרא שר צבאו היה גבור חיל.



ואשה אחת נביאה, ושמה דבורה בהר אפרים, היתה שפטה בימים ההם, ומכל-קצות הארץ עלו אליה בני ישראל למשפט. ותשלח דבורה לברק מקדש נפתלי ותצוהו בשם יי כי יקבץ אנשי חיל מנפתלי וזבלון ויצא למלחמה על-יבין. ולא אבה ברק ללכת בלתי אם תלך אתו גם-דבורה לחזק את-לב העם.



ותלהב דבורה בדבריה את-לב העם, ויאספו אל-תחת דגלה מבני אפרים, מבנימין, ממנשה, ויעלו גם-הם לישע אחיהם בני נפתלי וזבלון, לקראת חיל יבין על-יד נחל קישון. ויכו דבורה וברק את-כל-מחנה יבין לפי חרב.



וסיסרא שר צבאו נס, ויבוא להחבא מפני הרודפים אל-אהל חבר, אחד מבני הקינים שישבו במקום ההוא, וישכב וירדם שם. ותקח יעל אשת חבר את-יתד האהל ותתקע ברקתו ותמיתהו. ויכנע יבין לפני ישראל.



שאלות: איה היה חצור? מי היה מלך שם ומי שר צבא? במה נצטין מלך חצור? את מי לחץ? מי העיר את העם למלחמה? ההשתתפו גם יתר השבטים? מי העירם להשתתף? תכנת דבורה לברק? איה היתה מלחמתם?


––––––––

ו. שירת דבורה.


ותשר דבורה וברק לאמר:

שמעו מלכים, האזינו רזנים

אנכי ליי, אנכי אשירה

אזמר ליי אלהי ישראל

יי, בצאתך משעיר

בצעדך משדה אדום

ארץ רעשה

גם-שמים נטפו,

גם-עבים נטפו מים.

הרים נזלו מפני יי

זה סיני. מפני יי אלהי ישראל.

בימי שמגר בן-ענת…

… חדלו ארחות

והולכי נתיבות

ילכו ארחות עקלקלות

חדלו פרזון בישראל, חדלו,

עד שקמתי דבורה,

שקמתי אם בישראל.


……………..


באו מלכים נלחמו,

אז נלחמו מלכי כנען ,

בתענך על-מי מגדו…..

מן שמים נלחמו, הככבים

ממסלותם נלחמו עם סיסרא.

נחל קישון גרפם,

נחל קדומים.

נחל קישון.


……….


ארו מרוז,

אמר מלאך יי.

ארו ארר ישביה,

כי לא באו לעזרת יי,

לעזרת יי בגבורים.

תברך מנשים יעל.

אשת חבר הקיני,

מנשים באהל תברך.

מים שאל

חלב נתנה,

בספל אדירים הקריבה חמאה.

ידה ליתד תשלח

וימינה להלמות עמלים,

והלמה סיסרא

מחקה ראשו

ומחצה וחלפה רקתו.


……………


בעד החלון נשקפה ותיבב,

אם סיסרא בעד האשנב:

"מדוע בשש רכבו לבוא?

מדוע אחרו פעמי מרכבותיו?

חכמות שרותיה תעננה.

אף היא תשיב אמריה לה:

הלא ימצאו, יחלקו שלל.


……………….


שלל צבעים לסיסרא,

שלל צבעים רקמה.


……….


כן יאבדו כל-אויביך יי!



שאלות: מה פרוש האזינו? רזנים וכו‘? איה מי מגדו, נחל קישון וכו’? מה היא מרוז? מה חטאו יושביה? מה כונת הדברים מן השמים נלחמו?


––––––––

ז. גדעון. אבימלך. הנסיון הראשון לעשות מלוכה בישראל.


ומדין ועמלק ובני קדם הציקו לבני ישראל מאד. ועלו עם מקניהם וגמליהם הרבים ופשטו על הארץ כמו ארבה והשחיתו את-כל -יבולה. ויזעק גדעון בן-יואש משבט מנשה את-בני שבטו ורבים מאשר וזבלון ויבר מהם את-גבורי החיל, וכל ירא וחרד השיב. ויתן בידי האנשים אשר נשארו אתו שופרות וכדים, ולפידים בתוך הכדים, ויעל על-מחנה האויב לילה. ויתקעו כל-אנשי גדעון בשופרות. וינפצו את-הכדים עם הלפידים, ויריעו ויקראו קול גדול ליי ולגדעון!



ותקם מהומה גדולה במחנה מדין, ויכם גדעון לפי חרב, ויכנע את-מדין ועמלק לפני ישראל.



ויחפצו בני ישראל להמליכו עליהם למלך, אותו ואת בניו אחריו, וימאן גדעון.



ויהי אחרי מות גדעון ויטה אחד מבניו, אבימלך שמו, את לב אנשי שכם להמליכו עליהם, ויהרג את-כל-אחיו למען תהיה המלוכה לו ולביתו. אך הצלח לא הצליח אבימלך לקים את-המלוכה בידו לימים רבים. ומהרה מרדו בו אנשי שכם, ויפול שדוד במלחמתו עליהם.



שאלות: מי היה הראשון אשר נסה לעשות מלוכה בישראל, ואיה? מה היתה כונתו? בן מי היה? מה עשה אביו לישראל? במי בחר גדעון מלחמה? ואת מי נלחם? איך הנהיג את המלחמה? ההכירו לו בני ישראל טובה בגלל מפעלו? במה?

––––––––

ח. יפתח. תכונת בנות ישראל.


גם-השבטים בעבר הירדן מזרחה לא ישבו בשלוה. כי רעצום העמים מסביב. ויהי מימים ויכבידו בני עמון את-עלם עליהם מאד, ויקם יפתח הגלעדי, איש גבור חיל, ויצא בראש בני גלעד למלחמה על-עמון. וידר יפתח נדר ליי לאמר: אם נתן תתן בידי את-עמון, והיה בשובי, אשר יצא ראשנה לקראתי והעליתיהו לך לעולה. ותגבר ידו על עמון ויבסם, ויגרשם מכל-הערים אשר תפשו. ויהי כשובו מהמלחמה, ותצא בתו לקראתו לקדם פניו בשמחה, בתפים ובמחולות, והיא יחידה לו, ויקרע יפתח את-בגדיו, ויקרא: אהה בתי, הכרע הכרעתני! אנכי פציתי פי ליי! ולא נבהלה הנערה מהמות, ואמץ לבה לא עזבה, וברוח גבורה ובחבתה לעמה ענתה: " אבי, עשה אתי כאשר יצא מפיך, אחרי אשר עשה לך יי נקמות באויבי עמנו!



ויקנאו בני אפרים בנצחון יפתח ובני גלעד ויריבו בהם אשר לא קראום להשתתף במלחמה על עמון. ויעלו בני אפרים על-גלעד למלחמה, ויערך יפתח לקראתם ויכם.וילכד את-מעברות הירדן, לבלתי תת להם פליט. והיה בבוא איש לעבור הירדן ויצוו לו השמרים לאמר שבלת, ויאמר סבלת, כי לא ידעו בני אפרים הברת השין, ויכירו אנשי גלעד כי איש אפרים הוא וימיתוהו.



שאלות: מעמד השבטים בעבר הירדן מזרחה? מי היה יפתח? תכונתו, ומה עשה? מה קרה לו עם בתו? תכונת בנות ישראל בעת ההיא? תכונת בני אפרים? במה נבדלו בני אפרים בלשונם?

––––––––

ט. שמשון הגבור.


וממערב לחצו הפלישתים את-ישראל ויכבידו את-ידם בפרט על-דן ויהודה וימשלו בהם. ויהי קרב ומלחמה ביניהם כל-הימים. ויהי בשבט דן איש גבור ושמו שמשון, פרע ראשו מגדל ועשוי שבע מחלפות, כביר כח מאד, בעל תחבולות, ואהב להתל באויב ולהתנקם בו. ויהי לחגא להפלשתים בשמע מעשי גבורותיו ונקמותיו בהם: תפש בידיו כפיר אריות וישסעהו, לכד שלש מאות שועל ויקשר זנב בזנב וישם לפידי אש בין הזנבות וישלחם בשדות פלישתים ויבער כל הקמה והכרמים. הכה בלחי חמור אלף איש מהפלשתים. נתן להפלשתים לאסרהו בעבותות וחבלים חדשים, ויחשבו כי נפל אויבם בידם, ויריעו תרועת שמחה ותצלח עליו רוח גבורה וינתק וימסו העבותות והחבלים מעל ידיו כפתיל נערת בהריחו אש. ובצור עליו פלשתים בעיר אחת להרגהו, אחז בדלתות שער העיר ובשתי המזוזות ויסעם על כתפיו וילך לו.



אך באחרנה נפל שמשון בידי הפלשתים על ידי אשה פלשתית ושמה דלילה אשר פתתהו להגיד לה במה כחו גדול. ויגד לה שמשון כי כחו במחלפות שערותיו ואם יגלח והיה כאחד האדם. ותישנהו דלילה ותגלח שבע מחלפות ראשו ותאסרהו בחבלים, ותקרא: פלשתים עליך שמשון. ולא יכול הפעם שמשון לנתק אסוריו. ויאחזוהו פלשתים וינקרו עיניו, ויהי טוחן בבית האסורים. ויאספו סרני פלשתים לזבח זבח גדול לדגון אלהיהם, כי נתן בידיהם את מחריב ארצם. ויקראו לשמשון לשחק לפניהם והבית מלא אנשים ונשים וטף, בפנים ועל-הגג. לראות בשחוק שמשון. ויעמד שמשון בין שני העמודים אשר הבית נכון עליהם, וישאל מיי כי יחזקהו אך הפעם להנקם נקמה אחת משתי עיניו מהפלשתים, וילפת בעמודים ויקרא:



תמות נפשי עם פלשתים. ויט בכח ויפל הבית על-הברנים ועל-כל-העם אשר בו ויהרגו כלם.



שאלות: מי היה בישראל איש גבור כביר כח? מה היה מראהו? תכונתו? מה הגבורות אשר עשה? איך התנקם בפלשתים? איך נפל בידם? מה נקמתו האחרנה בפלשתים?

––––––––

י. מלחמה על-שבט בנימין.


ויתחזק מעט מעט הקשר בין השבטים, ויהיו משתתפים לפעמים כלם יחד ברגש אחד. רק בני בנימין נבדלו קצת במדותיהם מיתר שבטי ישראל. כלם היו גבורי מלחמה, הרוצים להשתמש בכלי נשק, רומי קשת נפלאים וקלעו אל השערה ולא יחטיאו כזאבים טרפו את האויב ונאמנים איש לרעהו בן-שבטו. אך לאיש זר אשר לא משבטם היו קשים, לא הכניסו ארחים אף עשו לפעמים תועבה לארח, וישחיתו דרכם במדות רעות. ויהי היום ויעבר איש מהר אפרים עם אשתו ומשרתו דרך ארץ בנימין וירד לו היום אצל יבוס. ולא אבה לסור לעיר נכרית ללון שם וילך עד גבעת בנימין ויסר שמה. וישב ברחוב העיר ולא אספו איש הביתה. ואיש אפרתי ישב בגבעה. ויביא את-הארח אליו אל-ביתו. ויסבו אנשי העיר על-הבית, ויאמרו להרע להארח, ויוציאו את-האשה ויענוה כל הלילה, ותמת. ויקח האיש את-גוית אשתו וינתחה לשנים עשר נתחים וישלחם בכל-גבול ישראל להודיעם את הנבלה אשר עשו בני בנימין.



ויקהלו כל שבטי ישראל המצפה1. ויחליטו פה אחד לבער הרעה מקרב ישראל, ויבקשו להמית את-בני הבליעל עושי התועבה. ולא אבו בני בנימין, ויעלו כל שבטי ישראל עליהם למלחמה. ותכבד המלחמה מאד, וילחמו בני בנימין בעז וגבורה, אך באחרונה גברה יד בני ישראל הרבים ויכריעו את-בנימין. וישבעו כי איש מבני ישראל לא יתן בתו לאשה מבנימין.



אולם אחרי כן נחמו ישראל על אשר עשו להשמיד שבט שלם, אפס כי לא יכלו לעבור על השבועה אשר נשבעו וייעצו לנותרים מבחורי בני בנימין אשר לא מצאו להם נשים לאמר:



הנה חג ליי בשילה, וארבתם להבנות אשר תצאנה לחול במחולות, וחטפתם לכם איש אשתו.



שאלות: מה היתה תכונת בני בנימין? מה העיר את בני ישראל למלחמה עליהם? ההטיבו בני ישראל לעשות בזה? מה המעשה הזה מוכיח?

––––––––

יא. עלי. שמואל.


והפלשתים הוסיפו ללחץ – את ישראל, ולא היה איש אשר יעמד בראש העם להנהיגו ולהרים רוחו. עלי, הכהן הזקן אשר היה בשילה, היה טוב ונח לבריות, אך חסר כח להנהיג עם גדול בעת רעה כזאת, ובניו חפני ופנחס היו רעים, ויתנו כל לבם לאכול ולשתות ממיטב הקרבנות ונסכים מהבאים לזבח שם, ולא היו רצוים לעם.



אך נער אחד ושמו שמואל היה משרת במשכן לפני עלי והוא נועד לעשות גדולות בישראל, לתת בו רוח חדשה, פעמים רבות בלילה בשכב הנער לבדו בהיכל יי לפני הארון ונר אלהים אשר היה דלק שם תמיד הפיץ אור כהה, והוא שכב שקוע במחשבות רבות, שמע קול קרא אליו. ויחשב בתחלה כי עלי קרא לו, וירץ אליו ויאמר לו: הנני, כי קראת לי. ויענהו עלי: לא קראתי לך בני, שוב שכב. ויהי זה אות להנער, כי יי קרא אליו, ותחל רוח נבואה לפעמו מהיום ההוא.



ופלשתים עלו למלחמה על-ישראל. ויצאו בני ישראל לקראתם, ויקחו אתם את-ארון אלהים משילה, כי ילך לפניהם במערכה על-האויב. וינגפו ישראל לפני הפלשתים וארון אלהים נשבה. ויהי כשמע עלי את-הדבר, והוא זקן מאד, ויפול מעל הכסא ותשבר מפרקתו וימת.



וארץ פלשתים וישביה נגעו בנגעים רבים. וייראו הפלשתים מפני יד אלהי ישראל, וישיבו לישראל את-ארון האלהים אשר לקחו במלחמה.



שאלות: מה שם הכהן שהיה בשילה? מה היתה תכונתו? מי היה חסר אז לישראל? מה תכונת בני עלי? מי היה שמואל? איך באה בו רוח הנבואה? מה קרה לישראל עם הפלשתים? לארון האלהים? לעלי? למה השיבו הפלשתים את ארון האלהים?

––––––––

יב. פעלת שמואל.


ובין כה וכה ושמע שמואל פשט בכל -הארץ כי נביא יי הוא. ויאסף שמואל בניות ברמה, לא רחוק מירושלים צפונה, אשר שם היה ביתו, תלמידים רבים ויאצל עליהם מרוחו ויהיו גם הם לנביאים. ויהיו עמדים להקות להקות ושמואל נצב עליהם.



ויתנבאו לפניו במליצה ושיר וזמרה. וכאשר צלחה עליהם הרוח התפשטו בגדיהם ויפלו ערמים כל היום וכל הלילה ויתנבאו. וחבלי נביאים היו עברים ממקום למקום ולפניהם תף וחליל וכנור ויתנבאו בדרך. ובכל-פעם אשר היה להעם זבח בבמה באו שמה הנביאים וברכו על הזבח, ואחרי-כן אכלו הקרואים.



ויגדל שם הנביאים בארץ בימים ההם. והיה אם קרה לאדם איזה מקרה, אם אבד לו דבר, או מטר כי לא היה בארץ. או כל דבר מקרה אחר, ובא אל-הנביא, הראה, איש האלהים, והביא לו תשורה, לחם או נבל יין או כסף ושאל לו על אשר קרהו, והגיד לו הנביא את המעשה אשר יעשה ואת-הדרך אשר ילך בה.



אף סבב שמואל בערי ישראל וישפט בין איש לרעהו, ויירב לעשות הטוב והישר, ויוכיחם בדברים להטים כאש על-אשר הם זנים אחרי אלהי הנכר. ויקבץ את-העם המצפתה, וידבר על-לבם להסיר מתוכם את-עבודת הבעל והעשתרות ולעבד את יי אלהי ישראל לבדו והושיעם מיד הפלשתים. ויפעלו דבריו על-העם, ויחזקו את לבם. וירע הדבר הזה בעיני הפלשתים ויעלו על-ישראל למלחמה, אך הפעם גברה יד בני ישראל על-אויביהם. ויכום. ויקח ישראל מיד הפלשתים את-הערים אשר לקחו הפלשתים מישראל, ותקל יד הפלשתים מעל ישראל שנים רבות. ובקרב בני ישראל התחזק הרגש כי כלם עם אחד.



שאלות: איה ישב שמואל? מה היה מנהג הנביאים בניות? איך ומה היו מתנבאים? הישבו הנביאים רק בניות? במה השתמש העם בהנביא בימים ההם? מה היה מנהג האיש בבואו לנביא לשאול דבר מה? מה היתה עוד פעולת שמואל? תכונת דבריו? על מה הוכיח את ישראל? פעולת דבריו? ההיתה פעולתו לרצון לפלשתים? מה עשו הפלשתים? מה היתה אחרית המלחמה הפעם?






היא נבי שמואל.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2953