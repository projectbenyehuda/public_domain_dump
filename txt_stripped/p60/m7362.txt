


	
	שיר לגליל
	




הריך, גליל, ככל ההרים.



צהב וירק וסלעים וכרים.



מבין צלעותיך הצל הקליל.



אולם ההרים – עוד לא זה הגליל.


  


וגם שדמותיך, ככל השדות.



בחיק אדמתם צפונים הסודות



של לחם לבן, של הפרי האציל.



אולם השדות – עוד לא זה הגליל.


  


וכן גם בניך, ככל אנשים.



ימי העמל, ארכים וקשים.



חרתו חריצים עמקים על פנים.



אולם הגליל – לא הוא הבנים.


  


על פני ההרים ובלב הבנים



קסם זכרון מאלפי השנים.



הוא הבוכה בצלילי החליל.



הוא הגליל.


  

נהלל, 29.5.1941






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7362