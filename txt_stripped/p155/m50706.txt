


	
	נגהות
	




בהשבר לבבי בקרבי כחרש

את בשרי בשני נשאתי;

ובשפה לה זרה אתה תשתפך

ותקונן שירתי!





יחד עם כל הנצנים,

נעורה שושנת לבבי;

וברן כוכבי בקר וערב,

השתפכה גם שירת עוגבי…





ובהשמיע קולו הזמיר,

נמס לבבי בדמעותי;

ועת נרדם הטבע מסביב,

נעורו כל חלומותי…


*


כוכבים רבאות

בשמי הרקיע

אך אחד הכוכב

את חשכי יגיה.





ועננה כי תעבור

לכסות כוכבי,

יקפא בי דמי,

ויחשך לבבי.


*


תעלומות כוכבים ושחקים

אגלה, יפתי, בעיניך;

ואבן סוד שיח הפרחים,

עת יזל צוף עדן שפתיך.





ועת ידך הקטנה על ראשי,

לי נפתח כל ספר הקורות;

ולנגה ברק עיני התכלת

אראה עד סוף כל הדורות!


*


מצחך הזך לי רקיע,

יהלו שם כוכבי עיניך;

בלעדיך – צלמות כל חלדי,

כי שמשי – הצחוק על שפתיך!





את אורי, את חיי; בלעדיך

אני רגב בין רגבי אדמה;

כי אך מנגהות עיניך

נפשי בסתר נרקמה.





את חלדי, את אורי וכנורי –

בלעדיך גם זמירות לא אנעים;

כי כל חלום חיי ושירי –

הקסם על שפתי שושנים.


*


לא אבא אל ביתך, יפתי,

כי שם רגעי אשרי נוראים,

כי לא אור פניך וחסדך

מפלסת את בין הבאים;





את את לבבי קורעת,

ומחלקה לכל את הגזרים;

ולמה זה אטבע בדמי

ואעבור עוד בין הבתרים?


*


קומי ונצא השדה,

נשב על גבעה רעננה;

שם אני מושל יחידי

תחת כף רגלך הקטנה!





קומי ונצא האחו,

שם שלות השקט מסביב;

ואהבתנו שם תפרח

בין יתר שושני האביב!





קומי ונצא החרשה,

שם בין הזלזלים יפוח

והסודות מגנזי לבבי

ישב אל אזנך – הרוח.


*


את “אכזריה”?

את רחמניה!

וכנגה השחר

כן זכה ונקיה…





יען “מות בזדונך”?

אך חיים ברצונך;

ועוד טרם תחטאי,

כבר נרצה עונך!





הושיטי כפיך,

האירי פניך;

אל יועם מדמעה,

טל אורות עיניך!





הושיטי כפיך,

האירי פניך,

ומאשר אנכי

בין כל חלליך.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50706