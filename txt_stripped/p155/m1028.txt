


	
	התנועה החדשה
	



התנועה החדשה / יצחק ליבוש פרץ / שמשון מלצר

© כל הזכויות על התרגום שמורות. החומר מובא ברשות בעלי הזכויות.



באירופה המערבית, בין העמים המזויינים זיון כבד, וכל-עוד הם נושמים תחת משא כלי-הזין; באירופה המערבית, במקום שהעתונות של שנאה בין עמים, דתות וגזעים נוגסת ונושכת בכעס-פראים את חח-ברזל שעל פיה; במקום שממשלות משתמשות באנטישמיות ככלי-רעם בשביל היכלות- הזהב, במקום שזקן וצעיר מתהפכים בחלומותיהם על דינאמיט… באירופה המערבית הזאת נכרת עכשיו תנועה חדשה… על-פני הים הסוער-הגועש פורחת יונה, ועלה ירוק של שלום בפיה.

בכל מקום קמות חברות של מוסר, המבקשות שתחדל המלחמה הנצחית בין דתות, עמים, גזעים ומעמדות; שבני- האדם יוציאו את נשק-המרצחים מידיהם; שכל אחד יוציא מתוך לבו את הרשע היושב בקרבו – את האנוכיות; שבני- האדם יתחילו לחיות חיים מוסריים – חיים של יושר, של רחמים.

הם מאמינים במוסריות, שאיננה הברק-החוזר מלהב-החרב המושלפת, ואיננה נעוצה ברובים מתוצרת קרופ, ואיננה נתונה באגרוף הקמוץ, ואיננה הולכת יד ביד עם תועלת-עצמית, עם שוביניזם ועם שנאה דתית!…

והם מאמינים, כי האדם חייב להתעורר משנתו הנוראה ולראות סוף-סוף את האור הבוקע לעיניו! הוא חייב להרגיש סוף-סוף כי הוא אדם, וכי לא האנוכיות בעלת הצפרנים והמלתעות, אלא המוסריות האנושית הטהורה צריכה להיות המצפן המוליך את הספינה על-פני הים!

אתם מניעים ראשיכם בפקפוק! הפעסימיזם שלנו, שעלה וצמח כפטריה-של-כלבים על אשפתו של הזמן האחרון, צמח לילי הוא ומפנה את ראשו הצדה מפני כל קרן-אור…

והעיקר, הרי זה בניגוד לדעתם של הפוסקים האחרונים! כנגד דארוין, ספענצער וליפערט, כנגד שלושת העמודים, התומכים את שמי-המדע אפילו בישיבות ובבתי-המדרשות.

אומרים, כי אותו בטלן-לץ עצמו, שהראה על-גבי כף-היד כיצד צרפת ופרוסיה נלחמו ביניהן, וברקיקה אחת שרקק על היד הטביע כמה גדודים של חיילים משני הצדדים, הוא-הוא גם שהסביר פעם אחת, מהיכן באות המודות המרובות כל-כך של בגדי הנשים.

כל בעל בית־חרושת – אומר הוא – עומדת אצלו חבית מלאה פיסות-פיסות של דוגמאות־בד; מדי פעם בפעם הוא שולח ידו ומוציא פיסת-בד אחת, מייצר בדים הרבה לפי אותה דוגמה – וכך נוצרת מודא חדשה!

ולאחר שסיים את כל החבית, הוא מהפך אותה על פיה, מתחילה מודא חדשה לחלוטין, כזו שהיתה עור בימיה של סבתא יחנא!

איני בטוח שכך באמת הדבר אצל בעלי בתי-החרושת לאריגים, אך בתעשיה הפילוסופית ודאי שכך הדבר!

שיטות ישנות קמות לתחיה וחוזרות ונעשות בחינת מודא חדשה…

במשך הזמן מאבדת השיטה החדשה את בריאותה הטובה, מתחילה משתעלת, נחלית בקצרת – נופלת למשכב, נופחת נפשה ומובלת לקבורה, ובמקומה קם לתחיה שוכן-עפר אחר; פילוסופיה חדשה מימיה של סבתא יחנא – וסבתא יחנא, אם עדיין היא בחיים חיתה, רוקדת מרוב שמחה, שהנה זמנה שלה חזר ובא!

דומה, ״כל דאלים גבר״ פילוסופיה ישנה-נושנה היא, עוד מימיו של אדם הראשון… פילוסופיה ערומה וגלויה, תורת-היער על כל אכזריותה – הכול תלוי באגרוף! העולם הזה אינו אלא לביבה גדולה אחת; מי שהוא חזק יותר, הוא המצליח להקדים ולנעוץ בה את שיניו; מי שפיו רחב יותר ושיניו גסות יותר, הוא הנוגס ממנה נגיסה גדולה וטובה יותר… או כפי שהיו אומרים: העולם הזה כבי-הילולא דמיא – חטוף ואכול, חטוף וזלול!

השיטה הזאת עתיקה כעתיקותם של חיי-הפראים מאז ומעולם.

לא פעם כבר נדמה היה, שהמוסר הזה, היושר הזה של שינים וצפרנים, כבר נתבלה ונתרטט; שכבר הכנסנו את הסמרטוט היקר הזה אל בית-הנכות, וכבר עלה עליו העובש; נדמה היה שאנחנו, בני־האדם, כבר הגענו לכלל הכרה, שאין הדבר הזה נאה אלא לחיות טורפות ולפראים המהלכים ערומים; ואילו אנחנו ראוי לנו לבקש את אשרנו במשהו אחר, גדול, גבוה יותר… ואף-על-פי-כן – – רק נדמוה נדמה לנו! בעלי בתי-החרושת של המאה התשע-עשרה: דארוין, ספענצער, ליפערט, וכל הנגררים אחריהם והמדחיפים מאחריהם, חידשו את התורה הזאת!

דארוין התבונן וראה, כי על־ידי חנוך והרגל, על־ידי חיים באופן מסויים, באקלים מסויים, בתנאים מסויימים – משתנה גופם של אנשים וחיות, ומתוך כך עלה בדעתו לחדש את השיטה הלאמארקית הישנה, האומרת כי האלוהים לא ברא מינים שונים ומיוחדים, וכי מידו לא יצאו אלא חיים בצורה אחת ויחידה; וכי כל המינים, המשפחות והסוגים יוצאים זה מזה במשך הזמן – מין אחד מן הקודם לו; סוג אחד מסוג אחר שקדם לו; והדבר תלוי בשנויים השונים המזדמנים בתנאי החיים… ובכן – מה הדבר הזה מפריע לנו? למה לנו היחוס הנבוב? אדרבא, הרבה יותר מכובד הדבר, שבכוח עצמנו עלינו משפל המדרגה, בכוח עצמנו עלינו למעלת האדם, את הזנב אבדנו, וכל-כך הרבה שכל, כל-כך הרבה יושר רכשנו לנו! לא אחד מחפש בודאי בשנתו את הזנב שאבד, בדומה לאפיקורוס זקן, המחפש את היארמולקה בשנתו, לא אחד רואה בחלומו את היער… אך במשך הזמן סופם של החלומות ושל חפוש-יום-אתמול-כי-עבר שיחדלו, שיעלמו ויישכחו…

אמת אמנם, שבספר בראשית מסופר ספור-המעשה הזה באופן אחר… אלא שמעשה-בראשית אינו כתוב בפשטות, ״כדבר איש אל רעהו״ – הוא מלא סודות; אני רואה משהו אחר, והאלשיך, עליו השלום, אף הוא רואה משהו אחר… מי יודע, שמא כונתו של הכתוב… מי יאמר ומי יגיד מה כונתו של הכתוב? אם ״חמץ״ יכול להיות על-פי קבלה יצר-הרע, ו״מצה״ יצר-הטוב, אף-על-פי ששניהם אינם נזכרים במעשה- בראשית; הרי יתכן שתהיה ״חוה״ כוח-הדמיון, הפאנטאסיה המניעה את האדם לבקש אמיתות חדשות, דרכים חדשות; ויהיה ״עץ הדעת״ – התרבות, ו״הנחש״ – הפקפקנות, הנטיה לפקפק בכל דבר ולשאול: מפני-מה ומדוע, הדבר שאינו מניח לדמיוננו להרדם ומכריח אותו, שיהא מקים כל שעה ושעה שיטות חדשות, בתי-קלפים חדשים, ש״השכל־הישר הפשוט אינו צריך אלא להשיב בהם הבל-פיו, ומיד הם נופלים״…

לפני דורות היו נוטלים לו לדארוין כזה ושורפים אותו על־גבי מדורה. ואילו בזמנים הקרים הללו לא קרה דבר, אלא הוא חי את כל חייו שנועדו לו בידי שמים, ועוד נמצא לו מלומר דתי אחד, שפירש את הכתובים כך שיהיו מתאימים לתורתו שלו; כמובן – למען הכתובים עשה כן, שלא יתבדו, חלילה…

אלא שדארוין נפל עוד על המצאה אחרת. שהרי אפשר להקשות: מפני-מה קצת מן השנויים המופיעים חוזרים ונעלמים והם כלא היו, ואילו אחרים מתחזקים ומחזיקים כברזל ופלדה? בידוע, שלא פעם יארע שנולד עגל בעל שני זנבות, או עם שני-ראשים או שש רגלים – מפני-מה אין נשאר מכל זה שום זכר, ומפני מה כיון שנראתה בעולם הקרן הראשונה, מיד נתחבבה על כל הבהמות וכולן התקשטו בקרנים? והתשובה לכך היא: כל דאלים גבר! החיים אינם אלא מלחמה שאינה פוסקת, יחיד כנגד יחיד, מין כנגד מין ומשפחה כנגד משפחה… הכול נלחמים תמיד, ומי שהוא חזק יותר הוא הגובר – ולפיכך העגל בעל שש הרגלים אבד ונעלם מן הארץ, משום שארבע רגלים הן די והותר, וביחוד – ראש אחד! אבל הפר שצמחה לו פתאום קרן בראשו, ומסתבר שנעשה מיד שור-שנגח, הוא באמת קיים ״פרו ורבו״ כהלכה… והגיעו הדברים עד כדי כך, שנתמלא כל העולם פרים בעלי קרנים, ושאר כל הפרים שנשתיירו בלא קרנים נעלמו מן העולם – או שמתו ולא הניחו אחריהם יורשים או שנאכלו בפשטות על־ידי בהמות אחרות, שכן מחלומו של פרעה בפרשת מקץ נראים הדברים, שלפנים היו הפרות אוכלות זו את זו כדרך בני־אדם לכל פרטיהם! מהיכן צצה וצמחה הקרן הראשונה – דבר זה יודעים השדים והרוחות, העיקר – הקרן צמחה ועלתה כפורחת, והפר המאושר הראשון שזכה בה היה נושא חן בעיני הפרות, הוא העמיר תולדות הרבה ולכולם הוריש את הקרן… ואם אירע לפעמים, שאחר מן הולדות בא לעולם בלא קרן – אחת דתו ללכת לאבוד, בדומה למי שיוצא בלא כלי-זין למלחמה עם אויבים מזויינים יפה-יפה! הבואשים, דרך משל, היו חיים לפנים בדומה לשאר כל חיות ובהמות; פתאום התחיל בואש אחד מזיע ופולט ריח רע – משל לבעל-תשובה, שאפילו צדיק גמור אינו יכול לעמוד בדל״ת אמות שלו… במשך הזמן נאכלו כל שאר הבואשים, ורק מפני הבואש הזה התחילו בורחים, והוא ויורשיו נשארו בחיים, והם פרים ורבים, וריחם כבר מורגש אפילו בספרות… הסרפד היה לפנים צמח כשאר כל הצמחים, אך לפתע-פתאום ובלא שום סבה כלל התחיל סרפד אחר דוקר ומכווה; במשך הזמן נרמסו כל הסרפדים האחרים ונדרסו ונקטפו, ורק המכווה והדוקרני נשאר! וכן כל החיות והבהמות! קצת מן הסוסים אפשר שלא היו להם לפנים זנבות. והנה אותם הסוסים שלא היו להם זנבות היו הזבובים עוקצים אותם, והינצל ניצל רק אותו סוס, שהיה יכול להגיע בזנבו עד לראשו ולגרש את הזבובים.

כללו של דבר, מלחמה שאינה פוסקת, ויש רק צורך בנשק, בכלי־מלחמה!

אלא כל-זמן שכל זה אינו נוהג אלא ביער ובשדה, בין חיות ובהמות… לא איכפת לי; ולא כדאי אפילו לחפש ולהגיע עד חקר-הדבר, מהיכן באו השנויים הראשונים – הקרן הראשונה, הריח הרע הראשון, הזנב הראשון… לא כדאי לנו לבלבל את מוחנו בגלל הדבר הזה, כבר מזמן-מזמן יצאנו מן היער, ואצלנו בני-האדם, נדמה, הפוכים הדברים. הנה צץ לה לושתי המלכה כמין קרן על המצח, לכאורה כלי־זין נאה במלחמה שבין הגבר והאשה, וביותר בין הנשים בינן לבין עצמן, ואף-על-פי-כן –היה כוחו של המוסר גדול יותר מן הקרן: אחשורוש שקל, בשכלם של יועציו, ומצא שהאשה ראוי לה להיות נשמעת לו לבעלה, וכל גבר ראוי לו להיות שורר בביתו, ואפילו הוא חכם כאחשורוש וגם שכור כמותו; ואם הוא מצווה, שהפלונית שלו תכנס, על־פי הפשט הפשוט, פשוטה ומופשטת מכל לבוש ועיטוף… אמנם, אמת הדבר, השלטון שיש לו לבעל כל-זמן שאשתו נמצאת בבית, אינו איתן ביותר… אך ה״יושר״ גבר בכל זאת על הקרן, וושתי היתה אנוסה לותר על כתר-המלכות ולהניח את מקומה לאסתר המלכה.

לעתים קרובות נולדים אנשים בעלי שינים חדות, או אגרופים קשים, או בעלי נשמות של בואשים או של שועלים – אך אנחנו היינו סבורים תמיד, שבשבילם יש לנו בתי־כלא, בתי־סוהר ולפעמים (יישאר נא הדבר בסוד) גם צרור שבטים לחים או לוהטים… עד שמתפטרים מהם… חיינו שלנו, סבורים היינו, כבר הם נמשכים והולכים כמי-הנהר הטהורים… לפעמים נופלת לתוכם אבן כלשהי, עגה כמה עוגות מסביבה, אך מיד היא נעלמת עם עוגותיה גם יחד, ראי-המים מתיישר והמים מוסיפים להלך ולהמשך טהורים ובהירים, כטוהר השמים ובהירותם… אמנם, בעומק גדול יותר שורר קור ושוררת אפלה, והשבוט אינו מניח לו לקרפיון לישון, אך במשך הזמן, סבורים היינו, נציץ גם לשם… במשך הזמן יגיע האדם לידי הכרה, כי האדמה יש בכוחה להזין אנשים פי-עשרה יותר ממה שיש בעולם, וכי אנו צריכים לאמץ את שכלנו ואת ידיעתנו לא בשביל להוציא את פרוסת הלחם זה מפי זה, אלא בשביל לנצל יותר את כוחות-הטבע, שלפי-שעה אינם משמשים אותנו אלא במידה מועטת ביותר. סבורים היינו, כי האחד יוציא את ידו מכיס חברו, והשני יחדל מלמשוך בחטמו של הראשון, ושניהם יחד יפנו אל מפלי-המים, הרועשים ורועמים וזועפים, על שאין מנצלים את כוחם והם מאבדים את עצמם לריק… סבורים היינו, כי הנה בקרוב תתקיים נבואתו של ישעיהו על השלום הנצחי, ובעולם כולו יהיו אנשים מחבקים ומנשקים זה את זה, ואפילו מלאכי-עליון יהיו מתקנאים בנו…

אך הנה באו ספענצער עם ליפערט ואמרו: לא כי! שני הפילוסופים הללו עם כמאה מדחיפים מאחריהם, מוכיחים באותות ומופתים, כי מלבד מה שאנו יוצאי -היער, אנו חייבים גם לחיות כבר לעולמים לפי השולחן-ערוך הנוהג ומחייב ביער… והשולחן-ערוך הזה אין בו אלא סעיף אחר בלבד: כל דאלים גבר! ואידך – פירושא: אגרוף, צפרנים, מלתעות, רציחה, ערמה, בגידה, נבלה – כל מה שאתם מבקשים….

אותה החרב האחת תלויה מעל לראשי כולנו! האגרוף הוא אצלנו גם היושר וגם הישרנות גם יחד! כל החיים, ואפילו של האדם, אינם אלא מלחמה נצחית… יוסי כנגד שמואל, יהודים כנגד נוצרים, צרפתים כנגד גרמנים, לבנים כנגד שחורים, כנגד צהובים – הכול חייבים לשלוח תמיד זה ידיו בשערותיו של זה וזה ידיו בשערותיו של זה, ולמרוט את החטמים, ומי שהוא חזק יותר, הוא המעמיק לנעוץ את שיניו בלביבה…

האגרוף ימיו כימות עולם, כימות היער והחיות הרעות שבו, אלא שהשיטה יש לה עכשיו שם חדש! ״המאבק על הקיום״, כך נקרא הדבר! זה הוא השבוט, המתחבט בתוך מימיו של ספענצער, זו היא המפלצת, המתלבטת בתנועות-פראים כאלה במי-הירוקה הכבדים של ליפערט…

מלחמת-עולם בין אנשים, עמים וגזעים! ואתה אל תתערב בדבר הזה, ידאג כל אחד לנפשו!

כך היו הדברים מעולם, וכך הם חייבים להשאר לעולם! והשיטה שיטה פשוטה עד מאד:

היונים היו לשעבר ממיתים ילדים חולים ובעלי-מומים, כדי שיקום דור שכולו גבורים; והמאה התשע-עשרה רוצה להפטר בעזרת כוח-ההתחרות, המקומם אדם באדם, מכל הלא-יוצלחים שבין בני-האדם, בשביל שיישאר דור שכולו רמאים ומנוולים פקחים ומפוקחים…

החיים אינם אלא מלחמה נצחית – מי שנופל, ודאי שכור היה, או שבאמצע המלחמה נתחשק לו פתאום לפהק… החיים הם כאותו כלונס גבוה שבמוקוטוב, שכולו מרוח סבון, שיהיה חלק וחלקלק; ומי שמצליח לטפס אף-על-פי-כן ולעלות עד לראשו, מקבל פרס נאה: צילינדער עם שעון…

ובמשך הזמן יהיו הכול יודעים לטפס!

                                                                                                    ***


האנוכיות, הדאגה הנצחית לעצמו בלבד, מילוי קיבתו של עצמו– הנה אלה הם, לפי

הפילוסופיה הזאת, השמרים המתסיסים, השאור שבעיסה ההיסטורית, שעליו האנושיות תופחת ומתפיחה, ושבלעדיו היתה נשארת מונחת כאומצה של בצק מיובש בקרן-זוית של העריבה – ועכשיו היא מתרוממת ועולה ועוד מעט תעלה ותגלוש מעל לשולי העריבה! ה״אהבה העצמית״, הנה היא, לפי ספענצער וליפערט, היא היושבת תמיד ליד גלגל-הטויה, הפלך בידיה ואין אצבעותיה פוסקות מלטוות בשבילנו את חוט הציביליזציה!

אפשר מפחידה אתכם העובדה, שהבד הנארג מן החוט הזה מלוכלך מזיעת-עניים ואדום מדמי-נקיים? מה חשיבות יש בכך? הרי מן הבד הזה נעשים חלוקי-שינה יפים כל־כך, וכן זיגים ושאר מלבושי-פאר בשביל עשרה נבחרים… מלחמה נצחית, התחרות נצחית בין אנשים, עמים וגזעים; ואנשים עמים וגזעים יהיו נופלים ונושרים כתפוחים רקובים מעל העץ, עד שלא יישארו בעולם אלא בעלי בתי-חרושת מוכשרים של מאנטשעסטער!

אתם שואלים, אם כל זה מוסרי הוא?

מוסרי? – משיבה לכם הפילוסופיה הזאת – וכי קיימת מוסריות בעולם? והפילוסופים שלנו בקיאים בסוציולוגיה כאדם הבקי בתוך ביתו, והם מוכנים להטביע אתכם במיליון של עובדות, ולהוכיח לכם שכל עם ועם יש לו בזמנו שלו ובמקומו שלו דעות אחרות, מידות אחרות, ומה שלגבי האחד הוא אדום, לגבי השני ירוק הוא, מה שמוחזק אצל אחד מצוה, מוחזק אצל השני עבירה… כיצד אפשר שתהא קיימת מוסריות? כיצד יכולה היא לשמש מנוע במכונתנו, להיות קטר, המוליך את קרונות כל הדורות?

אצלנו מודדים באמות ובקבים ושוקלים באונקיות; ברוסיה מודדים בארשינין וברבעים ושוקלים בזלוטניקים. באירופה נתקבלו המטר והקילו… הפראים מודדים בידיהם, ויש מהם שאינם יודעים כלל לשקול… ואף-על-פי-כן לא יעלה על דעתו של שום אדם לחשוב ולומר: שמא אין מידה ומשקל קיימים כלל?

אנו יש לנו 9 ספרות עם 0; לפנים היו סופרים עד 20, הרומאים היו להם ספרות מיוחדות בשביל 20, 30 וכן הלאה. קצת מן הפראים אינם יודעים לספור אלא עד 5, שש כבר הם נחשבים הרבה, או שאומרים 5 ועוד 1… ואף-על-פי-כן אין שום אדם מסופק בכך, כי שתים ועוד שתים הן בכל־זאת רק 4 לא 3 ולא 7…

אנו משתמשים בכסף של נחושת, כסף וזהב; בקצת ארצות משתמשים גם בניקעל; היונים היו להם גם מטבעות של ברזל, שבטי הפראים עושים מסחר וחליפין בשברי זכוכית, בקונכיות, בקמצוצים של אורז, ואף על-פי-כן כולנו ממוננו חביב עלינו מגופנו, וכולנו יודעים, שהכסף קיים…

אך כשיש מנהגים שונים ודעות שונות אצל עמים, כבר מתחיל העולם מפקפק, אם קיימת מוסריות; וכבר יתכן, כי ״איוב לא היה ולא נברא״, או שהמוסריות נעוצה בחוק-ההתחרות-החפשית – בכברה הזאת, שהיא מפילה מתוך נקבובותיה את כל הפעוט והקטון, ומשמרת בתוכה את כל הגדול, הגס והשמן… בכברה הזאת, שהיא עתידה במשך הזמן לכבור ולברור לנו כמה בעלי בתי־חרושת של מאנטשעסטער ולהפיל מתוכה ארצה מאות מיליונים פועלים…

מה יש לה למוסריות הזאת בשביל העני והאומלל, הנופל תחת משאו? לא יותר מן ההיתר: טפס ועלה גם אתה! תפוס וחטוף גם אתה בדומה לבעל ההגדה של פסח, אין השיטה הזאת יודעת אלא לשון אחת: ״קח את המצה!״ הלביבה מונחת באמצע הרחוב, הזדרז וחטוף ואכול!

                                                                                                    ***


ונדמה היה, שהפילוסופיה הזאת פילוסופיה טובה היא רק בשביל אנשים עשירים או בשביל עמים חזקים, שהפילוסופיה הזאת אפשר לה רק שתהא מונחת בתוך כיס-חזה תפוח מרוב שטרות-כסף ותהיה נסמכת על יער של כידונים, ואילו בני-האדם העניים והעמים החלשים, העלולים לאבוד על נקלה ולעבור מן העולם במלחמה הנצחית, הללו יהיו מחזיקים באידיאלים האנושיים הישנים, ביושר הישן, במוסריות הישנה… אך נתברר, שכל מי שנדמה לו כך לא היה אלא טועה… כאמור, חודרים כבר כהיום הזה ונכנסים ספענצער וליפערט אל בית־המדרש שלנו, גורסים את משנתם בכל הישיבות…

הפרוש לשעבר, מי שהיה חי מתעניות, כבר הוא יודע כהיום הזה שהאבר הטוב ביותר של האדם הוא הקיבה, ושכל שאר האיברים אינם אלא משרתים, ורק היא, הקיבה, עושה את דברי-ימי-העולם, ורק האהבה העצמית היא האורגת את מסכת התרבות!

                                                                                                    ***


על ברכיו של ספענצער יעלה ויצמח דור חדש שכולו חוטפים-ואוכלים, חוטפים-וזוללים…

כיצד צריך לחנך ילדים? ילדים – אומר ספענצער – יש לחנך באופן כזה, שיהיו מסוגלים להיות מאושרים… שיהיה בכוחם לנצל את כל הנחת, שימציא להם הטבע; שיהיו מסוגלים לספוג לתוכם כמו ספוג את כל התענוגות, שימצאו בדרך חייהם…

                                                                                                    ***


כי על כן, אם כל אחד לא יתן את דעתו אלא על עצמו – יהיה לכולם טוב ונוח, מן הסתם!

ספענצער וליפערט נעשים אלוהינו החדשים!

אך גם דבר זה אין בו חדוש!

המצריה הצעירה, שהיו מטילים כל שנה, מימים ימימה, אל הנילוס כקרבן לנהר הקדוש, האמינה אף היא עצמה בקדושתו…

העבדים האמריקאניים נלחמו בשורה אחת עם אדוניהם-משעבדיהם כנגד אותם שבאו לשחרר אותם משעבודם.

האכרים הזקנים שלנו אומרים עד היום, כי טוב היה לעבוד ״פאנשטשיזנא״ מלשלם עכשיו מסים…

ואנחנו, אנו העם העני, החלש והמפוזר בכל העולם, מתחילים מאמינים גם אנו, כי האידיאל של בני־האדם הוא המלחמה הנצחית בין אדם ואדם, עם ועם, גזע וגזע…

השיטה של דארוין-ספענצער-ליפערט, או הליבעראליזם – של-נייר בכללו, עברה על-פני כל אירופה כולה כמין מגיפה. חופש פרושו הזכות, לכבוש לעצמו מקום ליד שולחן-המטעמים; לבחור – פירושו לקנות קולות בעד בצע-כסף ויי״ש, הפארלאמענטים הם בורסאות, שבהן המפלגות עושות מקח-וממכר בניירות פוליטיים, מקום שהצירים-הנבחרים מוכרים אלו לאלו את הקולות הקנויים בהנחה עצומה… ה״עתונות החפשית״, גאותה של המאה הי״ט, אינה אלא ביב גדול של שקר ורמאות…






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/1028