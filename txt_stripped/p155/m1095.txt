


	
	משנת חסידים
	



משנת חסידים / יצחק ליבוש פרץ



ידוע לכל באי עולם, כי האדמו"ר מנימירוב היה עובד את השם מתוך שמחה. ואשרי עין שזכתה לראות את ההתלהבות, ואותה השמחה שהיתה נובעת ממנו כמים ממקור חיים, ונמשכה אלינו, ושפעה והתדבקה בנו, ושכחנו את כל הצרות שבעולם, את כל הפגעים והרשעות…

ישנם צדיקים שזוכים לשמחה אך בשבתות וימים-טובים, ולהצדיק מוונווליץ היה אך ניצוץ אחד של שמחה במוצאי יום הכפורים… אבל רבינו ז"ל זכה לקדושת חגים ומועדים בכל ימות השנה, ועד יום פטירתו היה מלא שמחה, זמרה ורקוד.

– מגלה אני לכם – היה אומר ברוח קדשו – שכל העולם כולו אינו אלא זמר ורקוד לפני הקב"ה… כל העולם כולו זמר, והכל משוררים, הכל מזמרים; כל אות ואות מן התורה הקדושה היא קול נגינה, וכל נשמה שבגוף היא קול נגינה… וכל נשמה ונשמה שבגוף היא אות אחת מן התורה…

וכשם שישנם קולי קולות של נגינה, כך ישנם כלים מכלים שונים לפרוט עליהם את הנגון, וכל קול נגינה מקביל לכלי נגינה מיוחד, ויוצא ממנו כצאת הנשמה מן הגוף… וכל אדם ואדם אינו מזמר אלא הברה אחת מן הנגון והוא מת, והשאר שהוא עושה בעולם הזה קודם הפטירה הוא גנוח ודברים בעלמא…

ומכל ההברות, היוצאות מן הגוף, מצטרף כל הנגון, שהוא הזמר להקדוש-ברוך-הוא.

אבל הצדיק, שהוא המנצח על הזמר (קאפעלמייסטע“ר בלע”ז), יודע הוא את הנגון כולו או חלק גדול ממנו, ועל-כן הוא זוכה לשמחה תמידית.

– הלמדנים בנגלה – היה אומר רבינו – הם כאותם בעלי-המלאכות שהם יודעים לתקן את הכלים לזמר, וגם לעשות כלים חדשים, אבל הם אינם יודעים את הזמר בעצמו ואינם יכולים לפרוט על הנבל שהוא מעשה ידיהם.

אבל הצדיק הנסתר הוא יודע את הנגון, אף-על-פי שאינו יודע לפעמים איך לתקן את הכלי ואינו בקי בתורה.

– הלמדנים – היה אומר – הם הלבוש, ואנחנו האדם, ובלשונו ממש: או“ן מי”ר זעני“ן מענשע”ן; הלמדנים הם הגוף, ואנחנו הנשמה! הלמדנים הם התורה, ואנחנו – סודות התורה…

אשרי האזנים, שזכו לשמוע תורה מפיו הקדוש!

                                                                                         ---


ואשרי העין שזכתה לראות את עבודתו מתוך שמחה! אבל הכול כקלפת-השום כנגד השמחה, שהיתה בחתונת בתו תחי'.

מי שלא היה בחתונת בתו מרת פייגא תחי', לא ראה שמחה מימיו.

אז שרתה רוח הקודש, רוח אור צחצחות, על פני כל הנאספים, למגדול ועד קטן, מאיש ועד אשה, עד הרקחות והטבחות, ושלא להוציא מן הכלל את האכרים, שהביאו אותנו בעגלותיהם אל מקום החתונה. רבינו ז"ל אמר, שהוא מעלה אותם תיכף ומיד למדרגת חסידי אומות-עולם, ואתם יודעים שהוא היה עומד בדבורו תמיד.

הזקן ר' צץ אמר לי, שלא היתה שמחה כזאת מששת ימי בראשית, ואני משער את הרעש, שנתהוה בעולמות העליונים, בשעה שעלה רבינו לרקוד לפני הכלה.

לו היו באותה שעה ובאותו מעמד כל חסרי אמנה שבעולם, כל המתלוצצים והמלעיגים, וראו את התענוג הנפלא, את הקדושה הנוראה, את הזיו והאצילות, מובטח אני שהיו חוזרין בתשובה שלימה והיו מלחכין עפר רגלי הצדיק, ולא היה פוצה פה על ההתנהגות שלו ודובר עתק על פייגא’לי תחי'.

רקודו של רבינו היה תמיד אחד מששים מגן עדן, אבל באותה שעה היה בלי ספק שליש ואולי גם המחצה!

ובצאתו למחלו זרחה עליו השכינה שבעתים, והיה קלסתר פניו דומה לחמה. עיניו הקדושות התלהבו והתלקחו, ולו פרחו יונים באויר היו נשרפות מיד.

כאשר בא, מדדה מעדנות, לאמצע החדר, – נתן באצבעו אות להכלי-זמר לשתוק והוא בעצמו התחיל את הנגון שלו בחשאי, במתיקות ובנעימות של אין-סוף!

נדמו המנגנים, שבתו כלי שיר, הרעש קם לדממה. כל העולם כולו נמשך אחרי דקות הענין, אחרי הרוחניות של הנגון. ואף שהיינו, כנהוג בחתונות, זה בכה וזה בכה, נפנינו כולנו ברגע אחד ופנינו אל האמצע, אל המרכז, ששם עמדו רגליו הקדושות, והרגשנו באותו הרגע, איך שהנגון הרוחני מתפשט בכל אברינו וחודר אל לבותינו ומוחותינו, ואנחנו מתמלאים עריבות דבש ונופת-צופים.

ובמשוך הנגון היה עולה ומתחזק, יורד ומתמלא מתיקות ביותר, ומתרוצץ הנה והנה רצוא ושוב – ומתרבה בזיו ונוגה צחצחות מן האור הנגנז…

ובתוך השלימות הנגון היו גם קולות נפסקים, שהיו רצים מפיו הקדוש כחצים מיד גבור; והרגשנו תיכף ומיד, שאותם הקולות הם השמשים, ששולח הקדוש לבשר לכל באי עולם, שתהיה חופת פייגא’לי למז"ט ובשעה מוצלחת, וקורא את העולם כולו לשוש אתו משוש.

וכן היה! גם רבינו ז"ל הודה אחר-כך, ששלח אותם הרצים לבשר לכל באי עולם לכל החיות והעשבים, להימים והנהרות והאגמים, ולשמים וארץ, לגיהנום ולגן-עדן ולכל הפמליא של מעלה, וביקש אותם אל החתונה…

ותיכף ומיד הרגשנו, שהתגבר החום כפל כפלים, כאילו נתוספו עלינו כפלים כיוצאי מצרים. וכאשר ראה רבינו, שנתאספו כל הקרואים, שב לשלימות הנגון והתחיל לשיר בחתוך-הדבור.

והדבורים הללו היו משולבים ומשוזרים בהנגון, ונדמו לענין מעור אחד, ובאותו הרגע התחיל גם הרקוד…

אשרי עין ראתה זאת!

                                                                                                 ---


ידוע לכל באי עולם, כי אחרי פטירת האדמו"ר מנימירוב, כשקרה מה שקרה לחתנו, נסעתי לקדושים אשר בארץ ולא יכולתי למצוא את שאהבה נפשי. ראיתי גדולים ונוראים, ראיתי פועלים ומתקנים, ובעלי נסים, אך שמחה לא ראיתי.

רובם ככולם הם עובדים את הקב"ה מתוך עצבות ושברון הלב, והמעט מהם, שנתעלו למדרגת העבודה מאהבה ומשמחה, לא באו לשלימות הנגון, חתוך-הדבור והרקוד.

הנגונים שלהם הם משוללי העריבות והמתיקות, והרקוד אינו רקוד מכול וכול. עיני בשר ודם רואות את תנועות הרגלים הכבדות, שאינן יכולות להעקר מן האדמה. והידים אינן זריזות ונמהרות, ועושות יחד עם כל האברים את מלאכתם בעצלות. והדבורים, היוצאים מן הפה, הם דבורים קרים, גנוחים בודדים, ואינם מצטרפים זה לזה: הנגון אומר דבר אחד, הרקוד דבר אחד והדבור דבר שלישי. לכל אחד ואחד משמעות בפני עצמו ואינם עולים בקנה אחד עם הנגון ולא עם הרקוד, והכל נעשה קרעים קרעים, שאינם מתאחים כל עיקר.

פעם הנגון הוא יוצא דופן מן הרקוד; פעם יש לו לרקוד סרח-עודף על הנגון, ופעם כלו הדבורים – והרקוד והנגון עדיין נמשכים.

סוף דבר, אין תענוג ואין בטול הנפש!

כי אך האדמו"ר ידע את התנועות המיוחדות לכל אבר ואבר מן הגוף, והיה יכול להקביל אותן לכל הברות הנגון; והיה יודע איזה קול נגינה יכול להצטמצם באיזה דבור קל, ושלאותו הדבור הקל נצרך אותו קול-הנגינה, ואותה התנועה של אותו אבר.

נחזור לעניננו.

                                                                                                  ---


וכך היה עומד רבינו במרכז, ומזמר, ומתחיל לרקוד.



והרקוד היה מכוון להנגון באותו הכוח ובאותה המתיקות, ואנחנו חונים עליו עגול בתוך עגול ושומעים ורואים את הקולות והרקודים, ושפעו עלינו הנגון והרקוד, והתחלנו כולנו לזמר ולרקוד, וגם הכלי-זמר זרקו את כליהם והתחילו לזמר ולרקוד, ואני זכיתי לזמר ולרקוד פנים אל פנים עם האדמו"ר.

אך החתן שלנו עמד מרחוק ולא נמשך אחרי הנגון.

– רבי! צעקתי אליו – אפילו הכליזמרים מנגנים ושרים, והוא אינו שר!

– אל תירא – ענה לי – בטוח אני במזלה של בתי תחי'!

ואנוכי אמרתי בלבי: רבונו של עולם, אותם הכליזמרים, העבריינים, נמשכו ונכנסו לפני-ולפנים לתוך הנגון, והוא, החתן בעצמו, בר אוריין ובן קדושים, לא בא ולא נמשך אחרי כל העולם כולו. –

ותתעטף עלי נפשי, ורגלי עמדו מלרקוד, ושכחתי את הנגון; ומשברון הלב ומהגעגועים על פייגא’לי תחי' עיני זולגות דמעות, והייתי חפץ לצאת מן העגול, ולתפוש את החתן, ולקרעו כדג. אבל הרבי לחש באזני:

– אל תירא, בשעת הסעודה יאמר תורה לפי הרקוד שלי. וכך הוה…

                                                                                                     ---


את התורה עצמה, שאמר החתן, אינני זוכר עוד. ידוע לכם, שאני אינני מופלג בנגלה, והאדמו“ר אמר עלי: שומר פתאים ה', וזה כל תפארתי. אבל שמעתי, שאמר איזה ענין גדול באיזו סוגיא עמוקה. כל המסובים, שהיו ביניהם גם למדנים גדולים ונפלאים, נמשכו אחרי החיצוניות של התורה, והבינו אותה, והתפלאו עליה, והשתוממו. והדיין המופלג מק”ק קובל אמר, שהראה חריפות שאין למעלה הימנה. אבל אני, שזכיתי לגלוי דעת הצדיק, שתהיה לפי הרקוד שלו, לא נמשכתי אחרי החיצוניות, כי אם אחרי התמצית, והרגשתי בלבבי את הרקוד של הצדיק, שהיה בהחלוק כמעשה האופן בתוך האופן.

ומה שאירע להצדיק אירע להחתן.

החתן ישב בראש השולחן וכל העולם היו מסובין, אך במשך החלוק נמשך כל העולם אחרי החתן, וקם העולם על רגליו לעמוד עליו, והיה הוא המרכז והעולם חונה עליו עגול בתוך עגול.

וגם על פני החתן שרתה השכינה.

מזיו התורה נאצל עליו הוד צדיקים, ומנוגה נגדו נמלא זיו כל פני העולם. אל שפת החתן תלויות כל העינים, שנמשכו ממש כאבק של ברזל אל אבן-שואבת.

והעולם מתמלא תענוג, ונדמה לי שהחתן שלנו הוא מכשף גדול, ואוחז את כל העולם בציצית ראשו, ומושך ואתו אחריו, ובחזקה, מן הבית אל החוץ, מהחוץ אל היער, מן היער למדבריות; שם יעלה הרים, ירד בקעות, יגביה אל כוכבים ויטבע במצולות הים, או ירוץ אתו כברק באויר…

והכול כאשר לכול, כל התנועות שעשה רבינו ברגליו, עשה החתן בידיו!

וגם אחריו נמשך כל העולם, והחלוק היה לוכוח, וירב הרעש והשאון וההמולה, כמו שהיה בשעת הרקוד.

אבל האדמו"ר נשאר על מקומו ואני עומד עליו, כדרכי.

– הראית את הגנב הזה? – אמר אלי בצהלת פנים – הוא חוזר ואומר מה שאמרתי אני ברגלי, ואומר בשם עצמו.

– אבל – הוסיף הצדיק ברוגז קל – כשם שהוא לא נכנס לתוך הנגון שלי, כך לא אכנס אני אל התורה שלו!

הרגשתי שנתקעה מאכלת חדה בבטני.

– רבי – שאלתי בלחש – איזה שורש הוא?

– הוא תלמידו של הגאון מווילנא – ענני.

ואני נדמתי כהלום רעם.

אז אמר אלי הצדיק:

– לך וצו לתת יי"ש להאכרים ומספוא לסוסים…

ועד היום הזה אינני יודע את סוד הדברים הללו…






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1095