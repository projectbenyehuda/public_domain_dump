


	
	תפלה
	




ואני, אלי אלהי ההוד והאור,

כי תקרא לי לא אתלונן

ולא אקונן

על אבדן עולמי, בהגיע התור, –

אך חנני,

כנצר נתעב אל תשליכני – – –

מתה יפה לי ברר!





איני מהרהר אחרי מדותיך,

גזרה היא מלפניך

“לא יראני האדם וחי”…

ואני בלעדיך ראיתי כבר די –

די והותר על אדמתך המשכלת;

ונפשי שואלת

אך אותך, אך לראות פניך –

לא אתלונן,

על אבדן חיי לא אקונן,

אך למיתה יפה נפשי מיחלת…

הנני חפץ לנטות דם,

בהגיע הקץ,

כנטות היום,

כרדתו בהיר וזך,

לקול הזמיר הרך,

לשירת אהבה נוגה

מבין העפאים –

או כהרדם העץ,

החולם והוגה נכאים

בלבוש מלכות, בשלל צבעים,

בדממת שלכת ענגה,

לקול רוחות מנשבות בדממה,

חרש, חרש ובלי הפוגה

על פני האדמה,

למות הולכת

בלאט, בשלכת…


*


“הנך הולך למות!”

– אינך עומד על דמי!

לא נורא לי הוד־הנצח ולא רקבון־הבור!

אך צר לי, שיחד עמי ולדור ודור

יחרב עולמי!





עולמי שלא בא לעולם, כי טרם מלאו ימיו

לצאת לאור,

עם אלהיו הגדולים ועם שמיו –

ממשל הצדק והטוב,

ועם תליה למרעים באמצע הרחוב.




[תרס"ד]










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50716