


	
	צמח נוד
	




במדבר – –

בדמי הליל, בחול

מתגולל פרח נד…

ובאזני הירח

יהמה, יתיפח,

כי צר לו,

צר לו מאד…

"תלוש אני ורך,

בלי כח ולשד…

את שרשי בארץ לא אך,

ואני אך נע ונד…





ומערב עד בקר,

מבקר עד ערב!

כי הנה באות

הרוחות הרעות

ומתקלסות בי בלי הרף…

ויסחבוני

ויטלטלוני

ויצנפוני

מערב עד בקר,

מבקר עד ערב!

ולמה נגרע גורלי

מגורל כל עץ,





ורק אני מתגולל

בלי הרף, בלי קץ…

ורק אני צפוי

לכל עמל ושד…"


*


צר לי עליך,

צמח, צמח נד!




[תרס"ב]










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50713