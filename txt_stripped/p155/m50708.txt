


	
	קינות
	




נקרעה אנחת שירתי

בחזקה ממיתרי הנבל;

ורוח חרישי נשאה

על כנפיו אל מרחבי תבל.





ותעף – וישמע הנהר,

ויכו בזעפם גליו;

ותעף וישמע היער,

וישרק, וירעדו עליו!





ותעבר על עמק וגבע,

ויענו הפרחים אחריה;

והחבצלת אחותה

חורו מבשת פניה!





ותעלה – למרומי הרוח,

שם בעדי כוכבים יבעיון;

ותחדר יריעות שמים – –

מלאכי השרת יבכיון!


*


נהר הנהר גם השתבח

בבדלח המים;

בי – אמר – כוכבים, ובקרבי נטיו

יריעות שמים!





פתאם התכסו שמים ממעל,

כי עלו עננים בסער;

ושמיו נגלו, וכבו המאורות,

ונעכר הגאה, הנהר!


*


כבו שמים ומאורות,

הפרחים הורידו ראשיהם,

וחול ואפר בלי חמלה

תשב הסערה עליהם.





והומיה שורקת הסופה:

"פה חיים תקברו באמש;

וגם את מקומכם לא תכיר

כצאתה בבקר השמש!"


*


רוחי על כל תעלוליך

קובל עליך ומקלל!

ולבבי בדמו יתבוסס

ובלחש אליך יתפלל.


*


הצפור בלי כנף

עוד עוף לא תגביה;

ואם יכבו כוכבים

לא יהל רקיע;





ויאבל החרש

ותשם הגנה,

עת ידם הזמיר

ותבל שושנה.





ושמש אם ידעך

תקפא אדמה!

ובלי אהבתך

תחשך הנשמה.


*


אז טבעתי

בעמק אין סוף של עיניה!

אמריה לא שמעתי,

כי את נפשי בל ידעתי,

אך זמירות לי היו דבריה,

ואמר: חי אנכי!


*


גם תמול מורשי ממחי

כארבה ננערו;

רוחי נחבא אל הכלים –

כי שמי־עיניה נסגרו,

ושפתותיה שרו

על מות־אשרי שיר־אבלים!


*


כוכבי בשורה, כוכבי בקר,

כוכבי תקוה רחמניה!

אתכם תחפיר אך השמש

שמש תאוה נהיה!





אך בחלוני אל תרנו

כי עוד יומי לא יפוח!

צללי נפשי לא ינוסו

ואת תקותי נשא רוח!


*


בהלו נרה על ראשי,

עת עוד יחלתי, קויתי,

משהם וכדכד רגשותי

בלבבי לה מקדש בניתי.





אך עתה מתו תקותי

ורוחי מבכה חלליו;

ובאש נשפט מקדשי

ולבי ריק על גחליו!


*


התדעי, יפתי, הניר,

ששם כל הדורות

זורעים בדמעה?





התדעי, יפתי, הניר,

המגדל אבנים

ומחיה רמה?





התדעי, יפתי, הניר,

ששם בין הקמה

תפרח תקותי?





התדעי, יפתי, הניר,

ששם ידמו יחד

לבי גם אהבתי?


*


האלהים הוא הקורא

תבל ומלאה מתהו,

או האדם לו בורא

אלים בצלמו, כמוהו?





הישנה שם עין צופיה

ויד בספר כותבת,

ו“באו חשבון” השלט

הנורא על שערי המות?





או כותבים אנחנו על מים,

וחורתים בחול את הקורות,

ולעש וסס למאכל

יהיה כל ספר הדורות?





הזורעים כלנו אל קוצים

ובדמעה נרוה אך סלעים?


*


הה כבה נר אהבתי

ומחי – מאכל תולעים!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50708