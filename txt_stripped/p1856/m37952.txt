


	
	שובי יפת עין
	








שובי יפת עין / רני בשיריך

וצאי לקול מחול / תעדי לתפיך

לבשי לתפארתך / כימי נעוריך

השתחוי לאל / כי הוא אדוניך

מה תזלי גולה / בינות מעניך

התעוררי קומי / ושבי בעריך

הן קרבה עתך / יונה, ודודיך

ירוו עדי בקר / הוד צורוניך

בואי יפיפיה / לרעות עדריך

כי ממקור דמעם / יעלו יאוריך

נאוה מענגה / נוגה בבניך

היו כתוא מכמר / גולים גאוליך

מתחננים לבוא / לחסות כנפיך

יהמו כמו יונים / ללין בשדיך

זכרה בני ציון / הן הם יקריך

ספיר ודר גזר/תם הם פניניך

לשלום אסיריך / שאלי, ועליך

יזרח אדניך / עושך ובועליך

טור ישפה יהלום / תעדי באוריך

גם ילבשו צדק / מלכך וכהניך

ובכן בנו לוי / לפני אלהיך

ישיר עלי דוכן / על קרבנותיך

בעלות למזבח / על אח ומוקדיך

אז שלמי פרים / רעיה, שפתיך.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37952