


	
	[ירא האל והכר את־גמוליו] (מתוך השיר"יסוד היראה")
	



[כנראה חי באיטליה במאה הי"ג]






יסוד היראה: שער ההכרה


̮̮ _ _ _ ̮ _ _ _ ̮̮ _ _




ירא האל והכר את-גמוליו / אשר גומל לבריותיו וטובו

ודע כי לא יהי צריך אליהם / אבל צרכי יצוריו נמצאים בו

וכי תאמר עלי-מה-זה בראם / להודיעם גבורת עז רהבו.





פקח עיני לבבך להכיר / אשר תראה בעיני הגויה

וכמה באנוש עין פקוחה / ויביטו ולא יראו ראיה

ויש-עין עצומה תחזה כל / וגם מה-יש במסתר לה גלויה.





אנוש משכיל להכיר את-מקומו / וכל-מעשיו כפי יראה בעצמו

הכי ישקט וימצא אחרית טוב / בעולמו כדי לכתו לתמו

ואם יט על-ימינו או שמאלו / כבר נמר ופג ריחו וטעמו.





ומה-בצע בהכיר האנוש אם / לפיהו לא יישר את-פעליו

הימלט אנוש בין הסלעים / ומכשולים ואם הוא קל ברגליו

ואם אין בו להכיר טוב ושומר / פתאים ישמרהו על-מסליו.





אנוש רוצה להכריח טבעיו / להכיר באשר אין בו ויותר

פרעהו ואל-נא תעבר-בו / שטה מנהו ומעליו תנתר

כיוצא ממסלה הישרה / ותת דרך בחלמיש יחתר.





היה משכיל זמן הבא להכיר / בשעבר ובין את-אחריתו

ותשיג את-אשר לא בא לידך / במה-שבא לידך ועברתו

כאיש צד-צפרים עפות בצפור / אשר צד מתמול שלשם ברשתו.





והכר בדברים עד-אשר לא / עשיתם אם במעש או במבטא

ומה-בצע בהכר אחרי כי / כבר נעשה ומה-תועיל חרטה

התשוב עוד ותשור לחזות עין / אנוש אחר תנקר בעלטה.





אשר יראה ויכיר באחרים / ואם נמצא פתיל שער בעינם

ולא יכיר בעצמו את-אשר בו / עלי מה נפקחו עיניו ואינם

הלא טוב עצמו עיניו ויקל / בעל זרים אשר נושא לחנם.



















את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38434