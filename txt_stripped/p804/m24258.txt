


	
	אשרי הזורעים ולא יקצרו...
	




אשרי הזורעים ולא יקצרו

כי ירחיקו נדוד.



אשרי הנדיבים אשר תפארת נעוריהם

הוסיפה על אור הימים ופזרונם

והם את עדים התפרקו – על אם הדרכים.



אשרי הגאים אשר גאותם עברה גבולי נפשם

ותהי כענות הלבן

אחרי העלות הקשת בענן.



אשרי היודעים אשר יקרא לבם ממדבר

ועל שפתם תפרח הדומיה.



אשריהם כי יאספו אל תוך לב העולם

לוטי אדרת השכחה

והיה חקם התמיד בלי אמר.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24258