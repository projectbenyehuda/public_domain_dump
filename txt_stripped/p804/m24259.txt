


	
	לזורע
	




הבל רגבים שחורים ורוים,

ובעקב כבד תדוש הרגבים;

לשמש המצח השזופה, החזקה, –

    ונטה היד הרחבה

    וזרע על ארץ רבה.



וארשת כחך לזה האדמה,

שלזעתך תמיד כמהה –

עד תעיק על גלמך אדמת־גלים

    נטה היד הרחבה

    וזרע על ארץ רבה.



תשחק שמש לך ולזעתך…

עוד לה יריע זהב־קמתך;

קרא לחייה מאדמת מחשכים.

    נטה היד הרחבה

    וזרע על ארץ רבה.




תרס"ו






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24259