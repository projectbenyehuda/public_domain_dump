


	
	כנטות היום
	




בשקע מדורות־חיינו האדמות

נסיר מעל מצחנו זר־החגיגות

פרוע־העלים והשושנים הנושרות,

ואחר דומם נרד אל הנהרות.



וכנטות היום נעמד על שפתם

בעינים תרות אחרי מרוצתם, –

העזובים והגאים לאין קצה בבדידותם.



ולשטף אדם־הערבים

נפעמים נראה, והנה פרחים באים,

פרחים לבנים

נשאים ביקר על־פני המים – –

משולי גן מאשר נגרפו

בשחוק בצהרים.



וידענו: לעינינו עברו נעורינו.

ובהערב זכרם בנפשנו

יט, יחשיך צל יגון־ערבות על ראשינו.

ואולם ממעל ידרך כוכב אחר כוכב על־פני הרים,

ויקדש לילה גדול וזר עלינו,

ורוח־ערב יגע בנו והמה כעל כנורות שחורים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24253