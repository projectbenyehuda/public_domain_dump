


	
	על מה נבל דגלכם
	




טרם אספתם המחנה

והנה בקעה ענותכם נצחון

טרם אזרתם מתניכם

ותשמיעו הרחמים לנכשלים

ואבק הדרך טרם הרחתם

והנה חללים נפלתם על במתי שקריכם

ואשר מלאם לבם לעבר לפניכם

חלוצים

הן חרב לבם מחמת מליצותיכם

ושביל שעלם הצר כי ראיתם

ותקראו אור לגויים ומלכת עולמים

וכל נלעג וחרש עצכם הדל מעל מזבחכם שדדו

להעמיד כסאות למלוכה

ותעמידו שופטים אשר יעורו עיניכם

ומכי סחרחרת תבונתם כי נעו וכי חגו

ותקראו הנה היתה יד אלהים עליהם

מוגים הייתם מלראות את פניהם

ועל פניהם השוממים

הן היתה החשכה



טרם חצבתם אבן

ותריבו על גילת הכותרת

טרם נעצתם קנה

והנה חלקתם המלוכה







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24275