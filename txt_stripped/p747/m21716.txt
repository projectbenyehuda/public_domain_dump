


	
	תשובה, תפלה וצדקה
	






תשובה, תפלה, צדקה בחנינה אמורות,



שלש אלה התבות נשלבות, קשורות



אחת לאחת בתפלה ורנה



עת לאלהיו ישראל יערך תחנה!



תשובה יעשה טרם יבקש סליחה,



תשובה שלמה מלב ולא בשיחה!



דרך עקש יעזב, ארחות מרעים



להתהלך במישרים את תמים-דעים!



ומי כעם ישראל ידע תפלה?



מי כמוהו יתנה שבח ותהלה?



הקול קול יעקב שחקים קורע



קול תפלתו עולמות בוקע!



ובצדקתך ישרון על כל הגדלת,



מכל-עם עשות צדק השכלת,



צדקת עם נבון צדקה נבונה,



צדקה של חסד, צדקה נכונה!



טובה תשובה אף יפה תפלה



ועל כלן צדקה לה נאוה תהלה



ותהלתה יספר פי עם סגולה



לא אך במלה כי גם בפעולה!



לכן ירחמהו גם הוא עושהו,



סלח יסלח לו אל יוצרהו,



כל חטא ופשע עון ועבירה,



בעבורם יעביר את רוע הגזירה!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21716