


	
	מכל מלמדי השכלתי
	







מלמד דרדקי לא מלמד הוא. מלמד שמו כי כן מקורא, אך לא כשמו כן הוא. משונה
הוא מיתר המלמדים, מלמדי בני ישוכן, כי לא מן הבנים לבד הוא נבנה. הבאים
אליו, זכר ונקבה, בנים ובנות יחדו. קטן וקטנה שם הנה, ואלה שלא למדו
להלוך, על כתף לחדר ישאון.

החדר לקטנים גדול מן החדר אשר לגדולים; לתבת נח נדמה. ואף כי רק בני שם
לפתחו משכימים (בני חם ויפת ממאנים להלוך לחדר), בכל זאת מלא הבית מפה אל
פה עד אפס מקום. פני המלמד שאינו מלמד לא אזכור; הסדור ואותיותיו
המרובעות, העוזר ושבטו, אשת המלמד והמטפחת האדומה אשר כסה ראשה ופניה,
לנגד עיני הנם, ופני המלמד דרדקי לא אזכור עוד. ומדוע? יען כי מלמד הוא.
חסרו לו כל המעלות והמדות אשר לחבל המלמדים הנן לנחלה. הוא לא ישא בחוץ
קולו, כי עוזריו ומשרתיו יאדירו בקול; הוא לא ילך בין רגל לרגל, כי לרגליו
תוכו כל יוצאי ירך יעקב; הוא לא יאריך בתפלה, כי סדר קטנים לו; בקצור,
אין בו אף אחת משבעים מדות שבמלמד. מלמד דרדקי שמו. הניחה דרדקי, אך
מלמד מאן דבר שמיה? אשנה ואשלש. אינני מאמין במלמדותו של מלמד דרדקי. הנני
מבטלו מן העולם. לא אשא שמו על שפתי. שכחתיו, ובמתים אחשבהו. הנני למלמדי
ישראל, שהם מלמדים באמת: קולי אליהם: קרבו. אתיו. שמעו נא המורים, האזינו
המלמדים ואדברה! תורתכם בתוך מעי, תהלתכם במו פי. מה חפצתם ואדברה? מכל
מלמדי השכלתי!






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21736