


	
	בת חוה
	




כי אותך ראיתי פנים אל פנים,



פרצוף צורתך, עדינה בת חוה,



כי נגלה לפני בקסם הדרתו,



אז אותך ידעתי, ידעתי אהבה!



ידעתי מדוע ממרום ככבים



על הארץ השפלה מביטים;



ולמה בני אלים יעזבו שמים



עלי אדמות להתהלך לעתים!



כי על האדמה היא מתהלכת,



הנאוה בבריאה, היפה,



לתאר החן השפוך עליה



תלא כל לשון, תדל כל שפה!



כי אותה אחזה, עין בעין,



במבטה החודר כי בי היא מבטת,



אז ילך לבבי שבי לפניה,



בכל אשר לי תשלוט שלטת!



והיא בכל על תבל מושלת,



תכו לרגליה פצועי האהבה!



היא הורסת, היא בונה ממלכות,



האשה החלשה, בת חוה!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21775