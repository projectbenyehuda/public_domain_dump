


	
	הררי ציון
	






אל ההרים, אל ההרים



הכחולים, הנאדרים;



אל גבהיהם הנשאים,



המופזים, המתולעים



מזהב קרני אור השמש,



בבוא בקר, כי בא אמש;



אל מרומם נפשי כלתה,



מי יתן אבר לה ועלתה



עלי במתי הוד ראשיהם,



חופפה שכינת אל עליהם!



אשא עיני אל ההרים,



להררי ציון ועברים:



שם הלבנון בשלג עולמים



ירים ראשו לשמי רמים;



ומבין רוחב כתפיו,



מני נקרת צוריו, כפיו



מים חיים וטהורים



נוזלים, נוזלים כחוטי אורים,



להפריח ככר, תל –



אדמת ארץ ישראל!



אשא עיני מהלום



אל ההרים אך בחלום–



חזיון לילה ראיתי אותם,



ברוח עפתי על גבעותם!



הררי ציון וירושלים!



לוא כיונה לי כנפים,



אעופה, אשכון על גבותם,



אנשק ואחבק אותם!



גושם עפר לי אבני חן,



גבעות ציון הנן הן!!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21707