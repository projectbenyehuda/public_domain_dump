


	
	אשרי שומרי
	



מד / שמות טז כח – עד אנה מאנתם









ז


אשרי שומרי      שבת בכל דקדוקי ברית מצות      שבת

גלם יציר כף גאלה      שבת דבר מזמור שיר ליום      השבת

הן ארבע אמות יציאות      השבת ואלפים אמה גבול      שבת

זאת ארץ נחלנו בזכות      שבת חדוש עולם נירש בצדק      שבת

טהר כהנה נתן עבור      שבת יקר מלכות בגלל      שבת

כריתת ברית ברשות      שבת לכל קדמה      שבת

מועדים טפלים      לשבת נתלו עלי שמור      שבת

סיח אין להרבות      בשבת ענג מכבד קרוא      לשבת

פלול שבע ברכות      בשבת צעור אבל אין      בשבת

קדש במקושש      שבת רם במן ברך      שבת

שואלי מתים לא יעלו      בשבת תקף כלל גדול אמרו      בשבת.




ח


יום מנוחה הוא לעיף / וגם מרגעה ליגע
/ כי בו שבת ממלאכתך / ונפשת מפעלתך /
וברכת בברכתך / וקדשת בקדשתך / ובה
במעשיך תשמח / ותראה כל דבר טוב בעתו / כי כל
עשית יפה בעתו / אדם ובהמה שוים בה / עבד ואדון
גבירה ואמה / גר ותושב שור וחמור / רחוק וקרוב
בבית ובחוץ / בים ובמדבר ביבשת ובתהום /
ברום ובתחת בחיים ובמתים / במשלח יד ובמהלך
רגל / ובדבור דבר ובמחשבת לב / כי הוא יום ברוך
ובחור ומכבד וקדוש / ובחרו אל ברוך ובחור נכבד
ונקדש בסוד מעלה ומטה.




ט


למול שלשה דברים אלה שבת ומילה ותושיה משלשים ישלשו



קדוש קדוש קדוש / יי צבאות מלא כל הארץ כבודו



קדוש משובתי שבת / קדוש משומרי מילה / קדוש ממשנני תורה

קדוש מדין יפדה שובתי שביתת שבת

קדוש מתפתה יציל שומרי שמור מילה

קדוש מכל רע ימלט משנני שנון תורה.





ממקומו יביט בכל מקום אשר בו משמרת שבת      והוא במקומו

ממקומו ישבית דין ממניחי מנוחת שבת      והוא במקומו

ממקומו יכפיל אתנן מכפילי תענוג שבת      והוא במקומו.















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35893