


	
	התמורה
	




עפר יינק עשב

אותו ילחוך כשב,

כשב יאכל גבר

אותו יבלע קבר.

פיות למלוא ארץ [5]

זה מזה לשבוע,

אך היא תפרוץ פרץ

כל היקום לבלוע;

כי על כל שלחת

מות שר השחת. [10]

היא את כל בלעה

ובטנה לא צבה,

כי בלעה היא קאה

על קיאה היא שבה;

כן בה נתגוללה [15]

כן בה נחלוף סלה.





עפר יינק עשב

אותו ילחוך כשב,

כשב יאכל גבר

אותו יבלע קבר. [20]




* * *




רוח אור אלוה

מלא כל גבוה,

עד בנו ינוח

ולאל שב הרוח.

כי רוחות שמים [25]

נקוו אל קרבנו,

ירדו כמטר מים

על אדמת גונו;

גם הם עוד יזובו

יעלו אף ישובו. [30]





רוח אור אלוה

מלא כל גבוה,

עד בנו ינוח

ולאל שב הרוח.




* * *




חכמה מאל באה [35]

כל מעשיו מלאה,

שם נפש תרענה1

היא אל יאספנה.

כי אשרי הנפש

תרעה בנוה דעת, [40]

תבז ארץ רפש

חכמה אם קוראת;

היא כי תשוב שמה

לעד היא רחמה.





חכמה מאל באה [45]

כל מעשיו מלאה,

שם נפש תרענה

היא אל יאספנה.









הנפש תרעה חכמה – על דרך ‘ורעה אמונה’, תהלים לז,  ג.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38142