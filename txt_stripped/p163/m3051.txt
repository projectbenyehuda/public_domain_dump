


	
	יראת אלוהים
	




למלכת רומא אבדו כלים יקרים, ותודיע בכל ארץ מלכותה לאמר: מי אשר ימצא את האבדה וישיב אותה למלכה עד שלשים יום תתן לו שכר רב, ואם ישיב אותה אחרי שלשים יום – יומת.



וימצא איש יהודי, ושמו שמואל, את הכלים, וישב אותם למלכה אחרי עבור שלשים יום.



ותשמח המלכה מאד, ותשאל את שמואל:



“ההיית בחוץ לארץ?”



– לא, הייתי בביתי, ענה שמואל.



“אך אולי לא שמעת את הדבר אשר הודעתי?”



– לא, ידעתי, ענה האיש.



“מדוע אפוא לא השיבות לי את הכלים בתוך שלשים יום? הלא עתה משפטך למות!”



– חפצתי להראות אותך, המלכה, אמר שמואל, כי לא מיראתי את ענשך הבאתי לך את הכלים, כי אם מיראתי את האלהים.



ותיטב התשובה בעיני המלכה ותסלח להיהודי וגם נתנה לו את השכר אשר הבטיחה.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3051