


	
	הצבי וטבעת הזהב
	



1


מלך אחד הלך היערה לצוד ציד, ויצד צבי צעיר. הצבי עמד לפני המלך ויחרד; רגליו כשלו מפחד, מעיניו ירדו דמעות, והוא הביט בתחנונים אל המלך, כאלו בקש ממנו לשלח אותו חפשי. ויחמל המלך על הצבי ולא חפץ להמית אותו. ויצו לשים על אחת מקרני הצבי טבעת זהב גדולה, לכתוב על הטבעת את היום והשנה ואת שם המלך ולעזב את הצבי לנפשו.



וירץ הצבי בשמחה רבה היערה, והמלך שב לביתו. כעבור זמן רב מת המלך, ואת כסא מלכותו ירש בנו. אך הצבי עוד חי חיי שלוה ביער.



ויחי המלך השני, וימלך, ויזקן, ויחלה – וימת. ועל כסאו עלה בנו יורש העצר, נכד המלך הזקן. והצבי עודנו חי ביער בשלוה.



ויהי היום ויצא המלך הצעיר היערה לצוד ציד. ויבא אל המקום אשר שם צד אבי אביו את הצבי, והנה נפל עוד הפעם הצבי ההוא בידי הצידים. הוא היה חלש מרב זקנה, אך בין קרניו עוד היתה טבעת הזהב. ויבט עליו המלך ויתפלא. פתאם ראה על הטבעת את אשר כתב עליה אבי אביו. – ויספרו את השנים מאז נכתבו הדברים ההם והנה כבר עברו מאה שנה. – מאה שנה של שלוה וענג עברו על הצבי הזה. ואת זה נתן לו המלך הזקן! מה רב החסד אשר עשה. והמלך הצעיר עזב את הצבי לשוב היערה ולחיות בחפש עד סוף ימיו.



אשרי האיש שמעשיו הטובים נזכרים אחר מאה שנה!








הסיפור “הצבי וטבעת הזהב” לפסח קפלן הופיע עם הסיפור “מלך הנערים” לזלמן הלר. שני הסיפורים יצאו לאור בהוצאת “עבריה”, בשנת תרס"ח, 1908, בדפוס י. עדעלשטיין, גאלעווקי 38.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2419