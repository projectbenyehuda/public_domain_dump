


	
	מערת דוד המלך
	



א.


שני בחורים עניים ישבו בבית המדרש. הם דברו על דבר עם ישראל היושב בגלות זה כאלפים שנה ועוד לא בא אליו הגואל.

האחד אמר לרעהו!

“נלכה נא ונבקש את מערת המלך דוד, ונתפלל שם לאל, כי יעיר את המלך הישן, למען ישוב אל עמו ויקבץ אותו מארבע כנפות הארץ ויביאהו לארץ ישראל”.

– אך איך נמצא את המערה? – שאל השני.

“נלך נא ואל יעזר אותנו”.

ויקומו וילכו.

הלכו יומם ולילה, על הרים ובקעות, על שדות ויערות, עברו ערים רבות ומדבריות גדולים, ולסוף באו אל אחו אחד. על האחו עמדה אלה זקנה. על האלה ישבה יונה יחידה, ישבה וצפצפה.

הבחורים נגשו אל היונה ויאמרו אליה:

“יונה יקרה, הגידי נא לנו, איה מערת המלך דוד?”

היונה הכתה בכנפיה וענתה:

– הרבה, הרבה שנים יושבת אני על האלה הזאת. פה היה לי קן יפה, בקן ישבנו אני ורעי, גם ילדים נעימים היו לנו, והנה בא הנשר וטרף את גוזלי, אחריו בא התחמס והרג את רעי, ואחריהם בא הנץ ושדד את קני. מן היום ההוא נשארתי יחידה, והנני יושבת פה על האלה ובוכה יומם ולילה, ומני אז שכחתי את כל אשר ידעתי בימים קדמונים גם לא אזכר עוד איה מערת המלך דוד. לכו מזה הלאה הלאה נכח פניכם עד אשר תבואו אל פלג. הפלג ההוא שוטף ועובר דרך המערה אשר אתם מבקשים והוא יגיד לכם את מקומה.



ב.


הבחורים הלכו, הלכו יומם ולילה, על הרים ובקעות, על שדות ויערות, עברו ערים רבות ומדבריות גדולים, ולסוף באו אל פלג אחד קטן. הפלג הזה שטף בהשקט, לא העיר כל שאון, ומימיו היו אדמדמים.

הבחורים ישבו לנוח, אכלו ארוחתם ואחרי כן נגשו אל הפלג ויאמרו אליו:

“פלג קטן, הגידה נא לנו, איה מערת המלך דוד?”

מי הנהר רגזו, נשמעה אושה קלה, ואזני הבחורים שמעו את המענה הזה:

– הרבה, הרבה יובלות שנים שטפתי במקום הזה. מימי היו זכים וצלולים, בי היו דגים קטנים וגדולים ורמשים שונים, ועל פני צחקוקוי השמש עם הגלים היפים. אז הייתי מלא חיים ואורה, אך יום אחד בא אלי נשר גדול וירחץ במימי את צפרניו. הצפרנים היו מלאות דמי גוזלים קטנים אשר טרף, ואחריו בא התחמס והנץ מגאלים בדם וגם הם התרחצו במימי; מן היום ההוא נרפשו המים, מראיהם נהפך אדם כדם, צחוק הגלים והקוים נעלם מעל פני, כל דגה וכל רמש מתו בקרבי, ונדמה לי כי הולך אני הלוך וחסור ובעוד מעט איבש ואהיה לחרבה, ומני אז שכחתי את כל אשר ידעתי בימים קדמונים, גם לא אזכר עוד איה מערת המלך דוד.לכו מזה הלאה נכח פניכם, עד אשר תבאו אל גבעה אחת קטנה, בגבעה ההיא יש מערה, במערה ההיא יושב איש זקן, הזקן הזה יגיד לכם את מקום המערה.



ג.


הבחורים הלכו, הלכו יומם ולילה, על הרים ובקעות, על שדות ויערות, עברו ערים רבות ומדבריות גדולים עד אשר באו אל גבעה אחת קטנה, על הגבעה צמח דשא רך ויפה, דומה היתה הגבעה אל שאר הגבעות הפוריות, אךבפנה אחת היה חר קטן. הבחורים הבינו כי זאת היא המערה, אשר אמר להם הפלג. באו הבחורים אל המערה, והנה איש זקן יפה, בעל שערות לבנות, יושב על כסא נחמד ובידו מפתח זהב.

“שלום עליכם, זקן נכבד”, אמרו אליו הבחורים.

– עליכם שלום, בחורים יקרים, ענה אותם הזקן.

“הגידה נא לנו, זקן נכבד, איה מערת המלך דוד?”

הזקן קם ממקומו בצחוק נעים ויאמר:

– פה מערת המלך דוד, והנה המפתח בידי. הנה הוא שוכב פה אלפי שנים, שוכב ישן ומחכה עד אשר יתעוררו בני ישראל ויבאו להעיר אותו משנתו, אז יבוא ויושיע אותם ויוציא אותם מגלותם. ובכל השנים האלה אני יושב פה, בידי המפתח, ומחכה ומחכה אל השעה היקרה, שיבאו בני ישראל לבקש את דוד מלכם.

– אשריכם, בחורים יקרים, כי הייתם הראשונים להחיש את גאלת ישראל – הנה המערה!

והזקן נגש אל אחת הפנות, דפק על הקיר בחזקה ויקרא: פתחושערים! אז נפתחה דלת נסתרה והזקן אמר להם:

לכו הלאה הלאה נכח פניכם עד אשר תבאו אל אבן גדולה, סביב האבן מתפתל נחש גדול, זנבו בפיו, ואתם אל תפחדו, אך תקראו שלש פעמים: דוד מלך ישראל חי וקים. בפעם הראשונה יוציא הנחש את זנבו מפיו, בפעם השנית יעלם הנחש ובפעם השלישית תסור האבן ממקומה, ואתם תראו מערה קטנה ויפה. אל המערה הזאת תבאו, שם שוכן במנוחה המלך, ומראשותיו צפחת מים. המים האלה הם מי גן עדן, מי חיי עולמים, והיה כאשר תבאו אל המערה תמהרו להתפלל לאל בעד עם ישראל וגם תשפכו ממי הצפחת על ידי המלך דוד, אז ייקץ משנתו, ישוב אל עמו ויקבץ את נדחיו לעיר הקדש לירושלים.

עוד הזקן מדבר והנה סוסים ורכב אש הפרידו ביניהם והזקן עלה בסערה השמימה והבחורים נשארו לבדם. אז ידעו כי אליהו הנביא הוא…



ד.


במערה ההיא הלכו שעות אחדות, עד אשר ראו אבן גדולה. סביב האבן התפתל נחש גדול ועיניו הנוראות היו לטושות אל האורחים הנודדים.

אך הבחורים לא פחדו. הם קראו במנוחה את הדברים:

“דוד מלך ישראל חי וקים”

שלש פעמים. בפעם הראשונה הוציא הנחש את זנבו מפיו, בפעם השנית נעלם מן המקום ההוא ובפעם השלישית סרה האבן ממקומה.

לעיני הבחורים נגלה חדר יפה מלא הוד, והם באו אל תוכו.

בחדר היה אור גדול, קירותיו מכסים זהב ומרצפים מרגליות נוצצות. באמצע החדר עומדת מטת זהב ובה שוכב על מרבד יקר המלך דוד. פניו מאירים ומפיצים קוי נגה כשמש ביום צח. למראשותי המלך חנית וצפחת מים למרגלותיו דולק נר דונג, על הקיר תלוי כנור, ועל השלחן מנח ספר תהלים.

למראה ההוד והברק אשר בחדר נבהלוהבחורים, ומרב פחדם שכחו להתפלל לאל וגם לא שפכו ממי הצפחת על ידי המלך דוד.

אז נשמע פתאם קול רעם גדול, ומתוך הרעם נשמע להם קול קורא:

“אוי לכם בחורים כי אחרתם את השעה!”.

ופתאם קמה סערה גדולה בחדר. הנר כבה, מיתרי הכנור החלו לרעד ולהוציא קולות משנים. קוי הזהר נעלמו מעל פני דוד. הבחורים נדחפובכח נסתר החוצה, והנה לעיניהם מדבר שמם, אין מערה ואין אבן, רק שמים קודרים ומדבר.

הבחורים רצו, רצו יומם ולילה, רצו דרךהרים ובקעות,דרך שדות ויערות, עברו ערים רבות ומדבריות גדולים עד אשר שבו לבסוף אל עירם ואל מולדתם.

אז באו אל בית המדרש ושם ישבו ובכו את שארית ימיהם, בכו על גאלת ישראל, שהיתה בידם להביא ולא הביאו.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3371