


	
	לאיילה
	



איילה, יום ב', כ“ט תשרי תשי”ב





מה שיה יה! אני יושב לכתוב אליך. הצרה היא שאני
שטוף-שינה כל הימים וכל הלילות. כשאני רק מתיישב, מתחיל לאסוף עשתונות
לשוחח עמך – אני נשען, רק לרגע שני רגעים, על הכר ונרדם מיד. והן כל הימים
בשכבי בבית-החולים “כתבתי” אליך. “כתבתי” בלי הרף. רק היד לא יכלה להחזיק
בעט. והתנחמתי: הנה אבריא ואנוח. – אז אכתוב לך. ומה השינה הזו? הנה שלשום
בערב ביקרוני רינה שלך וצלילה דובי (תלמידה אהובה שלי היתה, ועתה היא
מדריכה, מורה לתנ"ך, בחברת נוער “שלכם”). נתפתחה “שיחה” – בינינו (הן
אומרות שזו היתה “הרצאה”) על התנ“ך, על סיפורי התורה. כשעתים ארכה “השיחה”
– אחר זה לא יכולתי להירדם, כדרכי כשאני מתרגש קצת: אחרי קונצרט בתל-אביב
בהיותי תלמיד הקונסרבטוריה “שולמית”, אחרי שירה במקהלה אחרי שיעור “מוצלח”
בתנ”ך, אחרי קריאת ספר רציני (אחי, גיבורי התהילה"). ו“השיחה” הזאת עם שתי
הילדות הן היתה מכתב אליך, אליך. אחד המכתבים הרבים החתומים בלבי אליך זה
ימים ולילות. והנה באו חברותיך ו“תחטופנה” את המכתב - וסליק! וגם מנוחתי
התעופפה אחריהן… אולי מגע המבט החי, אולי מגע הקול החי הם המעוררים אותי.
ובפנותי אליך - רחוק מן העינים – רחוק מן הלב? האבד לי הכשרון לחיות
בחלום, בדמיון? בלב? הן כל הימים חלמתי “אותך”. הזיתי “אליך”… בקיצור:
בלי אקדמות ואנסה לספר לך כל אשר קרה לי, כל המסות אשר עברו עלי “מאז ועד
היום”.

בלילה שכבתי ער כי לא יכולתי להירדם. ראשי כאב וסביב
לעינים לחץ. לא רציתי להעיר את סמדר ואת אמא, גם לא רציתי להטריד את ד"ר
קלנר, להזעיקו אלי. קמתי והלכתי אליו. מצאתי מקל ונשענתי עליו למען הבטחון.
תעיתי קצת בדרך, לסוף העירותי את זרובבל, גם את אמא של צופר, וזרובבל
הראה לי את ביתו של קלנר. זה נתן לי “שני כדורים בראש” כמקובל בינינו.
דיברתי אתו בבטחון כזה שהוא ליווני רק צעדים אחדים והניח לי ללכת לבדי
הביתה. ושוב תעיתי. טיפסתי על ערימות אבנים, על תילי אדמה גרופה, ונדמה לי
שגם הגעתי לבריכת השחייה אשר מעל לביתנו. הסתובבתי עוד הרבה בין הבתים
והגעתי סוף סוף, כנראה, הביתה, כי בבוקר מצאתני אמא שוכב חסר הכרה במיטתי
אז העבירוני לחדרי-החולים, ואחרי כמה ימים העבירוני לבית-החולים בעפולה. גם
שם שכבתי כנראה יותר מימים אחדים. ומכל אלה – היום איני זוכר כלום.

מרגע עזבי את קלנר נשארו לי רק זהרורים דקים של זכרונות.
אני זוכר את אמא יושבת על ידי, ואני בא אליה בטענות על שאגאל על שאינו
מצייר את חרפת הגלות… גרדי, ירבו ימיו הטובים, סיפר לי אתמול שבשמרו עלי
בימים הראשונים התחננתי אל ד' שלא ייטפל אלי כל-כך, ולא יזדרז כל־כך לקחתני
אליו. טענתי שיש לי עוד כל-כך הרבה דברים לספר ולהראות לסמדר ולכל הילדים.
מי יראה להם את הכוכבים, את הים, את הצמחים ופרחיהם? ואת סיפורי התורה
והנביאים עוד לא סיימתי אתם. כל הדברים האלה דווקא זכרתי. גם זכרתי שד“ר
פליישמן ניגש אלי: – אתה זוכר אותי? – כן. בוודאי, ד”ר פליישמן. ואני גם
שמח להיפגש אתך. ולחצתי ידו. ענה: - כן. זה רגש דו צדדי. ותיקנתי לו: –
רגש הדדי, ואמא אומרת שהייתי אז מחוסר הכרה, אבל המוח, השכל עוד חי, ביחוד
כשהדקדוק מדגדגו. דליה, בשנתה הראשונה בגן, עמדה פעם ובכתה. שאלתה פרומקה:
– מה אתה בוכה ילד? ענתה: - אני לא ילד, אומרים לי מדוע את בוכה ילדה.
ובינתיים נפסק הבכי.

לאחיות בלבלתי קצת את המוח. את כולן שאלתי לשמן ולמקום
מוצאן. אך לא את כל השמות אישרתי. אני זוכר גם ויכוח עם אחת שהציגה את עצמה
כ“זהבה”. לא הסכמתי. הודעתי לה ששמה “רחל מקרית-חיים”. ואמנם אחר-כך,
בהבריאי, נתברר לי שישנה שם באמת רחל מקרית-חיים. איני יודע במה זכה השם
הזה. אבל נטפלתי אל זהבה והכרחתיה לקבל את השם החדש. גם “הצלחתי” ל“שכנע”
אותה: – בואי נא הנה, את, רחל מקרית-חיים, את מתעקשת להקרא בשם זהבה, הן
חתן נחמד בוודאי יש לך. גשי אליו, את עם עיניך השחורות ושערותיך
המתולתלות השחורות והגידי לו: שמע, דודי, קרא לי “זהבה”… את מתארת לך מה
יצא מזה?…

מה עוד אני זוכר מבית החולים בעפולה? מלחמות קשות ומרות עם
הסניטארים. גם האחיות, שהן בדרך כלל טובות לב ונחמדות כל-כך, גם הן חברו
אל מחנה אויבי. ואפילו אמא. כאב לבי בראותי גם אותה מבעד לערפלי הכרתי
המעומעמת בהיאבקותה עמי, גם מזעיקה את הבחורים שחורי העין ושער, קשוחי-לב,
גוי אשר לא אדע לשונו, ששים אלי-קרב… יורד הייתי בכל מיני דרכים מן
המיטה. שואף להסתלק בחשאי ולהסתנן בצנעה אל חדר קטן, ידוע, לסגור את דלתו,
להתבודד בו ולעשות שם מיני מעשים כאלה שכל אדם הגון עושם בסתר ואין הם
מעסקם של אחרים ובגמרו הוא רוחץ ידיו, מנגבן ויוצא לו כשהוא צועד בנחת,
מחליק על כרסו מדושן עונג ומצפונו נקי. יהודי אינו יכול לחיות בלי מצפון,
כלומר: מקום צפון, בו יוכל לעשות מעשהו, זר-מעשהו. כך טענתי אל אמא,
והודעתי לה שהויכוח בינינו, בענין בית-כסא למשפחה בקיבוץ – נגמר. לבי עם
לב כל חברי הקיבוץ בכל רחבי הארץ, בשיא האידיאלים הזה המשותף לכולנו, ועל
אף הפירוד ועל אף ההסתה, מעי עם מעיהם יהמיו. גם נכון אני למאבק משותף
להשגת המטרה הנשגבה היחידה אשר נשארה משותפת לכולנו. ומי יודע איזה עתידות
עוד צפונים לה… את חושבת שזה הועיל? הם היו תופשים אותי, ביחוד
הסניטרים, בזרועותיהם-ברזל והיו משכיבים אותי בעדינות ובלי עדינות חזרה
במיטה. רק אמא עוד היתה מנחמת אותי ומשדלת אותי בדברים רכים ומשכנעים – לא
משכנעים: אסור, אסור. הרופא אסר עליך לרדת מן המיטה…

והמאבק הזה נמשך גם אחר שהגליתי מעפולה לבית-החולים
“בילינסון” אשר בפתח-תקוה. ייזכר לי הדבר לטוב, דבר עמדי יחידי במערכה ימים
על ימים, במולדתי השניה (בעמק) ובמולדתי הראשונה, על גבעות פתח-תקוה, במקום
כרמי-ילדותי ופרדסיה. יחידי עמדתי בכל הקרבות ללא כל תקווה לנצח.
כחיית-בר אסרוני בכלוב מיטתי ודפנות הברזל שלה קשורות אל מסגרת המיטה
בחיתולים. וחיתולים מחברים מהדקים דופן אל דופן למען לא אוכל לפרקן
ולהסתנן. מי מנה ימי מאבקי ולילותיו? ומי נתן מספר לקרבות אשר בהסתיימם
השכבתי שוב במיטתי מר נפש בבושת פנים… עד אשר נגמרה המלחמה בנצחונם
המוחלט, ואני נהפכתי לששון-לבי ולתמהונו הרב לסוסון חבוב נורמלי, לסוסו של
הברון.

את זוכרת בוודאי את השיעורים שלנו בטבע האדם. על המוח
הגדול ועל גזע המוח. המוח הגדול שולט על השרירים הרצוניים (של הידיים,
הרגלים וכו') וגזע המוח – על השרירים הפנימיים, החלקים ברובם; צינור
העיכול, הסרעפת (הפדר) הרחם, הלב, השלפוחיות והאיריס. כל השרירים האלה
פועלים “בעצמם”, בלי ידיעתנו ובלי יכולת להשתלט עליהם. ומה יתרון האדם על
הבהמה? מוחנו הגדול משתלט לרגעים מספר על השלפוחית, הפדר (הסרעפת) ועל קצה
צנור העיכול. לאט לאט הוא משתלט עליהם. עם גמר שנת חיינו הראשונה מתחיל הוא
בזאת למען נוכל לחיות חיי חברה, למען נוכל לשבת יחד בחדר האוכל ובחדר
הלימוד ובקולנוע ובקונצרטים… בכל כיתה כשאנו מגיעים לפרק זה אוהב אני
לספר את ה“מאורע” עם סוסו של הברון. כל העדה בפתח-תקוה, אנשים, נשים וטף,
עומדת בשערי המושבה לקבל פני הברון – ואני אז ילד. הברון יושב במרכבת-יחיד
יפה, מחזיק במושכות וסוס אפור נהדר מושך ונכנס לתוך המושבה. כולנו מקבלים
פניו ב“ברוך הבא” חגיגי ונרגש. פתאום מרים הסוס את זנבו… וכדי בזיון
וקצף! עד היום איני יכול לשכוח את התדהמה שנפלה, את האכזבה המרה! מול
הברון! ברגע נשגב זה! וזהו סוסו של הברון? מה לעשות? אין לבהמה מוח גדול
כשלנו. – – –





יום ד', ט“ו בחשון תשי”ב – 14.11.51

אני רואה שמגילתי הקודמת על סיריה ובקבוקיה ו“מחתותיה” לא
נעמה לחיכך. וביחוד חזון המחתות ובעליהן… עליך להבין, ידידתי, מוחי לא
היה אז בסדר, ההכרה לא ברורה, וכל חוויותי על רקע דימדומי עבר רקוב מתוך
מאבק להינצל ולהיעלות מתהום הנשייה שבתוכה צללתי…

עוד אני שוגה במיטב מאוויי החדשים הצילינדריים ודליה באה!
שמחתי כילד ואני זוכר היטב את זוהר הימים ההם בהאכילה אותי אגסים,
אגסי-חמאה מתוקים, ועיניה עוד מתוקות יותר. גם סיפרה לי על פגישתה אתך
בפריז, גם טיילתן עם שאול וגם אני הצטרפתי ושלובי יד הלכנו ללובר…
ואינני זוכר היטב כל פרטי סיפוריה שהיו כה טובים לי, רק עליתי יחד אתכן על
הפירנאים והצטרף אלינו בחור בעל הקרנים הקוסמיות ודליה השתדלה כל הזמן
להעביר אותי לצד אחר, לצד שמאלך. אינני זוכר היטב, אבל את הבחור ההוא אני
זוכר קצת כשדליה משתדלת להעמידו לימינך עם עיניו הקוסמות שם על ראש ההרים
הגבוהים עם קרניו הקוסמיות, ואת מתווכחת אתו על הקיבוץ, וזה היה קצת
למורת רוחו: על ההרים הגבוהים! מחזות אל וויכוחים מפלגתיים?!… נדחקתי
קצת הצידה ואתם נכנפים בסערת-הויכוח. ופתאום אמא תופשת בזרועי ואומרת: –
לא. אתה לא תעפיל כעת על ראשי ההרים! גם הויכוחים המפלגתיים הם לא
בשבילך… והנה אני לרגלי ההר, נושא עיני אל ההרים בגעגועים רבים, מחפש
אותך. שתיכן עם הבחור בעל העינים הקוסמיות ואני קורא אליכן: – ומה,
ילדות? לא נטייל עוד יחד על ההרים? הרופאים אוסרים עלי? ואני מנענע ראשי
ונשען על כתפי אמא: – על כן יעזוב האדם את אביו ואת אמו… ומה? נלך לנו?
אבל איני רוצה עוד ללכת. נעמוד פה עוד קצת ונראה מה יהיה… נראה אותם
הולכים על ראשי ההרים.

אינני זוכר את סוף הסיפור של דליה, אבל אני זוכר שטויות.
משונה מאוד. אני מסוגל לחשוב גם על דברים רציניים, גם להבין הכל, גם אוהב
לשמוע ולראות דברים יפים, טובים ונעלים ונאצלים, אבל פעמים תוקף אותי חשק
נורא להתלוצץ ולספר אפילו שטויות ודברים גסים… הנה דליה מספרת לי עליך
ואני כה מאושר לשמוע עליך ולראותך, וכה טוב לי שהיא עומדת פה ומספרת גם על
שאול והוא כבר על ידי ואני רואה וסופג את חיוכו הטוב ואת דיבורו המתוק
משובץ פניני שגיאותיו, ואני כבר מתכונן לתקנן… פתאום אני תופש את עצמי
כשאני מביט אל ידיה בתמהון ובאכזבה: – ולא הבאת “אותו”?… הלוא אני זוכר
היטב שביקשתי את אמא אתמול או לפני יומיים, או מי יודע מתי, ביקשתיה שתכתוב
לדליה שתביא לי את הצילינדר – הסיר של הרברט סמואל. עסק גדול? נכנסים אליו
הביתה, מרימים קצת את המרבד של הספה – והנה הצילינדר. וודאי כבר אינו משתמש
בו: הן כל הטקסים נערכים עתה ע"י הלייבור שלנו, והם בוודאי כולם חבושי
כובעי טמבל, ובבית-החולים בלונדון וודאי אין “מחתות”… מה? ישחירו פניהם
להשתתף בחלוקת האתנן המרשלי?… ואת הצילינדר לא הביאה. ממפח-נפשי כי רב לא
שאלתי את דליה, גם לא את שאול, לסיבת יחסם זה. אולי הדוד סמואל כה צרה,
עינו בי?…

נפסיק כבר את השטויות. הצדק אתך. גם אמא אומרת שמספיק כבר. רק עוד “שטויה” אחת אבל נחמדה, ואף יקרה לי:

באחד הימים הורידוני למטה באלונקה, על מנת לעשות לי
“שיקוף” רנטגן. והנה התקלקל החשמל. הורידו את האלונקה על הרצפה. שכבתי
כנראה זמן רב והתיבשתי. אחיות ועוד אנשים התרוצצו בחדר ואני יבש כצנים,
ואני צמא מאוד. והנה סמדר מופיעה: – ארוץ, אבא, ואביא לך קומקום מים קרים
מחדר האוכל ואעשה לך מי-לימון, טוב? – כן. כן ילדתי… והיא רצה אל הדלת
ונעלמת. בינתיים הסתדר תור ארוך של כל האנשים שהיו בחדר, דוחפים איש רעהו:
אני מזמין ראשון! ואני שני… אל תדחקו, אני אומר להם, יספיק לכולנו.
בינתיים אני רומז להם בזה שגם אני בא בחשבון… ואיני סומך על הנס ועל יושר
לבם. והנה אני שומע, קוראים: ד“ר פישל, ד”ר פישל? גם אני בקול תחנונים: ד“ר
פישל! (כנראה עלה חומי) ולמזלי ניגש אלי ד”ר פישל, מלטף ראשי… ואני מתאזר
עוז ומספר לו שבתי הקטנה הלכה זה מזמן להביא לי מחדר האוכל מי-לימון ועוד
לא שבה. אולי לא נותנים לה להכנס… וד“ר פישל אומר לי: תיכף חביבי, אני
ניגש לברר… לא עברו שני רגעים וד”ר פישל ניגש אלי ובידו ספל מי-לימון
קרים, מתוקים. – תודה לך ד“ר פישל! ואני שותה במישנה הנאה ושואל: – הודית
לקטנה, ד”ר פישל? – בוודאי. שתה בתיאבון!… היא כבר הלכה? – בוודאי. לא
נותנים פה לילדים להכנס…

מי רימה את מי?





לאיילה, שבת – י“ה בחשון תשי”ב

אשאיר לך את ספר “יהושע”. יש גם חושבים שיהושע לא היה ולא
נברא וההיסטוריה של עמנו מתחילה ב“שופטים”. כדרך הטבע, במאבקו של כל שבט על
קיומו. אהוד משבט בנימין לבדו. רק לאט לאט התפתחה הכרת אחדות המקור ואחדות
הגורל. מפעם לפעם מתגבשים יחד כמה שבטים ולא תמיד בפרוגרסיה עולה: יהודה
ושמעון יורדים יחד לנגב על “בזק” (לא “בזק” שלנו, אשר מאחורי הגלבוע). בימי
גדעון התאחדו מנשה, זבולון, נפתלי ואשר ונצחונו של גדעון נגמר כמעט במלחמת
אחים. אפרים, בנו המפואר של “בן-פורת יוסף”, לא יכול לשאת את השלמות…
בימי דבורה התאחדו חמשה-ששה שבטים, וזה היה שיא בתקופת השופטים. ועליה צורך
ירידה, אחרי גדעון נסתיימה תפארתו באסון פנימי מחפיר. ואחרי אבימלך הנבל
שוב שבטים בודדים. יפתח הגלעדי נלחם יחידי בראש שבטו ונצחונו המפואר
והטרגי (בת יפתח) נגמר במלחמת אחים. בטבח אכזרי בבני אפרים. שמשון הגיבור
נלחם בודד, אף את בני שבטו איחד. ושימי לב לתפקידו המביש של שבט “גור-אריה
יהודה” בפרשת שמשון… האיחוד קם רק בימי שמואל–שאול–דוד, ואף אז לא
בשלמות, ובתככים לא מעטים… אחדות העם בימי יהושע – אגדה היא. ובימי משה?
– עייני בסיפורי התורה…

אהובת לבי. הן את כה אהבת מוסיקה. אולי תנסי להקשיב
באזנים מוסיקליות לראשית ההיסטוריה שלנו. ואלה פרקי “הסימפוניה”: – פרק א.
משה מוציא את העם ממצרים ומוליכו עד שערי הארץ. מה תכונתו של פרק א' –
אלגרו בסימפוניה של בטהובן, ברהמס, צ’ייקובסקי? “יציאת מצרים” – “ביד
חזקה”. ואחרי “היציאה” – הפתיחה – בקיעת הים ומלחמת יצרים, מאבקים בין
“תאמות” מתנגדות, מתגעשות אשה מול רעותה. השתוללות של מלחמות פנימיות – של
משה עם עצמו, עם אחיו, עם כל אחיו. משה מוריד את הלוחות אחרי ראותו את
האלוהים ואהרן “מכין לקראתו” את העגל… וכל הטרגדיה הנוראה הזאת גועשת
מסתערת לקראת ראש הר העברים, הר נבו. ושם מתנפץ האקורד האחרון: וימת משה
איש האלוהים, ולא ידע איש את קבורתו. תם פרק ראשון!

ועתה פרק ב‘: אנדנטה. זהו יהושע: שקט, שלמות. בלי מלחמות
פנימיות. כל העם גוף אחד. רק בהתחלת האנדנטה מופיע “עכן בן כרמי”. כלי
אחרון שמגעילים (מטהרים) בערב פסח. מרגע זה והלאה הכל קודש. טוהר. כל
“חמץ” בבל יראה. כל הספר “יהושע” – אגדת ילדים, כולה קסמי נצחונות, נדיבות
מנצחים (הגבעונים!) אהבת-אחים. איפה “אהרן”, “עדת קרח”?… איפה “נשימה
ראש ונשובה מצרימה”? מי מנסה לסקלו? כל הספר: – אל תערץ ואל תחת, כולו –
חזק ואמץ! בסוף הפרק אנדנטה נסיון קטן של זעזוע (פרק כ"ב) “דיסוננס”
בשלמותו של הספר: – שנים וחצי שבטי עבר הירדן המזרחי, אחרי גמר הכיבוש,
חוזרים ל“ביתם”, ועל הירדן הם מקימים מזבח. כל העם, כל השבטים יורדים עליהם
למלחמה. הנה תפרוץ… אך בני המזרח מצטדקים: – ה’ הוא היודע אם במרד ואם
במעל… כי אם לעד בינינו וביניכם ודורותינו אחרינו… ולא יאמרו בניכם מחר
לבנינו: אין לכם חלק בה‘. וחותמים באחדות העם סביב ה’ אלוהי ישראל. תמה
האנדנטה! קמט-גל-קטן זעזע, איים בעדינות על הסיום האידילי של פרק ב' של
הסימפוניה. חייך ונמוג. ועתה מתחיל פרק ג' של הסימפוניה. ספר שופטים. ועל
זה מחר.





שופטים

(קצת פירושים)

איני כותב את כל הפסוק, רק את המלים הזקוקות או ראויות לבירור.

פרק א'

פסוק א' – “ונלחמה בכנעני”. הכנעני יושב
בעמקים. יש אומרים: משרש כנע. נכנע, משפל יושב בשפלה. והאמורי – יושב
בראשי ההרים, באמיריהם – ראשי ענפיהם. ומזה בערבית: אמיר – נשיא – נשא.
ומזה בתלמוד: מר – אדון.

פסוק ט' – ואחר ירדו בני יהודה להילחם בכנעני יושב ההר – במדרוני ההר.

פסוק י"א – דביר היא קרית ספר (ולא ספר!), עיר
הגבול של ארץ הישוב. עיר הספר של ארץ הנגב. ואולי גם דביר – מדבר – ארץ
מרעה ולא מזרע. על כן מתאוננת עכסה: ארץ הנגב נתתני. ונתת לי גולות מים.
גולה – גל – מעיין. בשיר-השירים: גל נעול – מעין חתום. כי מה זה מעין? –
גל המתפרץ מן האדמה. גולות עלית וגולות תחתית – מעיינות גבוהים בהרים
ומעינות נמוכים לרגלי ההרים.

פסוק ט“ז – ו”בני קיני". בעלי יחוס. אחי צפורה אשת
משה, קרובי יתרו חותנו, בדואים צוענים. אביהם הראשון קין. עובד האדמה
הראשון הורג אחיו הבל, רועה הצאן הראשון. על-כן קללת ה' עליו. לא תוסף
האדמה תת כוחה לך, נע ונד תהיה בארץ… אחד מצאצאיו תובל-קין לוטש כל חורש
נחושת וברזל. כל בני הקיני נפחים נודדים. פרנסתם מחייבתם לחיות בשלום עם
הכל. נספחו אלינו בעלותנו לארץ. אבל מיד בהיאחזנו בה החלו נודדים. ארץ
החריש והזרע הדשנה הזכירה להם את קללת קין אביהם. מיריחו עיר התמרים דרך
עין-גדי לערד במדבר יהודה דרומה, לא רחוק מראש דווירה. ויתישבו שם בין
העמלקי – וילך וישב את – העמ(לקי). סוף המלה נשמט ואבד, כנראה.

פסוק י“ז – יושב צפת. פירוש של שפרוני: צפת -
זביטה. (בחלוף אותיות: צי“ס, פ”ב, ת"ט) זו חרבת עיר גדולה כ-20 ק”מ דרומה
מביר עסלוג' (שעל-יד רביבים). צפת היא חרמה אשר עד שעריה רדפו הכנעני
והעמלקי, היושב בהרי יהודה, אחר המעפילים ויכום ויכתום עד החרמה (במדבר י"ד
מ–מה).

פסוק כ"א – יבוסי – יושב ירושלים – יבוס – ציון. יבוס – יבש. ציון – מקום ציה. חרב, יבש. - פרושו של דב אשבל.

פסוק כ"ב – בית־יוסף: אפרים ומנשה.

פסוק כ“ג – ויתירו – ויתורו וירגלו (הפעיל של תור)
בית אל (עייני בתולדות יעקב אבינו - בראשית כ“ח, י' – י”ט). בית־יוסף שואף
לבית-אל בשל קדושת המקום. גם יהודה שואף כנראה לכבוש את
יבוס-ציון-שלם-ירושלים בשל קדושתה. (עייני בראשית י“ד, י”ח, כ' והשווי
שופטים י‘, א’). אך בימי שפוט השופטים לא היה יהודה כ”כ “אי-אי-אי”
(מצאיהו בשירת דבורה. עייני בשופטים ט“ו-ט' ט”ו. גם עייני במלחמת “פלגש
בגבעה” (שופטים כ', י“ח, כ”א).

פסוק כ"ז – ולא הוריש מנשה את בית-שאן ותענך ואת
דאר ויבלעם ומגידו… יששכר התיישב בעמק חרוד ויזרעאל ורמת כוכבא ורמת
עולם. מנשה היה שבט חזק וגדול מאוד. על כן גלש חלק ממנו מהרי אפרים דרך
הגלבוע לעמק בית שאן, גלש דרך הר הכותים (ג’בל כוד) ועין גנים לתענך ולמגדו
ויאחז בהם. בכל המקומות האלה היה גם רבי מנשה במחילה מכבודו למס-עובד
לכנעני. יחד עם יששכר חמור גרם “הטה שכמו לסבול”. אף בדואר (טנטורה) על
חוף הים התיישבו. מרמת מנשה פלשו אל החוף דרך “נחל ההרדוף” של בת שלמה –
שפיה וזכרון, אך הכנענים שילמו להם כגמולם: בגיא החלק והנוח, העולה משולי
העמק מעין-גנים לתוך הרי אפרים לבקעת דותן, חדרו בטנקים שלהם, ברכב הברזל,
ויקימו להם בסיס ביבלעם, ויואל (משרש איל – כוח – ויתחזק) לשבת שם עד אשר
התחזק מנשה – ויהי הכנעני למס ותהי הישועה גם ליששכר.

פסוק ל' – זבולון לא הוריש את יושבת נהלל. שוב בשולי העמק. זו מעלול בצלע רכס מהרי נצרת.

פסוק ל“ד – וילחצו האמורי את בני דן ההרה.
מתכוון לפלשתים? או ל”אמורי" היושב בהרי שמשון ובעמק אילון ובהר חרס צפונה
ון.

פרק ג' - שופטים. (על פרק ב' - לפסוח)

פסוק י“ב – עגלון מלך מואב – עגלון לא
Cocher אלא מלשון,עגל”. מהשמות הרגילים בין מגדלי צאן
ובקר: רחל – כבשה. רבקה – עגלת מרבק. גדי בן סוסי. חמור בן שכם. גמלי,
עופר, איילה… מלך מואב יורד ליריחו, עובר בתוך ראובן, בגבול גד. אים
האחים הגיבורים?

פסוק ט' – גומד – אמה. ואולי – גמד - ארכו אמה.

פסוק י"ד – בריא – שמן.

פסוק י"ט – פסילים – מחצבה. מקום שפוסלים, חוצבים.

פסוק כ“ב – ה”פרשנדונה". המעי הגס, המוביל את הפרש.

פסוק כ"ג – מסדרון – (משרש “סדר” – שורה, טור)
סדרה. זה הנכון. שדרה של חוליות, כפי שאנו אומרים, היא כנראה טעות. מסדרון
– שתי שורות של עמודים המהווים כעין פרוזדור לפני הבית.

פסוק כ“ד – אך מסיך הוא את רגליו. יותר מדויק:
“מסך” מש' סכך. כפולים מתגלגלים לעתים קרובות לע”ו – ע"י (לשורר לשיר,
בוסס – בוס, סובב – סוב). מסיך את רגליו – עושה צרכיו. “שפה נקיה”. גם
הערבים. בימינו, סוככים בשמלתם, בעבאיה, סביב רגליהם בשבתם חוץ.

פסוק כ“ה – ויחילו עד בוש – ויחכו עד אשר נלאו, לא
יכלו יותר. ויחילו משורש יחל – חכות, צפות. למען הדיוק: צריך לכתוב וייחלו,
אך שני היודים בראש נצטמצמו ל”י" אחת קמוצה והצירה תחת ה“ח” הוחלף בחיריק
גדול (חיריק ואחריו יוד נחה). ויחילו תמורת וייחלו.

פרק ד'

פסוק ב' – וימכרם – וימגרם (כ' ו-ג' מתחלפים)
וימסרם. בחצור. עקבותיה ניגלו על הגבעה מעל לאילת. יבין מלך בחצור והצר את
רגלי נפתלי מרדת אל החולה. אך עם מרכבותיו לא יכול להגיע לעמק יזרעאל
ולפעול שם הרבה. וזה עשה סיסרא בטנקים – מרכבותיו, בשבתו בחרושת הגויים,
בין יגור ושער העמקים. משם פלש לתוך העמק, אל בסיסיו בתענך ומגידו והצר
לזבולון שישב על הרי נצרת, ורמס את יששכר שישב בעמק.

פסוק ה' – בין הרמה ובין בית אל. הרמה בתוך נחלת
בנימין ובית-אל בגבולו הצפוני. דבורה בת שבט בנימין? והרים אלה הרי אפרים?
כנראה בשל קירבתם לאפרים כינום על שמן.

פסוק ו' – את זבולון ונפתלי, היא קוראת ואת יששכר
הסובל העיקרי, אשר בנחלתו תיערך המלחמה – לא? אבל יששכר חמור גרם. ויהי למס
עובד… עבד, חמור אין מגייסים.

פסוק ח' ט' – ויאמר אליה ברק… ותאמר… חומר
לפואמה “רומנטית” לפני שירת דבורה. ויזעק (אסף) ברק את זבולון ונפתלי
קדשה - לא קדש נפתלי אלא תל־אבו־קודייש. לא רחוק מזבובה ותענך,
בעמק מזרחה למגידו, במרחק שעה ויותר ממנה. בקירבת הגבול שלנו בעמק.

פסוק י"ד – קום, כי זה היום! (דב אשבל:) באותו
לילה ירד גשם שוטף על העמק ועל ההרים סביב לו, כל הגאיות מלאו מים והקישון
עלה על גדותיו, וכל העמק ביצה רחבה. מתענך וממגידו, מבסיסי הכנענים הסתער
סיסרא עם כל מרכבותיו לתוך העמק, לקדש. על גבעתה וסביבה נערך צבא ברק, בעמק
שולח ברגליו היחפות, והמרכבות שקעו בקישון הזורם ובשדות המוצפים
מים.

פסוק ט"ו – ויהם (תחת הה' קמץ קטן). וירד סיסרא. מרכבתו שקעה – וינס ברגליו.

פסוק ט"ז – וסיסרא נס אל אהל יעל. אהלה באלון
בצעננים, עץ קדוש מקלט טוב לבדואים נודדים אלה החיים בשלום עם הכל,
ניטרליים. על כן בטח בה סיסרא. ואלון בצעננים אשר את קדש, משם הסתער עם
פרוץ הקרב כל צבא היחפים אשר ערך טבח וכליון במרכבות השוקעות בבוץ. ואין כל
סכנה שמא ייתפש בידי אחד מהם. הן כל מחנה ברק לא יחזור עתה קדשה, הן כולם
רודפים-דולקים אחר שרידי חילו, המובס הבורחים מערבה, לחרושת
הגויים.

פרק ה' - שירת דבורה

פסוק א‘-ב’ – ותשר. שימי לב: “בהתנדב עם”! פעמים
אחדות חוזרת היא לקריאה זו. הדבר, כנראה, לא רגיל. ששה שבטים התאחדו הפעם!
בפרק ד' הזמינה רק שנים: זבולון ונפתלי. בשיר מונה היא ששה משתתפים!
מתנדבים!

פסוק ד‘-ה’ – בצאתך משעיר… פותחת שיר נצחון על האויב בשיר תהילה לה'. בפאר הופעתו מסיני.

פסוק ו' – שמגר נזכר כבר. (ג. לא) יעל – שופט שנשתכח, כנראה גבר ולא ה“גיבורה” שלנו שהרגה את סיסרא.

פסוק ז' – פרזון - ישוב בלתי מוקף חומה. כאילו
מפוזר-מפורז. שקמתי – שקמתי, הסגול נקרא גם פתח קטן, והם מתחלפים ביניהם
מלך – מלכי.

פסוק ח' – יבחר אלוהים חדשים, אז לחם (מלחמה) (ב) שערים. כל ספר שופטים בנוי על הפסוק הזה.

פסוק ט' – לבי לחוקקי ישראל – ראשי השבטים - לבה להם. לאות תודה על התנדבם!

פסוק י' – את כל המעמדות בעם מזמינה היא לתנות - לספר את גבורות המתנדבים:


רוכבי אתונות צחורות. חמורים לבנים יקרי-המציאות,  רק לאצילים. כן גם אצל הערבים בימינו.
יושבי על מדין – מרבדים. נכנסים לביתם או לאהלם
ומשתטחים על מרבדים. אולי לא כה עשירים, אך לא כ“כ עניים (מד – בערבית
­– מתח, פרש, תמדד – התמתח – התמודד לכל אורך” מידותיו.
הולכי על דרך שיחו – הולכים ברגל, לא רוכבים. דלת  העם.


פסוק י"א – מחצצים – אינני יודע. משאבים – מקום שמשקים את המקנה. מכוונת בלי ספק לרועים.

פסוק י"ג – לא מובן.

פסוק י"ד – היא מונה את כל המשתתפים במלחמה. פותחת
באפרים. בשל קירבתה אליו? או מחמת זהירות! פן יפגע הבן-פורת אם לא ינשאוהו
ראשון? מני – מן. שרשם – מקורם בעמלק. (עייני פרק י“ב, ט”ו) גוש בהרי אפרים
לא רחוק מפתח-תקוה נקרא “הר העמלקי”. אולי בכבוש אפרים את נחלתו הוריש משם
איזה ענף משבט העמלקי. אחריך בנימין בעממיך. כאילו עומדת דבורה לפני כל
השבטים, פונה אל אפרים: אתה קפצת ראשון אל האש. אחריך בנימין… ופונה אל
בנימין: (אולי היא בת שבטו?) כן, כן, אתה בנימין, אחריו ובעממיך! בעם רב
הופעת! מני מכיר ירדו מחוקקים. מכיר הוא חצי שבט מנשה, אשר בעבר הירדן
המערבי, צפונה לאפרים, בהרים עד העמק שלנו ועמק יזרעאל. הוא שחדר לעמק
(עייני בפירושים פ' א' – כ"ז). מחוקקים – שרים, מפקדים, מושכים בשבט סופר –
שרים, פקידים מחזיקים בידם שבט, כמנהג אנשים חשובים, לחבוט בו מדי פעם על
המגפים, או אל אשר, יהיה עם לבם להצליף…

פסוק ט“ו – ושרי ביששכר (לא לבטא שתי “ש”, אלא
ישכר) עם דבורה. שימי לב! בפרק הקודם (פ' ד') לא הזכירה אותם, והם בודאי גם
לא העיזו לבוא בקשר עם אנשי דבורה וברק. אבל כשפרץ הקרב והנצחון החל קורץ
להם – אז: ושרי ביששכר… חמורי-גרם של אתמול, מס עובד, נהפכו היום לבני
חורין, לשרים! שרי – לא שרים שלי, אלא צורת רבים עתיקה, כמו היתו שדי
(שדות), אדוני… בעמק שולח ברגלו – רץ מהר, כאיילה שלוחה (איילתי
השלוחה, הלוואי ותהי שליחותך ומסירות נפשך לברכה לעמך, ויתברך בך אביך). עד
הנה מנתה את השבטים שהתנדבו למלחמת השיחרור: אפרים, בנימין, מנשה (מכיר),
זבולון ויששכר. ועתה תתחיל למנות את המשתמטים: בפלגות ראובן. בעבר
הירדן יש שקוראים עד היום לרועה פלג (איני יודע לנקדו בדיוק), כלומר רועה
בפלג (חלק, חצי) מספר הוולדות. (כמו יעקב אבינו) בפלגות (רועי) ראובן
גדולים חקקי-לב – (חקרי לב, כמו קצץ – קצר, החלפת האות המכפלת ב“ר”, גם:
גזז - גזר). רועי ראובן מעמיקים חקר: גם עסוקים על יד המשפתים (שתי
גבשושיות אדמה שעליהן שופתים את הסיר) לשמוע קונצרט של שריקות העדרים ועל
כן לא הספיקו לבוא לעזרת ה' בגיבורים. לבה של דבורה טוב עליה. הנצחון היה
גדול ומרנין ומראה השבטים המתנדבים הפכה לשכורת-אהבה להם. גם ברק יכול לבוא
בחשבון. היא כה מאושרת עד אשר גם המשתמטים ה”סמרטוטים" זוכים בנדבת חיוך
ממנה, בסנוקרת קלה על קצה החוטם.

פסוק י"ז – כראובן כן גד (גלעד) גם דן ואשר, כך
תוחבת היא לכל אחד את תירוצו הקצר המסכנון לתוך פיו (גלעד בעבר הירדן שכן,
ודן למה יגור אניות?..) ומחייכת יחד אתו ואנו אתה.

פסוק י"ח - ואת הרשימה מסיימת היא בשני השבטים
העיקריים: זבולון ונפתלי, את זבולון מזכירה היא שוב עם נפתלי, לא לתת פתחון
פה להולכי רכיל להתלחש: – כבר פעם שלישית מציצה היא אל ברק, אבל דווקא שמו
אינו רוטט הפעם על שפתיה. די לה בשמו של שבטו… ששה שבטים התנדבו, ארבעה
השתמטו, חסרים עוד שלושה: שמעון. לוי ויהודה. שמעון בחלקו התבולל ביהודה
וחלקו אבד בנגב. מי יודע אולי בעורקיהם של בדואי הנגב זורם דם עברי עתיק של
צאצאי שמעון. לוי היה אז אולי יחד עם שמעון “כלי חמס מכרותיהם”. אולי
המתיקו אז סוד בעניני חמס ושוד. מה להם ולהתנדבות? מה להם ולעזרת ה'
בגיבורים? ויהודה איהו? אין שמו מופיע, לא בין הלוחמים, אף לא בין
המשתמטים. אולי עוד נדד אז במדבר יהודה ובנגב? או אולי היה אז תחת שלטון
הפלשתים? (ימי שמשון! פ' ט“ו, ט‘, י’, י”א).

פסוק י"ט – באו מלכים נלחמו בתענך (פסיק!) על מי
מגידו. בשני המקומות היו בסיסיו של סיסרא. משני המקומות הסתערו על
קדש.

פסוק כ' – מן שמים נלחמו. הכוכבים… מה אמרה סמדר בהיותה בת שנתיים? הכוכבים מורידים גשם?

פסוק כ"א – נחל קדומים… הקישון. בקיץ – חריץ מטושטש ונעלם בשדות, אבל אחר הגשם – נחל קדומים.

פסוק כ"ב – אז הלמו עקבי סוס. צהלת לעג להלמות
פרסות הסוסים המתחבטים ומתלבטים בתוך הבוץ ובתוך זרמי המים
הגורפים.

פסוק כ"ג – פתאום: אורו מרוז, שם מקום: – “מזר”,
בראש קצהו המערבי של רכס הגלבוע. המנוולים האלה! שדה הקרב לרגליהם, מרחק
שעתיים, הלוחמים רואים בלי ספק את שמלותיהם מתנפנפות ברוח שם בקצה ההר, והם
לא חשו לעזרת ד' בגיבורים.

פרק ו' - גדעון

אחר נצחון דבורה וברק על סיסרא נשתחרר יששכר, ואז כנראה
פלש מנשה לתוך יששכר ממש. במגידו, תענך ובית-שאן, בשולי הרי אפרים, נאחז
אולי עוד מקודם והיה שם קצת ל“מס עובד” אבל עתה התחזק, ואלוף אביעזר (של
גדעון) ירד אולי מהגלבוע, עבר את עמק חרוד ותפש את רמת כוכבא וסביבת התבור,
ועיר בירתם היתה עפרה. היא טייבה הקרובה ל“מולדת”, מצפון לה. הצלבנים ישבו
בה וקראו לה Afrah bella - עפרה היפה (אבל יש לקרוא Ofrah) וגם הערבים עוד שמרו בימי הביניים על
שמה. אך השם עפרה, המזכיר להם את ה“עפרית” – (בערבית) השטן, הפחידם וישנוהו
ל“טוב” – טיבה. (וגם בקירבת ירושלים גם בשרון, גם בעבר הירדן, ישנן עוד כמה
טייבות). גדעון ישב בעפרה (טיבה). אחיו ישבו בתבור. יותם, בנו הקטן של
גדעון נושא את משל העצים על הר גריזים ובורח בארה. היא בירה, לא רחוק
מכוכבא, לחוף נחל בירה – (באר) ושם ישב אלוף אביעזר ברמת כוכבא וירא את
“הארץ” כי טובה, ואת המנוחה כי “נעמה”, אבל!

פרק ו'

פסוק א‘, ב’ – מעבר לירדן, דרך עמק בית-שאן, פלשו הבדואים עם עדרי גמליהם לתוך העמק שלנו וסביב לתבור.

פסוק ה' - כי הם ומקניהם ואהליהם – בני אהליהם.

פסוק י"א – חובט חטים בגת – בבור החצוב בסלע לתעשיית היין. ובינתיים הרגו המדינים את אחיו בתבור.

פסוק י"ב – ה' עמך! אבל גדעון אינו שומע “סתם” ברכה
רגילה, כמו: שלום עליך. בוקר טוב, ברוך הבא… כל מלה נופלת כסלע לתוך לבו:
“אדוני עמי”? נפשו מרה לו מאוד: אדוני עמי? ואחי אשר נהרגו? וכל הרעה הזו?
ויש ה' עמנו? גדעון אינו שואל: ויש ה‘? ה’ הוא מציאות קיימת שאין לפקפק בה.
אבל הוא עמנו? והוא פונה אל המלאך (פסוק י"ג) כמתמודד עם ה' (כר' לוי
יצחק מברדיטשב בקדיש שלו בערב יום הכיפורים) והמלאך עונה. – לך בכוחך זה!
זהו, האדם שר עם אל.

פסוק ט“ו–ט”ז – המו“מ דומה למו”מ של ה' עם משה על
יד הסנה. גם גדעון בענוותו, וגם פה ה' אומר לו: כי אהיה עמך – רק בלי רוב
דיבורים…

פסוק ל"ג – ויחנו בעמק יזרעאל, זהו אולי שמו האמיתי של העמק שלנו, עמק חרוד.

פסוק ל“ד–ל”ה – הנזעקים: אלוף 1 אביעזר (מן העמק – רמת-כוכבא) וכל מנשה (מן ההרים) וזבולון
ונפתלי, כרגיל, אשר סוף סוף בא. ויששכר איננו. לא בהתחלה ולא בהמשך.

פסוק ל"ו–מ' - הנסיונות בגז הצמר, ישר והפוך, נחמדים, אך אינני מבין אותם.

פסוק ל"ז – גזה (גז) ערמה של צמר גזוז. הצמר היגרוסקופי, סופג טל.

פסוק ל"ח – ויזר – סחט (לא זורו ולא חובשו. ישעיהו א' ו'). וימץ – סחט (מצה – מצה – מצץ, תמצית).

פסוק ל“ט – ויחר (חרה כמו: וישב – שבה, וישת – שתה), אבל ה”ח" אינה יכולה לקבל שוא, כמו ויחד (יתרו), ויחן.





פרק ז'

הנסיון עם המלקקים מפורסם, ונעשה לסמל בספרות. התמונה יפה אולי, אך אין לה שום הסברה מספקת.

פסוק א' – ומחנה מדין היה לו מצפון. (פסיק! ואף
נקודה!). מגבעת המורה בעמק. המדינים רבצו בעמק, בכפר יחזקאל בערך, בכיוון
לגבעת-המורה.

פסוק ג’–ד' – מי ירא וחרד ישוב… יפה לגבור
כגדעון. ויצפור – (פרוש של דב אשבל): יחכה (יצבר – יסבר משרש צבר-סבלנות)
ומזה שמו של ה“צבר” על שהוא סבלן. חי באדמה הדלה ביותר, וללא השקאה וטיפול.
מהר הגלעד – “הר הילדים”, אשר מעל למעיין. הרכס הנמוך אשר לרגלי הר
מרוז. ימהרו ויטפסו עליו. (המדינים לא יעיזו לעלות על ההר). יחכו שם עד
ראותם את תוצאות המלחמה ואז יוכלו להצטרף אל הרודפים אחר המדינים.

פסוק י"ג – צליל לחם שעורים. צליל משורש צלה, כמו:
הגיג משורש הגה. צליל – צלול, (כיכר לחם צלוי) כמו משיח - משוח, נסיך –
נסוך, נשיא – נשוא. החלום הנהדר הזה ושברו (הסברתו) הנהדר! הימציא פרויד
גאוניים מאלה? הם מוכיחים לנו שפחד גדעון נפל עליהם. צליל הלחם – סמל עובד
האדמה העברי, והאוהל - סמל המדינים הנודדים.

פסוק ט"ז – ולפידים בתוך הכדים. כשפתאום ישמעו השופרות ויראו הלפידים בהנפץ הכדים מה יהיה עם חולמי חלומות כאלה?

פסוק י"ט – ראש האשמורת התיכונה. בעשר בערך. (שלוש
אשמורות בלילה) שומרי האשמורות הראשונה כבר שוכבים, המחנה נרגע כולו.
השומרים החדשים עוד מנומנמים, אינם מתוחים דיים ועוד אינם מתמצאים דיים,
ונפוץ – נפץ.

פסוק כ"ב –… עד שפת אבל מחולה. בין רכס הבזק,
היורד מזרחה כמעט עד הירדן, ובין רכס הר גדר המקביל לו מדרום וכמעט צמוד
אליו, עובר נחל צר ההולך ומתרחב קצת בהתקרבו לירדן. זהו ואדי מלח, אולי
זהו שיבוש השם “מחולה”. אבל: יובל-מים. הוא נופל אל הירדן דרומה לטירת
צבי, בקצהו הדרומי של עמק בית-שאן (לאורך כל עמק הירדן זרועים “אבלים” –
נחלי מים, כן ירבו!). אבל בית מעכה (נחל התנור של מטולה), אבל מחולה,
אבל השטים…

פסוק כ"ג – ומזבולון לא נצעקו? הן שלח מלאכים גם
אליהם – (ו' – ל"ה) הנחמדים הנלבבים האלה! הן ראשונים תמיד הם! אבל הפעם
שלח לקרוא לאפרים אחרי הכותו את המדינים בעמק שלנו.

פרק ח'

פסוק א‘ – אפרים בן פורת יוסף, כבר מקנא: מדוע לא
קראוהו ראשון? ויריבון אתו “בחזקה”, אבל גדעון יודע לדבר “בחזקה” עם ה’.
הוא גם יודע לענות לגאים, בחזקה ובענווה, כיאות לגיבור אמיתי. ומה יכולתי
עשות ככם? והשאלה יפה - בסגנון אנשי ה“בציר”.

פסוק ה' ז' ח' – סכות, על חוף הירדן.
ופנואל מזרחה לסכות, במעלה הגלעד, צפונה ליבוק. שתיהן בנחלת גד.
לפי קבלת הפנים ניכר שהאחדות עודנה רחוקה, גם פחד המדינים עודו כנראה
עליהם. הם תמיד בגבולותיהם (כמו ראובן וגד בימי אהוד) הוא גם לא “העיז”
לבקש עזרתם.

פסוק י"ד - וילכד נער… ויכתב… בעובדה הזאת מתפארים
אנו: סתם נער בעבר הירדן יודע לכתוב: 77 שמות! איזה עם תרבותי היינו
אז!

פסוק י"ח – איפה האנשים אשר הרגתם בתבור? לפי
התשובה פירוש המלה “איפה” – מה מראה? והשאלה והתשובה המלאה חנופה מגלות לנו
כי גדעון שאב את סערת גבורתו מרגש הנקם לדם אחיו.

פסוק כ"א – קום אתה פגע בנו… איך מדברים בפשטות
כזו על מעשה כזה! שהרונים - תכשיטי זהב בצורת חצי ירח (בערבית שהר – ירח –
חודש ירח, ובעברית: שהר – סהר – רק ירח, ולא ירח - חודש).

פסוק כ"ב – נסיון ראשון להמליך מלך, אבל הימלוך
הזית? האיש אשר שר עם אל ימלוך? אם בלב כולם ישכון האל כאשר הוא שוכן בלבו
– למה להם מלך, ואם אין אלוהים בלבם – ההוא ימלוך עליהם? זהו אביו של יותם
“הלוך הלכו העצים”…

פסוק כ"ה – נטיפות – פנינים, כנטפי מים או טל באור-שמש.





פרק ט'

פסוק א’–ו' – אבימלך בן אשה שכמית חושב את עצמו לבן
אפרים ושכם בירת אפרים. עתה שעת הכושר לזכות לגדולה, להתגשמות חלומותיו של
“יוסף” שבט אפרים. ו“האטד”, שיח-מדבר קוצני – בן הפילגש, מלך על ארזי
הלבנון. שבט אפרים המיוחס שיעקב שיכל ידיו בברכו אותו ואת מנשה אחיו
הבכור. (בראשית מ"ח י' כ'), אפרים מיוחס בן מיוחס “כתונת פסים”… בן
הפילגש מולך עליו. התחול ברכת יותם?

פסוק כ"א – וינס (הקמץ תחת ה“נ” קמץ קטן) יותם בארה
– בירה – בארץ מולדתנו ברמת כוכבא, מהלך כשעה מעפרה, הכפר הראשון שמאלה
לכוכבא, בשולי נחל באר (בירה).

פסוק כ"ב – בין אבימלך ובין בעלי שכם. אבימלך הוא
בן פילגש. יחוס גדול! אביו אמנם היה גדעון. אבל הוא משבט מנשה, ולא מן
המיוחסים באלפיו, ואם היה גיבור! והוא גם איננו עוד. ובנו “המלך” – בן
פילגש!

פסוק כ"ז – הילולים - הילולא ושמחה. התהוללות.

פסוק כ"ח – “עבדו את אנשי חמור אבי שכם”. געל בן
עבד, מהכנענים תושבי שכם שהתבוללו בתוך אפרים, חושב את עצמו, כנראה,
לבן-יחס, מגזע אציל, יוצא ירך “החמור הקדמון” אבי שכם (לפי זה כמעט ברור
שעלינו להחליט כי בימי אבימלך עוד לא ידעו את מעשה שכם ודינה “ותעלוליהם”
“הנוראים” של שמעון ולוי…) געל רומז על עצמו כעל המועמד המוצלח ביותר
למלוכה. עתה תצא אש מן האטד ותאכל את ארזי הלבנון.

פסוק מ' – אנשי שכם גרשו את געל הכנעני ראש
המורדים, וחשבו שבזה ישלים אתם אבימלך. אבל רוצח אחיו לא יהרוג את בני עירו
ושבטו בחשדו בם? צריח – מגדל, אשר בראשו “צורחים” – זועקים – מזעיקים –
אוספים – מקהילים (גם זה מלשון קהל-קול).

פסוק נ"ג – ותרץ – יותר נכון: ותרץ – ותרוצץ.

פרק י'

פסוק א' – תולע בן פואה בן דודו. דודו וריאציה של
השם דוד, אולי מתוך חיבה. וכל יחוסו של התולע הזה הוא בזה שזקנו היה “דודו”
והוא משבט יששכר - חמור גרם, שכמעט אף פעם לא נלחם. וכאשר הופיע סוף סוף
שופט מתוך שבט אומלל זה – הנה הוא באפרים! “אין נביא בעירו”!

פרק י"א

פסוק ג' – ארץ טוב. צפונה למצפה-גלעד. במהלך יום וחצי. גובה ההרים שם כ-700 מטר, ובמצפה עד 1300 מטר.

פסוק כ"ג – ואתה תירשנו? בשאלה.

פסוק כ"ד – לכל עם אל שלו, הנותן לו את המגיע לו.

פסוק ל"ה – אהה, בתי. יפתח לא הכיר כגדעון רק את
יהוה אלוהי ישראל. הוא עבד גם את המולך, כעמים אשר סביבו על רמות עבר
הירדן.

פסוק ל"ז – וירדתי על ההרים. כשנערה צעירה אומרת
לאבא: ההרים, כוונתה להרי המולדת. ארץ טוב, שם נולדה, שם בילתה ימי ילדותה
ואביה ראש כנופיית שודדי דרכים, וירדתי ממצפה (1300 מ') לארץ טוב (700
מ').

פסוק מ' – לתנות ­– לבכות.

פרק י"ב

שוב שבט אפרים!

פסוק ג' – יפתח אינו גדעון. ולא לשכוח: אב שכול! לא יצא אפרים הגאה נקי.

פסוק ד' - כי אמרו: פליטי אפרים אתם, גלעד, בתוך
אפרים בתוך מנשה. אנשי גלעד היו בורחים מדי פעם מפני העמונים, עוברים את
הירדן, ומבקשים מקלט בתוך אפרים ומנשה. ואלה היו מקבלים פניהם בלעג: הנה
פליטי אפרים שלנו, הגלעדים הבורחים מפני העמונים, המתגוררים בתוך אפרים,
נגררים לתוך מנשה. (כאילו מנשה גם הוא חלק של אפרים) ועתה חוזים הגלעדים
נקם באנשי אפרים, מזכירים להם ומקניטים באותו פזמון-לעג: “פליטי אפרים”
אתם, בגלעד…

פסוק ו' – שבולת. במעברת הירדן הראו להם על
שבולת-המים, ואמרו: מה זה? בני אפרים כליטאים בטאו את הש" – ס. ולא
יכין לדבר כן. יכין – הפעיל של “כן” – נכון. כמו נבון יבין, כך:
נכון יכין. יכין - יכול.

פסוק ח' - אבצן מבית-לחם שבגליל, כנראה, בקירבת נהלל לצפונה בשבט זבולון. כי תיכף אחריו בא אילון הזבולוני.

פסוק י"ד - עבדון בן הלל הפרעתוני, בהר העמלקי, (עייני בשירת דבורה בפירושים שלנו למני אפרים שרשם בעמלק).

פרק י"ג – שמשון

פסוק ב‘ ממשפחת – משבט, בפרקים הבאים מתחלפים
ביניהם. גבול הדני ממזרח היה שורת עמקי-האורך הקטנים לרגלי הרי יהודה
הגבוהים: עמק הר-טוב – אשתאול. שער הגיא – לטרון. עמק אילון, מלטרון צפונה
עד בית חרון תחתון. וכו’.

פסוק ה' - ויולדת - או ויולדת (הווה בניקוד מקוצר) או יותר טוב: וילדת (עבר עם ההפוך לעתיד). מורה - תער.

פסוק ט“ו–כ”ב – עייני והשווי עם פ' ר' אצל גדעון
(י“ד–כ”ד). לזוג הטפשים האלה נחוץ האות מאת ה' “המפליא לעשות”. אבל לגדעון
אשר אלוהים “חיים” בקירבו, נחוצים ה“מופתים” האלה?

פסוק כ“ה – במחנה דן, בין צרעה ואשתאול. מחנה, מקום
מעבר ולא מקום ישוב קבוע. לדן יש מחנה בתוך נחלתו? גם דן ערך “מחנות”
ו”סמינרים" בתוך נחלתו? או התארח אצל יהודה לפי הזמנה או “התמזמנות”? (י“ח,
י”ב) דן היה לחוץ בין פלשתים אשר בשפלה ובין יהודה אשר על הרי יהודה
הגבוהים. העזרה ההדדית בין יהודה ושמשון נגד הפלשתים תראי בפרקים הבאים
(ט“ו ט’–י”ז). לסוף הסתלק דן לצפון, לרגלי החרמון, ויהודה ירש לאט לאט את
נחלת דן הנטושה, ונעשה “בעל בית” ומראה בחסדו עד היום הזה את
“מחנות-דן”.

פרק י"ד

פסוק א‘ - וירד שמשון תמנתה – לתמנה (שם המקום
תמנה. ברור?!) וירא אשה בתמנתה (שם המקום תמנתה, אחרת לא היה מוסיף ב.
תגידי: בגבעתה?) ועתה עייני בט"ו, ו’ חתן התמני (שם המקום: תמנה כמו: אליהו
התשבי – מתשבה. כמו: משנה – משני, מעשה – מעשי, נבזה – נבזי. ועייני דברים
ד' מ"ג. ואת גולן בבשן למנשי: מנשה).

פסוק ד' – תואנה – הזדמנות – “תרוץ” להאחז בה.
(אנה – זימן – מתאנה – מבקש תואנה). תאונה – אסון שבא בדרך מקרה,
בהזדמנות של התנגשות.

פסוק ח' – מפלת. נבלה. (נפל – נבל) והנה עדת דבורים
בגוויית האריה! אסתטי מאוד! מסופק מאוד אם זה מתאים למציאות. נחיל דבורים
בתוך נבלה! ולו גם יבשה! ושמשון אמנם גיבור, ואולי קצת “פשוט” מדי, קצת
גס… ובכל זאת, תוחב ידיו לתוך נבלה ורודה מתוכה דבש?! חשבי היטב בפתרון
החידה שבפסוק י"ד ותביני שאי-הבנת החידה היא שהולידה בדייה חסרת-טעם
כזאת.

פסוק י"ד – הנה החידה: “מהאוכל יצא מאכל, ומעז יצא
מתוק”. זוהי “חידת מלים”. מלים ידועות ישנן בשפה שיש להן שני מובנים שונים.
למשל: בגד – ללבוש, ובגד – בגידה. על זה אפשר לחוד בערך חידה כזאת: קר לך –
אתה לובשן, אתה עושו (עושהו) – מר לך ומר לחבריך. וחידת שמשון: “ארי”.
בימיו שימשה מלה זו בשני מובנים: ארי – אריה. ארי – דבש. ואין, כמובן, כל
קרבת משפחה ביניהם. הדמיון נדמה לי מקרי בהחלט. (הדמיון וקרבת המשפחה בין
שני הבגדים" מתקבלים דווקא על הדעת. שניהם מסתירים את “סודות” גופי ונפשי.
אותה חידה תוכלי לחוד “במעיל ומעילה ומעל”).

נשוב אל הארי – הדבש! “הארי המתוק” הזה כבר “שבק חיים”,
נמחה שמו וכמעט אבד זכרו ממשפחות השפה העברית. ורק במדור לחיפוש קרובים
תמצאי את כתבתה של אחותו, והיא גרה דווקא במקום מיוחס מאוד: בשיר השירים
פרק ה' א'. אריתי מורי עם דבשי. ארה: לקט צמחי-בשם, פירות מתוקים, (ארה
תאנים) דבש. (ארה – ארי. בכה – בכי.) השם “ארי” (דבש) נשתכח מזמן. וכבר
בימי כותב סיפורי שמשון לא היה “הארי” המתוק בחיים. אבל למזלנו נשאר חי
בשפה הערבית: ארי – דבש. ופתרון חידתו של שמשון “מה מתוק מארי” (מדבש) ומה
עז מארי (אריה) וכיון ש“הארי המתוק” אבד לנו, ופתרון החידה עוד היה זכור,
נוצרה המעשיה חסרת-הטעם עם מפלת האריה ונחילי הדבורים בתוכה.

פסוק ט"ו – הלירשנו (ירש - רש) לרוששנו קראתם לנו הלא (הלום!).

פסוק י"ח - לולא חרשתם בעגלתי… מתברר ששמשון יודע
לחוד חידות נפלאות, גם להתחכם ולהתלוצץ אפילו יותר – מנתן שחם, ובכל-זאות
אין הוא משאירך “טמבלית”.

פסוק כ' – למרעהו אשר רעה – היה לו לרע.

פרק ט"ו

פסוק א' – מימים – אחרי כמה ימים.

פסוק ה' – גדיש - ערימת תבואה קצורה. קמה – תבואה בשלה עומדת – קמה, מחכה לקציר.

כרם זית – גן זיתים.

פסוק ט' – וינטשו – התפשטו, התפזרו, (נטש. על מי “נטשת” את הצאן. – עזבת שיתפזרו).

פסוק י“א–י”ג – קטע זה בסיפורי שמשון, מכוון, בלי
ספק, לבני יהודה. כל הסיפורים על שמשון סופרו בוודאי בשבט דן אחרי התנחלם
בדן החדשה, בליש, בתל־דן (תל-אלקאדי) ליד מעינות דן הנאדרים ופלגיו השוקקים
גבורה וחמדת חיים. בצל אלונים ואלות אדירים, שגם אז התנשאו שם בוודאי, ישבו
זקני דן, עולי צרעה ואשתאול, ויספרו זכרונות מני אז, ממולדתם הישנה…
סיפרו על הפלשתים האכזרים כאריות מיער על אשר יחידים לנפשם נעזבו להיאבק עם
האויב המר, יחידי וללא נשק נלחם שמשון דן וירבה חללי פלשתים, ללא עזרת
אחים. נתון לבגידתם של אחים, בני השבט השכן, מוגי-לב וגאיונים… סיפרו
הזקנים על הסבא שמשון האדיר, שוקק חיים וגבורה, אשר כל אסורים לא יכלו
לכלוא את זרועותיו. שמעו גורי-דן רכים ויהמו ככפירים, שמעו פלגי דן, פרצו
לסחוף סלעים בסער זרמם, שמעו ענפי האלה והאלון, שלחו זרועותיהם ויאדרו,
לתמוך שמים וצבאם… סיפרו הזקנים חרפת בגידתם של שלושת אלפים גיבורי
יהודה, גור אריה יהודה, שמעו בני דן חרפת מורך-לבם של שכניהם, פרצו אשדות
צחוקם עם אשדות פלגי דן. צחוק לעג ובוז לאחים שלא באו לעזרת האח הבודד, ורק
עטו אל מפלת נחלתו ויירשוה וירדו דבש השלל אל כפם ואל פיהם.

פסוק י"ג – עבותים – חבלים עבים.

פרק ט"ז

פסוק ב' –… לעזתים לאמור. הוסיפי: ויוגד לעזתים לאמור, המלה “ויוגד” ודאי נשמטה. ויתחרשו - ויסתודדו חרש!

פסוק ג' – ויסעם – מוטב ויסיעם.

פסוק ז' – יתרים – יתר – מיתר הקשת. עשוי חבלים או מעיים של פרה או כבשה. גם מיתרי הכינור עשויים מעיים.

פסוק ח' – פתיל הנעורת – פתיל עשוי שיירים קצרים ופסולת של סיבי-פשתה. בהריחו אש - בהתקרב אליו האש.

פסוק ו' – התלת – לעגת.

פסוק י"ג – מסכת – מסגרת האורגים עם חוטי השתי –
חוטי היסוד. חוטי האורך שהם קבועים. את שערות מחלפותיו עליה לארוג לתוך
המסכת כחוטי ערב (חוטי רוחב) ויהיו אריג אחד.

פסוק י"ד – ויסע – ויסע.

פסוק כ' – ואנער – מוטב ואנער (את ה“א” של
העתיד מנקדים בסגול, להבחין בין א' של גוף ראשון ובין י' של גוף שלישי, אנער – ינער).

פסוק כ"ו – הניחה אותי. אולי יותר טוב: הנחה - נחה. (הובילני והמישני – תן לי למשש).

פסוק כ"ט – וילפת – חבק, כרך סביב. (לפת – פתל. פתיל – חבל עשוי משני חוטים, או יותר, כרוכים איש סביב רעו).

פסוק ל"א – והוא שפט את ישראל. ברור שלא! גיבור
בודד שלא דיבר אף מלה אחת עם איש מבני שבטו, לא מלה מיותרת עם אביו ואמו.
המלים המעטות שהחליף עם בני יהודה נאמרו באדישות ואולי גם בביטול של בוז.
והמלים הספורות שהגיד לבנות פלשתים בהגידו להן את “כל לבו” היו לרעתו
ולאסונו.

פרק י"ז - פסל מיכה.

פסוק א‘ – מיכה גנב מאמו את כספה (אלף ומאה שקלים).
היא אלתה - קללה באלהים (אלה), הוא נבהל והחזיר לה את הגניבה. אז נבהלה
היא ומיהרה לברכו: ברוך בני לד’. למען השב רוע הקללה, ולמען הבטחון מקדישה
היא את כל הכסף לה' שלא יזדרז למלא אלתה. אצבעותיהם כאילו נכוו, בערו במגע
הכסף, אך בשעת העברתו מידים לידים נתקרר קצת הכסף וגם הלב נרגע, ונמלכה
הזקנה בדעתה והחליטה להקדיש רק מאתיים כסף לה'… גם זה מספיק לו…

פסוק ה‘ – ולמיכה בית אלוהים ובנו כהן. פרנסה לא רעה. כל אדם נצרך לשאול פעם בד’. (פרק י"ח ה').

פסוק ו' – ממשפחת – משבט יהודה, והוא לוי! משבט לוי אבל גדל ביהודה.

פסוק י' – ויאמר לו מיכה… לאב ולכוהן. שם כבוד
שנתנו לכוהן שהוא כאילו אבי הבית. נשאר עד היום בספרות ובחיים, גם אצל
הנוצרים. מיכה הכפרי המגושם, גנב פחדן, ראה מיד שלא הוא ולא בנו יצלחו
לאמנות עדינה ומחוכמה כזאת של כהונה. מי זה יכול להעמיד פנים כמדבר עם האל?
ולמי השכל ל“סבב” ראשי אנשים, להשיב להם תשובות לשאלותיהם השונות ולשכנעם
שאמנם דיבר האלוהים עמך והבאת להם את עצתו הנכונה וברכתו הנאמנה…? לזה
מסוגל הלוי. גנב בן גנבים מדורי דורות. זו האמנות פיתחו הלוויים מיום
שנואשו מכלי החמס וזנחו שותפותם עם שמעון. כתתו חרבותם ואשפתם לכלי קודש,
לאפוד ולתרפים. מלאכה קלה יותר ונקיה, פחות מסוכנת, “פרנסה” ברוכה יותר
ומנחילה כבוד… צריך רק לדעת למלא את התפקיד ב“אמונה”, להשתמש יפה בכלי
הקודש ובאולתם של הכפריים..

פרק י"ח - שבט דן מתנחל בנחלה חדשה

פסוק ב' – מקצותם - מקציניהם (שניהם משורש: קצה. גם
בערבית قاضي ברבים قضاة (قاضي קאדי – קצין – שופט). ואת מי ישלחו? סנדלרים?
עגלונים? מלמדים? – מקצותם (קצינים) בני חיל.

פסוק ג‘ – ויבואו בית מיכה, וילינו שם. בית מיכה
הוא פונדק על אם הדרך. פונדק עם כל הנוחיות: אוכל, לינה, גם אלוהים
לשירותך. ובאמת: ה’ – שאל נא באלוהים ונדעה התצליח דרכנו… ו' – והתשובה
“טובה” אך אינה “מחייבת”: נכח ה' דרככם. ה' רואה את דרככם… והוא מוסיף גם
ברכה: לכו לשלום. חמישה בריונים כאלה, דמותם והילוכם מבטיחים
הצלחה…

פסוק י"א – קרית יערים – הכפר אבו גוש בקצה רמת ההר
ליד הכביש אחרי עלותך את כל הגיא משער הגיא (באב אל-ואד) מזרחה, אחרי סריס
ואחרי בריכות המים עם המשאבות לירושלים. סמוך לו מסתעף הכביש
למעלה-החמישה.

פסוק כ' – וייטב לב הכהן… הסכים להיגנב יחד עם “אלוהיו” וכל פאר חליפת בגדיו. זהו “איש האלוהים”.

פסוק כ"ד – את אלוהי אשר עשיתי לקחתם ואת הכהן
ותלכו… ומה זה תאמרו אלי מה לך?… ואת, לכי והגידי שהאנשים שכתבו וסיפרו
כך בימים הקדומים ההם חסרי חוש הומור היו!

פסוק כ"ט – ויקראו שם העיר: דן. והתל: תל-דן, תל-שופט, תל־ אלקאדי.

פסוק ל' – ויהונתן בן גרשם בן מנשה. היה כתוב: בן
משה, כלומר נכדו של משה ומפני הכבוד הוסיפו “נ” זעירה ויתלוה למעלה בין ה-מ
וה-ש שיצא מנשה.

פרקים י"ט – כ' – פלגש בגבעה

מאורע גדול וראשון! כל השבטים התאחדו! אמנם מעשה-נבלה עשו
בני בליעל אחדים מגבעת בנימין. אבל כל העם מתאחד להשמיד שבט שלם מישראל!
ושבט אחד תקיף בחוצפתו לעמוד עד טיפת דמו האחרונה נגד זעמו הצודק, ואם גם
אכזרי, של כל העם! היש עוד תחת השמים עם כזה? עם המסוגל ל“אהבת אחים” כזאת?
לרדיפת צדק ומשפט כזאת?

פסוק ב‘ – ותזנה - עזבה – זנתה. (השורש זנה. מובנו
היסודי “הראשוני” כנראה, גם הוא רק: עזב, ורק אחרי שהוכנסו בו “טעמו וריחו”
המיוחדים, “הקדש” לתכנו ה“מרומם”… ולשימושו “בחברה הגונה” ולעניינים
פשוטים ובלתי “מדגדגים” החלף ב“זנח” אחיו, איש תם, יושב אהלים…) חדשים,
תחת הד’ קמץ גדול (חוטם – חטמים, חורף – חרפים), ולא: חדשים (בקמץ קטן)
כמן שנוהגים רבים לשגות. קמץ קטן מכריח את השוא שאחריו מתחת לגרונית לקבל
את צבעו וליהפך לחטף קמץ אך לא להפך: חטף-קמץ לא יהפוך קמץ גדול ל־O
לא לפניו ולא אחריו. האניה. גם באניה הזאת ה-ב' של באניה
בלעה בבטנה את ה' הידיעה של בהאניה הזו. אבל באניה זו! כי הן רצית לכתוב
באניה זו כמו בסירה זו. אבל: שני שוואים בראש המלה? על כן מכריח החטף-קמץ
את השוא שלפניו לקבל את צבעו וליהפך לקמץ קטן. וכן יהפוך קמץ קטן שוא-נח
שאחריו מתחת לגרונית לחטף קמץ. העבר תחת העבר (כמו השלך).

פסוק ג' – ויקם, וישב. ויטב. וייטב לי מאוד אם ייטב לבן ותכתבי ו“ייטב” בשתי “יודים”.

פסוק ז' – וישב. וילן (שניהם מלעיל).

פסוק ט‘ - חנות היום. גם היום נוסע כל היום וחונה
לנוח עם רדת הערב. ואולי קרובים השנים? בודאי! חנה – נוח, כשחונים - נחים.
לין פה וייטב לבבך. את רואה? גם התנ“ך היטיב עמי הפעם. השורש “יטב” ע”כ
ייטב כמו יינק והיטיב כמו היניקה בנים. אלה שלמי פ"י. בפסוק ו’ נפלה בודאי
ה' של השורש.

פסוק י' – ויקם וילך (מלעיל) – טוב, ויבא (מלרע)
ולא ויבא (מלעיל), כמו שאולי היה עולה על דעתך להמשיך במשקל שני הקודמים.
בפעלים נחים בסופם לא יבוא נסוג אחור.

פסוק י“ג – ויאמר לנערו: לך – לכה. ולנו.
ולהדגיש היטב את ה”נ" ולא לשטוח אותה שטוח ולרקעה כנייר סיגרה (וכן תעשי ב:
דנו, ישנו, נתנו).

פסוק ט"ו - ויבוא (מלרע) וישב (מלעיל).

פסוק ט"ז – בני-ימיני – בנימין – בני ימיני. כמו
אביעזר, אבי העזרי, (וגם סמדר קבעה כך בהיותה בת חמש: אטובוס – אוט-הבוס,
במשקל בית ספר - בית הספר).

פסוק כ"א - ויבל. בלל. ערבב תבן בגרעינים.

פסוק כ"ז – ויצא (מלרע) - כמובן! ולא ויצא (מלעיל).

פסוק כ“ח – ויקם האיש וילך (מלעיל). ברור! ועל כן
תחת ה”ל" נתגלגל הצירה, של ילך לסגול של וילך שאינו מקבל את הנגינה, כמו ספר, ואל תהיי גולם.

פסוק כ"ט – לעצמיה – לאבריה.

פרק כ'

פסוק ב' – פינות – קצינים. פינה - קצה. (יח. ב. וישלחו חמישה אנשים מקצותם).

פסוק י"ב – שבטי – משפחות (הציצי בפירושים שלנו י"ג, ב').

פסוק י“ח – כ”ו – מי יעלה? יהודה בתחלה. ופעמים
נגפו לפני בנימין, ויהודה בראש. עושה רושם שבכוונה נותנים פה ליהודה
“תפקיד” כזה. ואולי בבנימין נכתבה וסופרה כל הפרשה? או יותר נכון
באפרים?

פסוק ל"ח – משאת העשן – ענן העשן המתנשא. (משאת – נשא – הרם).

פסוק מ"ה – ויעוללוהו במסילות. לקטו את השרידים המפוזרים כמו עוללות. גדעום – שם מקום.

פסוק מ"ח – מעיר מתום. אולי יותר טוב: מתים – אנשים.





לאיילה, יום ד' – י"ג כסלו,

ראשית תיקון שגיאות. א: שיני נוקפות. שני ולא שיני.
השורש שן. שנן, שנון. ולא שין, שין – שתן. “לשתות את שיניהם” - עייני אצל
רבשקה. (ישעיהו ל“ו, י”ב) נוקפות - שנים נוקשות. הלב נוקף – הולם. ב:
הפירות ששלחת מתוקים היו מאוד, אבל הפרות שלנו האומללות, מי יודע
עתידן ועתידנו, כשאנו שטופים עתה בסער הטירוף להרס חיינו המשותפים.

ועתה מספיק לנו בדקדוק המדכדך הזה. ננסה להעביר את עצמנו
לענינים מעשיים, אם כי ספק הוא אם אצליח לשוות להם אופי ותוכן משמחים
יותר. לבי, כנראה, הולך ומבריא באמת. אני כבר מלמד בכיתתי ומתחיל להשתכר
מהלימודים. אבל יאוש כבד מתחיל חודר לתוך כל פינות לבי ואני נאחז בך
ובדבריך שאת כותבת לי… ועם כל זה חשובים המאמצים המושקעים, ולעתים יש
אפילו רגעי סיפוק מהישגים. אלא שצריך להיות נכון מראש ולדעת שהרבה ילך
לאיבוד, והרבה יבוזבז…

איילתי, איילותי, לעזרתי חושי! עשרים ותשע שנים בזבזתי.
לאן צללו רגעי הסיפוק? מה עשיתי כל השנים האלה? ומה נשאר מכל זה? לימדתי
דקדוק, פרוטות שחוקות אחדות של חוקי דקדוק, אסימונים מחוקים אחדים של פסוקי
תנ“ך? יצאתי במחולות אהבה סביב שפתנו, סביב נביאינו. סבלתי, בכיתי אתם יחד
על אסון שברנו ומארת-שנאת-אחים הטבועה בדמנו… ניסיתי להשתכר
ביפי-אמא-מולדת, להשכיח מלבי את מחשבות היאוש, להדביקכם בשכרוני – אולי
יעקור מלבכם נצני צמחי הרעל אשר הרוח מביא בכנפיו… אולי באהבת סלעיה,
רגביה, עשביה ועציה תבוא רפאות טיהור ללבנו החולה… לימדתי חיי-גופנו,
נפתוליו מאבקיו על קיומו, פלאי תולדות אבריו וחייהם, ובעלי החיים, אחינו
הרוחשים סביבנו, והצמחים ביפים ובמאבקם החרישי, האצילי לקיומם… מה נשאר
מכל זה? לאיזה צורך פרפרתי כל השנים האלו? אם להפוך את חיינו לגיהינום, אם
לא להשאיר במשק הזה אבן על אבן, למה בזבזתי את כל השנים? האם לא מספיקה
ה”כלכלה המדינית" שכה הרביתם ללמוד? האם לא מספיקות ידיעותיכם היסודיות
ביסודות הקיבוץ, והם מלווים תמיד סיסמא אחת קדושה: פועלי כל הארצות
התאחדו!? למה נתליתי על שולי אפריון-הפאר של מרכבת הקיבוץ המאוחד כגדיל
מדולדל? לשעשע את הילדים הנוסעים בה? או אולי לבדר מפעם לפעם את רוחם כי
תשתעמם קצת?…

פרטים ממבצע “גיהינום” בודאי מספרת לך אמא, למה אוסיף אני
עליהם, לשית על יגוני ויגונך נוספות, אם הדבר מצערך על אף נצחונות חבריך,
על אף גבורות “גיבורכם” הנערץ י., תלמידי אהובי מאז ילדותו ומפלצת נפשי
בימים ובלילות אלה השחורים.

אני זוכר שסיפרת לי בהתפעלות ובהערצה איך הוא היה 100%.
הוא כבש את הקסטל. ואני נסחפתי אחריך בהתפעלותי ובחרדת לבי לו… לבי פחד
ורחב ונתמלא בסתר גאווה, כאילו גם לי חלק בגבורתו, באהבת עמו, בהסתערותו
לקראת המוות להצלת עמו… ואני? האספר לך גם אני על ה“חברה”, שהיו

100% בכיבוש הלול – לולך בביתנו – ביתך ובהרס הרב בקסטל –
הלול שלנו? אמנם לא נשלמה המלאכה עדיין. שרקה אוייבת העם היא עם ידידי
אביך הזקנים, אויבי הקיבוץ ומהרסי המשק, ובריונים אחדים מהנוער, בוגדים
בזויים, וביניהם עמנוליק, ולמה זה עוד אמנה אותם, את הבוגדים, הלמען הנציח
את שמם? כל אלה ברשעות לבם השביתו את השלמת המשימה… אך אל יאוש אחים!
עוד ידם של י. ועדת גיבוריו נטויה. גם אחיו המשורר, תלמידי היקר, אשר בשבתו
על ברכי צצה שירתו וטופחה בלבי בראשית ימיה, ההוא יבטיח ולא יקיים? “במשק
הזה לא תישאר אבן על אבן” הבטיח מ. נאה דורש ונאה מקיים. ברוך שומר הבטחתו!
ונא לא לשכוח: הרמטכ"ל הן הוא הספציאליסט לאהבה, חברנו הנאמן צ. סמכי
עליו. ועוד ידו של י. נטויה. ומי יודע מה עוד צפוי לנו מנחת זרועו… לא
בתי, די, האם לא טוב לנו יותר שתדבק לשוני לחכי?.. שבע ביום אני מברך את
מזכירות הקיבוץ המאוחד על שלחה אותך למרחקים. 2 ותגזול ממני את מאור פניך “החינניים” בימים אלה… “החינניים” –
כמדקרות-חרב באו אל לבי דברי חנופה חסודים אלה שכתבו עליך בנסעך בשליחותם
צרפתה.

די, די, נפסיק ונסיים בסיפור מצחיק, אבל קצת מתאים לעניין:

בארץ סין – לא החדשה חס-ושלום. בארץ סין הקדמונה היה קיים
חוק, שכל מנדרין שהתחייב למלכות מקבל 100 מלקות. אבל הוא יכול לפדות את
עצמו בעבד שכיר, המקבל את המלקות בשכר 100 שקלי זהב. וכך היה. שכב העבד
והתחיל סופג את המלקות… כשהגיע ל־50 כלו כוחותיו ולא יכול עוד לשאת.
התחנן שירפו ממנו ובשכר הויתור על יתר חמשים המלקות הציע למלקים את מאת
השקלים אשר בכיסו. העבד פוטר מיתר המלקות. נח רגע, אחר קפץ ורץ אל המנדרין,
השתטח לרגליו, נשקן: – ברוך תהיה לי לד'; הן לולא 100 השקלים שנתת לי בחסדך
היו מלקים אותי עד מוות…

עוד טוב שישנם סיפורים מצחיקים…

איילה,

זמן רב כבר לא התראינו. מה אני מסתתר מפניך? שכחתיך? מתאמץ
לשכחך? לא, יקירתי, ואם ארצה לשכחך – האוכל? האם את משה מנגד עיני? מלבי?
האם חולף עלי יום אחד, לילה אחד, שלא אייסר את נפשי על אשר בימיך הרכים,
הזכים לא שמרתי עליך מפני “החוטפים”… שמים, שמים! הראיתם את ילדתי
הטהורה? כוכבים, כוכבי! מי ישמור לי על בתי לבל תיסחף בנהרי נחלי הגיהינום
של שנאת אחים, של שנאת תקומת ישראל… לבל תיסחף במרוץ הפגנות הטירוף
כשדגל גאולת האנושות בידה השמאלית וידה הימנית שלוחה אל סוכתנו הקמה
המתערערת וגלי-הזמן הזידוניים שוטפים מסתערים עליה לעקרה. אלי, אלי, שמור
לי את זכתי, תמתי, לבל תשלח ידה עם עדת חבריה אל סוכתנו המתערערת, מפלטנו
היחיד, למוטטה בצהלת שטנים ולהסחף אתה ואת כולנו יחד אל תהומות
האבדון.

די, די, מה אענך? רק נפגשנו וכבר אני פותח בקינותי! הן
למען מנוע זאת ממך הסתתרתי מפניך. והבוקר התעוררתי ואמרתי: אעופה אליך כי
כלתה נפשי אליך, ולבי טוב עלי מעט. ואמרתי: אעופה אליך ופני טובים ועיני
אורות מעט…

מה השמחה הזאת ללבי? – הצלחתי אמש “על הבמה”, מעודי לא
הצלחתי כה! אמש חגגנו את חג יסוד ההסתדרות. אמנם רק “אנחנו” לבדנו חגגנו,
בחדר האוכל שבנינו אותו ב“משותף” כולנו. “אתם” בוודאי תחוגו לבדכם. אם
תחוגו את החג הזה 3, וביום שיקבע ע"י מישהו.
אני קראתי וגימגמתי קטע זכרונות מיום היסוד, קראתי את תיאור הריקוד הסוער
שהתלקח אז סביב ברנר בהתלכד כל “האויבים” מאתמול למשפחת אחים הסוערת לב אחד
ויד אחת למפעל יצירת עם חדש 4 ובשפתים לוהטות
שאלתי עילג ומגמגם: – הנזכה לחזות שנית בריקוד הזה, הנוכל להשתתף
בו?

זוהי “הצלחתי” הראשונה על הבמה אמש בחגנו הנפרד. ולא הייתי
רץ אליך לבשר לך, יקירתי, ולהתפאר לפניך – הן רואה אני מראש את חיוכך
הסלחני להזיותיו התפלות של אבא שלך, עובר בטל מסכן זה שאינו יודע מה זה
“קפיטליזם”, שאינו מבין כלום ב“עודף הערך” ו“היצע וביקוש” ולא קיבל גם
שיעור אחד בכלכלה מדינית לא ממשל’ה ולא ממנחם… תרח חמוד זה שקטון תלמידיו
בקי ביסודות עולם אלה כמוהו בחוקי ה' הידיעה, והצמוקה בתלמידותיו אוחזת
בקרני ההיסטוריה כשמשון במלתעות הארי… ובכל זאת מה הצהלה הממלאה את לבי
מאז הופעתי אמש על הבמה?

שמעי ושמחי נא עמי ותגלנה כליותיך ועלץ גם לבך ורם! אחר
הצלחתי הראשונה ישבתי על יד מקהלת הילדות, נמשכתי אחר קול רך וחם של ילדה
אחת ורציתי לדעת מי זאת הנערה. והנה זאת נירה ה. ברכתיה. ובעלותה על הבמה,
עם יתר הנערים והנערות, לחוג את טקס כניסתם להסתדרות, נאמר לי בסוד שאביה
נמצא פה אתנו בחדר האוכל. לא יכול האיש להתגבר על לב-האב אשר בקירבו (עוד
ישנם כאלה! לא מצחיק קצת?) ובא לחוג אתנו את חג הקדשת בתו במחנה ההסתדרות.
– מה? – שאלתי, חג כניסת בתו להסתדרות? מה לו ולהסתדרות? האם היא מאחדת
אותנו? האם אין “אתם” מתכוננים סוף סוף לנתק את הציציות התפלות והפסולות,
הישנות והממורטות המקשרות אותנו? אי, אי, אי! היינו פעם צעירים, שמנדריקים,
הוזים “ביער בחדרה”, ויצאנו יחד אחר ההוזה לשמוע “מה דיבר ד' מן הקמה”.
דיקלמנו בכל לב את שיריו “לעזרת העם” וברגש שרנו יחד “תחזקנה”. אז מה? מי
נזון כל ימיו על רומנטיקה של חלומות נעורים, מי מתרפק על זריחות שמש
ושקיעותיה ועל קסמי לילות ירח, על קסמי אגדות קדם של אהבת נעורים? ואם שרנו
פעם, או אפילו פעמים רבות, בדביקות את השיר “מה טוב ומה נעים שבת אחים גם
יחד”, ואם רקדנו כולנו יחד, מלוכדי גופותינו לגוף אחד מכה גלים סוערים –
ובכן, מה?

הזוכרת את? שרנו יחד עם רחל: – קומו, בואו נא אחים. קראנו
ממעמקי לב אחד “למאמץ מאחד של אלף זרועות לגול את האבן מעל פי הבאר בטרם
יום יבוא”… ההיה זה או חלמנו חלום? חמודונת שלי, מי ישב כל ימיו ליד באר
אחת? ואם ישבנו שנים רבות יחד בביתנו המשותף, אז מה יש ילדונת שלי, כל
החיים הם רומנטיקה? סוף סוף יקירתי, הכלכלה היא האמת השולטת בחיים ו“הכלכלה
המדינית” על אחת כמה וכמה.

מה משך את ה. בערב זה לחדר האוכל אלינו? ההסתדרות? געגועים
לריקוד “מה טוב ומה נעים”? שטויות, בתי. חבריו כבר גרשום מלבם מזמן
בהפגנותיהם בירושלים ובכל פינות ארצנו האומללה, בהפגנותיהם המלוכדות “לכת
אחים גם יחד” עם “מק”י" ו“חרות” וצדיקי ה“צה”ר", ברית קדושה אחת נגד
“הממשלה הזאת”!

ופתאום עלתה בלבי צהלת-הנקם של יוחי תלמידי בשעה שהיה תופש
את נירה או את רות בכתבן בשגיאה על הלוח: איוה! (עם מפיק אדיר ב-ה') איוה,
רד אלינו! גם אתה חולית כמונו! גם עליך עברה הכוס? קירות לבי! הומה בי לבי
עליך, אבי נירה. ויסלח לי אל הרחמים על צהלתי ה“יוחית”. מדוע לא יעבור
גם עליהם מה שעובר עלינו? ישתו וישכרו גם הם! יסובו גם הם כסהרורים מאחורי
סורגי מחנות ההסגר בם כלואים ילדיהם. ינועו גם הם כשכורים, כשקויי-רעל,
מבקשים לגלות שירטוטי פני יקיריהם, ולו גם צללי שירטוטים דלים, מבעד
לסבכי הרשת וערפליה, לראות השומרים יקיריהם עדיין על צלם דמות אנוש, החיים
עוד, הרוטטים עוד על פניהם קווי צלם אלוהים, הלוחשים עוד בעיניהם ניצוצות
אלוהים…

לא, אבי נירה! אל תירא ואל יחרד לבך. אצלנו אין מחנכים
את הילד לצפצף על אבא ואמא. אצלנו עוד לא הכל מותר… – די, די. חמדתי,
חיננתי. העוד פניך ולבך שווים? שמור נא אלי על יקרת-לבי.

קמתי אני ואגש אל ה. לחצתי ידו ואמרתי לו:

– לבי עם לבך. ועמך אני בחרדת-נפשך. בואה נא ונשיר יחד:
האח מה טוב… ונצאה יחד לשדה אשר נטשנוהו… ולמה לי לחזור לפניך על כל
אותם דברי ההבל אשר שנים על שנים הייתי חוזר עליהם לפניך, בתי יקירתי,
ולפני כל חבריך הפקחים הפכחים היודעים הכל… חוזר עליהם בתום איוולתי?
ועתה שמעי חיננתי, לחן גבורות אביך “האדיר”. נגמר הטקס. צריך לסיים בהמנון.
משה. תן את הטון. אני לוחש למנצח על המקהלה: תחזקנה! יחיאלי קופץ:
האינטרנציונל! אני עונה: – למה? מה מחייב אותנו? ודווקא ביום החג הזה.
אנחנו מתכוננים בחגיגיות לקרב אחרון? האם משאת נפשנו קרב עולם? הן לא חתמנו
תחת ברווזת השלום. הנישא נפשנו להחרים את כל העולם עד היסוד? הצלינו את
לבנו ונחרכנו באש-נקמות? הקוראים אנחנו את בנינו להסתער דוהרים דולקים אחר
אבימלך אשר על הכרמל להשתתף בשחיטת אחרוני שבעים אחיו על אבן אחת ולהביא לו
מנחת תודה גם את ראשי אחינו? ואחר נרחץ בנקיון כפינו ונסיים בקול ענות
גבורה חסודה: עם האינטרנציונל יעור ישגב אדם? האם לא מספיקות לנו השנים אשר
מפני דרכי שלום שרנו, וצרחנו את שיר המולך הזה אשר ריח אטליז מחריך
נודף ממנו?… מה מחייבנו עתה בפצח-רצח?

והאינטרנציונל לא הושר אתמול. ההצלחתי פעם בכל ימי היי על
הבמה כאשר הצלחתי אמש? מי ימלל גבורות אביך, ילדתי! ואני מודה לך וגם סולח
לחיוכך החינני והסלחני לתעלולי-ההתגנדרות של העובר-בטל הזה. סוף סוף הן
לפני ימים כה מעטים ריחף בעולם התוהו 5, מעבר
לעולם האמת-הכלכלי-מדיני הזה, מעבר לעולם הקפיטליזם, ומה לו כי יבין את
שירת המחר האדירה הבוקעת ועולה ממחשכי מעמקי הדורות של אתמול ושל
מחר…

חברה’מן נחמד אבי החיננית שלנו. לא כן, חמודתי?





לדליה ושאול בירושלים,

הן אתם ניטרליים, שפטו נא ביני ובין אילת כרמי,
ובאובייקטיביות! (כזו של “הארץ”…) לא מעט אני נאבק עם לבי: – עד מתי אתה
מטלטל ומענה את אילתך על אשר בחן קפיצותיה במעגלים תעתה ותעבור לרעות בכרמי
זרים?… כי אהבתה? – אהב אותה מרחוק ובשקט… האם מצדיקה האהבה את
ההתעללות? ובכל-זאת: אחר גמרכם לקרוא את דברי המגילה הרעה הזו, צררוה
ושלחוה לאילתנו, ואולי גם עם תוספת דברי ניחומים והרגעה ובירכוה גם בשמי.
גם תאמרו לה שכוונתי אינה כה רעה ושאני גם אוהבה כמו שהיא.

בינתיים יהי כאילו כתבתי גם לכם, אם כי זה לא כל כך “נעים
ומצחיק”. ולכם ולגורלי תודה רבה שפטור אני מענותכם ב“ספרות” כזאת. ומי
יודע? אולי שאול הוא הוא מלאכי הטוב שעשה עמי את החסד הזה? האזכה לעוד שאול
כזה?

ושלום לכם וברוכים תהיו לי כולכם, גם על “החסדים” גם על היסורים.





איילה

יום רביעי, י"ח טבת

תודה על מכתבך הנחמד ועל הטיול הנהדר שערכנו יחד
בריוויארה. זה היה לי למשיב-נפש. גם השיב עלי ימים חלפו, עת טיילנו לחופי
ים המלח אל מצדה. הזוכרת את את מערת המלח הנהדרת? וסטלקטיטי המלח הקטנים
הנחמדים שנשארו לנו לפליטה מידיהם החמסניות של הטיילים שקדמונו? מתי נלמד
גם אנו לשמור על חמודות ארצנו מידינו החמדניות?

יום חמישי. והנה חליתי בשפעת. שיעול עינני כל ליל אתמול
והחלומות מימי מחלתי “אז” פקדוני שוב – עם בעותיהם ועם תעלולי צירופיהם.
הזמנתי “למשרד”. איזה “משרד”? לא אדע. עלי חוטו (תלמידי ע. ב.) מכניס לי
פתקה, ועיניו מחייכות בשביבי-רשע של שמחה לאיד… אני נכנס למשרד. בחור
גבוה, רחב לסתות, פניו פורחים אבעבועות לבנבנות, יושב אל שולחן. הוא מביט
אלי באלכסון מבעד לעפעפים סגורות למחצה: – זוכר אתה את בת הרב שפגשת
בדרזדן? – זוכר. היא ישבה מולי ברכבת. פניה קורנים זיו קדושה כאילו נתרכז
בהן זיו קדושת פניהן של כל אמהות ישראל בקדשן את השבת על הנרות. ועל ידה
ישב גוי צעיר, עיניו קטנטנות, מגושם קצת ופניו מלאים חטטים. הוא דיבר בשנאה
עזה על הדת ובלעג טיפשוני על הבליה ותיאר באקסטזה תמימה הדיוטית את הודו
של העולם אחר זרקו מעליו את כל הסמרטוטים הישנים, הנודפים ריח של הדת, יחד
עם כבלי הקפיטליזם… ירדתי מן הרכבת והלכתי למוזיאום… עמדתי על יד
המדונה של רפאל, אם יהודיה קדושה. והנה לידי – בת הרב. יצאתי מן המוזיאום
והעלמה יורדת את המדרגות. אמרתי לה: – מה לך ולגוי הזה? עלי לארץ,
למולדתך, לבית אביך. שם מחכים לך. אל תשובי עם הגוי הזה למוסקבה. גם אם
טוב הוא, גם אם פשוט הוא וישר, בנכם יעשה פרעות ביהודים… ואומר לי הבחור
רחב הלסתות היושב במשרד: – ואני בנה של המדונה הקדושה הז’ידובקה שלך. אך
נתבדית, ידיד אמי התמים. לא לפרעות נולדתי. לסדרים! לחינוך! ואתה, אדוני,
תהיה חניכי הראשון פה בגן העדן שלכם. הגיעתני ידיעה שבעטת בשיר
האינטרנציונל. ויצא דינך ללכת ליער האינטרנציונל. שם תלמד את כל השיר על
פה, לא תחסר מלה…

ואני הולך בתהלוכה ארוכה ארוכה לאורך הלאנה צפונה. משה
גרוסמן צועד לפני. אלתר ואהרליך לימיני ולשמאלי ומלמד יהודי ליטאי, שזקנו
ארוך ומחודד, נשרך אחרי, מרנן בלי הרף, בלחש ובסוד, פרקי תהילים עצובים.
הרנן החרישי עצוב, אך נוסך בלב בטחון. פתאום נופלים שניהם, אלטר ואהרליך,
על הביצה הקפואה משני עברי הדרך ונהפכים לשתי שלוליות של שלג זך כחלחל.
גרוסמן אומר: – שים לב. הם יהיו לנו לציוני דרך כשנברח. והנה מגדות הלאנה
עולה ענן כבד, שחור של יתושים, הם מכסים אותנו ועוקצים בלי רחם. אני אומר:
– זהו הערוב. היהודי המלמד הליטאי קופץ בשמחה, מתגרד בתיאבון ובלהט חסידי:
– אדוס-אי דער עורב? זענען מי דאך נוהנט צי יציאת מצרים? 6
ומתחיל רוקד ושר: אשירה לה' כי גאה גאה… ומתוך ריקוד
הוא נעלם. גרוסמן לוחש לי: – מדוע לא רקדת אחריו? יכולת להנצל. אני עונה לו
– אסור לי לרקוד… והנה גם הוא קופץ ונעלם… ואני במשרד ביער
האינטרנציונל. בנה של בת הרב מוסרני בידי טובארישץ' ג’ים: ללמדו ביער את כל
השיר, מלה במלה! אבל ברחמים! פו קומסומולסקו, פו מפאמסקומו
אצלכם! דע שהוא ידידה הטוב של אמי, אמנם אמר לה שלא צריך לנסוע למוסקבה אבל
“ניטשאבו”, הוא יהודי טוב. ראובלה קופץ: טובארישץ' בן הרבנית! גם לנו אמר
את זה! ולעג לסטלין, וגם אמר – – שתוק, ז’יד פארחאטי! – צועק אליו הגוי בן
בת הרב. לך הלשן על מורך בין הז’ידים המצורעים שלך אבל לא לפני. טובארישץ'
ג’ים! ליער. ולאט לכם לאיש הזה…

אנחנו צועדים ביער. כה מוזר! כולו זרוע עננות כסף תכולות
ולחש חרישי של פרקי תהילים עולה מהן: בוא אתנו, שכב, תנוח! אני נשען אל
אחד העצים, עיני נעצמות בתנומה. טובארישץ' ג’ים תופש באצבעי ומהפכה עם כל
ידי:

– אל תתנגד. אצבעך יכולה להישבר, הגידים ינתקו כמו אצל
יונתן שם בלול. אל תכעס, זוהי פקודה. גם שם היתה זו פקודה. של יהודי בן
רב אמנט ולא של גוי בן בת רב… ועכשיו אל תרדם! חוטו, קרב את
הגזע!

הגזע מעמד מול חטמי, אני מטפס עליו ועומד, מנצח ושר את
דברי הקודש הראשונים של השיר: – “קום התנערה עם חלכה, עם עבדים ומזי רעב”!
כל העצים מסביב נהרו לשמע קולי, מתנועעים כבתפילה ועננות הכסף המוזרות,
הדומות לאלתר וארליך, שנמוגו לידינו בדרך כל העננות המפוזרות על פני כל
מרחבי היער מרטטות ברטט מחריד, כמתגברות על בני דורות חנוק. והרנן החרישי
של התהילים שוב מפכה מקרקע היער ומתוך העננות… אני נשען אל עץ ושוב נופלת
עלי תנומה. שוב תופשני טובארישץ' ג’ים:

– לא לישון! להמשיך בשיר!

אני מטפס שוב על הגזע כשאצבעי ההפוכה בידו של ג’ים. –
ג’ים, אני אומר לו, נחמד שכמותך, מה חזקו ידיך וכתפיך מה עצמו. אני נמוג
מרוב עונג ונחת! הזוכר אתה את שימלה הכיחנון. עוד בכיתה ד' היה יוחי מתגרה
בו באצבע מרחוק: איוה. ושימלה היה נופל בוכה… ועתה, ג’ים, בריוני הנחמד
האדיר, אחד מחמשת ילודי הרפה, זו אשתו הקטנטונת של אחד מגיבורי ישראל - אשר
גם הוא ברפים. הוי, שימלה, מה עצמו אצבעותיך. תענוג! אבל אני רוצה כה
לישון! וג’ים מקפיצני בתנופת יד קלה ואני שוב על הגזע. והוא מתחיל בקול
בריטון רחב ואדיר: – “אש הנק – ובידו השניה הוא מנצח, רומז לי להמשיך
ושר אתי יחד: – מות הלב לחכה”, והוא עוזבני פתאום, עוצם עין אחת וגוחן עלי
לשמוע מפי את המשך החרוז. ואני מסיים בנצחון את דברי האלוהים אשר נחצבו
מראשו של גדול משוררי התחיה של ימינו: “לא כלום אתמול מחר הכל”! ואני נשען
אל הגזע: לישון, לישון, ומתחיל להרדם… אבל ג’ים מרקיד אותי ומקפיצני שוב
על הגזע וממשיך: אש הנק – ואני ממשיך אחריו ושוגה שוב ושוב ונופל ונשען אל
אחד העצים ונרדם. ושימלה, גאוותי-לבי, בריוני הנחמד, אשר לא אחת התמוגגתי
יחד עם אמו הרפה על יצוריו הרכים ההולכים וגואים וגוברים… שימלה חביבוני
זה מקפיצני שוב ושוב: פקודה היא פקודה! אינך יודע את השיר. לא ארפה ממך ולא
אעזבך עד אשר תלמדדו על פה – כולו! כה עינני בריוני היקר, החמוד, כל הלילה
ולא הניח לי להרדם. נדדנו מעץ אל עץ עד אשר פרצתי בצעקה: – לכו לעזאזל. לכו
לגיהינום שלכם! אל תהפכו לי לגיהינום גם את יער האינטרנציונל שאליו הגליתי
בחסדי גורלי. הניחו לי לישון!… ועלי חוטו מצמיח לו קרני-תיש קטנות
ומושכני מן העץ שאני נשען עליו. אני צועק: – לגיהינום שלכם. שם יושב אבי
הגיהינום על ערימת חצץ טבולה זפת, ומדליק סיגריות לכל מלאכי החבלה שלכם. אז
תופשים אותי שניהם ורצים אתי כמטורפים, ואני כאחוז שדים, על פני יער השלג.
אנו רצים על פני גופות עננות הכסף הנרתעות באנחה חרישית לכל מגע כף רגלינו.
והנה – אנו על יד הלול. ערימת חצץ שחורה נוצצת ובראשה יושב אבי הגיהינום
מחלק סיגריות עשנות לכל “החברה”. מי זאת? אוריאלה מגישה בתנועת חן את
הסיגרה אל פיה. יעל מתגנדרת. יוספ’לה עומד ומחייך, כולם מתמוגגים. ג’ים
וחוטו עוזבים אותי, מעפילים על הערימה: – סיגרה, סיגרה לנו! אני מנצל את
ההזדמנות, מתחמק ונמלט לתוך הפרדס הקטן ליד בית אמם של יוספ’לה ומוש’לה,
נשען אל עץ ונרדם בתיאבון עצום. ופתאום – אצבעי מתהפכת: אש הנק – ואני זועק
– אינני יודע. לא אדע לעולם. לכו לגיהינום, לעזאזל. לכל העזאזלים שבעולם.
הרפו ממני!

וגברו זעקותי עד אשר נעור עופר ושאלני: – מה יש אבא?
הקיצותי ופתחתי מיד בשיר: אש הנקמות הלב ליחכה – – והתאוננתי מרות: את
הסוף איני זוכר. והם מענים אותי כל הלילה ודורשים ממני שאשיר נכון את כל
השיר. עופר הטוב קם ולימדני את סופו הקדוש של החרוז על כל מחרוזת פניני
מלותיו: “לקראת אויב הכון לקרב!” ואני עוד הוספתי: “עולם ישן עדי היסוד
נחרימה”. נתמלאתי גאוות-זיו אושר על אשר נתחדשו ועלו בי הפסוקים האלוהיים.
ג’ים וחוטו נמלטו כשדים ואני נפלתי על כרי ונרדמתי. ורק צחוקו החרישי של
עופר עוד ליווני, ושפרוני עוד ניגש אלי ואמר לי:

– אידיוט אתה. לפני שנתיים, בטקס חגיגת החופש של פסח, היית
צריך לעמוד על המקח בענין האינטרנציונל ולצעוק אלי: מספיק ב“התקוה”
ו“תחזקנה”? אידיוט ולא הדיוט! האם לא ראית את מוישלה עומד על המדרגה
מאחריך, זורק אחורנית את כרבלתו המאפילה על עיניו, זורקה לאחוריו אל מרומי
פדחתו כאומר: – די, האם לא נשים קץ להידרדרות המפא"ית הזו במדרון הריאקציה?
והוא שמסר את דבר מעשה גבורתך בחג ההסתדרות. אידיוט מושלם אתה. הנעתי ראשי:
– נכון. ונרדמתי.





איילה

כ“ח בטבת תשי”ב

נפתח הפעם בדיקדוק 7. זה זמן שלא עסקנו בדיקדוק. ונשאבנו מן האגדה:

– כל זמן שהיתה אש התמיד דולקת במסתרי קדש הקדשים היו
מתנפצים קלגסי טיטוס אל חומות הר הבית ושרידיהם מתפזרים אל כל רוח ובלבל
השטן את הרוחות. ומיום ששלטה הרוח הרעה ופרצו הקנאים לפלגותיהם לתוך הבית
וערכו טבח איש באחיו ודמים בדמים נגעו, וגאו גלי הדמים והציפו את אש התמיד
וכבתה האש – בעט הקב"ה בבית הבחירה ועשאו דגורין דגורין וחגג השטן
נצחונו.

אגדה יפה. אבל אין היא מעניננו כיום. יש לנו עתה אגדות
יפות יותר, מענינות יותר, בלי קלריקליות, מיוסדות על אמיתות הכלכלה
המדינית. הבאתיה לך פה רק כהזדמנות נהדרת ללמוד דיקדוק: “דגורין” – ערימות.
דגור (במשקל בכור, צרור) – ערימה. התרנגולת “דוגרת” - רובצת על “דגור”
ביציה. אנחנו מעזקים (עודרים במעזק - מכוש) ומסקלים את ההר חלקות, חלקות,
ואת “דגורי” האבנים אנו זורקים בשולי החלקה מארבעת עבריה. הדגורים מצטרפים
ל“גדר” סביב הכרם העתיד להנטע. ארבעה קירות לגדר, והארוך שבהם והעשיר
באבנים הוא זה שסוגר במורד המדרון, כי הוא הנוח ביותר והדרך אליו קלה ביותר
לשאת אליו את סלסלות האבנים ולגלגל אליו את האבנים הגדולות וסלעים עקורים
מאמצע החלקה. וכך נוצר שיפוע ההר “מדרגות” מדרגות העוצרות את סחף האדמה
הנסחפת עם מי הגשמים בשיפוע ההר. בתוך אדמת הסחף הזאת נוטעים אנו את הכרמים
מדרגות מדרגות, מקבילות לרגלי ההר עולות במדרון אל ראשו: דגור - גדר –
מדרגה (דרג).

יושבת לה ילדת השעשועים שלנו, השפה העבריה, ומשחקת
בקוביות – אותיות. כמו ששיחקתם בגן בקוביות. בונים מגדל גבוה גבוה.
הורסים אותו ובונים באותן הקוביות, אבל בצירוף אחר, חומת עמודים עם שערים
גדולים וקטנים. נהרסת החומה ומאותן הקוביות נבנה בין רגע בית מקדש. איש אל
יגע בו. והגננת מופקדת לשמור עליו…

משלוש אותיות בנתה השפה העברית שלושה שרשים – אבות של שלוש
משפחות של מלים חדשות, מושגים חדשים, וקשר סתר נפשי בין כולם, על אף
התפלגותם למשפחותיהם.

א. דגר: מזה דגור (דגורים! שבהם פתחנו). דוגרת, דגירה, מדגרה. דגר (משפחת אפרוחים, שיצאה מדגירה אחת).

ב. גדר: מזה גדר – גידרה – מכלא, גודר – בונה
מאבנים, מגדיר (לצמחים, לבע"ח, לאבנים ולכל מיני חמרים פיסיקליים או
כימיים). מוגדר (למפלגה מסויימת) כאחת הבהמות או אחד הרמשים השורצים על
הארץ. אדם מאבד את צלמו, צלם דמות האלוהים האחת והיחידה אשר בה נולד,
המשותפת לו ולכל ברואי בצלם אלוהים – אז כמובן אי אפשר להכירו בלי מגדיר,
כיתר החיות והבהמות, בלי היותו מוגדר.

ג. דרג: מזה דרגה. מדרגה.

ועתה אפסיק ל“גרד” אותך בדקדוק שלי, כי נדמה לי שאין כל
קשר בין “גרד” לדגר – גדר – דרג. ומספיק לנו ל“התגרד”, על אף יצר הגירוד
שאינו מרפה ממני. – – –

– – – בתי יקירתי. בוודאי לא שכחת את “בימים ההם” של יהודה
שטיינברג, שם מופיעים היהודים השחורים החוטפים, עוקרים ילדים מזרועות
אמותיהם ומוסרים לניקולאי. “בימים ההם ובזמן הזה”? יורשיהם של החוטפים
עוקרים ילדים מזרועות אמותיהם למסרם ליורשי ניקולאי. אבל מקצוע החטפנות
התפתח והשתכלל מני אז. בימים ההם חטפו רק את גופו הרך, אז שמר עוד הילד זמן
רב את זכר אמא ואבא בלבו, עוד היה לוחש בסתר פסוקי תהילים כשהוכרח להצטלב
לפני האיקונה. ועוד היה חוזר לפעמים, אחרי שנים רבות של גלות, לבית אבא…
החטפנים בימינו מוציאים מהילד את לבו. מפצחים אותו כגרעין מתוך זרעון
החמניה. אין אמא, אין אבא. (מצפצפים עליהם…) ילד מסורס-הלב ילך לכל אשר
ישלחוהו – –

– – מהו סוד השיקוי אשר הלעטתם 8 ויצאו כולם סביבך בלהט מחול האהבה, בדהרות דהרות אבירים. מאחורי
החלונות של היכל משתאותיכם השתאיתי, ושמה ושאיה בלבי יצאתי גם אני במחול
מסחרר סביב בני האהובים החמודים, סביב בנותי הפורחות… פעמים התפרצה מלבי
זעקת-אהבה, צרחנית – מרירה (סלח לי: רוויית קנאה היתה, אוי לחרפתי). אבל
אין דבר! איש לא שמעה. גם לא פגעה באיש. וזהרו של מחול האהבה וששון-אשרו לא
השבתו… אתה עמדת כתמיד: מחייך בחן שקט ובטוח. והם מוצפים כתמיד צריחות
ההילולים “בעים-רוחם”. כן, אין דבר. איש לא שמע. ובמחולותי בלהט
תחרות-האהבה ביני ובינך סביב בנותי יקירותי, צלעתי מחלון אל חלון, נעתי
כשיכור, עטתי כסהרורי על החרכים עדי הגיעי אל הסף, אל סף ארמון חנגאותיכם.
שם נפלתי מול פתח הבית וידי על הסף ולבי נמוג נטפים נטפים… ואז עברה
הרינה במחנה: למרחב, למרחבים! ונעקרה נפרצה הדלת, ועדת צפרירי, צפרירי
בוקר-חיי, נכנפו במחול למרחבים ובהלמות עקבי רגליהם במחולות (מחול
קוזאטשוק…) גוללוני המחוללות מעל הסף, ורגליהן רגל ישרה. כעדת חסידות
לבנות גוללוני בנותי-צפרירי במדרוני הר הקללה, וברון-יחד כוכבי בוקר ירדו
גלשו אתי אל תהום האבדון, אל הגיהינום שפער לועו בשדותינו הפורחים, בכרמינו
המלבלבים.





איילה

י"ג בשבט

שלום לך, שלום רב, חג טוב ושמח מדליה ושאול. הם פה!

ואנחנו “שמחים”. המותר לשמוח בגיהינום? הקבלנו רשות לזאת?
ו“גילו ברעדה” כתוב באיזו פינה עצובה בתנ“ך, בתהילים בוודאי. ואנחנו
מתאפקים, מותחים את הוילונות כבליל ה”סדר" של האנוסים… ודליה מתגברת
ואינה הולכת לבקר ידידים, ביקור הומאני, אישי-אנושי… לפחות עושה היא זאת
שלא בידיעתנו… אמא מביאה לכולנו אוכל החדרה 9. ואנחנו אוכלים כולנו יחד, ממש אידיליה משפחתי! מתי זכינו
לזאת? ואמא כמעט מאושרת! לולא תוספתן (אפנדיקס) קטן של מין הרגשה במסתרים
כאילו כפאה “קומזיץ” משפחתי זה על דליה. ואת יודעת: התוספתן – האפנדיקס הזה
אינו אוהב שיעשו אתו “קונצים”, פתאום מתחשק לו והוא מכבדך באפנדיסיט
“כזה”! בבקשה! ניתוח! אבל מיהו ואיהו הגיבור הכובש את יצרו? וביחוד אמא
כשרומזת לה הזדמנות לערוך ארוחה משפחתי!? ובחדר! – עד קצווי תבל
תלך!

ועוד: – שחי ואגל לך סוד יסורי! אם כי לא “שעת רחמים” היא
ואם גם שעת “בין השמשות”. ונהדרים! איזה הוד! עבי אש ועבי דם מלוא האופק!
יופי! (וזקוקים אנו דווקא לרחמים רבים רבים) וזה סוד יסורי: היכן הם נעורי?
אל תשימי לב לשלוש המלים האחרונות, באות סתם למען החרוז. ואין כמוני נכסף
לחרוז, לשבריר פסוק. עוד מימי דליה ואשכול בגן אהבנו כה לשחק בחרוזים. הן
לא פעם נמוג בכיה של דליה בהצליחי להפריח לה ברווזון-חרוזון ולהשיטו על פני
נחל דמעותיה…

בקיצור: בפרוזה! זה הסוד: – למען מנוע יסורי התלבטות מדליה
לא הצענו לה ללכת לחדר האוכל “המשותף” למען לא תתחבט כל הערב, כל שעת
הארוחה, בין הספסלים “שלנו” ובין השולחנות “שלהם”. זוהי הפרוזה! אבל
הומאנית! מה סוד האידיליה המשפחתית… דליה סיפרה בהתפעלות על היחסים
ההומאניים בין אבשלום-אטה והוריו.

בשבתות אוכלים תמיד ביחד. הנה, בכל זאת, אנשים “מתעלים”.
אשרי עין ראתה זאת! (על כל שונאי ציון! רבונו של עולם האקונומיה
הפוליטית!) אני ממש “התפעלתי” מהתפעלותה של דליה. את יודעת, יש עוד מובן
לבנין התפעל: עושה עצמו “מתפעל”. והלא אני גם יודע את תוכן ה“הומאניות”
הזאת. אמא של אבשלום לחשה לי בסוד ובכאב: – פרחה הנשמה, נשמת החדר. כל שעת
“הביקור” “צועדים על הבהונות” ומנושא לנושא מתעלפת הנשמה. אמרתי לדליה,
כולי מדושן עונג ועיני מתרפקות על שאול: – ברוך שפטרנו מהומאניות זו…
ובעמקי־לבי חנקתי ציפיית חרדה להומאניות כזו הצפויה לנו, לאמא ולי ולעוד
איזו נפש. לא אגלה לך שמה. זה סוד! אין אני להוט לרכילות…

ועד שאנחנו מתעלסים במסיבה משפחתית זו, מתהוללים ממש!
העמדה דליה בנסיון הומאני קשה: באותו ערב “ערכנו” מסיבת שבת. ואמא בועדת
המסיבות. ו“ביקשנו” את אמא שתזמין את דליה ל“מסיבתנו”. שתלווה לפחות את
“שירתנו”. שמעת? עקרי כוכב ממרומי הרקיע ורקיהו שאולה… והנייטראליות?
והאובייקטיביות? אני נמנעתי מלכת למסיבה. שבתי לפנות ערב מטיול על הכרמל עם
כיתתי ועם אמא וסמדר, אמא הפצירה בדליה ואני ביקשתיה “שתמלא מקומי”,
ו“ההומאניות” לא מיהרה להופיע…

זהו מה שנשאר לי בעין-חרוד – ובעודי “חי-קצת”! שמח,
טבנקין, יעלזו כליותיך, מנחם, ידידי הנאמן! אך אתה שאול הטוב, האנושי
באמת, יאריך ה' ימיך הטובים וישמרך כל ימיך מנחת זו שזכינו להגיע
אליה!

איילה יקירתי! זה שאול שזכינו בו על עברי פי שאול! במה
נודה עליו לגורלנו? ובמה עוד נתברך?… הוא הוא שתמך בנו ומשך את דליה
ל“מסיבתנו” ו“נצחנו”! נשארתי לבדי בחדר. שעות על שעות התגלגלתי עוד במיטתי.
כולם כבר ישנו ואני עוד התהפכתי מצד אל צד. דיברתי ממלוא-לבי עם דליה, אתך,
ועיני תועות ביניכן וביני ובין אמא. ולחשתי לאמא: – עוד נצחון כזה… ו…
ייסכר פיך השטן! שטן המפלגות!… שאול היחידי שנשענתי עליו בבדידותי,
נשענתי עליו ולטפתי את סמדר נחמתי. ותקוותי היחידה לעתיד חיפשתי במרחקים,
ושלחתי ידי אל כתפו של אשכול העצוב ואל חלקת צוארו של עופר עם כינורו…
שכבתי ודיברתי עם כולכם חליפות. התעטפתי, התכרבלתי בתוך זכרונות ילדותכם
וילדותי…

הייתי אז בן עשר, התארחתי אצל הדוד בנוה-שלום ביפו, היו שם
כעשרה ילדים – רובן ילדות, גדולות ממני וגם קטנות. פרשו מחצלת גדולה על
הרצפה ועליה שמיכות וסדינים. נתכנסו גם ילדות של השכנים וסיפרו מעשיות
נוראות. סיפרו על ילד שנשתטה מנשיכת כלב שוטה ונשך את אמו, וגם היא נשתטתה
ונשכה את יתר ילדיה הגדולים וגם את אבא, ונשתטו כולם ומתו. הילדות נתנו
סימנים בכלב השוטה: פיו פעור ולשונו תלויה אדומה, נוטפת ריר, וזנבו מקופל
בצניעות בין רגליו. עושה עצמו בורח וצולע כמסכן. ולא רק נשיכתו היא
המסוכנת, מספיק שהוא רר עליך את רירו, גם נביחה קלה ממרחק מספיקה, אפילו
מבטו של כלב שוטה חודר לתוך נשמתך. ואז אתה נבהל ממים טהורים, ממראה לטושה.
אתה נבהל מדמותך הנשקפת אליך מן המראה, או מן המים הזכים, ונובח בקול צרוד
ורר את רירך ומסכן את הכל. אפילו את אמא אתה נושך… שכבתי ורעדתי
והתהפכתי לצד הקיר, ופניתי אל לבי: – את אמא אשוך? לא. ונשבעתי אז עם לבי
שאם ארגיש כי הריר מתחיל נוטף וגרוני מתחיל נוחר - אזחל מהר אל אמא, אשתטח
לרגליה, אכבוש פני באדמה, אאטום פי ועיני בידי ואתחנן אליה בלחש: – אמא,
אמא, מהרי, הביאי מגבת וסתמי לי את פי וכסי לי את עיני וסגרי אותי בחדר
השני, ואל תפתחי גם אם תשמעי אותי קורא לך…





יחידתי החטופה

יום שבת, י"ח באדר

בא אני משוט בנגב והתכוונתי לספר לך היום על נפלאות טיולי
וחמודותיו, גם על חג הפורים ושמחותיו, והנה קפץ עלי רוגזו של מורך-מדריכך
תרשיש, ואיני יכול להתפנות לשיחת טיולים. דבריו “רבי-החן-והמשמעות” על דברי
הברכה של אמא למחזור הט“ו תקראי בוודאי ביומן “שלכם” מיום י”ז באדר. לענות
לו? איני מעיז. כי האמת אגיד לך יקירתי, ואל תספרי לאיש, אני פחדן נורא.
וביחוד חרד אני שמא יתפשני מוישלה “שלכם”. לא מוזר וגם קצת מצחיק? פעם היה
הוא ילד על ברכי ועתה ירא אני שמא ימתחני על ברכיו, יפשיל לי את מכנסי,
וכשם שעשה למלץ באחד היומנים הקודמים, יצליף לי שם באותו מקום לעיני עם
ועדה… ונזכרתי שוב בימי ילדותי. הרבי הזקן שלי בחדר, ר' יעקב מאיר, היה
חומד להצליף לנו בגבעולי אמיתה 10 שאסף במגרש
ליד החדר. אוי, מה אהבתי את ההצלפות האלו! יהודי בן חמש הייתי אז. ריח
האמיתה מילא את כל החדר עם יבבת הילדים המפרפרים על ברכי ר' מאיר. והאמת:
אני לא יבבתי אף פעם. נהניתי מן הריח הטוב וגם מן הליטופים של עליה
הנימיים, החלקים הרכים של האמיתה. ומחייך הייתי אל חברי שישבו על המחצלת
“מוצלפים” כבר או מחכים לתורם. והרבי היה מסיים משימתו: – ועתה מויש’לה, רד
והתקרר על המחצלת. תכפתר אחר־כך..

איפה אקרר את יצורי המוצלפים? מחצלת אין ושבטי מוסרו של
מויש’לה שלכם לא ריחניים, לא נימיים, לא חלקים ולא מלטפים, ודווקא זיפניים,
יבשים ועוקצניים. והעיקר: (אבל, בחייך! סוד כמוס!) אינני מבין בהם ולא
כלום. אני רק רואה את תנודות ראשו בטפטפו רביבי מוסרו ברחמים רבים. ואני
ירא אותן פי כמה מן ההצלפות…

ובכל זאת אשאלך, חמודתי: – איפה לוקחים מנהיגיך-גיבוריך
אבירות-לב שלהם ללעוג „בחן" כזה לאם אשר העיזה להשמיע אנחתה על בתה
יקירתה אשר נחטפה מזרועותיה… בנינו ובנותינו נתונים לעם אחר ועינינו
רואות וכלות… והם שרים שירי ישע וגאולה לעולם כולו.

ועוד: אולי תשאלי פעם את מוריך – מדריכיך – מנהיגיך –
מפקדיך – עד מתי יקראו לנו מתבדלים, פורשים, פלגנים. היינו משפחה אחת, עדה
אחת, בית אחד, אחים לסבל וליצירה, אחים לחלום שבות בתרי עמנו האומלל,
המרוסק וריפוים באהלנו הטהור. והנה קמו הם פילגו, התבדלו ועזבונו
והחלו מתנים אהבים עם אלה הגאים הלועגים לכולנו יחד, אותנו תפשו וזרקו לתוך
חביות-השופכין, רירם, כיחם וקיאם שפכו עלינו, גם את בנינו ובנותינו גייסו
והעמידום בסך ואילפום לירוק בוזם בנו, וכאשר החיונו והגיענו לימי הפאר
הגדולים של “הפגנות הרעבים”, של זריקת חול בלחם העגול או בלחם המרובע אשר
אינו לפי “השולחן ערוך” של “המחר”, כאשר זכינו לראות במחזה מרהיב לב של
גיוס בניהם ובנינו טעוני אבנים (משדות הקרן הקיימת) נחלצים לעזרת העם
בימאים, כאשר באו ימי מזמוטי האהבים הגדולים בין אחינו למשק ובין בני לוי
בחירי האלוהים החדשים, חגורי חרב הגאולה של “השומר הצעיר” ו“מקי”
ו“חרות”… זחלנו אחד אחד, שנים שנים, מתוך חביות הקיקלון יצאנו ונעשינו
פורשים, פלגנים. הרסנו את “לאחדות העבודה” שלנו.

כאשר באו ימי המזמוטים הגדולים עם גואלי-עולם וגועלים בכל
מאמצינו הנואשים להינצל מכליון, כאשר הגיעונו שטנותיהם עלינו, על ביתנו
שעוד לא הוקם, כאשר הממונו קילוחי השיטנה אשר ממרחקי עולם וממרומי במות
עולם קולחו על ראשנו, אל לבנו, בפתוס אלוהי כזה בלהט נבואי כזה! וכל זאת
למען זכות בכרטיס כניסה לחינגאותיהם של בוני העולם החדש באונגריה ובפרג,
בבוקרשט ובברלין וביתר המקומות באשר הם שם, על אף הבעיטות ויתר הבזיונות
וההזדהמויות ה“מה-יפיתיות”. ובהגיע אלינו הדי נשיקותיהם עם מק"י ועם חרות
ויתר שונאינו אשר בתוך ביתנו – התמלאנו עוז וברעדה דרכנו וזחלנו מתוך חביות
הקיקלון, יצאנו ונעשינו “פורשים”, פלגנים, מחקנו את שותפותנו בביתנו
המשותף לנו עם אחינו לאחדות העבודה בעבר, המזמינים אותנו ורוצים לכפות
אותנו לצעוד יחד לאחדות החורבן.

בימים שעברו הייתי מזדהה ומתפאר עם כל ארגז ענבים שנשלח
מעין-חרוד לחיפה, לירושלים. התגאיתי בסתר לבי: בתי בצרה את הענבים וארזה
אותם גם תחת מטר יריות מן הגלבוע! האזדהם גם עם משלוח בני-תלמידי וכיסיהם
ארוזים אבנים מעין-חרוד לחיפה?… ואנחנו פלגנים? פורשים? בוגדים?

– – מוטב ונספר דברים שמחים יותר. בשבת, לפני צאתנו לנגב,
נערך קונצרט של הילדות הפסנתרניות. גם סמדר בתוכן. התאמיני? בחדר האוכל
ההרוס שלנו - ילדות מנגנות. מלאכים ירדו אלינו ומנגינות-יה השמיעונו
כבשנות קדם… שפשפתי את עיני, התעורר בי רצון לקום, לרוץ אל אדון העולם
הישן ובוראו, למשכו בשרוולו: “קום התנערה, אל חלכה” וראית את המראה,
ושמעת את הרינה. רק אל תאכלך הקנאה: הגם בגיהינום שלך יזכו נתיניך או
אסיריך לנגינה כזאת?… וצר לי עליך, אהובת לבי, צר לי שלא היית אתנו ולא
ראית ולא שמעת בהופיע אחותך הקטנה ויתר חברותיה על נהרות בבל שלנו, שם
ישבנו גם בכינו בהשמיע עוללינו דברי-שיר, בזכרנו את ביתנו שחרב. ומתוך
נגינתם של מלאכינו רינן לחש אל לבי: עוד אבנך ונבנית…

איילתי, יחידתי. על מרומי הרי הנגב, בסביבות מכתש רמן 11 שם ראינו צבאים מקפצים, אילות השדה
מדלגות עם עפריהן במרחקים. ביקשתי את איילתי, לא מצאתיה – הלכה לרעות בשדות
זרים… כרמי שלי לא נטרה… די, לא להתגרות! אני רק משחק בפסוקים, אל
תורידי ראשך החמוד, אל תהיי “ברוגז”! בנגב הגבוה (800–1000 מטר!) שטחי
ירק יפים. שם מצאנו אלות אדירות. הן עמדו עדיין בשלכת, אך בראותן אותנו
“התפקעו ללבלב” (בפרוזה: כבר היו מכוסות פקעי ליבלוב) ואני בראותי אותן
פקעו בלבי וליבלבו חלומות מראות יער אדירי אלות מכסה את מערומי מרומי הנגב.
ארבע פעמים וחצי חיבקתי את האלה מלוא-מפרש זרועותי. גזעה נאדר כמעט כגזעה
של האלה על תל-דן, על שפת נחל דן.

עלינו לפנות ערב על אחת הפסגות בשולי הרמן, זה הכביר
במכתשים. חליפות גוניו החלו נמוגים בדמדומי הערבים האפרפרים, לבי נמוג,
כלה לרדת אל תוך המכתש, לגלות עקבות ימים קדומים בין סלעיו. אך – “מנגד
תראה את הארץ ושמה לא תבוא”. “איש ונבו לו על ארץ רבה” – כבר הקדימתני
רחל… שאול ודליה היו שם לפני כמה שבועות. אך מה ראו שם בלעדי?

כ' ניסן. נתבשרנו היום: הכביש מגיע עד עין-גדי. בבואך –
אנחנו בעין גדי. כבר הזמנתי גם את אמא. נקח גם את דליה ושאול? וסמדר?
בלעדיה אינני זז. הכוני.





כ“ז בניסן שנת תשי”ב. בנים לאבותם.

איילתי אהובתי, יום טוב היה לי היום. יום ברכה. למדתי היום
עם ילדי פרק א' של ישעיהו ובצהרים בשכבי לנוח, הכינותי את פרק ב‘, את הקטע
והיה באחרית הימים. ורמה בי רוחי ונישאתי על כנפי-דמיוני ועפתי אליך לקרוא
אתך את הפרק. ותוך קריאה נרדמתי. רק קולך המתוק עוד התרונן בי. וכתתו
חרבותם לאתים… הרוח הטובה נכנפה על פני, לטפתני והחלה מעיינת בישעיהו.
דיפדפה בדפים הלוך ושוב ופתאום פרצה בבת צחוק ותעירני. שאלתיה לסיבת צחוקה,
רמזה לי על פרק ג’. והנה בנות ציון הולכות הלוך וטפוף, ובני “שומרון”,
בני-תעלולים, מסירים כל משען ומשענה מדפנות סוכת-דוד והיא מתמוטטת…
קפצתי בחרדה וזעקתי: - ומדוע את צוחקת? וענתה: - זוהי ההיסטוריה העברית:
מהרסיך ומחריביך ממך יצאו. וחיננתי קולי אליה: – ומדוע איילתי במטופפות?
וחייכת אלי: non, non papa – והגומות בלחייך מאירות אלי ונמוגות, ונעלמת…

שבת. טיילנו אתמול לכנרת דרך כפר תבור ויבנאל. השדות יפים.
השחת רובה כבר קצורה ומאולמה מפחד הארבה המאיים עלינו. הרוח מניעה בנחת
ובשלווה את מלואות ראשיהן של השבלים. שמור לנו אל, את שדות טפוחינו
המבורכים…

לא אספר לך עתה יקירתי, על טיולנו ועל כל פרטיו. אך פתרי לי, יחידתי, את חידת גורלנו וסיוטין. איהו כוכבנו? נולדנו בלי כוכב?

הגעתי עם הילדים לחוף הכנרת, ל“טבחה” זו “באר-שבע” שבגליל.
שם שבעה מעינות, וגם יותר, גדולים וקטנים, כולם מינרליים. הגדול בהם מימיו
נקווים לבריכה גדולה מקורה תקרה גבוהה, ובה צהרים אחדים פתחים, ריח גפרית
עולה מן הצהרים. המים מתפרצים מן הבריכה בתעלה נסתרת בריחוק-מקום קצת והם
קרירים וטובים לשתיה, ריח גפרית כבר אין בהם. כנראה שימשו מקום רחצה
למצורעים, אשר עורם בוודאי אינו יכול לשאת את חום חמי טבריה וחריפותם. גם
שכר הרחצה שם לא היה לפי כיסם הריק. ובלי ספק גם גורשו מבוא בחברת בני אדם
הגונים וחשובים. אולי שימשו המים מרפא לחולי-רוח, לאחוזי-שדים ונגועים
בנגעים שונים אשר מרפא אין להם… כי כל אלה התאספו שמה, ואותו בחור פלאי
“נשלח” אליהם בשליחות אביו שבשמים, עם כל אהבתו הרבה לנחמם, לרפאם, לגרש
מתוכם את השדים, להשיח את האלמים, לזקוף כפופים, לנהוג את נכי הרגלים, את
שבורי-הלב ודכאי הרוח… שם אסף ברחמיו הרבים את כל האומללים המנודים,
גברים ונשים עניים ומצורעים אשר אין להם כל, בלתי אם אסון גורלם, ואשר כל
המקדשים נעולים בפניהם, כל שערי הרחמים. שם אספם, את כל האומללים, משם העלם
על ההר אשר מעל למעינות, ההר אשר ממנו הם מפכים, הוא הר האושר והשלווה
הנצחית. שם, על ההר לחוף הכנרת, מעל לדרך הפונה לכפר נחום, פתח לפניהם את
שערי השמים:" לכם מלכות השמים"!

האם לא שעת רחמים היא זאת בהיסטוריה אשר לא היתה כמוה? האם
לא אחד הנביאים הזכים והקדושים שלנו היה זה מבשר האהבה, הרחמים, הסליחה
והשלום? וכוכב זה, אשר דרך לנו מתוכנו, עלה בשמינו עם ערוב יומנו, כוכבנו
זה – אחינו שליחיו-תלמידיו נתנוהו מתנה לכל פריצי עולם להיותו להם לאל
הישע. אותו כוכב נפצוהו בידיהם ויהי על ראשינו לברד-אש-גיהינום אשר ניתך
עלינו במשך כל ליל גלותנו, ועודו ניתך…

ועתה עם דימדומי שחר עולה בשמינו האפלים. הנה דרך מתוכנו
כוכב חדש, מבשר גאולת המשועבדים. לא שערי שמים פתח, אין משתוקקים בימינו
לשכון בשמים. “הארץ נתן לבני האדם”. – קרל מרכס, זה נביא הסוציאליזם אשר
מתוכנו זרח להאיר לכל בני אדם עלי-ארץ, הוא אחינו בן עמנו, מבשר שיחרור
האדם. ולכולם ניתנה הארץ רק לא לנו! לא לנו! רק אם נדדה אילמים, עקודים
כצאן קדשים, עולה תמימה, על מזבח האלוהים החדשים אשר אחינו נביאנו “העירו
בצדק”, רק אז, רק אחר אשר יפצחו מתוכנו את שארית כבודנו, אז אולי יורשה לנו
ללקט את שארית עצמותינו החרוכות, לצאת בקהל “עולם חדש” חוגג לקראת
הישע…





אחד במאי שנת תשי"ב – שבותנו מארצות האחד במאי

אתמול נתקבל מכתבך. יותר מדי חיכינו לו! אל נא תמשיכי ככה! והמכתב לא. הוא אולי מפעלך הגדול ביותר.

לפני גשתי “לענות לך על מכתבך” (מתי שאלתיני, מלבד שאלות
בדיקדוק, ומתי עניתיך? רק עניתיך ב“שיחי ושיגי”) ובכן: לפני כתבי
את “מכתב תשובתי” נתקן קצת שגיאות – – –

– – – ועתה לשאלת ה“חד-גדיא”. הנושא “חדש”, לא מימי התנ“ך,
אף לא מתקופת התלמוד. בוודאי מימי הביניים. חבויים בו סמלים ורמזים על אגדה
עתיקה-חדישה. כל החיים הם שרשרת ארוכה של “מכים” סביב ל”חד-גדיא“. כולם אך
רודפי צדק, נוקמים את נקמתו. כל אחד גואל את החד-גדיא מ”גואלו" הקודם,
ובינתיים נערף החד-גדיא עם כל טורפיו שלפני האחרון… ורק הקדוש ברוך הוא
יצילנו מידם… היהי קץ לחזון סיוטים זה? כן, בתי, כן, אם יתאזר אדון העולם
עוז, וישחט את מלאך המוות שלנו, הוא שנאת האחים אשר בלבנו…

תיאור חג הפסח בפינתכם ליבבני, חמדתי, וריח האביב הנושב
ממכתבך שיכרני שכרון אהבה ורחמים לכולנו. הלוואי ואשמע מפיך רק דברים
אלה. יאלם פי, תדבק לשוני לחיכי, תחרשנה אזני אם אשמע את חניכיך עולים
לארץ, מצטרפים להפגנות הזעם, למקהלות-הבוז ולמצעדי-השטנה כאשר זכיתי לחזות
בחניכי אני.

שובי נפשי למנוחיכי. מוטב שנלמד דיקדוק. נלמד על הפעל.

א' - שמחתי, הצטערתי, קיוויתי, אלה פעלים “עומדים”.
(אם כי אני יכול “לעשותם” בשכיבה) “פעל עומד” אינו חל על אחר, אינו “עובר”
על אחר, אינו מחולל שינויים בגופים אחרים, במצבם, בהתנהגותם, בפעלם. אם כי
בהרדמי הילדים שמחים, אין זה הכרחי, גם לא נימוסי. למה אנחנו שרים בכל לב?
שמחים בכל כוח? שהשונאים יראו ויתפקעו, ישמעו ויתעצבו. ובכל זאת מקובל שלא
זו המטרה הנעלה. ואלה מוטב שישארו עומדים והם באמת עומדים, כי השונא יכול
גם שלא להתפקע ואנו נשארים “עומדים” מחורבנים על אף שירתנו הטובה… וכשאנו
שומעים נגינה – שמחתנו או תגובתנו תלויות בהד העולה מנבכי נפשנו. גם אנחנו
מנגנים אז בפנים לבנו – וזה המחולל שינויים בנו! אם כי יתכן והננו פועלים
אז כשאנו “עומדים”, ללא כל תנועה, לא מנגנים ולא רוקדים. זה תלוי
בהתפעלותנו הפנימית. ואז אנו אומרים: “שמח שמחנו”, והוא “פעל יוצא”. אבל
באמרי: “הוא נגן” איני יודע אם שימחנו או שיעממנו.

ב. פעיל וסביל. “אקטיב”, “פאסיב”. קראתי את
מכתבך ונשקתיך בלבי. שניהם פעלים “פעילים”, אם כי השני רק בדמיון. בשניהם
הייתי פעיל ואותיותיך נקראו “ממש” ע“י עיני ומצחך נושק ממש בכל לבי, אף על
פי שלא ממש-ממש. ו”נקראו" ו“נושקו” הם פעלים סבילים. איני יודע אם “סבלת”
מנשיקותי. אבל “סבל” אהבתי רובץ עליך, ואת אהובה (שוב סביל) כורעת, “שחה
לארץ תחת משא אהבתי”. כל “פעל יוצא” מופיע בשתי צורות: פעיל וסביל. אוהב –
אהובה. חורש – חרוש. שורף – שרוף. אבל “פעל עומד” הוא רק פעיל. אין לו
סביל, גם אם הוא פעיל מאוד. רק “עובד” ולא “עבוד”. “ישן ונוחר”, אם כי אדם
פעיל מאוד בשניהם (מתי אזכה אני לזאת? לפחות בראשון…) ובכל זאת אין
“ישון” ואין “נחור”. וכן צומח, בועט, נכסף, מתגעגע… אני מסכים אתך
ש“סביל” – “פאסיב” אינו כל כך מוצלח. פעיל – “אקטיב” טוב יותר. אבל
“יוצא” ו“עומד” עוד פחות מוצלחים. בצרפתית: “טראנסיטיב”; אינטראנסיטיב“.
טוב להם לצרפתים. מה לעשות? אבל, לא נורא. הלוואי ונדע להיות “פעילים”
לטובה ובהצלחה. ו”סבילים" איש לאחיו “בעמדנו” בביתנו ו“בצאתנו” לרחובותינו
ולחו"ל.

נמשיך. בנינים. את יודעת: שבעה בנינים הם: שני זוגות
ושלושה בודדים. הזוגות הם: פיעל–פועל, הפעיל–הופעל, כמעט תמיד משלימים
בני הזוגות איש את אחיו. האחד פעיל והשני סביל. בכל הזמנים. רק לא בציווי
ולא עם “ל” התכלית. לכי והגידי לי: “השלך מן הקיבוץ”! האוכל ל“השלך”? – רק
השליכוני והשלכתי בלי כל פעילות מצדי, ושום ציווי עלי לא יועיל פה כלום.
ממש כך טענה סיעה ב': השלכנו מן המפלגה אבל נדמה לי שזה היה בשל פעילות
יתר ובלי כל ציווי. איש לא אמר וגם לא יכול היה להגיד להם: השלכו!… מה
פתאום? מפלגות? דיקדוק! נקח את הפיעל–פועל: דיברתי שטויות, איני
מדבר יותר. גם לא אדבר. ואת דברי רק טובות על אחיך לפני זרים
ושונאים ונא לא לדבר רעות גם אם נדמה לך כי בזאת תמצאי חן בעיני
הזרים, וטובתך וטובת אחיך דורשת זאת. מה שדובר ומדובר לא צריך שידובר.
(ואינך יכולה לאמור: לא צריך לדובר. גם לא לאמור לדיבורים: לכו
ודוברו במקום אחר!..)

מדוע לא דאגה האמא העבריה ליתר שלושת בניה - בניניה: פעל,
נפעל והתפעל ותשאירם רווקים גלמודים, ללא עזר כנגדם? נתחיל מן האחרון:
התפעל. התנשקתי אתך (הלואי שעוד אזכה לזאת) 12.
מי פה פעיל ומי סביל?… ושנינו הכרחיים, להבדיל, כשני שבלולים למחרת ליל
גשם ראשון. התפעל אינו רווק. גם כשאני מתלבש לא הכרחי אמנם, גם לא אפשרי,
ועם כל אהבתי אליך לא אסכים שתבואי לתחוב את רגלך לתוך הגרב שלי. אני לבדי
זוג שלם כשאני מתלבש: אני המלביש ואני המולבש וזה מספיק! גם כשאני מצטער,
מתענה, איני להוט אחר שותפים. וגם אם ארצה שתשתתפי בצערי (לא בעינויי) איך
אוכל לעשות זאת ולהביע זאת במלה אחת? זהו רצונך החפשי, “התנשקנו” – פעולה
הדדית. הצטערתי, התלבשתי – הפעולה חוזרת ממני אל עצמי ואני הזוג.

ועתה: אל הנפעל. מקובל שהנפעל הוא בן זוגו של הפעל,
אבל זה נכון רק בחלקו, גם לא ברובו. ראשית: כל הפעלים העומדים אין להם
סביל, ולמה להם נפעל כבן-זוג? תגידי: “הילד גדל, גדל ואינו נגדל”? על דרך
שאת אומרת: “אני שורף ושורף את הנייר, והוא אינו נשרף”? הנפעל הוא לרוב
בנין חוזר או הדדי, כמו התפעל. אנו נאבקים לאסוננו המשותף, ההדדי ולחדוות
אויבינו. שנינו מכים, שנינו מוכים, ועל זה אני “נעצב”. גם זה נפעל. אבל
העצבות אינה הדדית לי וליוספ’לה. ואודה לה' אם יהיה העצב משותף לך ולי (לא
אצטער אם גם ליוספ’לה)… אבל גם אם ניעצב שנינו אין זה מחייב הדדיות,
ובמלה “נעצבנו” איני יכול לבטא את ההדדיות. אני יכול להיעצב על אסוננו ואת
רק על צערי, או רק על כשלון במפ"ם, ישמרנו השם… או גם על שניהם
יחד…

נפעלים רבים חוזרים ולכך נוצרו “מששת ימי בראשית”: אני
נשמר מפני הנחש, נזהר. איש לא שמרני, לא “זהרני”, אני נזהר בעצמי.
ישעיהו אומר: (ס"ה-א') נדרשתי ללא שאלו, נמצאתי ללא בקשוני. מי
חיפש את המציאה הזאת? דרשתי את עצמי, המצאתי את עצמי. איש לא שאלני, לא
ביקשני. אך אסתר המלכה אומרת: לא נקראתי – לא קראו לי. וכן בא הנפעל במקרים
רבים כפעול של הפעל: פתח – נפתח. רמס – נרמס. אך “זוגיות” אין פה. לא כמו
בדיבר – דובר. ולא כמו בהשליך – השלך, באלה רואים הרמוניה במשקל ובצורה
כמו בצמד-חמד, זוג צפרים. או זוג זקנקנים שהתחיו, דומים בכל ומסכימים בכל
איש לאשתו, אבל הוא-הוא, והיא-היא. ושימי לב: הפעילים פותחים בחיריק:
דיבר, הרכיב. והסבילים בקובוץ (או בקמץ-קטן או בחולם את זוכרת: שלושתם
זהים: כל-כל־כולי) דובר, הרכב, ושימי לב ליופי: “הוא”
מנוקד i והיא מנוקדת n.
איזו השלמה, איזו הרמוניה! אבל פעל-נפעל אינו זוג מן השמים. הפעל הוא הבכור
במשפחת הבנינים, הוא הזקן בכולם. ברבות הימים נתאלמן סבא פעל והיות ולא טוב
היות הפעל לבדו, שידכוהו עם הבתולה הזקנה מרת נפעל, וזאת התנדבה ותהי לו
לעזר כנגדו. שימי לב: יש ששלום הבית מופר אצל הזוגות החוקיים, ואז מופיעה
דודה-נפעל ברחמיה הרבים, ומטפלת במשק הבית העזוב של הגרוש הבודד, או אולי
אלמן גלמוד הוא. העליב-נעלב ולא העלב, העציב נעצב, אבל – החריב – נחרב.
והחרב עדיין “חיה”. (פה היה גט! ונשואים “שניים”!) שומו שמים! הן טרגדיות
מתחוללות יפה! יש אשר תעוטנה שתי הסבתות - נפעל והתפעל, תעוטנה עוט וטפוף
אל זקנקן ו“חבוב” אף על פי שעוד לא נתאלמן, אך “פלוניתו” לא תצלח כנראה
לכלכל את משק הבית. ונדמה לי שגם שמעתין פעם מתקוטטות בחשאי: עלי יניח
הצדיק את ראשו: “נחמוהו ולא אבה הנחם”, או גם “התנחם”. אבל אולי תגידי
שפועל אינו בא בדרך המקור, אי אפשר להגיד “ולא אבה לנוחם”. אבל בזמנים,
בעבר, בעתיד ובהווה חי עדיין הפועל של נחם: עניה סוערה לא “נוחמה”. תנוחמו…

מלך כזה, המנחם" הזה! בת זוגו חיה עדיין ושתי סוכנות ביתו
סועדות אותו, סומכות אותו… נפעל והתפעל, אלו שתי נשים צדקניות שחתימת זקן
להן, ניקודן גברי, פעיל: בחיריק, או בגלגוליו: צירה וסגול: “נעלב”, “נזהר”,
“נחן”, “התנחם”. חתימת זקן דליל, שיפהפיות זקנקנות אלו שוקדות לגלחו יום
יום בהתחרותן ביניהן, והוא מבצבץ על סנטרן, על אפן ועל חמתן… הראית פעם
נפעל או התפעל פותחים ניקודם בקובוץ או בקמץ-קטן כחוק לפועל סביל “נשי”?
עמוד! פעם אחת יש: “ובני ישראל התפקדו”! זכרי! מה הן אלו המטרוניתות?
אנדרוגינות? רחמנא ליצלן! אוי ואבוי לי! מה רחמנא ליצלן? הלא הן באמת
אנדרוגינות! (קראי את ראשית תאורן) ועל כן יכולים הנפעל וההתפעל למלא תפקיד
סביל. די.





שנת תשי"ב לי אלי את בתי

ועתה נלך אל פעל. האין כל זכר לבת-זוגו? מדוע בערבית:
כתב כתב וגם יכתב יכתב וכן בפעל ופעל הערבים.
מדוע הפעל מתהלך לו שלוב זרוע עם הפועל בכל הזמנים וכן הפעיל עם ההפעל.
ורק הפעל יוצא לו לבדו. האין כל זכר לרעיית נעוריו? צלע מצלעו, בשר
מבשרו. עזר כנגדו, כפועל מפיעל, כהפעל מהפעיל? האם לא נשארה כל תמונה
משפחתית מימי קדם, בה מצולמים פעל עם בחירת-לבו, שניהם רעננים, ימינו
בימינה שמאלה על כתפו, ושניהם מחייכים? בבקשה. נפתח את האלבום המשפחתי.
פיעל-פועל – אבא ואמא עם כל הצאצאים והצפיעות. וכן הפעיל-הופעל. ובפעל?
אה! הנה! לכל הפעלים היוצאים שני בינונים: פועל ופעול. אוהב-אהוב.
שונא-שנוא! זכר ונקבה ברא אותם! איזה הרמוניה בהופעתם. ואיזו השלמה
בהבעת פניהם! ‘הוא’ i (הצירה על אוהב הוא הרחבה של חיריק) ו’היא' u (אהוב). וזהו השריד היחידי שנשאר
לנו מימי עלומיו של סבא פעל, עת התעלס באהבים עם בת-צלעו? ודווקא ב’הוה' הם
עוד ‘חיים’ יחד, וב’עבר' נעלמה? וב’עתיד' לעולם לא נראנה חובקת זרועו?
התחלתי מדפדף באוצר התמונות של המשפחה. בצילומים העתיקים המטושטשים… הן
הוא שעודדני, יחזקאל הן 13. סבו של ידידי הטוב
נחמיה הקטן, בנה של תמר תלמידתי-אהובתי משכבר הימים, מעדת הצפרירים. בנה של
תמר ובחיר-לבה, זה הבחור הצנוע, יקר הנפש כאביו. אביו הנחמד של נחמד זה,
הוא מיד מצא לי את ‘יוקח’ ו’יותן' – ואורו עיני ואזני! יבורך לי. וחבל
שהסתלק לו! כה רציתי עתה לשמוח אתו, לשבת אתו יחד ולדפדף באוצר התמונות
העתיק של משפחת שפתנו, והוא יודע לדפדף כ“כ מהר! ומבחין ומבין כ”כ יפה! מה
יפה ומה מעניין מזה! ממש כמציאת מאובנים במכתש ובמחשופי סלעי הרינו
ועמקינו, כפלאי סודות גופנו וגוף אחינו, בעלי-החוליות, ובני דודינו חסרי
חוליות… די! אבל מה רציתי עתה לשבת ולשמוח אתו, עם סבא של נחמיה, ידידנו
הטוב, על בניין-שעשועי זה החדש בדקדוק שאך זה עתה השלמתי בניינו, וכבר אני
מתחיל, כדרך הילדים, ללקט ולהוסיף עליו קוביות, קוביות… אבל, אין דבר!
בקרוב בוודאי כבר אשב אתו יחד שם, ליד אחד מעינות האורה, מעין תורה,
ונגלגל בחלוקים…

בקיצור, נמהר ואספר לך בינתיים את שעשועי בהם אני משתעשע
עם עצמי, כי בין הילדים אין לי כל חברים. נחמיה הקטן קטן מדי. גם בין
הגדולים אין לי חבר. גם אמא אין לה כל עניין בהם. רק אם היא מוצאת בהם חומר
‘ספרותי’ בשביל יומן המשק שהיא עורכת, ל’הרטיבו' קצת כשהוא נראה לה ‘יבש’
מדי… רק יעקוב 14 מסכים, לפעמים, לשחק עמי קצת
כשאני בא אליו, אף על פי שאנחנו ‘אויבים בנפש’… ותודה לו גם על זאת.
ודווקא חבר יקר יש לי, שאותו אני אוהב בצנעה ובחשאי, והוא תמיד אהבני בגלוי
וקצת בסערה לפעמים. והוא, קשה לו להטלטל אלי, ואני חושש מעט להעמיס עצמי
עליו… הוא עוד יספק לאמא ממחברותי אלה ‘חומר ספרותי’ ליומנה.

מה זה, חמודתי? הן אנחנו יושבים ולומדים דקדוק. מה פתאום ברחתי אל מרדכי 15? בואי בואי נברח לנו. מרדכי
יחכה. הוא תמיד חיכה לי. הוא כבר רגיל לזאת, הוא כבר אינו ברוגז, אינו
נעלב. אין דבר. הוא יחכה, מרדכי הטוב. היחידי אשר באמת חיכה לי, ואני ילד
רע, התחמקתי ממנו פעמים רבות…

מה זאת? הלא אנחנו לומדים דקדוק! כן יקירתי. הבה נבנה
ארמון ועוד חצי ארמון, ואולי עוד… כל אחד בן קומותיים, ובעד החלונות
נציץ, נציץ אל מרחקי העבר. ומאין נלקט אבנים להקים את ארמוננו? רוצי,
יקירתי, אל גן העדן. שוטטי מסביב לשעריו, בעקבות אדם וחוה שגורשו
מגן-העדן. חפשי, לקטי אבני גזית קדומות והביאין אלי ונבנה לנו ארמון-קדם:
כי מאיש לוקחה (ק' בקמץ) זאת (בספרך אשר השארת לי הוצאת סיני, תל אביב,
כתוב: לוקחה, ק' בשוא, זה כנראה יותר מדויק). האדמה ממנה לוקחת. האדמה
אשר לוקח ממנה. ובואי נא אל אברהם אבינו והקשיבי בדברו אל המלאכים: יוקח
נא מעט מים. ועל שרה אמנו מסופר: ותוקח האשה בית פרעה. (אמנם הסיפור לא
יפה ביותר. על כן לא אגלה לך את מקומו) ועתה נקים את הארמון:

לקח לוקח יקח ממש כמו דבר מדבר ידבר

 לקח לקוח יקח דבר מדבר ידבר

הפעל “לקח” הוא היחידי המופיע בשלמותו, פעיל וסביל בפעל!
ואם תאמרי, חכמה שלי, הן הפעל “לקח” הוא בקל בפעל, הוא אינו כבד, ובק' ע'
הפעל שלו, אין לדגש דריסת רגל, ומדוע הסביל שלו, לוקח, מודגש כמו בפועל?
ומדוע יוקח, הסביל שלו, מודגש, כמו יוגד, הופעל? אז אענך, אז אגידה,
פקחית שלי, על ראשון-ראשון, ועל אחרון אחרון: ‘לוקח’! “הבחורים הזעצערים”
(מסדרי האותיות בדפוס, המעתיקים) המנקדים רצו להראות את בקיאותם-בורותם,
במחילה, ולא ידעו להעריך את היצור העתיק הזה, החי עוד בגן שפתנו העתיק. חוק
הוא חוק! הקובוץ הוא תנועה קטנה, והוא ‘דורש אחריו’ דגש (כשם שמגפים
מביאים גשם) ויצאו אחשתרני הדקדוק ורמסיו דחופים ומבוהלים, רודפים כפנחס
הכוהן בשעתו בחמת-זעם קדושה אחר ה“ק”ים של לוקח ושל לוקחה, המתהלכים להם
בגן ערומים ולא יתבוששו, ובני הרמכים הם אשר תקעו את רמחיהם בקול
ענות-גבורה אל תוך קובתם וחמת הדקדוק שככה! הנה הם שם משלכים, שרידי משפחה
עתיקה, ליד שערי גן-העדן, משני עבריהם מתגוללים הם סביב עקבותיו של האדם
ואשתו המגורשים מגן-העדן, סביב העקבות שעוד לא נמחו, בהן ירטט עוד יגון
האבידה הגדולה… חפשים שם, בתי. שם עוד יזובו מדוקרים, נקובי-דגש, כל
עוד נפשם בם…

וסבא יהושע שטיינברג, בעל ה’אורים ותומים' שלי, שאין
כמוהו נערץ בלבי, נפתה אף הוא אחר המנקדים ויפסוק: בניין לוקח בעבר הוא
בפועל, ובעתיד הוא בהופעל. ובכן, תפשת? יוגש-יגיש, על־כן יוקח-יקיח! ועוד
יופי: שולח שילח – לוקח־ליקח. רבונו-של-עולם, הלא אפשר להתלקח! ולמרבה
החמס: יותן-נא מעט מים. (עם קצת מי-לימון, ואשיבה את רוחי אלי…) ויותן
בין השמים ובין הארץ. (אבשלום. שיישאר שם, הבן המביש!) ויש גם – יונתן
לנו שבעה מבני שאול. (“הגבעונים אומרים” דברים אלה לדוד… מחריד!) אל
תחשבי על התוכן, בתי. רק על הדקדוק! ברוך תהיה לנו, דקדוק! הן בלעדיך אפשר
להתלקח, להשתגע!

ובכן מה? על מה דיברנו? – כן. כן. דקדוק. וכי יותן מים על
זרע – גם זה הפעל, ‘כמובן’. הוי, פקחת נחמדה שלי, את כבר מצניחה לי חיוך
בגומותיך ומתאפקת שלא להתפקע מצחוק ולוחשת: יוגד-יגיד. יותן־יתין. ממתי
זה נעשית ליצנית כזאת? האתן לך חרוז מצחיק לפעיל של יותן? סוף סוף דקדוק
הוא דבר רציני!

ולא עלה על הדעת שפ' הפעל של ‘נתן’ ושל ‘לקח’ הן זרות.
פאות נכריות, לא מן השרש. ספחת לשרש הקצר הקדום: תן. קח. ו“פאות נכריות”
אלו נופלות כרגיל, מעל ראשי המשחקים כשהם מתנועעים במרץ או גם תולשים
וזורקים אותן מעל המצח כשהם רוצים לרקוד “הורה” בציבור, והדגש האומלל
ב“ע” הפעל הלא הוא טיפת הדבק שנשארה אחר הינתק ה’פאה הנכרית‘, אחר נפלה.
וע"כ יותן כמו יתן. וכך גם ב’יונתן’ לנו שבעה אנשים – עוד מידלדלת
ה“פאה הנכרית” על קרחתו החלקה של הת' שלו… הוא נבוך, אינו יודע מה
לעשות עם פאתו למראה-הזוועה של שבעת המוקעים, ועדיין לא זרקה… (שמואל
ב' פרק כ"א).

שימי לב, יקירתי. ‘תן’ קח', שניהם מן העתיקים בפעלים. הם
הראשונים שיצור אנושי יהודי לומד לקיימם מיום הפקח עיניו ושכלו… ע"כ
נשתמר בהם לרוב הסביל העתיק של הפעל.

תשאלי, מדוע אני כה הרד להם, ליצורים פלאוזואיים אלה.
החיים מפרפרים עדיין במעבה-בראשית של יער שפתנו. כי עדיין בפעלם, בפעילותם
‘לוקחים’ ו’נותנים' הם ב’קל' ב’טוב‘, ב’שלום’ בלי רקיעת ובעיטת רגלים, בלי
איומי-אגרופים וניפוץ שמשות. ולמה העטו את ה’בחורות' (את הפעול) בגדי-קרב
של פועל – “כי מאיש לוקחה זאת”? בהתקפה? באונס? בשוד? הכך עשה בורא
העולם? שדד צלעו של אדם הראשון?… מדוע הוכנסו שני ענווי עולם, אשר
בלעדיהם לא יכונו חיי חברה עלי אדמות. מדוע הוכנסו, על לא חמס בכפם,
בקהל שמעון ולוי - אחים כלי חמס מכרותיהם, המתקיפים, אונסים, מעקרים
ורוצחים? הוציאים נא, בתי, מן העדה הרעה הזאת, וגם את, חמדתי, היעקרי,
היעלי משם, כבקשת אבא שלך אוהבך בכל שארית פירורי לבו.





איילתי, ערב ל“ג בעומר, תשי”ב

“ותצא דינה בת לאה”. פירוש רש“י: יצאנית היתה ולפיכך
נענשה ויראה בן-החמור… כבר מוכן צידוק-הדין, ולמרבה מרירות לבי: יצאנית
היתה כאמה, שנאמר: ותצא לאה. וחרה לי מאוד על סבא רש”י שלא שמע זעקת
אחותנו בהיאנקה תחת פרסות בן-החמור… ויעקב, חברי בן-הרבנים ואבי
יורקי-הבוז ב“ממשלה הזאת”, הוא שפקח את עיני: ותצא לאה לקראת יעקב, ותאמר:
אלי תבוא… ותבענית כיצאנית, ונתמלאתי הערצה וגאון לצניעות אבותינו
ולהצטנעותם הנאצלת, אך אולי גם חסודה במקצת. אך מישנה-מרי מלאתי על אשר
למשמע זעקת אחיותינו מכל שדות עולם תחת נחרת כל חמורי עולם, מצא לו סבא
רש"י יקר וקדוש הזדמנות לדרוש דרוש נאה על הצניעות, ולבו מלאו אף לחרף את
אחותנו רמוסת-החמור ואת אמה כיצאניות…

סבא רש“י, סבא קדוש. ותצא אשה יהודיה, יצאה מפתח ביתה. לא
יצאנית היתה כדינה וכלאה אמנו. קדושה וטהורה היתה ככל אחיותינו ככל
בנותינו בכל אשר נקלענו בכף-הקלע של גלותנו… ואותה יהודיה הרה היתה,
ובפינת קודש בקירבה ישב לו רש”ילי הזעיר מקופל וכבר הוא לומד תורה
בוודאי… והנה שלה שטן-גלותנו באמא קדושה שלנו בן-חמור אחד רכוב פרא על
סוסו, משתולל, מתלהלה ואומר להסתער כשהוא משתעשע על סוסו, להסתער על
היהודיה, לרטשה בצהלה, לבקעה ולהפיל מתוכה את רש"ילי הזעיר.

איש לא נזדעזע לזעקת האם העבריה, כשם שלא נזדעזע סבא רש“י
קדוש לאנקת אחותו דינה. עזובה כדינה, כאלפי דינותינו, עמדה אמא רש”י מרטטת
אל קיר הרחוב. נאלמת, נאנקת. והאבנים, אבני הקיר, רק הן שמעו לשוועת
האומללה. ולב האבנים, סבא רש"י, נמוג ותשקענה ותרתענה, ותאסופנה אל
זרועותיהן את היהודיה אשר גם היא לא יצאנית היתה ככל אחיותיה
16…

ומרדכי אורן היהודי יצא לראות בזיו קדושת “מולדתו השניה”,
הנשקף זורח מעיני עם-הארץ אשר בניו ובנותיו כיהנו כטבחים להמוני אחיו
ואחיותיו, ולמען מצוא חן בעיניהם ובעיני אורחיהם עמד מרדכי היהודי קבל עם
ועדה של קצבי הדור ויחרף את כבוד אמו וינבל שמה. ולא עמדו לזכותו כל דברי
ההשמצה מעל במת-גיא התופת שלנו, כל קילוחי השיטנה אשר ירק בפני אמו הרכה
הצעירה המתעוררת. מתעודדת לקום מהתבוסס בדמיה, לא עמדו לזכותו כל
“ניתורי-הקדושה” לפני הזרים בנבלו שם אמו – זו המדינה הצעירה במדינות –
ונתפש והושם בכלא. כי אחוז תסביך הוא האיש. עוד מימי פרויד. כעין
תסביך-אדיפוס. ר“ל, תסביך אדיפואידי. כי נתפש האיש בחזרו אחרי בת-ציון
בסימטאות חשוכות אשר מחוץ לתחום-ישראל. כי מצאוהו השומרים הסובבים בעיר…
ואחיו של מרדכי היהודי הריצו מכתבי חנינה, רצופים דברי חסד ואמת. צדיק אתה,
אדוני, כי אריב אליך, (ירמיהו י"ב) אמנם פסח אחינו במעל-רגלו על קו הצניעות
ויעברנו, ו”תבענית כיצאנית"… ואנחנו מזדהים ומזדהמים עם כל איסורי
צניעות אשר אתם אוסרים על כל פושעי תבל, מבלעדי הוד רוממותכם. אבל
יזכרו-נא לטובה כל דברי הקלסה אשר אנו מטיחים בפני אמנו בכל הזדמנות. בימי
חג ובימי-חול, ברוב רטט קודש. ואל נא יחשד באותו חשד שאסור לפרש בשמו.
וסיימו דבריהם בקדיש דרבנן: יתגדל ויתקדש שמיה רבא. שמו את יודעת, יקירתי,
וכתוב בתורה: לא תשא שם אלוהי אויביך לשוא) בעלמא די ברא כרעותיה (בעולם
אשר ברא כרצונו. ורק רצונו היחיד הוא הפוסק). וימליך מלכותיה (והוא היחיד
המולך בעולם. ואין איש מערער על זכותו זו). ויצמח פורקניה (כי הן הוא היחיד
אשר בידו הישועה אשר יצמיחה לנו) ויקרב משיחיה (וישלח לנו מהר את משיחו. הן
הוא עצמו המשיח! פה מתקשה אני קצת בפירוש) בעגלא ובטרקטור ובטנקים
ובפצצות-אטום… כמבשר על כנפי יונת-השלום, ואמרו: אמן!





איילה אהובה שלי, כ“ח באייר תשי”ב

זה יותר משבוע הנני נפגש אתך יום יום. בספרו השני של פריץ כהן 17 “האדם” אנו נפגשים. אני חוזר עתה עליו,
מכין ממנו שיעורים על הפרשה פנימית ועל מערכת-העצבים. ומכל שורה, כמעט,
מציצות אלי עקבותיך-נקודותיך שסימנת מתחת למלים החדשות, מציצות בי ושואלות:
מדוע הזנחת אותנו? ואיכה זה הזנחת את איילה משוטטת לבדה ביער-פלאים זה,
יחידה בגן-הקסמים… אוי לי, כי נטשתי את איילתי, ויסבוה הזאבים ביער,
ויסחבוה אל מאורתם, מערת פריצים… ועתה סובב תועה אני ביער-קסמינו, מגפף,
מנשק עקבותיך ולבי בי הומה: נא השיבו לי ילדתי…

ומכתביך משיבים עלי רוחות אביב, ברוכה תהי עליהם. הלוואי
ואשמע ממך ועליך רק בשורות אביב, וממני? מה תשמעי? רק קינים והגה והי. די.
מוטב שנעסוק בדקדוק. (ראשית נתקן את השגיאות שהסתננו אלי במכתבך
האחרון).

א. מלווה בריחות. לא טוב. אמרי: מלווה ריחות. ב. אבא.
“איך”? – איני? כן. הנני. כולי מצפה לך, לכולך. אבל שאלי: אבא איך? ואענך
ואשאלך: איך, בתי? ג. מאתנו חושבת את להיוושע בפתרון שאלות אקלימיות
מקומיות שלכם? ואין אנו יודעים איך ניוושע מתעתועי אקלימנו המטורף
והמסוכסך. רק בניקוד אולי תיוושעי ממני: בנפעל מנוקדת פ' השורש בציווי,
בעתיד ובמקור תמיד בקמץ ובדגש: אושע, תזהרי ונגאל מרעל השנאה והרשעה
המפעפע בנו, ממלא כל קדשינו… ד. “כזו”? לא. “כזו”! שכחת? אותיות
בודדות מסופחות בראש מלה מנוקדות אמנם בדרך כלל בשוא, אבל לפני מלים או
פעלים בני הברה אחת או מלעיליות הן מנוקדות בקמץ: אין כאביך אוהבך. ואין
כמוהו מצפה לשובך. כי ילדה כזו אין לו עוד. ואת יודעת כי גם יתר בניו
ובנותיו יקרים לו ואהובים כמוך, בנת? ילדה שכמותך! והש' מנוקדת בסגול
ואחריה דגש, כי היא אינה “אות” נוספת אלא מלה שלמה שהתזו ראשה ורגלה.
(ואולי היה ראשה מיותר…) הדגש בכ' של שכמותך היא מצבה לר' של אשר,
שסולקה. והכ' של כמותך צולעת על שוא-נע כחוק. והש' של שכמותך משתרעת במלוא
רוחב השת על הסגול כאילו דבק בה מששת ימי בראשית. וב“כמוך” ה“כ” בקמץ כמו
לפני מלה בת הברה אחת ובלתי נסמכת ולא מוסמכת כמוני ו“כמונו”. אבל במוסמכת
“כמוכם” רוקדת על שוא (או על שוא?) ולא כאבא ולא כאמא ולא כעופר, אך על
זה בפעם אחרת. ה“קישטו כל דוכני הפרות בדובדבנים”. אולי תוציאי את היהודי
הקטן שנחבא בין אלה שקישטו את הדוכנים ותשלחיהו לחלוב את הפרות ונהנה (את
חושבת שצריך להגיד: ונהנה?) מן הפירות, מפרי עמלו ומפרי עמלנו בדקדוק.
אגב זהו תיקון לטובת הציבור למען לא יתקשה בקריאת כתיב בלתי מנוקד. ולא
יחליף פרות בפירות. ו. עפ"י הצדק צריך להגיד: להנות - קיצור של לההנות.
כשם שאת אומרת נלוויתי – להלוות נשביתי-להשבות, נהניתי-לההנות או
ליהנות, בנת?

“עד כאן”. מכאן ואילך" פליטות דקדוק שאני מ“דכדך” בו את
נפשות תלמידי. ואלה יצטרפו לשיעור בדקדוק, זה המסורבל שהרעפתי עליך כרביבים
עלי דשא במכתבי שלפני האחרון.

ובכן, הנושא הוא: הסביל (passif)
של פעל. רדי לתוך ‘המכתש’ של גזרת פנ', שם תלקטי “מאובנים” לא מעט. כיסי
מלאים מאובנים כמעט כמספר האבנים בכיסיהם של גיבורי בני-לוי של מפ“ם
בהיחלצם נדבה בצעדם קודש למלחמה ב”ממשלה הזו". הכוני. אני מתחיל
לזרוק, גם אני “בממשלה הזו” שלי, מושלת לבי! “a la guerre comme a
la guerre” – במלחמה כמו במלחמה!


שבעתים יוקם קין (גם זה לא רחוק מגן-העדן).
יקום (ינקום) יוקם (יונקם). 2. נותץ מזבח הבעל
(ירובעל-גדעון). אמנם יש נתץ, אבל זה יכול להיות פועל, כי יש
ניתץ, ינתץ. אבל יותץ, זה הופעל? הן אין לו הפעיל: יתיץ.
יתוץ-יותץ. כמו: יקח-יוקח, יקום-יוקם. 3. ותותש בחמה, לארץ
הושלכה (יחזקאל י“ט י”ב). משורש נתש-עקר. “הנני נותשם מעל אדמתם”,
“ואת בית יהודה אתוש”. תיתוש-תותש. 4. ארמון נוטש (ישעיהו ל“ב
י”ד). “על מי נטשת את הצאן”. נטש-עזב. נוטש-נוטש. עוזב (באותו פסוק)
כמו אוכל – והסנה אינו אוכל – נאכל. וזו צורת בינוני-פעול עתיקה
של פעל. וכן “עגל לא לומד” (ירמיהו ל“א י”ח). ולא נכון להגיד שחסרה פה
המ': מלומד. מאוכל, מנוטש. ברור? והסנה הבוער מאז ימי קורח ועד
היום ואיננו אוכל… הוא אשר יעיד. 5. ויודד כחזיון לילה (איוב י“ח
י”ח). השורש נדד. ידוד-יודד. כמו יקום-יוקם. שמש זרחה ונודד
(נחום ג' י"ז). ונודד – עבר מהופך ע“י “ו” לעתיד. נדד-נודד.
והמעתיקים לא מצאו דגש ב”ד“, ופייסו את המלה ואת עצמם ע”י הפיכת
הקובוץ לחולם, ואף לחולם מלא. 6. הגו סיגים מכסף (משלי כ"ה ד').
הגו (הגה) – הוצא. הרחק. הגה – הוציא. גם הוציא קול. הגה.
הוגה מן המסילה (שמואל ב‘, כ’ י"ג. עמשא) (ובעזרת ה“הגה” יוצא הנהג
מסבך התנועה ברחוב, או הספן במים). והמעתיקים כנראה לא מצאו דגש ב“ג”
ותיקנו את הקובוץ (“הדורש אחריו דגש”) לחולם. והוגה הקובוץ מן
המסילה. ושלום על ישראל ועל דקדוקו! ושלום לך יקירתי. מה טוב ומה טעים
ללמוד אתך דקדוק!






איילתי, ה' בסיון, ערב שבועות

יומם ולילה, ירדפני להט החרב המתהפכת על פני כל העולם
הגדול ועל עולמנו הקטן, על אהלנו הדל. מה יהיה גורלנו במלחמת גוג ומגוג זו
העומדת להתלקח? התתחולל, כדברי הנביא, על הרי ישראל? שמים בקשו רחמים
עלינו. כי איך תגיע תפילתנו אל כסא הכבוד ואנחנו שסועים קרועים בביתנו
ובשדותינו… קול גלגלי מרכבות הקרב מגיע אלי מכל האפקים. מרעים אימים
מתוך הברית המחפירה אשר נכרתה אתמול עם גרמניה המערבית. ואנחנו חבריהם של
כורתי-הברית. אוי לבזיוננו על אף מחאתנו באו"מ על כריתת הברית…

תלמידה אחת אהובה שלי, על ברכי שעשעתיה יחד עם אשכול
בלמדי אותם אלף בית בגן, תלמידה אהובה זו הכריזה עוד לפני כמה חדשים בדברה
על ישראל הצעירה בין העמים: “זה הזונה הנמכרת”… דבריה עינו אותי. כאילו
את אמרת אותם הדברים. והאם לא הכשירוך לחשוב ולהתבטא כמוה? ועתה אף אני
הולך ומקבל “הכשרה רעיונית” כזו גם בלי סמינר ואף אני מוכן להתאבל ולקרוע
קריעה על בתולת-ישראל אשר למחרת חג כלולותיה התנתה אהבים עם ספסרים בשוק
השחור של העולם… בלילות נדודים פקדתני סוניטשקה מ“החטא וענשו” של
דוסטויבסקי: – רד ממרומי הר קדשך, אתה עם בנותיך אצילות-הנפש, ועם אחיך
עוטי טלית הקדושה, לכו השתטחו לרגליו של אחיכם משרתכם, נשקו כפות רגליו,
רחצון בדמעותיכם, על אשר לא חס על כבודו וכבוד אמו ומתפלש בסימטות-הקלון
למען הבא מזון לבנותיכם הענוגות, אף מתנות - שמלות חג, עט, מחברת וספר.
ואתם עם ילדיכם, בעודכם לועסים את הלחם, בעוד החלב על שפתותיכם הנכם מנתרים
סביבו, שולחים אצבע ומעפרים אחריו בעפר… אני סוניטשקה, בתו של מרמלדוב
אכול השחפת, לא נחלתי אף רמז של מבט-תלונה מאחיותי ואחי הקטנים, הרעבים
והגאים גם הם… איש מהם לא התלונן על הקלון אשר אני מעטה על משפחתנו…
קדושה הייתי בעיניהם בהביאי את התרופה לאבינו החולה השיכור… היודעים
אתם מה זאת אהבה? מסירת-נפש מהי? היודעים אתם כבוד מהו? כבוד בית-אמכם
מהו?

יקירתי. בטבח-עולם אחרון, בפרוץ היטלר עם קלגסיו לטבח על
כל העולם, התחבק עמו אחד מגיבורי עולם. אמנם בחרדתו לנפשו פרש מן הערר
הרוטט בזוועה לקראת השחיטה, והגיבור מתיימר להיות שליח-אלוהי הצדק והשלום,
משיחו של נביא-אחרית הימים… בשלוות-אלים עמד זה נמרוד גיבור הצדק לפני
ה', והתנשק עם השטן, הביט בהתמוטט תבל עד…

ועתה, עם איומי החורבן של מלחמת גוג ומגוג, בהיאחז
בתולת-ציון, בחרדתה גם היא לנפשה, בהיאחזה בשולי אדרתו של אחד הגיבורים
אשר בארץ: חוסה ופרוש כנפך עלי בליל-חרדות זה המאיים על כל יושבי תבל…
על השוקטים ספונים בהיכליהם ועל המסוערים בזוועה בין קרעי-יריעות
אהליהם… האומנם כה רבה חטאתה?… והוא, הבריון, אמנם נטה לה מעט
חסד-אבירים… ואם גם מתלחשים הולכי-רכיל, צנועים, קדושים ברורים וחסודים,
לוחשים בזוועה: אתנן הוא! שומו שמים וראו והתמוטטו, אתנן היא מקבלת
ממנו… לנמרוד מותר ולבת-ציון אסור? ונמרוד זה מיום הופיעו ועד היום,
מתנכר לבת-ציון, בועט בה ובז לה. האליו תפרוש ידיה לעזרה? וביקוריהם של
שליחי מפ"ם בפרברים הנידחים, מאחורי ארמונו של נמרוד, אלה גילויי אהבה זכה?
וכרכוריהם יראה וסילודיהם קדושה בהשליכו את אסתר “המלכה” (או את דודה
גועלה מרדכי אורן) אחר כל הגיפופים אשר גפפה את רגליו, בזרקו אותה לבור,
ואתנן בידה אין – אותות נאמנים הם לאהבה אמיתית קדושה!..

יקירתי, אתך יחד בוכה אני וחורק שן על אסון הברית עם
גרמניה המערבית, על שואת הכלולות של בת השטן עם העולם האומלל,
המזדקן, אחוז-האימה למראה החרב המתהפכת… ראי, איך רועד הוא הזקן
האומלל, חונק יבבותיו בזרועות פלדה ניתכת של כלתו מצילתו… בואי, בתי,
יחדיו נמרר בבכי, יחדיו נרטט בשממון למראה עולם צעיר, חדש, “עולם המחר”
מחייך נדיבות, שלום ופדות, מתעלס באהבה חפשית בלי “תנאים” בלי כתובה,
בלי חופה וקידושין עם אחותה של כלת “העולם הישן”, עם גרמניה המזרחית.
בואי בתי, ניטמן בעפר מפני פחד צמד הנאהבים. בואי נימלט המדברה, ולא נחזה
בריצה דיצה של חבריך מבני עמנו בהתגוללם בכל האשפתות ורוקדים “מה יפית”
בצדי שבילים, מתעלפים באפס נשימה ובעינים עששות מוחאים כף “למזל-טוב”. ובכל
השבילים עדיין קול צעדי שיירות גולי עמנו מהדהד ועולה וצל המוות על
ראשם.





יום ה' י"ב בסיון

ברוכה תהיי לי יקירתי. הצהרים קיבלתי את גלויתן עם תמונת
העיירה הטובעת במטעים ומעברה השני חמודות עליצותך עם “חג הפרחים” שהשתתפת
בו. – כמעט והביאו עלי התקפת דפיקות לב. אך ראיתי את המלים הראשונות: “חג
הפרחים”, תפשתי בידו של הסבא מחלק-המכתבים, לחצתיה והודיתי לו מתוך דמעות.
הן אתמול אך קראתי בעתון שנאסרו מפגינים רבים, ובתוכם גם אזרחי ישראל…
ואת עוד משעשעת אותנו בחידות-ניחושים על טיול ובאה אלינו מחג פרחים…
הלוואי וכל ימיך חגי פרחים ויצירה ואהבת אחים ואדם… האוכל גם אני בקרוב
לשלם לך כגמולך ואבשרך גם אני על טיול? לעת עתה כלוא אני עם כאבי על
“הגיהינום הקדוש” אשר בגן-עדננו ועם כליון-לבי אל חמודות בית אמא שלנו, אל
קסמי חמוקי הריה, יערותיה וקדשי מדבריותיה.

בכל זאת מתחמק אני מדי פעם ובורח “אל השדה” עם הילדים.
רודף אתם אחר ביאליק וצפריריו, מתהולל, משתולל אתו יחד בבריכת זהרו וטוב
לי, ואולי גם לילדים אחדים טוב. כי סוד אגלה לך: יחידי, בודד, כמעט עזוב
מכל הנני עם צערי ועם פירורי שמחותי. ברוך יהיה לי ישעיהו, הוא פוקדני
בעצבו הרב, ביאושו העמוק ובחזונו הגדול. ו“טוב לי” בראותי בו שעל אף הכל,
על אף אימי האחרית הזוחלת ומציפה כגלי מבול מתוך תהומות שנאת האחים
וממרומי שמי הנחושה של זו ממלכת הצפון כובשת העולם, על אף כל אלה מרהיב הוא
להתעלות לחלומות חזונות “אחרית הימים”. קראי בתי בפרק י"א.





אסף ובתיה יקרים, שבת, י"ד בסיון

“פתאום” נזכרתי שאני חייב לכם מזל-טוב. גם לאמירה ולחיים
הנחמדים ולבתם “הגדולה”, השוקקת חיים ואור, ועל כולכם – לרך הנולד, ברכת
החלמה מהירה לו, גם כל רגשי השתתפותי בכאבו ובזעקות מחאתו על העוול שנעשה
לו בכריתת הברית בינו ובין כל ישראל, ברית-אמונים, ואת מחירה עליו לשלם
בדמו?! גם אברהם אבינו, בכרתו ברית עם אבימלך בבאר-שבע הביא שבע כבשות…
גם בחיר-לבה של אחותך היחידה אסף יקירי, גם הוא, ידידנו הטוב, עקד על
מזבח-הברית אשר בינו ובין הקיבוץ המאוחד – המפרק הזה, עקד שלושים שנות
חיים. פותת, פורר את לבו לדייסת גריסים, “ארוחת-מנחה” דבר יום ביומו,
לילדי-הקיבוץ החמודים, האמונים עלי-תולע… אות ברית הוא. בקיצור, אל-נא
תשכחו למסור שלום לשמחה ולשמחת לבו ולחוחית החמודה שלהם, שהיתה מעירתני בכל
בוקר בפיטפוטיה, כשם שמעירתני עתה מדי אחר הצהרים החוחית אשר מעבר
לחלוני… ומה שלום תלמידי באנגלית? ההתקדם בלימודיו? או אולי כבר החליף את
השפה האימפריאליסטית הזאת באחרת. אשר כל צלילי-המחר ארוזים ספונים
בה?

נשוב לענייננו. מאז הגיעתנו בשורתכם עם ההזמנה לבוא אליכם
לחוג אתכם את ברית חתן-הדמים למולות – ואנחנו לא יכולנו לעזוב את
בית-הספר, חשבנו מיד וחושבים כל הימים לכתוב לכם פתק ברכה והתנצלות: לא
יכולנו לעזוב את בית הספר! – בלעדינו היה העולם נהרס! למכתב הברכות
וההתנצלויות של עבריה – לא אקבל עלי את האחריות. בוודאי כיון שנדחתה הכתיבה
ליום-יומיים, כדרכה, בטלה, נמוגה… ואני דווקא ישבתי לכתוב – ויצא מזה
מכתב לאיילה. ומאז קרה לי כדבר הזה פעמים אחדות. אני כבר איני מסתגל לאיש.
פעמים רבות, בפנותי, בגלוי או בסתר, בדמיוני או במציאות, אל מישהו, נדמה
לי שאין שומעים ואין רואים אותי, ויהיו אלה מהאנשים שאני קרוב להם ביותר או
הייתי קרוב להם. היחידה שאין אני יכול להתאונן עליה היא איילה. אולי, בשל
מרחקה הרב ממני. ואולי בשל “זקנותי המופלגה” שבו אלי ימי נעורי הרכים.
בהיותי בן 15–14 התחלתי לכתוב את מכתבי האהבה הראשונים. ומלאך-חלומותי, זו
משאת נפשי, לא ראתני אף פעם ולא שמעתני. וגם אני מעולם לא ראיתיה. שמה היה
“אביבה” ובירדניה שיכנתיה, שם הטמנתי אוצר-חיי. (דגניה לא היתה אז עדיין).
ומכתבי אליה מה רבו! מין “אביבה” כזאת ממלאה עתה את כל לבי. היא מקלט
ראשי, “קן תפלותי הנדהות”.

סבאים סובאים שכמותכם! זוללים נחת מעוללים ואושר מעוללות.
תנו גם ליהודי אחר ליהנות. האזכה עוד גם אני לחבוק נכד בזרועותי? ומלבי עוד
שופעים מעיינות אהבה, שוקקים בכליון-נפש על צחיחי סלעיהם של לבות
ילדי-תלמידי, אובדים בציה ללא קרן-אור מעיניהם ומסלעי פניהם האטומים,
האדישים.





איילה יקירתי, יום שלישי, י"ז בסיון

בואי נשתעשע ואספר לך פרשת בריחתי מבית החולים. הן עומד
אני בפרשת “בריחה” קרובה מ“גן-עדננו”, ומי יודע אם אספיק לספר לך עליה ועל
כל פרטיה. היא ודאי תהיה מעניינת ביותר.

בקיצור: שכבתי בבית-החולים בילינסון. שאלני הרופא
במאור-פנים לרצוני. אמרתי לו: - להחליף את הקופסה הזאת שעל הכתפים…
הבטיחני שאחר הבריאי ילך אתי לרחוב בן-יהודה. שם מבחר גדול של גולגלות
מיותרות… איני יודע למה כיוון. אני מיד נזכרתי ששם ברחוב
בן-יהודה 18 מתגוררת גולגולת יקרה לי מאוד. אבל
מזה שנים רבות אני מתבייש להתרפק עליה. כמעט מאז היותנו ברי מצוה…
ונרדמתי.

כמה ימים עברו מאז הבטחתו של הרופא? מי יודע? באחד הערבים
ירדתי ממיטתי. האחות לא היתה בחדר, יתר החולים ישנו, או לא הרגישו בי,
על-כן שתקו ולא הקימו רעש. התחמקתי מהחדר, ירדתי את המדרגות. בדרך עייפתי
מעט. ישבתי על המעלה (מדרגה – בהרים, יונתי בחגווי הסלע, בסתר המדרגה).
ישבתי. השענתי סנטרי בכפות ידי וחשבתי ביאושי: – מי יבוא לעזרי? והנה
הופיעה כל עדת הסבוראים, כולם מאירים לי פנים:

– בוא.

קמתי ואמרתי:

– ידעתי שתבואו. המעטים המים שיצקתי על ידיכם?

יוחי מצמץ אלי במבט שובב ורחל מגישה לי גליון גדול וברווזה שמנמונת מרחפת בו והיא מחייכת ואומרת:

– חתום! זה טוב! זו יונת-השלום. אחרת לא יכניסונו לבית החולים “לנינסון”.

– איפה חותמים?

הראתה לי באצבע מתחת למקום ששם יוצאת הביצה. שלחתי ידי
לחתום ובינתיים הרימותיה מעט. “התחשק” לי למשש מעט את בטנה של הברווזה
שנראתה לי נפוחה מדי, כאילו מלאה ביצים, קפץ חתנה של איה, תפש
בידי:

– הזהר. אלו פצצות-אטום… שקופות-אטומות.

– מה זה?

– אינך מבין. תבין אחר־כך.

אמרה איה: – נלך. דרך הפרדסים והכרמים ליד-אליהו. משם שביל ישר וקצר לבית החולים לנינסון. אמרתי:

– ליד אליהו? לא. פן אפגוש את איילה והיא תשאלני המבלי אין רופאים בישראל אתה הולך לדרוש בבעל-זבוב? אמר יוחי:

– שטויות! היא כבר עברה את “הסמינר הרעיוני”. היא נקיה מקלריקליזם. אומר חתנה של איה:

– להזדרז! אנחנו יכולים לאחר את התור.

– מי הוא הרופא, ומי עוזרו?

– זה המפורסם ברופאי הצפון והמזרח, וכל חולי-קדם-אירופה
אליו ידרשו – הלא הוא פרופסור סטלנר. והאסיסטנט שלו ליטוינסקי. רק הזהר. עם
האסיסטנט אל תדבר עברית, גם אל תלחץ ידו, ואל תמסור לו שלום מברל.

– מדוע?

– כי היה לו משא ומתן עם ברל בדבר פתיחת בית החולים ב“תל
ליטוינסקי”, וכבר נקרא בית-החולים בשמו, אבל סטלנר הגדול הודיע לו שאם ינסה
להתקשר עם ברל ואם יצעד צעד אחד מזרחה יהיה צעדו השני והאחרון
צפונה…

– אבל שם יחליפו לי את הראש? –

– מה אתך? גולגלות לעשרות, למאות, מתגוללות שם יום יום
מבחר רב ועצום. וחילופים – מעשי יום יום. הנה בפרג הסירו בלילה אחד את כל
הראשים ומיד הרכיבו להם חדשים. ועכשיו הנה הם מתהלכים כולם שלמים, בריאים
ומחייכים. כולם יחד חיוך אחיד של אושר…

חיוך של אושר ועתיד נמרח על פני, נזל מאפי ומאזני.

– מה אתה עומד וחולם וכולך התפעלות? מה אתה חושב לך? זה טיול בנגב? מהר. צריך להספיק. נאחר את התור. נחפזתי אחריו:

– טוב. אני רץ. אך מה החפזון הזה?

– אומרים לך: יש שם תור.

– מיהו?

– טיטוס!

– טיטוס הרשע? ימח שמו.

– כן, כן. מחלתו קשה מאוד.

– אה. אני כבר יודע, יתוש במוחו!

– עזוב. מלא מוחו יתושים! וזבובים באף – מיליונים!

– ד"ר אשכנזי שלנו עושה ניתוחים בראש.

– אל תפטפט. כל הרופאים האשכנזיים שלך והספרדים והצרפתים, והתימנים…

– אבל. רגע אחד. אולי נחכה קצת. לא כדאי להכנס מיד אחרי טיטוס. שמא יחליפו לי את ראשי בראשו של טיטוס…

– אי אפשר אתך. אתה הולך או לא? ראשית מי יודע, אולי
מתגוללת כבר גולגלתו על גבעת הערלות ומחנות של זבובים ויתושים נוהרים מכל
חוריה.

– עמוד עמו! ואם ירכיבו לי דווקא אותה גולגולת?

– עזוב שטויות. אצלנו מרכיבים רק ראשים חדשים, אפילו של מחר. שמע: ראשים שעוד לא נולדו!..

נדהמתי למשמע פלאי-הטכניקה… – אי-אפשר ללכת אתך. על כל
אבן קטנה אתה מתעכב, על כל עשב דל שאפילו חמורים אינם מלחכים אותו, אתה
נדהם ומשתומם… שמע! הן לא נגיע לשום מקום אתך. לא נספיק כלום… שמע. אתה
רוצה להחליף את הראש או לא?

– כן, כן. אני רץ…

– חבריא. נקצר את הדרך. כבר מאוחר מאוד. נלך דרך הכרמל…

שמעתי את שם הכרמל ונתחלחלתי. להפגש עם אליהו הנביא? הלכנו
בשביל עולה בין השיחים והעצים. קטלבים אדומי גזע וורודים כילדים ערומים,
חלקים רקדו בחן בין העצים. ידי נמשכו ללטפם.

– אל תירא, לחשו אלי, הוא אוהב ילדים. גם אנחנו אוהבים אותו.

סכותי בכפות ידי על רקותי והתחלתי מיבב חרש כילד: – ראשי
ראשי… נשען אל אלון אדיר עמד אליהו הנביא וסביבו מורנים פורחים ועיניו
היוקדות שופעות רחמים רבים. פחדי נמוג. ניגשתי אליו מיבב חרש, הוא הושיט
ידו, לטף ראשי ברחמים, סלסל באהבה את תלתלי:

– אל תבכה ילדי, לך לשלום. יצליח ה' דרכך ותהי רפואתך שלמה. ואת אגרתי זאת קח ומסרה לתעודתה.

נלחצתי אל ברכיו ובכיתי מרוב אושר. אליהו הנביא? מעודד מפגישה זו התעוררה סקרנות-הילד שבי. הצצתי לתוך המכתב וקראתי:

– לאליהו אשר על הקראמאל מאליהו אשר על הכרמל: - השב לי
את שייתי הנדחת ואת יתר שיותי הכלואות במכלאות אדונך… ואתה, אל ישיאך
לבך כי תסתתר ביערות זרים מפני אלוהיך…

עוד אני קורא והנה האותיות מתלהטות ונשלחות כלשונות-אש בין אצבעותי, ונמוגות ונעלמות בין העצים.

והגענו לבית החולים “לנינסון”. על יד השער עמדו שניהם. נבוכותי מאוד. רצתי אל ד"ר ליטוינסקי, תפשתי ידו בשתי ידי:

– שלום… הוא דרך לי מיד על רגלי:

– שתוק, אומלל. בוא מיד לניתוח. איזה מזל. פרופסור סטלנר לא הרגיש כלום. ד"ר ליטוינסקי אומר:

– ניצלנו. מהר… רחל’ה מלווה אותנו עד הדלת ונותנת לי
תפרחת נהדרת של שחלבן ולוחשת: – מצאתי מאחורי המורנים כשהתרפקת על אליהו.
שים בספל על החלון! ועם היעלמה היא צוהלת:

– אמרתי לך? החתימה השפיעה! ובין-רגע ואני במיטה.

ד“ר סטלנר קורץ לד”ר ליטוינסקי:

– “מוז’נו. טולקו אוסטרוז’נו”. 19

אני נמוג מתענוג. יוחי, איה ורחלה משתטחים על המרבד
הגדול מרוב אושר על אשר זכו לשמוע את ד“ר סטלנר מתלוצץ ומתחכם. ד”ר
ליטוינסקי תופש את איה בזרועה:

– השעה שעת פעולה ולא של התמוגגות.

בערפל, בדימדומים, למראשותי – כדמות אדם ניצבת. איה
ניגשת. ד“ר ליטוינסקי מונה בעברית במרץ: – חת-שתים־שלוש! ובבת אחת שניהם
מעבירים ידם בתנועת מאכלת כברק, הוא – מול צוארי, והיא – מול צואר הדמות
הפלאית… והכל נעלם. ד”ר סטלנר עומד על ידי ממשש את דפקי: – הניתוח הצליח.
אני מרגיש שראשי עלי קל:

– תודה רבה לך ד"ר סטלנר, אבל איך אתם…

– אתה כבר בשאלותיך? אצלנו אין שואלים. ד"ר קלנר אני לך
אשר נמאסת עליו בשאלותיך ומיחושיך? נודניק טי – טאקוי! היכון לטאסט!
הרגשתי שעל אף הכל לבו טוב אלי. חתנה של איה ניגש אלי:

– טאסט – זה מבחן. דע, מתכוננים עתה למפעל עולמי גדול.
אצלנו מאחדים את המפעלים הכלכליים הטכניים הגדולים יחד עם מפעלי הריפוי. יש
לך מזל! אנחנו מעבירים את הוולגה. כל החולים אשר הבריאו ישתתפו בהעברת
הוולגה. במפעל זה ייבחנו לבותיהם וכליותיהם אם הם פועלים כתיקונם
בשלימות. המצליחים נוסעים מיד הביתה. ואשריך שזכית: לא שלולית נחלול
עין-חרוד היא, לא הירדן הקטן שלכם הטעון חמר וחול – הוולגה הכבירה
היא, זכת הגלים, צלולה תזרום, תעבור בכל צינורות לבך, בכל פיתולי כליותיך.
משקע לא ישאר בגופך, אף לא בדק שבצינוריריך. ובינתיים ושמך יחרת ברשימת
הדור אשר זכה להשתתף במפעל הגדול! תבין, מבטלים את התחבורה הישנה בכבישים
הקלוקלים, המטלטלים, המזעזעים כל קרבי אדם. הקץ לכבישים. התחבורה רק במים.
– כעורק האאורטה הגדול, המסתעף אל כל פינות הגוף, כן תזרום הוולגה,
תסתעף אל כל ישובי עולם חדש… מה אתה שוכב כך והוזה הזיות? קום
ורוץ!

ובין רגע ואני בין אלפי האלפים הרצים, נכנפים במדרוני
הוולגה עומדים שורות שורות… האח! מה רואות עיני? ילדי ישראל, צאן קדשים
כמלאכי מרום ידודון, ידודון. מכל משקי מפ“ם ומכל עברים נוהרים שורות שורות,
כי נחלצו אף הם למפעל… ושירה מתוקה, כולה כיסופים, כולה
כליון-השתוקקות, פורצת מגרונותיהם באדיר ובקדושה: – ו”קאטיו – ושקה…
וקאטיושקות אין מספר עולות מן הוולגה, צועדות מעדנות ועל כתפיהן כדים
מלאים מי-הנהר העצומים והקדושים והן מריקות את הכדים לתוך מערכת מסועפת
מאוד של צינורות. וכל המבריאים והמשתתפים במפעל, ועל כולם צאן-ישראל, צאן
קדשים, עומדים כ“איל תערג על אפיקי מים”, גומעים ממי הוולגה הזורמים מן
הצינורות, שרים “שירת קאטיושקה” תוך סלסולי-תרועה…

ואור גדול נפל ממרומים, ניתך על כל השותים הרנים וכולם
נעשו שקופים כראשני האילנית (הצפרדע הקטנה שעל העצים) מתחת למיקרוסקופ.
הלבבות נראו כולם בדפקם וקצב אחד להם – תאווה לעינים! וזרימת הדם בצינורות
כברשת קסמים, כמו בזימים הפנימיים של הראשנים אשר אספו “גילחו” כבר את
פאות-זימיהם הראשונים החיצוניים… עמדתי תוהה ומברך על המראה. והנה –
העמדו כולם שורות שורות במעלה הגבעה, ידיהם על חלציהם וראשם אחורנית.
ופתאום – וקילוחים אדירים לאין ספור עלו, הקרו מכל העם, נישאו ברבבות
קשתות קודש, ירדו לגיא מעבר לגבעה.

רצתי במעלה הגבעה, התרוממתי על קצות אצבעותי: ברוך שזכיתי
לחזות במראה: וולגה חדשה, צעירה, אדירה, רבת-אונים נוהרת-זורמת בשוא גליה
העצומים ועל כתפיהם אניות נישאות, דוהרות בעליצות אחרית הימים… התחלתי
גם אני מדדה ורוקד קדוש, קדוש, קדוש… הבטתי אחורנית - אחרוני הקאטיושקות
עולות במחול קוזאצ’וק סוער עליז מאפיק הוולגה וכדיהן נוטפים פניני זוהר.
והוולגה איננה. – כבר העברה? הקאטיושקות יוצקות את המים האחרונים,
מערות כדיהן אל הפיות הפעורים בערגה של צאן הקדשים… קשתות קילוחיהם
האחרונים עגים מעל לגבעה, בחן, אחד בהם לא נעדר, וכולם מקבילים, רנים,
זורמים בסך… שאלתי את אמא:

– איך הם מצליחים להזרים את זרזיפיהם בהתאמה כה הרמונית,
כמו בממטרה אחת רבת הקילוחים, איש במסילתו ילכון, לא יעבטון
אורחותם?…

– “זה פרי החינוך הקולקטיבי-רעיוני!…” עמדתי שקוע בהרהורים.

– הזדרז! רוץ! הבא את חפציך, תאחר את האניה.

– ואיך תגיע אנייתנו לבית-החולים בעפולה. הן שמה עלינו להגיע. ומבית-החולים הביתה.

– דרך משקי מפ“ם. הוולגה וודאי כבר עוברת במשקיהם. ומשם לביה”ח ניגש כבר ברגל.

מיהרה אמא לביה"ח לנינסון, כי לא האמינה לי שלא אתעכב
בדרך, שמא אמצא איזה צמח, או רסיס-אבן. והנה סטלנר עומד על הגבעה, כנפי
חלוקו הלבן מתבדרים לרוח. אני נזכר בחובת השתתפותי. תומך ידי במתני, מתכופף
בקשת עצומה אחורנית, וקילוח אדיר פורץ ויורד בקשת אל תוך הוולגה החדשה בין
האניות הנסוגות לכל עברים… סטלנר יורד אלי בצעדים רחבים, טופח על
כתפי:

– מולודיאץ, טובארישץ' כרמי, בודיש אידטי דמוי" 20, מספיק לך, הוולגה גואה יותר מדי, ואני אומר לו:

– כרמי, לא כרמי. הוא מחייך:

– אין דבר. בצרפתית וברוסית זה אותו דבר. פרולטרים של כל הארצות התאחדו!

הקיצותי, שלחתי בחרדה ידי ובפי כבר מרטט התירוץ: העברנו את
הוולגה… תמהתי ולא האמנתי עדיין. התהפכתי על צדי השני. האחות עומדת
בפתח. – בבקשה, בקבוק. בקבוק! ובין רגע השתחררתי משארית הוולגה אשר
בכליותי. ובצאת האחות מן החדר התרוממתי, הבטתי בחלון: – הפרדסים מוריקים.
וולגה אין. נאנחתי אנחת-רווחה. מיששתי את ראשי – גם הראש קיים. וטוב לי,
טוב.





אהובת־לבי, יום ראשון, כ"א בסיון

די. דברי-צחוק ושטויות לא אכתוב לך עוד. אמא מבטלת את
“דברי הספרות” האלה ודורשת ממני שאתעסק בדברים רציניים וחשובים, ש“אסכם
מפרי נסיוני”, שאכתוב דברים מועילים. טפשונת! ספרים חסרים בעולמנו? לבבות
חסרים, לבבות פתוחים לאהבה, עינים פקוחות לראות את התהומות הנפערים
לרגלינו.

אך לא. גם דברי קינה לא חיסרתי ממך. ודברי השטויות? האם לא
הבינה ללבי אמא נחמדה שלך? בודד אני עם לבי ההולך ונהרס קירבי ועם ביתנו
ועולמנו ההולכים ונהרסים סביבי, סביבנו. מה אעשה ולא אתמוטט כליל? אני מנסה
לשעשע, להצחיק את עצמי, להפוך למשחק ילדותי את יגוני האוכלני, את יאושי
המכלני עדי שאול. ואני בודד ועזוב מכל. יש שאני מושיט יד לבקש עזרה, מראה
ממכתבי אליך – פעם לזה פעם לאחר. נידבת-חיוך, לפחות, נידבת נענוע-ראש של צל
השתתפות בצער… – אטום הכל סביב. הם מתכנסים תוך נפשם, עסוקים כנראה איש
בפינת נפשו בהכנת ניקרולוג לזכר המורה “האוהב והאהוב”. גם הילדים בכיתתי
מרוכזים כבר כנראה באבלם הקרב ושוב אינם רואים אותי ואינם שומעים. רק
לפעמים, (וברוכה תהיה הילדות!) רק לפעמים מתעוררים הם לחיוך הדדי חטוף,
לצחוק עליז לרגע קט, לשיחת-ריעים מחיה נפשות נענות נדכאות…

קצת רכילות: התלמידה האהובה עלי בכיתה, (לא “האוהבת”, אך
הקשובה והמבינה והערה מכולם), אשר פעמים רבות אמרתי לאביה שלמענה אני
הולך לבית-הספר, כבר ניסתה כמה פעמים לשוחח בלאט עם שכנים. ולפני כמה ימים
גם צחקה באמצע דברי… נכנסתי אליה בערב ובנוכחות אמה, שגם היא מורה,
שאלתיה: – מדוע עשית לי זאת? ואת יודעת שזה מכאיב לי. – אין קול ואין קשב.
– החושבת את שזה נכון, שזה טוב? – אלם. אטם. אף לא מבט. והאם כבת.
קמתי: – שלום. ואחזור הביתה.

זה היה בליל ששי. היום, יום ראשון, כבר לא הלכתי לבית-הספר. אמרתי ללבי: על דאטפת אטפוך, וסוף מטיפיך-יטופון
21.

כיתתו של עופר (הם היו אז בז', אם לא למעלה מזה) החליטה
למותר לש. את החיים “ככה-שתברח”. פעם פנתה אל י. הטוב והעדין שהפריע
בשיעור: – הגם אתה כמו ז.? מיד התנפלו עליה אחדים: – מה יש? מה כמו ז.?
התקיפוה בשאלות ולא הרפו ממנה. ש. פרצה בבכי וברחה לחדר-המורים. המורים
החליטו, כי כל הילדים שהתנפלו על ש. להגנת ז. לא ילכו לקולנוע, שלמזלם
התקיים באותו ערב. למחרתו סיפר לי אחד ההורים, כי ערב קשה עבר עליו: –
מצלצלים לסרט. אני רואה שהבחור מסתובב בחדר, מוצא לו סוף סוף תנ"ך ויושב
ללמוד. אני קם, אומר לו לילד: – נלך כבר לסינמה. לא שמעת את הצילצול? הוא
מגמגם: – אני לא הולך. – מה יש? וסיפר לי את המעשה עם י. גם הוא היה בין
מגיני-ז. ומצילי כבודו. ועל כן נענש. אמרתי לבחור מיד: – אם-כן גם אני לא
אלך. לא בשביל לבדר אותך בבדידותך, אלא בשביל לענוש את אבא שלך שלא ידע
לחנך את בנו. עמדתי משתאה מול האב גדל הנפש הזה. לחצתי את ידו בתודה. עוד
אני מחזיק בידו, והנה התעורר לבי לשאלו: – והנער? מה הוא עשה? הביט בי האב,
המחנך הנאצל, בתמהון: – ומה אתה רוצה? שאשלחהו אל ש. שיבקש סליחה ממנה או
שיביע צערו על הענין? לא מספיק לך מה שעבר על הילד כל הערב ההוא?

לא אמשיך לספר לך את המשך השיחה בינינו, פן תפני אלי כמו
אותו האבא, המחנך הנדיב: – די לך נודניק… נשתתקתי. ואני דווקא התכוונתי
להוסיף עוד ולשאלו: – ומה אתה עצמך? לא חשבת להגון לגשת אל ש., להגיד לה
מלה? – אבל, נפרדנו. ואם לא תספרי לאיש, כי אינני אוהב רכילות, אגלה לך
אני: זה היה אבא של עופר.

על דאטפת.





חמודתי, יום שני, כ"ב בסיון

זה יום שני שאיני הולך לבית הספר. קצת מפני ש“אני מרגיש”
וקצת-הרבה מפני שאני ברוגז עם הכיתה: צוחקים, מפטפטים, וגם נ. בעליזים
וגם… אך למה הרכילות? אולי זוהי הפרידה מבית הספר, ו–זהו? “צנח לו זלזל
על גדר”.

הבטלה מציקתני. היום יש לנו שיעור בדקדוק. יחול על ראשך. עוד משתעשע אני בתקווה שזה יעניין אותך. האין זו אשליה?

ושוב שאלת הפעול, הסביל של פעל.

א. וקורא לך שם חדש. (ישעיהו ס"ב, ב') שישי עמי, בתי!
קרא-קורא. החולם הן הוא קובוץ או קמץ קטן. ושלושתם לפתחי פיהם של כל
הסבילים: סיפר-סופר. הרכיב-הורכב. קרא-קורא. וברור שזה לא פועל, כי
זה סביל של פעל, של קל, שאינו מקבל דגש. היש קירא? אקרא?

ב. אבל הפעם בואי ונרקוד יחד: עד שאני מתמלא עליצות למראה
הנאתך ל“קורא”-סביל של פעל – צץ בלבי פתאום: “טרוף טורף יוסף”. חבל
שאסור לי לרקוד. עד לשמים הייתי קופץ והייתי מתברך שלא להסרח “השמימה”
כשאני סרוח במיטת-דווי נמק, נמס, נמאס על כולם. רק לקפוץ קפיצה אחת
לשמים והסל לרקב אדם. התמוקקות. נשוב לטרוף טורף יוסף. צר לי על סבא
יהושע בעל “האורים ותומים” שלי, הוא לא הרגיש בהם וקבעם בפועל, את קורא
ואת טורף. גזניוס כותב: פועל או קל (פעל) ולא שם לב ל“טרוף”. הן טרוף
זועק לשמים שגם טורף הוא פעל קל: טרוף-טרף, טרוף-טורף. כי לו היה
“טורף” פועל הן צריך היה להגיד טורוף טורף. התגידי
שבור-שובר?

מסכן… יעקב אבינו, כנראה לא למד עדיין דקדוק. או אולי,
מרוב יגונו בו שכח את הדקדוק. ואני – על אף יגונות הרבים, הנאמנים, עוד
משתעשע בדקדוק: טרוף טורפה… די, רק דקדוק.

נקח הפעם את פעלי ע“ו-ע”י: בין, שיר, חיש-חוש, סוג, מול,
סור סוד-סיד, מוג, שים, עול. בפעל השלם היוצא נשאר, מלבד המעטים אשר לקטתי
לך מתוך קירות מכתשנו העתיק, ספר התנ“ך, רק הסביל של ההווה הבינוני פעול:
כותב-כתוב, סוגר-סגור. בעבר ועתיד מצאנו מעט. אבל בפעל של גזרת ע”ו-ע“י? –
נקח פעל סור: סרתי. אסור, סר, סרים מן הדרך. “וסור מרע”, גולה
וסורה” (ישעיהו מ“ט, כ”א). וסורי בארץ יכתבו" (ירמיהו י“ז, י”ג) סורי הגפן
נכריה" (ירמיהו ב', כ"א) סור. סורה. סורים. בינוני פעול של סור. כל אלה
“הסורים” הוסרו מדרך הטוב. אם ע“י גורמים זרים מדיחים אם ע”י גורמים
פנימיים, כי “יצר” לב האדם… הוסרו, הורחקו.

ב. סוד. השורש סיד. (ושדת אותם בשיד) כמו קמת מ“קום”.
(דברים כ"ז, ב') בתלמוד גילגלו את הפעל “שיד” לפעל “סיד”. ב“סמך”. וכך נשאר הבינוני פעול, “בור סוד שאינו מאבד טיפה”. סוד-מסויד, מטויח בסיד.

ג. “נחלץ חושים” (במדבר ל“ב, י”ז) משורש חוש-חיש. “חושי,
מהרי חיש”. חש-ממהר “מהר שלל חש בז”. חשים-ממהרים. חושים (בתנ"ך גם בלי ר',
והקובוץ בלי דגש אחריו), מזורזים. בינוני פעול של חיש.

ד. מוג. “נתן בקולו תמוג ארץ” (תהלים מ"ו, ז') הנוגע בארץ
ותמוג (עמוס ט‘, ח’) כמו תקום. מוג עזב את בנינו פעל הדל ובנה לו בניינים
אחרים יותר מוצקים בנפעל, בהתפעל ועוד. נמג, מוגג, התמוגג… ומכל המשפחה
הראשונה נשאר רק הבינוני פעול: “מוג-לב, מוג־ממוגג”. הווה פעול של
מוג.

ה. וכן מול. כי מולים היו (יהושע ה‘, ה’) כלומר נמולים. על כל מול בערלה (ירמיהו ט', כ"ד).

ו. שים-שום. שמתי, אשים. שם. שמים. ובתלמוד: שומה עלינו לעשות…

ז. עול. הצאן עלות עלי. (יעקב אומר לעשו) ועלות ינהל
(ישעיהו מ' י"א). עלות-מיניקות. עולל-יונק. עוללה-תינוקת, או אשכול ענבים
קטנטן. איזו אהבה לגפן ולענבים בשם הזה! ועול-ימים. תינוק. האם עלה, מיניקה, והוא עול-“מיונק”-“מונק”.

סוג. משורש סיג-סוג. היבדל ע“י “סיג” מאחרים. סיג-גדר, גם
בערבית “שיאג'”. מהפעל הקדמון נשאר רק ההווה-פעול: סוג, סוגה.
“סוגה בשושנים” (בשיר השירים) – מוגדרה-מגודרה, מסויגה. השורש עקר
מבנין קל הדל, ועבר לדירותיהם המרווחות החזקות של פיעל, פועל והתפעל.
סייג את עצמו והסתייג בתוכם. אחר גם הרחיב את שרשו הדל בעזרת ה”נ", זאת
המתנדבת להרחיב יסודות אהלי אביונים דלים. ונוצר “שורש” נסוג, ממנו
נבנו בנייני-הפאר נפעל, הפעיל, הופעל: נסוגותי. הסיג. הוסג. והשם “סוג”,
כדרך שמות אין-ספור, נגזר מן ההווה-פעול. והוא כמעט היחידי שנשאר בחיים
מבנין משפחה קדמון זה.

עד הנה בינוני פעול. ועתה אחדים בעתיד סביל. של גזרת ע“ו-ע”י.

א. שיר. שרתי, אשיר. והשיר יושר. וברור שיושר הוא
סביל של ישיר. סביל של פעל. ולא הפעל. כי אין השרתי. משיר. “יוקם על
רגליו” זה הופעל אמיתי של הפעיל: הקים. יקים-יוקם (כמובן לא: יוקם קין!).

ב. וכמתכונת יושר – יובן. כי “יבין” איננו הפעיל. בנתי.
אבין. כמו: שרתי, אשיר. אבל ישנו גם הפעיל של בין: הבין. ואז הוא יוצא.
“דרך פקודיך הבינני” (תהלים קי“ט, כ”ז). “את מי יבין שמועה”. (ישעיהו כ“ח,
ט”) שניהם מבינים-מסבירים, עושים שיבינו, וההפעיל של ע“ו דומה בעתיד לעתידו
של הפעל. “התביני את דברי?” זה פעל עתיד. ואז גם יובן לך. גם “יושם”. כמו
“יושר” וכולם סבילים של פעל – ולמרבה התסבוכת משמש גם ההפעיל “בין” בכל
הזמנים כפעל: הבינות-בינות-הבנת-בנת את דברי? מובן? ע”כ מושר לך
שיר-תהילה ומושם קץ לדיכדוכי-הנפש. כי שלושת האחרונים “מובן, מושר,
מושם” באו אף במ' של הופעל בדרך השיגרה: “מבינים” עוד יש לו דמיון להפעיל.
אבל “משירים” – אין, וגם “משימים” אינו יפה, אינו נכון, אינו נחוץ ואינו
מקובל ביותר. ונשמע רק בפי השוגים.





יום שלישי, כ"ג בסיון

אמש ביקרתני אמה של נ. היא “נדהמה” מהופעתי בחדרם בליל
ששי, בשאלי את נ.: – “למה עשית לי זאת? מדוע צחקת ופיטפטת באמצע השיעור?”
והיא לא ענתה. שאלתיה: – הטוב היה זה? – והיא לא ענתה. האם נדהמה ולא ידעה
מה לומר, היא חושבת שאני הגזמתי, ביחסי לה תכונות וכשרונות יוצאים מן הכלל.
לא. לא הגזמתי. אבל אהבתיה. והגזמתי כנראה בהאמיני שבשיעורי לא תנהג כמו
האחרים. הן לימדתי רק אותה, ובזכותה גם את כל האחרים, גם את ג. עם כל
רשעותו. את ג. ושכמותו נשאתי בכאב, כל ימי, אך את הנגהות?! נוגה דרכי,
סוגה אהבת “נגהות”, אהבות נכזבות. ואלה הביאוני עד הלום.

כן, גם מכות-הלחי אשר הורדתי לי. לד. ולחבריהם בכל
הדורות – הן אשר קיצרו את ימי. מנות-האוכל ושיעורי-האונס ויציקת המים
על ידיהם ועל פניהם המלוכלכות – למה נחלצתי למלחמה הזאת? הן היתה זו מחובת
אבותיהם. למה נדחקתי ל“מלאכת קודש” משחתה וסיזיפית זאת? לאבא רציתי להיות,
לאמא. כאשר ישא האומן את היונק… הן גם לשמירה על מנוחת יומם נחלצתי עם
שושנה ועם שפרוני, התגייסנו לשמור על טפחות ימיהם, והיינו בעיניהם לקלסה
ולזוועה. וה“אבאות” מקדמים היו פנינו, בעברנו בין הבתים במנוחת-הצהרים,
ואיומיהם אל ילדיהם: – אה! אמרתי לך: תיכף משה יבוא…

– לא. אצלנו אין ההורים מחנכים את ילדיהם… “אני אספר
למשה כרמי”. כן. ידידתי, רוחמה-נדהמה, ההיה ידידנו משה כרמי טוב ממך?
השלח את בנו יקירו אל ש. לבקש ממנה סליחה (כן. ממש סליחה) אחרי הקיזו עם
חבריו את דמה? ש. יקרה, מי מן הילדים לחש לך פעם מלה אחת של התנצלות? ומי
מן ההורים מילמל לך לפחות פעם אחת הגיג זערורי של השתתפות בצער? “מנדנדת”
היית להם: שמע-נא, בנך אינו לומד וכו'… מי מהם נודד לך ראשו? כן, צער
גידול בנים…

אשריך, ש. “סידור-העבודה” החליף לך את מקום העבודה. כן,
ידידתי, אצלנו אין אבא ואמא. ואם הם מופיעים – להצלת ילדיהם מצפרני המורים
הם מופיעים. ילד פרוע כל ימיו, המורה נוזף בו פעם אחת בטעות והבחור
מתחצף, בא האבא והצדק אזור מתניו: – שניכם לא בסדר, אתה עם בני.

היה פעם עניין עם כיתה. הכיתה היתה שלי, היינו ביחסים
טובים. בחלוקת העבודה היה עלי למסרה לשפרוני. למען קנות את לבם הבטיח להם
טיול למעיין. וקבעו את היום. בבוא המועד לא יכול שפרוני לקיים הבטחתו.
(אולי גם מטעמי-בריאות) לא הועילו כל הסברות, כל שידולים, כל הבטחות.
שבוע ימים שבתה הכיתה. שפרוני פרפר, התענה… ואבא טוב אמר לבתו שניהלה את
השביתה: – כן, בתי. גם אני הייתי עושה כך… מה לרכילות הזאת פה? ראשי
כואב. הרף. האמנם כה המרה לי נ. שאני מתבסם בסחי זכרונות עבר מושכחים ואינם
נשכחים?… האין לי מה לזכור?

אבא של נ. הוגה נכאים וכואב כאב הנשמות הנידחות, מתמרמר
ומטיח ב“עיני הזכוכית”… ולא קם בך לב הזכוכית למראה עיני הזכוכית של בתך
ושלך? ושל אמה שלה, המנסה לרגע להחיותן, אבל מרוב התדהמה קופאות הן שוב תחת
שמורותיהן… הדור ונאה זיו עולם הזכוכית אשר סביבי, כולו מכיתות גבישי
זוהר. נפשי חולת אהבתו.





בוקר טוב לך, אהובת לבי. יום ששי, כ"ו בסיון

הבוקר בארבע בערך העירני העפרוני, כדרכו, ואני שקוע
בחלומות נהדרים. התרעמתי עליו, והוא ענני בשאלה – שני דאטאשא עסיסיים,
ואחריהם גליסאנדו מתוק עולה (כשהיינו קטנים היינו קוראים לעפרונים:
פילישה. כי דבורן של היהודיות הפולניות הוא בזמר כזה, כאילו למדו את
המוטיב של העפרוני ורק מאריכות אותו בסופו. צי-פא, צי-פא). פרצתי בצחוק,
צחוקי עודדו והשתפך ב“פיליש” בעליצות רבה, לשמחתי ולחדוות אפרוחיו
המכורבלים עתה בוודאי מתחת לכנפי עפרוניתו המתמוגגת מרנן פעימות חמשת
הלבבות הקטנים הפועמים תחת לבה הפועם לשירת בחיר-לבה.

השמים חוורו, כוכבים בודדים עוד ניסו להרהיב עפעפיהם,
להציץ ולראות בחשכת הארץ. ופתאום עלץ לבי בי: חמריון-פרחח הפריח לי סלסול
נשיקה מן השדה ליד הגיא. החמריונים אשר כנפיהם כבר מאבירות, אשר עוד מעט
וצמחו מלוא-אברותיהם, משמיעים סלסול-טרילר עולה. להודיע לאמם על מקום
מחבואם למען תמצאם בתורה אחריהם ומזון בפיה, או בשורה היא בפיהם לבוקר
העולה: הנה זמרים חדשים נוספים למקהלותיך? שכבתי ואזני קשובות: מדוע איני
שומע את קולו של החמרי האב? פסוקו – סלסול עולה בסערת-עליצות ואחריו שלושה
סטאקטים נוטפים מור, ואחריהם סלסול נעלץ לפעמים מן הראשון.

לפני ימים אחדים העירני לפנות בוקר, רגעים מעטים אחר
העפרוני. נימלא לבי חששות. ועד שאני מתנודד מדאגה לדאגה, מהירהור
להירהור, התחילו נוטפים ציוצים בודדים של הדרורים, כגשם הולך וקרב. ואחר
רגעים ספורים ניתך מטר-ציוציהם מכל עברים, ועל פלגי צוויחות החדווה של
קבצני-עוף עליזים אלה נישאת בגאווה ובשקט, כסירה כחלחלה במערבולת, קריאת
הבלבל פרי-טו, דל-דו ועוד קריאה ועוד…

השמש הציצה ועמה באו ניגרים גירגורי התורים מעל ראשי הגגות ומבין ענפי האזדרכת: תררררר תור תורררר – פעמים אחדות.

מדי שמעי המיית התור זוכר אני את דליה. רואה אני אותה
קטנטנה יושבת במיטתה בבית-התינוקות, ידיה זעירות פרושות אלי והיא הומה
ועיניה מאירות ומתחננות…

טוב לי הבוקר. נשאני הרוח לנחל העמוד, שם במערה לפתחי
הנחל ישבתי ותמונות נגולו לפני, מערכת שלמה מלפני אלפי שנים, עשרות אלפי
שנים. ושם ה“סרט”: “איך התחילה סבתא לדבר עברית”. אמרתי לד': – אתה תחכה לי
קצת. הן עלי המלאכה לגמור. הוא חייך אלי: – כן, כן. בפעם הקודמת הממתני:
הילדים מחכים לך. עוד לא גמרת לטייל אתם, עוד לא סיימת אתם את הדקדוק, את
התנ"ך מי ילמדם? וכשחיפשת את עקבות נביאי על חופי כנרת קדושים, ניטשו הם
לאכול “דומים”. כשליקטת “מאובנים” בין הגיגי אבות אבותיהם, כשהעמדתם
להקשיב לראשוני הגיגי אבותיהם, ראשוני מילמולים בהם ביקשו ביטוי לסערת
נפשם האילמה, כשיצאת במחול ילדים עליז לקול חלילו של אחד מנבחרי, יצאו
“ילדיך” בצחוק אדיש, בצחוק לעג, או התפרקדו להם על ספסליהם ויפהקו להם
מלוא פיהם ומלוא לבך… “הם חיכו לך”. רד…

ככוכבים בחלל כן תלויים גם אנו על פני תהומות, ואין
הכוכבים נופלים, כי מושכים הם איש איש את כל רעיו סביבו – על-כן אין הם
נופלים. כן גם אנו. חוטי אהבה מתוחים בינינו ובין כל אשר סביבנו. אם ניתק
כוח המשיכה בין הכוכב והכוכבים אשר סביבו – נופל הכוכב ארצה…





בוקר יום ראשון כ"ח בסיון. אחר עלות השמש.

חבל שבעברית אין טש, זה שרגילים לסמן בצ‘: צ’רניחובסקי. צ’כיה… יעקב 22 מנסה עוד אמנם לפעמים להעשיר
את הא"ב שלנו ולז’שכותנו בש’, ז' וצ'. ועל אף כל מאמטשיו, לא עמדה לו
זשכות אבות אף לא זשכות הטברישץ ולא נשאר לנו שריד זכר מכל הקטשיטשות
שהרביץ בנו… סוררה זאת העבריה, אינה מקבלת את כל גינוני-החן ואת כל
הגיגי-החיבה שבסלסולי הקטנה וליטופיה: קטיה-קטיושקה. מרים מרימטשיק.
מלטשיק פלצ’יק. והבילבלים ורוב הצפרים מדברות רוסית: מה תעשי בלי טש או
טשי אם תרצי לדבר צפורית? אמנם יש באנגלית טש; גם באיטלקית וגם בתורכית.
אבל טש לשם הקטנה, לביטוי-חיבה ישנו רק ברוסית. ונוסף לזאת לקחנו את ה“ר”
הלשונית המטרטרת בערבית וגם ברוסית כמו ערימה של זוחלים הנשפכת פתאום מכיסו
של רובלה ומדרדרת על הרצפה, זו ה“ר” הרועמת, לקחנו והפכנו אותה לגרונית.
(אותיות הגרון: רע האח). ה“ר” שלנו גרונית כמו של הצרפתים, בוחרת בתוך
הגרון מנסרת כמו בגרונם הארוך של הגמלים. ועתה לך ודבר עם הבוקר אל
הבילבלים – בילבלית: פרררררר־טשו פררררי, הנה גם הערבים זכו בדיקטטור
ששמו טשיטשקלי-צ’יצ’יקלי (טשיטשק בתורכית – פרח) לא קיבלו את שמו וקוראים
לו: “שישק־לי”.





איילתי יקירתי, יום ד‘, ב’ בתמוז

האיגרת אינה מלאה. האעמוד בפני הפיתוי לכתוב, לדבר? אמנם
כמעט נגמלתי מזה, כי כולם נסוגים, מתחמקים כשאני מתחיל.. ואני נשאר לבדי.
יש שהבדידות מפילה קצת פחד. מה עשה לי ה' הטוב? הקיפני ומילאני עדת
יצורי-קדם מלפני 30–20 אלף שנים. תושבי “נחל העמוד” – והם חיים בי, סואנים
הומים. ואוהבים אותי ואני אוהבם. הוטל עלי להצילם מתהום הנשייה. להעלותם
לאור, לחיים. ובינתיים זוכה אני באור בחיים, באהבה… ואני מצפצף על עולם
הזכוכית אשר סביבי. צועד בטוחות על פני הים הקרוש, ואיני שוקע בו כבטיט
היוון. אתך איני רוצה עדיין לנתק את היחסים. אולי תזכי בקטעים מן ה“רומן”
שלי שאני יולדו בהחבא ובחשאי: “ילדי נחל העמוד” 23. אם תראי אותות חיים… שלום לך.

יקירתי. הראיני את מראיך, השמיעיני את קולך. לא את
הטוראדור רוצי לראות ולא אותו הראיני. טוריאדורים יש לי פה למדי. סמדר
זכתה לחזות במחזה בפורים, בהכרע טוריאדור מפ“ם את שור המפא”י לארץ,
לתרועות עליצות של כל קהל בעלי-הברית של עולם-המחר… שלום לך יקירתי. אושר
וכל טוב לך, ואהבת-אמת, ואושר אמת ומשותף לכל אדם, וגם לאבא שלך.

דבר מתקתק, בתי, אין לוקחים לבית-הספר. את תלמידיך תזהירי
מעשות זאת: המורה יכול פעם, בגלוש בו מר-לבו, בעלבונו על הבשורות המנסרות
בכיתה, בע“פ או באצבעות: עוד ארבעה רגעים, עוד רגע וחצי, ואת בשיא
התרגשותך על הנושא החשוב, אשר כל עולם המחר והשלשום תלוי בו: ניקוד “ה”
הידיעה לפני הח”ע קמוצות, מטעמות או בלתי מטעמות; שרירים רצוניים
24 ובלתי רצוניים, וכו' וכו' בגלוש בך עלבונך וזעמך
עלולה את לתפוש את השעון מעל ידו של התלמיד, לסגרו באגרופך, לדפוק על
השולחן – ושירת חיי השעון באמצע נפסקה! ואם תביאי את המתקתק שלך – יכול
תלמיד חביב או תלמידה עדינה לסגרו באגרופה להלום בו חרש ולטלטלו אל מול
האזנים, לבדקו אם הוא מתקתק…

בתי, אני רואה שנגזר עליך להיות כלואה, כפותה ל“בית-היוצר”
לחטיבת הקיבוץ, על כן אני מזכירך ומזהירך: דבר מתקתק – משאירים
“בבית”.





יום ששי, ד' בתמוז

בלי חברים, בלי אוהבים, בלי אהובים אי-אפשר להתקיים. על
כן שר האדם, מצייר, מספר, מרקד, מנגן – לקנות לו אוהבים, אינו מצליח? –
כותב למען יאהבוהו במרחקים ובדורות הבאים. אינו מצליח? – פונה אל דורות
העבר, צולל בערפלים, במצולות העבר, שמח בשמחותיהם. מתענה ביסוריהם, אוהב
ונאהב אתם יחד. אמש בעבור “סו” על פני “מו” הבודד, בהסעירו את שנתו כל
הלילה, בכיתי אתו יחד. ומה אושרתי בבוא “מה” אל מערת “מו” בלדתה את “לי”
הקטנה 25. הן לבי כבר מלא אהבתה.










במקור כתוב “אלף” כנראה צ“ל אלוף –הערת פב”י  ↩



איילה נשלחה לצרפת להדרכת נוער והכשרתו לעליה  לארץ.  ↩



הימים ימי המריבה במשק עין–חרוד המתפלג.  ↩



מספר “י. ח. ברנר, דברי זכרונות”, ע“ע 186–180.  ערוך ע”י מ. קושניר. הוצ' הקיבוץ המאוחד.  ↩



משה היה כבר חולה מחלתו האנושה בכתבו את הדברים  האלה.  ↩



אם זה הוא הערוב, הרי אנו קרובים ליציאת  מצרים.  ↩



פרקי הדקדוק ניתנו בכתה"י בכתיב חסר ומנוקד. מטעמים  טכניים ניתנו  ↩



הכוונה לאחד המורים בבית–הספר.  ↩



הימים אחר המחלוקת בחדר האוכל בעין חרוד.  ↩



צמח בר ממשפחת הסוככיים.  ↩



משה לא חדל מטיוליו בארץ עם תלמידיו גם בעצם ימי  מחלתו האנושה. כאשר לא חדל להורות עד כלות כוחותיו.  ↩



איילה הגיעה לארץ מצרפת אחר לוויית משה.  ↩



נפטר בט' בניסן, תשי"ב.  ↩



מורה בבית הספר של הקיבוץ המאוחד.  ↩



ריע נעורים של משה.  ↩



ידועה האגדה על אמא של רש"י בהריונה והנס שנתרחש  לה.  ↩



בכתב יד של משה נשארו פרקים גדולים מספר–מופת זה  כתובים עברית.  ↩



בית מגוריו של מ. שניר.  ↩



אפשר, אך בזהירות.  ↩



בן חיל חבר כרמי הלוך תלך הביתה!  ↩



על הטביעך – הטביעוך וסוף מטביעיך – טביעה. פרקי  אבות פרק שני, ז'.  ↩



אחד המורים בעין חרוד.  ↩



משה הניח בכתב–יד ראשית סיפור על “נחל  העמוד”.  ↩



במקור היה רשום רוצניים, כנראה טעות דפוס – הערת  פב"י  ↩



ילדי נחל העמוד.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34257