


	
	וירד אומן
	







דבירין






וירד אומן מחולת מחנים / ויורד ברה מאירת עינים

וירד גזבר המנעם / ויורד דרכיה דרכי נעם

וירד המלמד מתנת נחליאל / ויורד וילמדה את בני ישראל

וירד זך בישובים / ויורד חקים ומצוות טובים

וירד טוביה ממעונים / ויורד יקרה מפנינים

וירד כלול ברב חן / ויורד לוית חן





לוית חן / השמעו כמהים

סוד הדבר כיצא רעדו נגוהים

וידבר אלהים





וידבר מלך חיות ושרפים / וינועו אמות הספים

וידבר סדרי סוד לבעלי חוק / ויעמידה ליעקב לחוק

וידבר פקודי אל / ויצום אל בני ישראל

וידבר קולו על המים / ויראו אפיקי מים

וידבר שדי אל עם מזהר / ויתיצבו בתחתית ההר





ההר / בער כנגליתי להגביהך

להאירך ולהגיהך

אנכי יי אלהיך





אנכי ארגתי שמי ערץ / אנכי בורא קצות הארץ

אנכי גליתי כבודי לעניו / אנכי דברתי דבר דבור על אפניו

אנכי הוא עולם מלא כבודי / אנכי ואין אלהים עמדי

אנכי זקפתי עמודי עולם / אנכי חי וקים לעולם

אנכי טפחתי דוק לטכסה / אנכי יוצר הארץ ועושה

אנכי כללתי כס מרום מראשון / אנכי לי תכרע כל ברך תשבע כל לשון





לשון / ממוגג הודעתיך בדברים

והזהרתיך שלא לעבד זרים

לא יהיה לך אלהים אחרים





לא יהיה לך מעשה אלילים / נשאים על כתף ונסבלים

לא יהיה לך סמל ברהב / עצביהם כסף וזהב

לא יהיה לך פסל מכלם / צופיו עורים כלם

לא יהיה לך קמלות תרף / רתוקות כסף צורף

לא יהיה לך שארית תועבה / תבנית זכר או נקבה





זכר ונקבה / ברא אל רם ונשא

שמור פקודיו ובל תהי למשסה

ושמו לשוא לא תשא





לא תשא לשוא שם אדיר היודע ועד / הנזכר על הבנין והוא רועד

לא תשא לשוא שם גבור המפלא / הנזכר על הדבר והוא כלה

לא תשא לשוא שם הדבור המרצה / הנזכר על הולד והוא יוצא

לא תשא לשוא שם זכר חק לדת / הנזכר על החיה והיא יולדת

לא תשא לשוא שם גמול נפרע / הנזכר על הים והוא נבקע

לא תשא לשוא שם כליל נזר / הנזכר על הליש והוא חוזר





חוזר / ודובר וגועה ברגושו

להשמיעך בפירושו

זכור את יום השבת לקדשו





זכור מקדש יום מימים בעלץ / נחה שקטה כל הארץ

זכור סעודות משלשות בשבת / על כן ברך יי את יום השבת

זכור פנוק טובות רבות / צפוני בין הדסי ישיבות

זכור קדוש יום השבת / ראו כי יי נתן לכם השבת

זכור שמור שבת בחבוביך / והתענג על יי ויתן לך משאלות לבך





לבך / שית למקימיך

למען יאריכון ימיך

כבד את אביך ואת אמך





כבד אומניך מלידה / בתוך קהל ועדה

כבד גדוליך לסמך / דבריהם בלבך תתמך

כבד הוריך ממטעמיך / ואל תטש תורת אמיך

כבד זקניך ותרפא / חיים הם למוצאיהם ולכל בשרו מרפא

כבד טועניך בחיים / ירבו ימיך ויוסיפו לך שנות חיים

כבד כראוי אביך ואמך / למען יאריכון ימיך





ימיך / יאריך ותצחצח

אם תשמור דברי צח

הזהר בני לא תרצח





לא תרצח מרקם בדמות נפש / נפש תחת נפש

לא תרצח סבואי יין / עין תחת עין

לא תרצח פרצת בשר ודם / צלם אלהים עשה את האדם

לא תרצח קדקד קומת / רוצח מות יומת

לא תרצח שפיכות דם / תדע כי דם האדם באדם





דם האדם באדם / ישפך באף

חדל לך בני מזעף

והזהר לא תנאף





לא תנאף אורבת בכל מעגליה / בביתה לא ישכנו רגליה

לא תנאף גלת ערותה / דרכי שאול ביתה

לא תנאף ההפילה חללים בחובה / וחוטא ילכד בה

לא תנאף זונה ומחכה / חלק משמן חכה

לא תנאף טועה ומזנה / ידיה אסורות טוב ימלט ממנה

לא תנאף ככלבה נשכנית / לבל תדקר בחנית





בחנית / נא אל תזנב

ומטוב אל תשבע ותנוב

אם תזהר לא תגנוב





לא תגנב מאומה ותלך עם גנבים / נקי כפים אורבים



לא תגנב [ס…….] לרחשו / עם גנב חולק שונא נפשו



לא תגנב פן תנקש / צעד הישר לא תעקש

לא תגנב קנין ותקרא גנב / רחק מבאה אל בית הגנב

לא תגנב שוה חדולה / תרחק מגנבים בלילה





לילה / ויום מעידים שקר

רחק מהם ערב ובקר

לא תענה ברעך עד שקר





לא תענה אתה עדות שקר / בלשונך לא תפצה דקר

לא תענה גנות נכון / דובר שקרים לא יכון

לא תענה הודית שקר / ולא תשבעו בשמי לשקר

לא תענה זכירת עריה / חלקת לשון נכריה

לא תענה טעות שקר / יפיח כזבים עד שקר

לא תענה כאשר פקרו / לא תכחשו ולא תשקרו





לא תשקרו / שוא ללמד

ועל דם רע לא תעמד

והזהר לא תחמד





לא תחמד מחמד עין / נבהל להון איש רע עין

לא תחמד שדה איש עצל / עשה זאת אפוא בני והנצל

לא תחמד פועל כבודו / צרור הכסף לקח בידו

לא תחמד קנין קרוביך / רוץ ואל תחמד יפיה בלבבך

לא תחמד שלחביריך / תאכל יגיע כפיך אשריך





אשריך / גוי משבח מכל הנבראים

ומקבל הנשמעים והנקראים

וכל העם רואים





אל קדוש יושב תהלות

בדברו אנכי רעשו חילות





גבור וכסופר מלמד תחבולות

דבר לא יהיה לך אלילות





וכל העם רואים את הקולות





הוד קולו השמיע ממעלות

והודיע שם לא תשא בעולות





זמן בנחת קול המלות

חכם זכור יום גילות

וכל העם רואים את הקולות





טרם ילדו מפעלות

ידע כבד מיחליך בחילות

וכל העם רואים את הקולות





כובש כעס בחמלות

למד לא תרצח לכלות

וכל העם רואים את הקולות





משוטטות עיניו בכל מסלות

נם הזהר לא תנאף עיניה תלולות

וכל העם רואים את הקולות





סוכך על נפשות לא נגנבות וכלות

ען לא תגנב באלות

וכל העם רואים את הקולות









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40960