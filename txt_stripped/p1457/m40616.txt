


	
	ארץ מטה ורעשה
	








ארץ מטה ורעשה

בסהר שלישי התגעשה

גריה חייתם נרעשה

דוד בשורה ותתרעשה.





הוד אפדנו נטה

ועל גבנון אותו הטה

זה סיני גאות עטה

חידתו כעל אברה העטה.





טוהר צוף שלישי

ישרים הרגיל לפלשי

כתב שלישים שלשי

לעת גאה בחדש השלישי.





גורלי / תמוך לגונני

פץ באתי לגני

עזרי ומגני

במגינו לגונני.





מן ההר למעוניו

מהר וקרא לענו

נקדש שבעה בענניו

נהגו לפענח לו עניניו.





שר ונאמן כהושת לבית

שש ודץ שלול נות בית

עודו צג בפרוזדור הבית

עליונים נעלו בעדו בית.





פצו מה אנוש להזכר במעלה

פאר מבטחה להוריד ממעלה

צעד וגבר עלה ונתעלה

צוה אליו צור לציר עלה וגש ועלה.





אלהים / הזיל משחקים

כטל אמרי חקים

ממרחקים

נקוקים יקים.





קדוש הופיע מפארן / באלפי שנאן

סין השית שאנן / ודתו בו שינן.





רם רד במרכבות בעשרים ושנים אלף

להכתיר מטה ספור בעשרים ושנים אלף.





שנן בפארן שעיר / ואותם הסעיר

ואתא מרבבות קדש / סיני בקדש





תורה אנכי / תושיה חנכי

תכלית פץ אנכי / לכן פתח באנכי.





אנכי בשם אל שדי

פצתי מאז לעולמי דיי

ובבשן ביארתיו בפירוש לידידיי

וכשקבלו עול מלכותי עבדיי

צויתי לא יהיה לך אל אחר מבלעדיי

לא תשא שם לשוא ותנקה עדיי

זכור ושמור כי הם שני עדיי

כבד אומניך כי כבודם כבודיי

לא תרצח תואר מעשה ידיי

לא תנאף אף בספק פן תענש בודאי

לא תגנב ותתעשר עד בלי דיי

לא תענה שקר בעידיי

לא תחמד כי אם מחמדיי

אלה הם סודיי / עידי מעידיי

מועדי פקודיי / מוריי שרידיי

ראו כי אין בלעדיי / ואני אל שדיי.





אז בכתב אשורית / ובלשון עברית

ובדבור מצרית / הנחלת לבת עברית.





לאלף הקדמת בית ביצירת בראשית

כי הוכן מאז מתן קנין ראשית.





עולם הוכן באות שיני / כי יש עולם שיני

ואנכי באות ראשון / כי הוא אחד ואין שיני.





זע אלף וידא מול כסא עשרים וששה דורות

עד שנתן תחילה לדברות.





רון דת אנכי בכתב נוטריקון נחבית

אנכי אנא נפשי כתבית יהבית.





ביארה למו פנים בפנים

ועל כל נקדה תשעים ושמונה פנים.





יה ראה ויספרה / הכינה וגם חקרה

לאוהביה ולשומריה / וישניה וישמרה.





רשם למפרע אותותיו מאמריה

יהיבה כתיבה מפה אל פה.





ישקני מנשיקות / ולא כל נשיקות

שחו אל ירד אותם מיין הרקח להשקות.





קצובות ונעימות / ופתי מחכימות

רשומות וחתומות / פתוחות וסתומות.





לעם אשר אהב / בחבה יהב

והנחיל נחמדים מזהב / לעם לא מואהב.





יה שוכן ערבות / רד להנחיל רבבות

בעשרים ושנים אלף מרכבות / אשר מאש ומשלג חצובות.





[ קול יצא מתוך להבות אש

בקולות ולפידים ולהבי אש.





להשמיע קול שופר ההר נבקע

לתת דת עץ חיים לבני עצים בקע.





יחד סיני עשן ורעשו ההרים

לתת אמון לניני נעקד על אחד ההרים.





רם השמיע למה תרצדון הרים גבננים

לתת אמון לנכדי ישן על אבנים. ]





אל נא לעולם תעורץ ולעולם תוקדש
ולעולמי עולמים תמלוך ותתנשא

האל מלך נורא מרום וקדוש כי אתה הוא
מלך מלכי המלכים

מלכותו נצח נוראותיו שיחו ספרו עוזו פארוהו צבאיו קדשוהו רוממוהו



רון שיר שבח תוקף תהילת תפארתו.





יי קנני ראשית דרכו

אלפים שנה נמתקתי בחיקו

עד לא מדד עולם רחבו וארכו

בטרם מתח רום עד כה ועד כה

וקדם הכין לו רכב ארתכו

הייתי משתעשעת על ברכו

משחקת בתבל אתי בערכו

משחקת לפניו להללו ולברכו

להודיע לכל כי אין כערכו.





ואהיה אמון אצל אדון

ואהיה שעשועים יום יום

משחקת עד זה היום.





קדם מפעליו מאז

בטרם קדמונים קדמתי מאז

קדם עמודי רום הייתי מאז

קדם פעל יסוד היה יסודי מאז

קדם אבן פנה הייתי אבן פנה מאז

טרם נסוכים נסכתי נסיכה מאז

בהיות עולם תוהו ובהו הייתי כנר מאז

ובהיות חשך פרוש על פני תהום הייתי כמנורה מאז

קדם כל אלה הוא ואני היינו מאז.





והיה אל אמונה / מבין בבחינה

ואמר למענה / אברא עולם בבינה

בעבור אמנה.





מעולם נסכתי מראש

גזירה שוה גזר בי מראש

לחקור ולדרוש הכל מראש

מי יעלה בראש

ומי יהיה בראש

ומה יהיה לראש

ומה שהיה מראש

הוא יהיה בסוף לראש

נסיכי אדם נסכו בי מראש

ונסכתי למלכי המתנשא לכל ראש.





והיה אליו מאז בדברה / ונשתעשע בדבורה

ואמר בעבורה / אברא עולם להגבירה

לדורות להסבירה.





מקדמי ארץ / מקדומי ארץ

דברים שבעה קדמו לארץ

כסא רם ונשא קדם לשמי ערץ

כסא רם ישראל קדם ממלכות הארץ

אבות העולם קדמו למוסדי ארץ

שם משיח קדם לשמות אשר בארץ

גן עדן קדם לענוי ארץ

ערוך מאתמול קדם לרשעי ארץ

ישראל והתשובה קדמו ליושבי הארץ

ואני להם קדמתי מקדומי ארץ.





והיה מלך במסבו / מהרהר במדת טובו

ואמר בלבו / אברא עולם לישבו

בעבור ישובו.





באין תהומות חוללתי

הארץ עד לא נתחוללה נתחוללתי

באין חשך על פני תהום הארתי והגהתי

באין קורא תהום אל תהום בפיו נקראתי

ובעת נבקעו מדעתו נבקעו מדעתי

ובתהום רבה משפטי מלאתי

ועליהם חוג חגתי ונגבלתי

ובתנינים אשר בתהומות נתהללתי.





ובאין מעינות נכבדי מים

ובאין מעיני נובעת מים

ובאין נהרות נהרי מושך מים

ובאין בארות בארי נובעת מים

ובאין מקורות מקורי חיים מים

ובאין מים / הייתי כבריכת מים

ובאין מקוה מים

מקוה ישראל להזות ממקוה מים.





בטרם הרים הטבעו

וזויות עולם בי נטעו

הרי ישראל בי נתקעו

הררי אל בי נתודעו

בפלס ובמאזנים בי נשקלו ונודעו

תועפות גבהם ומחקרי יסודם בי נשתמעו

בהודעי בסיני נזדעזעו

ולהר המוריה כלם יכרעו

ועל מה אדניה הטבעו

בטבעתי ארץ ואדניה הטבעו.





ולפני גבעות חוללתי

חקר גבעות עולם נתחוללתי

גבעת הלבונה אני חלתי

גבעה כנשאה אני הולדתי

וגבעות כנשאו בצדקה נתנשאתי

ולכל הר וגבעה קדמה גבעתי

ומגבעות לגבעות דלגתי

ומגבעות עולם לגבעת סיני נגבלתי.





עד לא עשה ארץ וחוצות

טבור הארץ וטבור חוצות

טבורי היה משתיית ארץ וחוצות

ומשתיית טבורי השתתו ארץ וחוצות

מחיקי אל חיק הארץ ומחיק הארץ אל חיק חוצות

משתייתי אל משתית ארץ וחוצות

כפי תחרא בין ארץ וחוצות.





וראש עפרות תבל

יציר אשר יצר ראש עפרות תבל

ממנו הציק מצוקי תבל

וישת עליהם תבל

כתרומת הורם ראש עפרות תבל

כחלה מעיסה הפרישה לתבל

ומזבח אדמה ראש עפרות תבל

ומגושי השלך עפר לתבל

הוא היה ראש עפרות תבל.





בהכינו שמים שם אני

כאהל עת טרם מתחם יותר מהם מתחני

כדוק עד טרם נטה אצלו נטני

בימין טרם טפחם מימינו אש דת טפחני

בזרת טרם תכנם אותו בה תקנני

באצבעות טרם קבעם באצבעותי קבעני

ועת פרשם כיריעה פרשני

וליריעותם אמר די וליריעותי לא אמר דייני





בחקו חוג על פני תהום

למעני חק שלשה חקים על רום ועל תחת ועל תהום

בשומו לים חקו חג על פני תהום

בחקו אבן שתיה על פני תהום

בחקו לויתן על דלתות תהום

בחקו אבן פינה שלא יציף לעולם תהום

בחקו חוג חקי כבוש על פני תהום





באמצו שחקים ממעל

מתאמצת הייתי במרומי מעל

באמצו ערבות לרכובו / הייתי רכובו

באמצו שחקים לעזו / הייתי מעזו

באמצו מעונה בזרוע / הייתי כקמיע על זרועו

באמצו זבול לקדשו / הייתי זבולו לקדשו

באמצו ערפל תחת רגליו / הייתי משתעשעת על ארכבות רגליו

באמצו שמים ושמי שמים / והמים אשר מעל השמים

באמצו כל אלה אמצני נוטה שמים





בעזוז עינות תהום

נעזזו עינותי ממעינות תהום

בעזוז מים נעזזו מימי תהום

בעזוז עזים עזה הייתי על כל תהום

בשומו לים חקו / שומי עליהם חקי

ומים לא יעבורו על פיו / כן לא יעברו על פי

ונשתכלל עולם במאמר פי / כי הייתי בפיו





בחוקו מוסדי ארץ

סד במוסדי מוסדי ארץ

המה היוצרים היצורים אשר בארץ

ויושבי נטעים נטיעת שורק בארץ

לנטוע שמים וליסוד ארץ

וגדירות נעשיתי גדר לארץ

עם המלך במלאכתו מלך בי מלך על כל הארץ

המליכני והמלכתיו עד לא שמים וארץ

מיום דבר ויקרא ארץ

קרא לי ראשי דורות הארץ

קרא לאדם הנוצר מן הארץ

קרא לנח איש צדיק בארץ

קרא לאברהם מאצילי הארץ

קרא ליצחק הזורע בארץ

קרא ליעקב הנחתם בשמי ערץ

קרא לשבטים לקדושים אשר בארץ

ועל כל אחד ואחד שאלני יוצר הארץ





והיה דברו עם דברה / ונתאפק בעבורה

מי דברה / לחפת הדרה

ויקח לוית חן בתורה





עמד אדם ראש לנשמות

זה ספר תולדות אדם רשומות

ואמר אליה הנה חכם מלא חכמות

ובדמות ובצלם אותו לדמות

כאחד ממנו מעלה באימות

ומוראו על חיות ובהמות

וכלם יצרתי עלי אדמות

ובדעתו קרא להם שמות

ואחרי כן קרא שמי הנכבד והנורא בשמות





עליו השיבה תורה לאחד

בעת היה אחד / הנעם יחד

ואמרת לא טוב היות אחד

ונשלף ממנו אחת אל אחת

ושלוש דברות הפר יחד

הפר לא תגנוב וחלק עם גנב כאחד

הפר לא תענה והענה עם אשתו יחד

והפר לא תחמוד וחמד ואכל ויחת

ובחפת כבוד לא לן יום אחד





פירש זה ספר תולדות אדם

ונמצא דור שלישי דחוף מבני אדם

אז הוחל לקרא בשם מעשה אדם

וקם דור עשירי מקלקל באדם

ויראו בני האלהים את בנות האדם

וירא יי כי רבה רעת האדם

ויאמר יי אמחה את האדם

לולי נולד בן צדיק באדם

זה ינחמנו אומרים ממעשינו פניהם פני אדם

ולמטה אומרים זה ינחמנו בני האדם

ואמר אליה הנה אדם תחת אדם

ומצא חן ושכל טוב בעיני אלהים ואדם





פצה דת כתובה / עליו להשיבה

אם צדיק הוא ותמים בנתיבה

וזהיר במצוה על כל כתובה

למה לא נזהר בצאתו מן התיבה

וישת וישכר ולמאד רוה

וסבל במי המבול ולא סבל בטפת תאוה

ויתגל בתוך השכיבה / ובא לידי חובה

ונתבזה בעיני ניניו בערוה





וצץ ממזרח וכשחר עלה

ונקרא עיט פורח על פני מעלה

אב המון נקרא ונתעלה

ובעשרה נצרף ולא נמצא בו עולה

עבודה זרה על ידו בטלה

וקירב רחוקים לזכות מנטלה

הכירני והכרתיו באהבה כלולה

כדי הוא לך לשם ולתהלה

לשמור מצוותיך יומם ולילה

דורות אשר לפניו לא זכו למילה

ומעת נתחתמה בו נתמנה ראש לכל התפלה





צוחה אמון בדבר מודע

כי כמו הודע / כן נודע

וכמו שמך ידע / כן שמו נתודע

איך טלטל במדע / להבין ולידע

ופץ בלי מדע / במה אדע

והקשיב על דברו ידוע תדע

וגרם לניניו קץ מלידע





קרבן שלם יחידו נמצא

וכטנא בכורים אז נרצה

כשה לטבח רץ במרוצה

שלשה ימים טורף ונפשו לא קצה

הועצי נא עמי דת מועצה

ולקחי אותו לחפת עליצה

לשוח בשדה לקראתך יצא

ולמענו אראלים ממחיצה

צעקו מר חוצה





קול נתנה דת על יחיד ביחידה

אמנם נמצא שלם כזבח תודה

והשלים נפשו למזבח ולעקידה

ונושע מחרב וממקדה

ואך לעת זקנה ליום פקדה

קרא לשנאך בחמד חמודה

שא נא כליך כלי זין אתו העדה

תליך וקשתך שלטון אותו האחידה

וצא השדה מלוכה אותו להסעידה

ולולי קדמה אשה חמודה

וצותה לתם בתעודה

וילך ויקח ויבא ויעש סעודה

ויהי אך יצא יצא ואחיו בא מצידה

וכנם מי איפוא חרד חרדה

ובקש לקלל יושב באהלי תעודה

לולי בת קול ממרום ירדה

ונם גם ברוך יהיה בתוך קהל ועדה





רחק איש שדה וקירב איש תם

יושב אהלים באהלי רום נחתם

עולים במעלותם ויורדים בירידתם

תמהים על מראה זה חותם

ואמר אליה הנה זה חותם / יפה מכל חותם

חותמות שנים עשר נחתמו מזה חותם

בטבעת המלך טבועים אחר חותם

על לב ועל זרוע למענך חתמתי חותם





רע גמלו לו למכור מכירה

על דברת כתונת המנכרה

ועל החלומות אשר חלם שנאוהו שנאה חמורה

בנאום הכר נא נפש עברה

ואנחה עליו גברה טורף צעק גדולה ומרה

ורוח הקדש מפני אבלו סרה

ופץ בכעס וגם בעברה / לומר אמירה

מיי דרכי נסתרה





שלמו כל אלה בעמוד עם עולם

כשלמו אלפים עד שלא נברא עולם

ואלפים וארבע מאות וארבעים ושמונה משנברא עולם

ואמרה תורה זה משה אשר נקרא עניו מעולם

וידבר יי אל משה נרשם בי מעולם

הוא ירשי מורשת עולם

והוא יקחי מתנת עולם

וכל באי עולם / יאמינו בי לעולם





[והיה אל אמונה / מהרהר למענה

ומבין בחנינה / אברא עולם בבינה

בעבור אמנה]





תולדות רום ותחת בהזדעזעם

שבעה קולות כנבראו בנועם

שתים זו שמענו שמעם

ולשתי שמועות נחלק קול רעם

לגוים קול זעם / ולישראל קול נועם

ואמרו הכל מה זה קול מרעם

הולך מתגלגל בגלגלי רעם

ואמר להם יש לי טעם / ביני ובין עם

רכב רבותים נתכונו מורעם

ושבעה רקיעים נטו בזיעם

בזרת אשר תקנם בה קבעם

ויטם ויסיעם ממקומם ומסעם

והיו נוטפים בושם מזיעם

ואמרו מלאכי השרת מה זה הטעם

נורא אלהים ממקדשו המנעם

אל ישראל הוא נותן עוז ותעצומות לעם

ובכן אמר לעניו רד העד בעם





וישמחו כל העם / בשמחת אמרי נועם

ונתמנה ציר רועם

וירד משה מם ההר אל העם





ובכן וירד משה מן ההר אל העם





אתו מצוות וחקים / באר היטב חקוקים

גמולי חלב מניקים / דדימו חכמה מפיקים

השפע מקור חיים מזנקים / ומנפת צופים מדבש מתוקים

זהר לעינים מבהיקים / חובש לעצמות משיקים

טובים ישרים וצדיקים / יקרים מפנינים ומכל חשוקים

כתב אצבע שוכן שחקים / לנוצרימו מחטא מנקים

מצדיקים לכל בם עוסקים / נדברימו בספר נחקקים

סופרימו בצדק מחוקקים / עץ חיים היא למחזיקים

פאר לוית חן וענקים / צדקות מליאים ולא ריקים

קדומים טרם יסוד אפיקים / רום ועמק אל בם הקים

שמעם לשושנת עמקים / תוצאותם לחיך ממתקים





ממתקים / דברי אלהים

לאומרי אין כמוך באלהים

וידבר אלהים





תתו קול עוז אל אלים / שלהבו לפידי גחלים

רצו ברקים קלים / קולות הרעימו גלגלים

צרח שופר ממעלים / פצמה רקועת שעולים

עמים אחזום בהלים / סער צירים וחבלים

נהי כיולדה חלים / מרצדים היו מגבלים

לבנון ושריון כעגלים / כרמל ובשן כמו אילים

יחד תבור וכל תלולים / טרחו בגבה ונמצאו פסולים

חי רם רואה שפלים / זה סיני כדך לא הכלים

והטה אליו זבלים / העטירו עננים וערפלים

דר בו בשנאן אראלים / גאון קולו השמיע לנדגלים

בסביב ההר נגבלים / בנעשה ונשמע דת מקבלים

אזנם שם ראש מלים / אנכי שמע לכלולים





לכלולים / השמעת מליך

מפוצץ הרים קולך

אנכי יי אלהיך





אשר כל פעלי תמים / בונה מעלות מרומים

גודר תחתיות הדומים / דלת סוגר בעד הומים

המזריח מאורות רמים / ומנהיגם לילות וימים

זיקים עושים ורעמים / חושר טללים וגשמים

טיעות מגדל וצמחי תלמים / יוצר ובורא כל הנשמים

כל רוחותם בידי שמים / לחמם אכין במטעמים

ממית ומחיה ואני חי לעולמים / נסי גדולים ועצומים

סלה לעולמים קימים / עוזרך בברית אבות תמימים

פודך מסבלות ענמים / צללם בנבכי תהומים

קורע לפניך ימים / רועך במן מטעמים

שקדתי לבוחרך לי מאמים / תרתי לסגלך מעמים





מעמים / חשתי לבדלך

תמורי לא יהיה לך

לא יהיה לך





תעות צוררים וצוללים / שקוץ אלילים גלולים

ריק ותהו הם האלילם / קטב שעירי בעלים

צלמי מסכות ופסילים / פעלת תבנית וכל סמלים

עצבי הגוים הערלים / סומים חרשים ולא ממללים

נושאים על כתף נסבלים / מאומה להועיל לא יכולים

לא עוזרים ולא מצילים / כנפלם נשברים כנבלים

יבושו כל בם מתהללים / טועיהם בחשך מובילים

חגיהם מאוסים וגעולים / זבחיהם מרק פגולים

ונסכיהם יין תרעילים / חבלים קברות חללים

דתיהם חקות הבלים / גוים לתפת נדגלים

בני לבוראך תנה הלולים / אל תתן את שמו לחלולים





לחלולים / אל תתן את שם

וסור מרע פן תכשל ותאשם

לא תשא את שם





את שם אדיר באדירים / ברוך זכרו לדור דורים

גחלי אש מנו בוערים / דתה חרב ללה מפירים

המרגיז ארץ ומרעיש הרים / וגוער בים ומחריב הרים

זעמו לא יכילו יצורים / חמתו מנתצת צורים

טוב לישרים ונוקם לצרים / יחתו מנו אבירים

כלם מפחדו נסערים / לו משרתים ותארו לא שרים

מורא שמו לשוא לא תרים / נגעך בו ירעדו בך איברים

סור משבועת שקרים / ערוך בה איולת ואררים

פורעת מעור ומבשרים / צופרת כעוף ובאה חדרים

קירות הופכת עם מקרים / רחק ממנה בכל דברים

שמור שבועת אסר ונדרים / תירא מאל נותן שבת לשומרים





לשומרים / יום שבת נפישו

עתידים בקדש להקדישו

זכור את יום השבת לקדשו





תכלית כל פועל רום ותחתונים / שביעי לימים הנמנים

ראשון למקראי זמנים / קדוש לאדוני האדונים

צבי שבת שנאנים / פדת מדין יציר מלפנים



ענתה שירה וכפרה פנים / סימה בין אות לבנים



נצור יציאותיה כהורו נבונים / משא בלי להוציא מבפנים

למחלליה מיתות דנים / כרת ורגימת אבנים

ידועה היא לך במן מימים קדמונים / טעמו לא רד ממעונים

חוברי אוב בה לא נענים / זכור כי בה ישבת נהר צפונים

ונח בה ממלאכת חוץ ופנים / הוגה בה לאל קדשת ורננים

דשן על שלחנך מעדנים / גם עבד ואמה אשר לך נקנים

בה ינוחו עמך בכל פנים / אל הורה לך לכבד הורים וזקנים





וזקנים / הנעימוך מימיך

כבדם סלה וירבו ימיך

כבד את אביך ואת אמך





אזון להוריך בחבור אמונים / בעתידות אותך קונים

גוררוך בברית איתנים / די חלב שדים לך מדשנים

המלבישוך לבוש שנים / ומאכלך בפיך נותנים

זועקים בעדך תחנונים / חיותך למו דר עליונים

טועניך על שכמם כאומנים / יגיעי בך שביעי אונים

כאב אם יקראך הם מתענים / ליראת אל אותך מפנים

מצוות דתו לך מכוננים / נחלת דתו הון ובית לך מקנים

סומכים עזר לך ומתחתנים / עשה חפצם ואל תעיז פנים

פן יעמידוך לפני דינים / צופה דת סורר ומורה בבנים

קהל ירגמוך באבנים / ראה פן תעזבם לעת זקונים

שרתם כעבד לאדונים / תפלתם קח ותאריך ימים ושנים





ושנים / תאריך ותזכה פני צח

יציר צלם אם לא תרצח

לא תרצח





תור וסור מאנשי דמים / שומרים בלבם איבה ושוטמים

רשעת סוד מערימים / קחת נפש צדיק זוממים

צופים ואורבים על תמימים / פח טומנים למישרי פעמים

על דם רע בזדון קמים / שאת כלי מות מזעימים

נקי רוצחים באין רחמים / מאבדים מעש הצור תמים

לנברא בצלמו לשחת הומים / כרגע נשמה משימים

יראת יי בלבם לא שמים / טורדים לנפש מות בלא ימים

חדל מלהחניף גיא בדמים / זכור כי יצעק הדם למרומים

ושופך דם האדם באדם נקמים / הן נפש בנפש משלימים

דין הרג לנפשם גורמים / גור מפני חרב וזעמים

ברח לך מגחלי רתמים / אשוריך תצעד בתמים





בתמים / תלך ותנצל מאף

סוטה אם לא תנאף

לא תנאף





אל תתערב במנאפים / במגלי עריות גופים

גיוים בתועבות מטנפים / דורשי רע ומבקשי כשפים

המטמאים ארץ ומחניפים / ומעשה ידי אמן מסלפים

זרעם בשם אחר מחליפים / חמת אל וקצפו מאניפים

טור עצמך מסוטת ניאופים / יפיה אל ידיחך לרשפים

כל נוגעיה באור נשרפים / לחדרי מות נשאפים

מעמקי שאול נהדפים / נופלים לשחת לא נזקפים

שמח בחלקך בחיים יפים / עם לקוחה לך והכל צופים

פוריה תפריח לך ענפים / צמודים לשלחנך מקיפים

קדש הלולים לאל מצניפים / רנה בלבך מוסיפים

שתה מבורך מים כסופים / תעב גנובת מים טנופים





טנופים / מים לא תגנוב

שמח בחלקך ובטוב תנוב

לא תגנוב





תרחק מחבורת גנבים / שודדים ללא למו אורבים

רואים באשנבי ערבים / קירות בחשך נוקבים

צוררים ובאים באשנבים / פקדת יגיע אחרים גונבים

עשירים ערמים מציבים / שבעים בלחם מרעיבים

נפשות מפיחים ומדאיבים / מארב על דרכים יושבים

לגזול לכל עוברי נתיבים / כלי זין עליו מלהיבים

יחד גם להרגו רוהבים / טעונו ובגדו שודדים כאויבים

חוטפים וטורפים כזאבים / זה עמלם לריק חושבים

ומאירה לבתיהם שואבים / הון ברכה אחריהם לא עוזבים

דברי אלות עליהם קובים / גיוים למהלמות מחיבים

בשתם ברחובות מסובבים / אידם בבא יראו רבים

אסוף יגיעך הטובים / אכול ולנפשך יהו עריבים

אל תפנה בני אל רהבים / אל תהי עם שטי כזבים





כזבים / ברעך לא תענה

ורעד אליך לא תאנה

לא תענה





אטום שפתיך מתפלוצים / בל תתחבר ללצים

גולשים דברים נמרצים / דרדר זורעים עם קוצים

השנונים לשונם כחצים / ופימו יפוצץ ניצוצים

זוממים און ומרמה יועצים / חניפים ולרכל אצים

טפלות עדות שוא פוצים / יהירים ועין קורצים

כצפעוני נשיכה מוחצים / לרע רצים ולאיד דצים

מדנים בין אחים מנצים / נותנים מחלקת וגדר פורצים

שנואים לאל ומשקצים / עתידים למדורת אש ועצים

פעלם על ראשם קובצים / צרעת בעורם מנפצים

קללות בבשרם רובצים / ראש ולענה כוסם מצים

שמור לשונך מניאוצים / תרמית שקר שקוצים





שקוצים / וזנות אל יהי מרעך

ובמרעה טוב הוא ירעך

לא תחמד בית רעך





תחמודות בתים ואהלים / שקר החן ויפי הבלים

רשע חומסים וגוזלים / קנין אשר קנו עמלים

צופה עין תאות שללים / פז וכסף בצע כלולים

עש בגדים ורקב בלים / שדה וכרם לרוח ננחלים

נפש וכל אשר לה נועלים / מלחמוד אלה עין תעלים

למה תהיה כפלילים / כסות אלמנה חובלים

יתומים חומסים ולא חומלים / טורחים להשיג גבול עולים

חוטפים עניים ודלים / זיעת יגיעת אחרים גוזלים

ונשך ותרבית מכפילים / הלא הם לקברות מובלים

דבר הון בידם לא מובילים / גחלים כקש אותם אוכלים

ביום עברה לא מצלים / אנשים אשר עולה פועלים

אלה הדברים בלא תחמוד תלולים / אם תשמרם ולב אל תשלים

אז תצליח בכל מפעלים / אורך יזהיר במשכילים

אשר שני עולמים נחלים / ויאשרוך קטנים וגדולים





גדולים / וקטנים נעו מקולות

ונשמות עפו מקולי קולות

וכל העם רואים את הקולות





ובכן ולך תעלה קדושה כי אתה קדוש [ישראל ומושיע]





אלה העדות והחקים / אשר נתנו לעם חשוקים

בקולות ולפידים וברקים / ברעש וברעד ובאימה וזיקים

בנשיקה מפי שוכן שחקים / מבוארים ומחזקים

משולים בכל מתוקים / אוכלים ומשקים / ומנפת צופים ומדבש מתוקים



בשבעים ושמונה פנים בפירוש חקוקים / [ארבעים ותשע פנים טמא נחקקים]



ארבעים ותשע פנים טהור מחשקים / מנין ודגלו עלי אהבה נדרשים ונחזקים

בשש מאות ושלש עשרה זקוקים / מאתים וארבעים ושמונה להקים

ושלש מאות וששים וחמש בלא תעשה מתחזקים / בעליל שבעתים מזקקים

ושומריהם לעד לא נזוקים / ולוית חן בראשם מעניקים

ולגרגרותם עטור וענקים / ושמחים לב ועינים מבהיקים

מתוק לנפש ומרפא לעצם מפיקים / עץ חיים היא למחזיקים.





וכעלתה על דעתו ליתן תורה לעמו / בא מסיני כבוד נאמו

וזרח משעיר למו / וערך לא תרצח לפנימו

ועל כי בחרבם הם חיימו / לא קבלו עול תורה עלימו

ומהר פארן הופיע למו / לא תגנב שנן במחנימו

ועל כי בגניבות ובגזילות הם מפעלימו / לא קבלו עול תורה עלימו

ואתא מרבבות קדש ליתן עוז לעמו / וקבלו עול תורה עלימו

ונעשה ונשמע הקדימו / טרם לנשמע נעשה נמו

וצדקה נחשבה למו / ולשני כתרים סימו

למלוכה ולכהנה לויה אימו / ובעשרים קדושים קדשם לשמו

ובשבעים שמות ייחסם לאמו / ובשלש עשרה מדות תוצאותם בקימו

וכלל שמם בשמו / וכאזור לחלץ הדביקם לנאמו

ולסיני הטה שמי מרומו / וירד הוא וכל קדושיו עמו

והגעיש והרעיש והרעיד [הדומו] / ואחת בדברו החריד עולמו

ועשרים וארבעה מהלך נעו עמו / שתים זו כהשמיעו נאמו





ורגזו וחלו כל באי עולם / מאימת חי העולם

ברדתו לדבר לעם עולם / רעשו אף אמות העולם

פחד קראם ורעד החילם / חיל כיולדה הבהילם

סערו ורעדו וסר צלם / ואצל קמואל באו כלם

לנחש בקסמי קלקולם / ושאל מה זה בא לעולם

שמא היום למימיו חוזר עולם / יי למבול ישב לעולם

והשיבם אותם בשאלם / יי עוז לעמו יתן דתו [להנחילם

וכשמעם כן נמו כלם / יי יברך את עמו בשלום דתו] להשכילם





וכל דור ודור ומנהיגיהם / אשר עמדו לפניהם

והעתידים לעמוד אחריהם / כלם העמידם בסיני עמהם



להודיע כי דור דע נחשק מכלהם / טוב [טעם] ודעת להשכילהם



וכל מום לא היה בהם / כי שלמים ומושלמים היו כלהם

ומלכותו קבלו עליהם / בהגלותו לסיני עליהם

ופנים הרבה נראה להם / מדבר אנכי עם כל אחד ואחד מהם

פנים בפנים להראותיהם / פנים בינוניות למשנת ערכיהם

פנים שוחקות לתלמוד חכמיהם / פנים אימה למקרא למודיהם

פנים מסבירות לאגדת טעמיהם / בעתיק יומין וצח נדמה להם

נחמדים בהר חמד ערך לפניהם / וחקים ומצוות טובים ושכר איתניהם

אשר יעשה את האדם וחי בהם / כי חיים הם למוצאיהם

למען ירבו ימיהם וימי בניהם





ודבור אחד מפיו במללו / שתים זו להשמיעו לקהלו

ורחקו שנים עשר מיל מפחד חילו / ופרחה נפשם משמע הוד קולו

והעמיד ענני כבוד גדלו / וגשמי נדבות הנפו והזילו

וחזרו ושבו שנים עשר מיל בתקף חילו / ודברו לציר ואמרו לו

קרב אתה ושמע מלולו / ודבר עמנו קנין פעלו

פן נמות מאימת קולו / וישמע אל דברי קהלו

וייטב לפניו וגם ערב לו / ויקרא לציר למרומו העלו

ובינו לבין עם שלישי עלו / והעמד ונגש אל ערפילו

ופנים בפנים דבר לו / קרנים מידו לו

ידודון ידודון רעשו למולו / ודברו לציר ואמרו לו

מה אנוש כי תגדלו / ומה תחשבו למקומינו להעלו

קנין שעשועים להנחילו / והשיבם אל הניחו לו

מאז חשקתיו להגדילו / ולהכנס לפנים רשות נתתי לו

שבוית מרום לתת לו / מנת חלקו וגורלו

ללמד לבניו כל אשר ידבר לו





ומהר סיני קבלו תורה / לא מפי מלאך ולא מפי שליח אמורה

כי אם מפי מלך עוטה אורה / טהור עינים ויראתו טהורה

מפי הגבורה לבחיריו הורה / דת באר היטב מבוארה

בדבור באמירה וצווי באזהרה / בתלמוד באגדה במשנה ובמקרא

בחקות בברית גמורה / ערוכה בכל ושמורה

וכל מצוה שבה כענין בה סדורה / להתברך בהוגיה בכל יום ברוך נותן התורה





ובאלף שהוא לכל האותיות ראש / פתח באנכי לדברות ראש

להודיע שהוא אלהי קדם ראש / בראשית ראש ובאחרית ראש

ראשון ואחרון בסוף ובראש / צופה מה יהיה בראש

ולמה באות אלף פתח בראש / כנגד אלף דורות שצפה מראש

לתן להם אמונת ראש / לצוות להם דבר מראש

ועבר מהם תשע מאות ושבעים וארבעה לפרש



ולסוף עשרים [וששה דורות] חשק תבואת ראש / לנחל חוק נסוכת ראש



בתעצומותיה לחקר ולדרש / להשתחוות ולכרע ולקד ראש

לאל חי וקים המתנשא לכל ראש





ובשורם צבאות אלים / כי למתן דת זכו סגולים

ויכבדו בה נדגלים / ונתנו שבח ותהלה לאל אלים

והמון גדודים וכתי אראלים / שיר ותשבחות מפארים ומהללים

ושרפים ממעל להם מעלים / וליושב על כסא רם ונשא מגדילים

וצבאות גבורי חילים / מנעימים שיר הלולים

ופאר כרובים ורעש גלגלים / במתן אמון היו גלים

ומלאכים אש ומים בלולים / בשמחת נות בית מסלדים וחלים

וזה אל זה קוראים ושואלים / לקדוש וברוך פאר מכללים

רוממות למלכם ממללים / ועזוז נוראותיו מגדילים

ושלוש קדשה לקדוש בקדש מעלים.















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40616