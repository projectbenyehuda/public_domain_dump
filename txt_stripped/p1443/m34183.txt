


	
	שחוח לכי
	



רשות. חתימת השם: שלמה חזק






שחוח לכי, נפשי / אמונה בחיק אשמה,

שחי עד שאול ועלי / עלי מעלה רמה,

להבין יסוד שרשך / תני לב ולקדושך,

בעודך בפח יוקשך / הלא תדעי על מה.

מקום מחצבך – רום / שחקים, וגו ירם

כרקב, ואם ירום – / להבל וריק דמה!

התדעי זמן נער / כארבה יהי ננער

ושיבה כאש תבער / ותקדיר בלא חמה?

חזון כל זמן – תרמית / להצמית לכל עמית,

ומאז דבר מרמה / בפיו היתה שומה.

דרורך ומאסרך / כפי מעלל יצרך,

בידך, ראי, דרך / לשלום ומלחמה.

בכן ישרי דרכך / לנכח פני מלכך,

והן הוא משוש עתך / סביבך יהי חומה.

ועת החיות מתיו / יקימך ראות מופתיו –

בקום יורדי דומה / ברוח ובנשמה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34183