


	
	כאיש נדהם
	



כתובת על השיר: משלי אהבים על הפלגת חשק המשכילים לחכמה ולתבונה.










כאיש נדהם ונד אנה ואנה / וכשוכב בראש חבל ספינה

בלב ים סוערה מן הסערה / ולא ישקט המון גלי שאונה –

לבבי יהלך תמס ונמוג / ונפשי בי מנהמת כיונה,

עדי כי יחלף רוח ידידות – / צבית חן אהובה נעמנה,

עדי רוח אהביה תהי לי / כמו מגן מגנה ממגנה,

באור לחיה אשר בושו לנגדה / פני חמה וחפרה הלבנה,

בקסם על שפתיה ועינה / בצוף ודבש אשר תחת לשונה.

ירות חצי אהבים לאהובים / בעפעפה דמות קשת נתונה,

תלבב לב חשוקיה ותקשר / ימין עזם, וחוט שערה – אטונה

ענקים לא ייפו צוארונה / אבל ינעים רבידיה גרונה,

בלחיה שלחה זהר וטהר / ואור בהיר וצח מאין עננה.

יפת עין, יפת תאר ומראה, / דמות מראה חבצלת שרונה,

ושדיה – דמות לוחות כתובים / ובם מצות שאר וכסות ועונה.

יאו חושקה נתן פניו למדרך / פעמיה, ולבו – בית מלונה.

בתבניתה וקומתה כמותה, / מרעי, לא ראיתם כל תמונה!

״לאנקתי, צבית חן, פני נא / ולא אמות כמות ילדי פננה

ונחמי נא לנפשי הענגה / וציר לבי ומכאוב תרפאי נא.

ראי נא כי בכל לבי דרשתיך / וחבבתיך כאלקנה לחנה,

ראי נא את יגון רוחי ושיחי / והקשיבי ושמעי זאת, עדינה!

עדינה, ציץ צבי עדיך עדי נא / ואל עבר פני דודך עדי נא,

שאי נא לי שלום חן וחנינה / ותוך חדרי סגור לבי חני נא,

ופתרי סוד חזון ליל חלמתיו / בשכבנו בערש רעננה:

נשקתיך אז וחבקתיך – אבל לא / אענך, רעיה, כשכם לדינה.

ומי יתן בלעתני, אבל לא / תקיאיני כהקיא דג ליונה!

ואם אולי מקנאים קנאו בי / ותחת אהבה כתבו בשטנה –

אחותי, החרישי, אל תגלי, / צפון חבה בתוך חבך טמונה

ואל דודך תני דדך בעינך / ורב שלום כפרפר ואבנה!״

השיבתני ״ידיד, מה זה תבכה / במסתרים ותרים קול תלנה?

ראה שיבה בך זרקה, ודלה / שחרחרת אשר אשר שבה לבנה,

וטל ילדותך חלף ועבר / וחשק בחרותך סר ופנה.

התשאל אחרי זקן נעורים / ואם אחר בלות תשוב לעדנה?

וגבר אין איל בו איך ימלא / שחוק פיהו ובשפתיו נגינה?

בהיכלי שן וחדרי יעלות חן / היבוא שב וביאה זו משנה!

ומה יוסיף לאור עור מאור נר? / ומה יתן לסריס בית חתנה?

עזב, זקן, עזב שירי עגבים / ופן תהיה למשל גם שנינה,

זכר, זקן, ימות עולם ועד אן / יחידתך בחיק חשק אמונה?

זכר, ישיש, גויתך כתרשיש / לאיד ולמועדי רגל נכונה.

בטרם הזמן יבגד בך, קום / ותבגד בו כמו רכב ובענה,

נתץ חיץ אשר בנו ידי חטא / ביראת חטא ובתשובה הגונה,

להתיחד והתבודד בנה לך / להתפלל עלית קיר קטנה.

שאל, נואל, מחות חטאת נעורים / שאל ודרש לאל שוכן מעונה,

ודי לך כי תבקש לעוונך / נתן כפר בכל רגע ועונה.

עזב נא לעלמים חן עלמות / לזמר על עלמות שיר ורנה!

הישמע שב בקול שרים ושרות / ואם תבוא בפי ישיש רננה?

ומתק צוף לחכו – רוש ולענה, / וריח מר באפו הוא כצחנה!

יגוניו עת זקוניו לו למחול / ושיר מזמור עלומיו לו לקינה״.

עניתיה ״כלילת חן ויפי / ושכל טוב בלקח טוב ובינה,

ומה נחנת ומה נעמת ונאמת / נאום – כל מעשהו באמונה!

יכלתני, נצחתני במופתי / שפת יתר, שאת סבה וטענה,

ושוב שכלך בחכמתך ודעתך / עצת שלום חקרה גם הכינה

לדעת סוד בקיר לבי כמסתיר / ומחשבה במורשיו צפונה.

אני האיש אשר חרפת נעוריו / סבבתהו כנחש ועכנה,

עוון בצעה ורב רשעה ופשעה / אפפוהו – ונשא את עוונה,

וגדר הזמן דרכי עדי כי / העירני, דבר שנה בשנה,

עדי שבתי וזקנתי ושבתי / ונחמתי לשד נפשי ואונה

ונחמתי ונכלמתי ובשתי / ולבשתי כסות בושה ובשנה.

וידעתי אני נפש בהמתי / במשאות שוא ומדוחים טעונה,

והלבשתי לרוחי סות חריצות, / בטרם אל שאול ירד המונה,

ובינותי בסוד מחקר ועקר / יקר נזכר בעדות נאמנה –

יקר נזכר בפי כמה חכמים / מחכמים בסוד מקרא ומשנה.

יעצוני סעפי: צר תעודות, / נצר סודות יסודות האמונה,

ובם נוח לכל נפש ונפש, / ובם תזכה במשפטה ודינה!

והתקדש – בקום שדי – למדי, / ביום משפט לבקש חשבונה,

ובם תבחר בכל מדות כבדות / ועזוב תעזב מדה מגנה.

ולי מה יקרו רעי – ואחשק / היות דתי לבדה לי למנה,

וכל ישעי וכל חפצי לחפצה / להתמכר ולהיות לה למקנה.

ואולם בי זמיר אלוף נעורי / ונחני עדי שיבה וזקנה

והפקיד הזמן עטי ומנה / להשיב הוד עטרת שיר לישנה.

במשפט הזמיר כלכל דבריו / ומאמריו בשיר כורתים אמנה,

משל משל בכל הגיון לשונו – / ברית כרת, תנאי קים והתנה,

ואותותיו ותבותיו בפלס / ומאזני הזמיר שקל ומנה.

בכן כנה תעודתי כעלמה / יפהפיה בעדיי שהרונה,

וחקים החקוקים בה – כעגיל / עלי אזנה וחותם על ימינה,

כעלמת חן תשמח לב ידידה / בקרצה לו באישונה ועינה,

ופעם חץ תשועה תור בעינה / ופעם מדקרות חרב שנונה –

וכן דת אל תכבד את דבקה / ותשפך על רחקה בוז קלונה,

ולא יגוע אשר ישיג רצונה / ולא יחיה כרגע בחרונה.

ונכספתי להתרפק בדודה / כחושק יעלת חן וחנינה,

ואחפץ כל אשר תבחר ותחפץ / ואנאץ כל אשר תנאץ ותשנא.

אלהי, קח לך רוחי בקרבי / נתונה לך במתנה ואתנה!

תנה לי יום קרב חטאה מנתך / וחמלתך כלי נשקה וזינה,

ולא יבדיל עוון סכלה וכסלה / ומעל מעלה בינך לבינה.

כמו כלתה לך ולדתך – כן / יכלה חסדך עצם זדונה,

כמו חשקה בך – תחשק, השיבה / לאיתנה אשר היתה באמנה,



ויום תשפך לך שיח לשונה – / ענה טרם קרא ״אחלי ואנא״



והעתר לקול זעקה כמאז / לבן-ישי בגרן הארונה,

ואל תגמל כמפעלה, ותאכל / פרי ידה כמו נוצר תאנה.

ואם אולי פשעים הנטועים / במזג כל יצור או בתכונה

ואולי מפני הרגל עברה / והמנהג כמנהג המדינה

עכרוה מכרוה ביד צר / ביד ילדות ומסכו רוש ביינה

ומאכלה חסר מלח ותבלין / ולא נתן במנחתה לבונה

ותבשילה כמצטמק ורע לו / עדי שלח במשמנה רזונה

והעולם במצרפו צרפה / ותוך מבחן בכור עני בחנה –

בכל זאת לא הניאוה בני יום / ולא רמה זמן אותה והונה,

ולא הפיל והשפיל רום גאונה / ולא ענה עני כחה ואונה,

ותבל לא תסיתה בשפקה / בממתקה וצוף חכה והונה –

אבל דבקה בצור חזקה וחשקה, / ומשענה ובטחונה – בקונה.

היה לה בית מצודות ממצודות / לרגליה זמן הכין ואנה,

ומשואות ומשואות פלאות / ונוראות בצדק תעננה,

ומשאון ומשאון וגלות / ובור דלות ושפלות תעלנה,

ועיניה משיח אל וגואל / לישראל מהרה תחזינה,

ותעל בעלות אובדים שדודים / להר המר וגבעת הלבונה.

ואחריתה תהי עם דור ישרים / מתים מתו והם חיים עדנה,

תשימה באפדנה וכנה / ושא נסה בפרדסה וגנה

ושים שיאה עלי גבהות נשיאה / ותן כסאה בכס זקני כהנה.

ועת תשיב נשמות אחרי מות / לתוך גוה בגו עפר ישנה –

תקיצני לקץ ימין, ותעטיר / רצונה לי כסוחרה וצנה.

ולי יערב ביום שרב כעב טל / וכמדורה – ביום קרה וצנה.

ואולם הן בעודי חי אשחר / פני חסדך ואפיל לך תחנה

להספיק מחסור נפשי בטובך / ולא יחסר מזונה כל זמנה,

ושפעת חסדך תכין דגנה / ושיבתי תכלכל תוך מכונה

וגוי לא ימי חדלו יהלך / כאיש נדהם ונד אנה ואנה.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34175