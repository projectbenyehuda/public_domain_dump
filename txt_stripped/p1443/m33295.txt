


	
	לי רננה צפור
	



מקור: שירמן – השירה העברית בספרד ובפרובאנס





פנייה לאחד מידידיו






לי רננה צפור וכמבשרת / שיר אהבה תעיר ומתעוררת,

שיר אהבה תעיר ומבין צאלים / קול נתנה אלי ומצמרת,

קול נתנה אלי וזמרה תחליף / כיודעים נגן וכמזמרת,

כיודעים נגן משוררת ברן / ולאט בשירה ערבה גומרת,

ולאט בשירה ערבה תנוד ליום / פרוד וירחי הנדוד סופרת.

צפור מעופפת בענפי ההדס / יושבה בצל שיחים ומתגוררת,

יושבה בצל שיחים בצל עץ רענן – / עד אן תהי בגן כמסתתרת?

עד אן תהי בגן כמודעת לאיש / פעם, ופעם את כמתנכרת?

הרפי כנפיך – ונראה הענק, / הוא הענק לויה עלי גרגרת.

שם הבדלח – או מגלת הידיד / על צורונך כחלי נקשרת?

על צורוניך חלאים מעשה / אמן ולא רקמה – אבל אגרת,

מכתב ידידים שלחו לאמר ״תפש / עוגב, תהי שירתך נזכרת,

יהמו נבליך, והחליל בקול / תרעם, והכנור כים כנרת״.



דורשי שלומי יאמרו אלי ״צלח / ורכב, בעוד מרכבתך דוהרת!״



לו יחזו אחים תמונה נעמה / בפאת יצועי בחלום עוברת,

לו ישמעו רעים דממה אחרי / במחזה לי היתה חודרת

ובחן שפתיה תשיחני ואט / אהבה ודברי אחוה אומרת –

״מכתר בכמה מעלות, תן דרכך / תמים ושים על ראשך כותרת!

סור מבנות החן, חדל פן תחזה / בהם, ואם לא עינך עורת?

העוד יעירוך עלמות תופפות / או יעלה בה מר דרור מקטרת?

העוד בקרן יובלים תמשך ואם / עוד תחזיק בתף ובחצוצרת?

הה על זרועות כשלו מהחזיק / עוגב וידך מתמך נגערת,

מה לך להמשך בילדי יום – ומת / ילדות ורוח עמך אחרת!

נהפך לאיש אחר, הפך מדעתך, / למה עצתך נפשך עוכרת?

יבטיחך חפץ לבבך אל מקום / מברח ויש בשאול כמין מחתרת.

זכה עצת נפשך – ותשוב רוחך / רוח מטהרה ומתבררת.

מה יקרו אותות ימי זקנה בראש / גבר ימותת תאוה גוברת!

מה נעמה שיבה ביראת חטא ועת / זקן אשר במעשים נהדרת!

זקנה באין עוון – כמו כתם חלי, / כתר בעין מתיהדים מכתרת.

עד אן תהי נעתר ומתפלל ולא / תדע ספירה ליצור נעתרת?

תעתר בלב בהמי – ולא תדע למי, / לא צור ילדך דעתך חוקרת.

יחד אלהיך והתיחד בסוד / ודרש במסרת לך נמסרת,

ודרש והדרש עדי תדע יסוד / נפש אשר מן היקר נגזרת״.

הם הדברים דכאו נפשי, ושב / רוח גבהה להיות נשברת,

עולם נשמות שם בנפשי תהלה, / מדאגת הדין כים סוערת,

הרך גאון נפשי, ויראה דמות / אימה לעין לבי ומצטירת.

אכן לרב חמלה אשר אל פועלי / ילין בנפשי עז ומתבשרת,

כמה חטאים עם תשובה תעביר / תמחה עוון אשמה ומתכפרת,

דורשי רשומות שאלו לי, יודעי, / לא בעלת האוב והחוברת,

לא בעלת האוב ולצבועים אשר / לגנב לבבות ילבשו אדרת,

עם השלמים לי שלמות אחוה, / לי השלמים יעלו מקטרת,

במתי מעט חשקי ודי מן הזמן / הדר והלשם והסוחרת.

כמה אני שונא נפוחי גאוה / מתנכרים אל מעלה נכרת!

אבחר בדלות מבני אדם – ולא / חברה ברום לבב ומתיהרת,

אמשך לחברתי תמים דעים ולא / אחוש לצפרן מעט חוגרת.

אהב אשר אהב – אבל לא אחניף, / כי עם לבבי מעלה נבצרת,

לא אחניף אדם, ולא ארדף אנוש, / כי כן בנפשי גאוה נגדרת,

הצועקים חמס עלי עיני, אשר / תביט לבן־אדם כמתפארת!

דעה מזוגה עם צניעות לי אני, / תכתיר בכל חברה ומתעטרת,

אל יבטחו בנים שפלים בברית / באשר שפתי תהיה נודרת!

לא אחזה דלת מקום חברה באין / סוגר לעיני הוללים נסגרת.

אוקיר שפל אישים וישפל יקר? / אתן אלי הזוללים תפארת?

עיני לבן־אבות – ואם משרת כבוד / הוריו בקברי־יולדיו נקברת,

קשה כנטל חול ידידות פוחזים / עלי וחברת הכסיל עופרת.

יום נספחו אלי – דחיתים באמר / ״ידי בעסקי הזמן סוחרת״,

עסוק ללא דבר, ועלז – נעצב, / בוכה – ולא עין הבכי נגרת,

לא תחסר רעים ולא חברת ידיד / נפש לכמה מעלות חוברת.

ביני ובין עצמי חדשות חדשו, / אישיר עצת נפשי ומתישרת.

האומרים ״נראה בהתלבן שער / שיבה – ושיבה תהלך קודרת –

עתה כאחד מזמנו יהיה, / עתה גבורת לב תהי נעדרת״.

אם שב ואם ישיש – לבבי יחליף, / אם שב – ונפש גאוה אוזרת.

עורה, ברק ברק והאר הלך, / כוכב, בעוד גחלתך בוערת,

קומה, משח ראשית שמנים משפת / מזרק זהבינו והצנתרת!

תן החלי על יד מאור עיני ושים / על צורוני הגביר שרשרת,

מן הגביר עמרם שלומות שלחו – / לי רננה צפור וכמבשרת.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33295