


	
	כאור בקר
	



מקור: שירמן – השירה העברית בספרד ובפרובאנס





המשורר פונה לאחד מידידיו






כאור בקר ברוח צח שפאים / ויד תימן תשחק בדשאים,

ויד תימן תשחק בערוגות / ורוח ים תהלך בין עפאים,

ופתח הסמדר ציץ מרקם / והוציא הסתו מיני חלאים,

ונראו משבצות זהב באמיר / וארגמן בראשי הבכאים,

וחושקים נשאו רעיה כרועה / אשר ישא באזרועו טלאים,

ונמתק סוד עלמים עם עלמות / ורצו לצביות הצבאים –

לעת כזאת בהמנע ערפל / ואין ענן והימים רצואים,

ואין זכרון לעצבון ועצב / ואין זכרון לכמה תחלואים,

ישיחוני אנשים לתלאות / ולבי ממשך חדוה מניאים.

ויאמרו לי ״עזב כנור ועוגב / והתחכם בחכמת הפתאים,

ובנעלות מטלאות ובלות / נהג ולך ומנעלים טלואים!

תדמה לעשות חדוש בתבל – / והאל יעשה לנו פלאים.

ותצא מעפר ארץ גלסקה / ודם פרים וחלב עם מריאים״.

חכם לבב, עזב בגדי חמודות / והתחפש וחפש מחבואים,

וצא ולמד דבר עושי רמיה / ואיך טעם לדבריהם מביאים.

מתי הוות סבבוני בכחש / ובדברים אלי נפשי שנואים,

אוילים הם מחכמים בעולה / ועם נבל בתרמיתם בקיאים.

ומי יתן וידעו מה מלאכתי / אשר אדם בדבר מחטיאים!

לכמוני ראויים אח וחבר / מתקנים במעשיהם ונאים.

שמעוני, חפצי תך ומרמות / ולמלאכת בני שפלות ברואים:

הישוב הזאב עובד אדמה, / ואכרים וכורמים – הלבאים?

היעשה איש כמותי רק מלאכת / נקובי שם, לאמותם נשיאים?

תנה אותי לאמנות נקיה, / להתעסק במסחרים נקיאים,

בבגדי שש ובגלומי תכלת / לבונה משבא וזהב שבאים!

אני האיש מקדש מחברי / ולא אטמא בשכני עם טמאים.

ישר דרך בראני אלהי / ולא הרגל לבבי בחטאים.

תדמו לעשות אדם מחדש / ולמה זה תריבוני, משנאים?

לשמע האמת אזני עשויות / ודברי שוא לבבי מחליאים,

בהכרח לא יביאני זמני / לדבר שוא ולגזל חיל נכאים.

נבלים, אין לאל ידי לכחש, / ואיך יכפר אשר פניו יראים?

תנו לי מצחכם, אנשי נבלה, / והורוני, אשר חמס מלאים:

ומה לעשות לאיש שהאמין בי / ועיניו על אמונתי תלואים

ואין משכון בידו – רק שבועה / לערבון לקיום התנאים?

היש חכמות גדולות בכפירה / אשר נעשה באין עדה ורואים?

תלאה תהרג מניא לבבו / והדובר פשרה לחצאים.

מתי שכל, זמני, אל תנבל – / ואם כנפי מעיליהם בלואים –

מתי שכל ושהיו אבותיו / נקובי שם ולמועד קרואים.

זכרתיך, נשיאי, על יצועי / ובחלומי לך עיני נשואים,

זכרתיך – ויונתי שלוחה / כאור בקר ברוח צח שפאים.













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/33294