


	
	תולדות משפחה אחת: כרך שלישי: בצל עץ התליה
	





פרק ראשון

בעשרים וחמישה למרץ, שנת 1863, בשעת בוקר מוקדמת,
היה הזקן סלומון ברגר ישוב בחדר־עבודתו, לפני חלון פתוח. הוא
היה עטוף סודר צמר מצויץ ומצויר ריבועים שחורים וכחולים, שכיסה את כתפיו, וסודר שני, גדול וחם אף הוא ומצויר רבועים שחורים
ואדומים, עטף את ברכיו; את קרחתוהגדולה כיסתה כומתה של קטיפה
מרוקמת פרחים קטנים מעשה שתי־וערב. מיום שהיתה לו התקפת לב קשה
והרופאים אסרו עליו כל עבודה ותנועה מרובה, הריהו יושב כאן בכורסתו העמוקה רוב שעות היום וקורא עתונים, מעיין בספר או תולה עיניו בחלון שלפניו ומהרהר. ויש לו במה להרהר. בית־החרושת שלו
לאריגים “ס. ברגר ובנו”, שיצאו לו מוניטין בפולין וברוסיה, אחר
הרבה שנים של עמל ויגיעה, של מלחמה נואשת בעיקשות־לב, בעזות־מצח
ופעמים בחירוף־נפש ממש, אחר שנים של פרסום והצלחה מרובים, עסקיו
התחילו בזמן האחרון מתערערים ושוקעים, כאבן זו שמתגלגלת במדרון. והוא ברגר, כבר תש כוחו ואין בידו לעכב גלגול זה למטה שאינו
פוסק. ובנו? אה! בן תפנוקים זה אינו דומה לאביו שהיה בן עניים.
לבנדיקט שלו אין עוד אותו הצמאון למעשים גדולים, לתנופה ולהעזה בעסקים; הוא אינו להוט, כמה שלהוט היה אביו בשעתו, אחר עושר
וכבוד; אין בו יצר הנצחנות והתחרות, שהיה דופק באביו עוד מימי
נעוריו. הזקן רואה בלב מאובן ממורא כיצד מתגלגלת האבן מטה מטה; עוד
מעט ותגיע למטה, ואז – הסוף, החורבן הגמור… ואז מה יעלה לה לבתו, לואנדה שלו?

בהרהורים הללו הוא מגלגל שעות ארוכות בלא סוף בלילות, לאחר שהוא ניעור פתאום משנתו מתוך דפיקות־לב עזות ושוב
אין עיניו רואות שינה. אותם ההרהורים דבקים בו גם בעתות היום,
כשהוא ישוב מכורבל בתוך כורסתו.

מן החלון נשבו רוחות קלילות שטרפו בזקנו הקצר והדליל, בשערות ראשו העוטרות את קרחתו. יש שצינה קלה מלפפתו, ואז
הוא מתכרבל יותר בסודריו החמים ואינו זז לעמוד ולהגיף את החלון.
הוא מחכה לחמה שתעלה ותזרח בגבורתה. השמים שמנגדו טהורים, בלא שמץ
ענן, וקרוב לודאי שהיום יהיה בהיר וחם. הוא מחכה לחמה, ומחכה גם
לבתו שעתידה להכנס אצלו, כמות שהיא נוהגת בכל בוקר, מיד לאחר
קימתה, ולברכו בבוקר טוב. ביקור זה של הבת נעשה לו עם השנים
לצורך שבנפש ממש, כמו שיש לו צורך לקבל בכל בוקר את כוס הקהוה
שלו עם שתי הלחמניות החמות המרוחות בחמאה. גם בנדיקט רגיל להכנס
אצלו ולומר לו בוקר טוב לפני יציאתו אל עסקיו. אבל הבן תמיד טרוד
ומפוזר, ביקורו חטוף ודבריו המעטים קטופים. לא כן ואנדה. הנערה
הזאת לב חם לה. כל מלה שהיא משמיעה עולה לו כלטיפה. לבו הזקן מרטט עם
כניסתה המהירה אל חדרו. הוא כבר יודע מקודם את דפיקתה על הדלת וכיצד
תכנס וכיצד תהא מתקרבת אצלו בפסיעותיה הקלות והמזדרזות כביכול,
כמו במרוצה, כאילו כל הלילה מצפה היתה לשעת ראיון זו. הוא חש
כבר מקודם את ריח הסבון וצינת המים הנודפים ממנה, מעורב עוד במשהו
ערב מריחות העלומים ללא שם… הוא גם יודע את המלים הראשונות שעתיד
הוא לשמוע מפיה: “בוקר טוב לך, אבא חביבי! היאך ישנת?” ויודע מאי
צד תתקרב אצלו ומאי צד תתקן עליו את הסודר השמוט מעל כתפיו או מעל
ברכיו. הוא יודע, הוא חש את כל זאת, ואף־על־גב־כן הוא מצפה לכל
זאת כמו לאפתעה עריבה. יש שהוא שואל לעצמו מתוך מורא כמוס בלב:
יום אחד הלא תינשא לאיש ותלך לדור במקום שידור בעלה, ה' יודע היכן,
ומה יהא אז? אז? כיצד יוכל להתקיים קיום שניטלו הימנו התבלין שלו?
נערה זו עוד בקטנותה נתיתמה מאמה, ובגללה לא נשא אשה שניה. העדיף
להיות שרוי כל ימיו בלא אשה, ובלבד שלא תהא הקטנה מתענית תחת יד אם
חורגת. כל ימיו, אף בימים שהיה שטוף בעסקים מרובים ומסובכים, היה
שקוד להיות לה גם לאם ולהשפיע עליה אהבה ורחמים. לא היו לו מנוחה
ושמחה ושעשועים אלא עם ילדתו על ברכיו. בינתים גדלה הילדה והיתה
לנערה בוגרת, והנערה תפשה את פלך האם. עתים הוא תמה: כיצד נהיה הדבר,
הלא עוד אמש, כמדומה, היתה ילדת טיפוחיו, הזקוקה לרחמיו ולדאגתו
תמיד, והנה היום הפכה כבר לאשה שמטפלת בו כמות שמטפלים בילד חולה
?.. הלא פתאום היה הדבר, והנה היא הדואגת לו, היא המשיאה לו עצות
ופעמים אף גוזרת עליו לנהוג כך וכך. ויש שהיא גם נוזפת בו על שאינו
שוקד על בריאותו. והוא אינו מקפיד עליה. אדרבא, אינו יכול להמנע
מחיוך כשהיא מדברת אליו דברי כיבושים כדרך שאם גוערת בבנה הסרבן
וקל־הדעת. הוא בן הששים ושש מציית לה, ברצון וחיבה, ובלבד להניח את
דעתה. ואילו מבנדיקט לא היה מסכים לשמוע דברים שמשתמעים כנזיפה. הא,
לא! בנדיקט משונה ממנה… לבנדיקט תימלא מחר שנת השלושים ואחת (ימי
ההולדת של שניהם חלים בזה אחר זה). היו זמנים שימי הולדתם של בניו
היו באמת ימים טובים. חגגו אותם בעסק גדול וברוב עם של ידידים,
קרובים ומכרים. אותם המשתאות עם היינות המשובחים ועם נאומי הברכה! מי לא בא אז להשתתף בשמחתו, גם מן הרבנים וגם מרבי המדינה וגם
מעתודי המסחר! והמתנות, המתנות… הן, כל זה הלך ופחת מעט מעט עם
העסקים שהולכים ומצעירים. השנה הוא במבוכה גדולה בגלל המתנות לבן
ולבת. ליתן לבנדיקט דבר של מה־בכך אי אפשר. אינו יכול להזדלזל בפני
בנו ההולך בגדולות. ואנדה תהא מסתפקת במועט. כל דבר של כלום
מיד אביה משמח אותה. לא כן בנדיקט. והקופה ריקה… כך, כך. הגיעו
ימים שאף לתת מתנה ליום הולדת בנו אין ידו משגת… אבל מפני מה
ואנדה מתמהמת לבוא? מה לה שאחרה היום לקום? בפעם המאה הוציא את
שעונו והציץ. בוא וראה, היאך הזמן מתנהל לאטו. עתים דומה עליו
שהשנים אצות רצות חיש מהר. דברים שאירעו לפני שנה, לפני שנתים דומים
עליו כאילו התרחשו לפני ימים מועטים, ופעמים עומד הזמן על מקומו
ואינו זז. הרי עכשיו, למשל, יוצאת השעה בעצלתים מתונה מתונה כל כך,
ממש בעצלתיים…

נשמעה דפיקה על הדלת. ברגר התרעד קצת. השמיט מעליו את הסודר והשיב בקוצר־רוח: “בואי! בואי!”

נכנס בנדיקט מגולח למשעי ומצוחצח כולו, לבוש לפי
האפנה האחרונה ומתוך הקפדה ניכרת. בכף ידו האחת לבושת הכסיה אחז את מגבעתו המבהקת ובכף ידו השניה, המעורטלת, טרף ושיחק בכסיה, עם
שהוא מחזיק תחת בית־שחיו מקל עם חזינת־זהב יקרה.

– שלום לך, אבא! בוקר טוב! – אמר עם כניסתו.

– בוקר טוב לך, בנדיקט! – השיב הזקן – רואה אני בך שאתה עומד לצאת. מסתמא לליובטשי?

ליובטשי הוא שם הכפר ששם היה בית־החרושת של “ס. ברגר ובנו”, כשלוש וירסטאות מוארשה.

בנדיקט נתבלבל קצת ברגע הראשון מפאת שאלת אביו.
ליובטשי לא עלתה כלל על דעתו. היו לו בעיר כמה וכמה ענינים משלו,
שאין להם כל מגע עם עסקי בית־החרושת. התאושש מיד והשיב:

– פשיטא.

– אבל הרי השעה מוקדמת עדיין. לא תמצא שם איש.

– אין לי צורך באיש. אדרבא, – שיקר לו הבן – נוח לי לעבוד במשרד בשעה שאין אנשים באים להבטילני.

– את מי נזמין מחר לסעודת־הצהרים? – שאל האב – מחר אתה כבר בן שלושים ואחת.

– מה נשתנתה השנה הזאת מכל השנים? נזמין את אותם האורחים שאנו רגילים להזמינם בכל שנה.

– מוטב. – רטן האב מתוך מורת־רוח פנימית: הוא יודע
בכמה עולות לו סעודות אלו – השנה הזאת לא אוכל בעצמי לעסוק
בקנית מתנה ליום הולדתך. ועל ואנדה אין לסמוך. מה היא מבינה? מוטב,
בני, שאתה תבחר לך בעצמך את הדבר הרצוי לך.

הזקן הערים על בנו. מתוך שהסיר מעל עצמו את האחריות
והטילה על בנו, סבור היה שלא יגיס את לבו להוציא לטובת עצמו ממון
יותר מן המידה.

– תודה לך, אבא! אני כבר אראה לי משהו… משהו ההוגן לי. ולפי שעה שלום לך, אבא! אני ממהר.

בחיוך של ידידות ניפנף הצעיר לאביו בכסיתו הריקה ופנה לצאת. אבל עד שהגיע אל הדלת עיכבו הזקן:

– המתן, בנדיקט! טוב שנזכרתי. נא לשלוח אלי את
איטשי־מאיר. אל נא תשכח, למען השם! אני מחכה לו עם המאזן המשוער
לשנה.

(איטשי־מאיר היה הפנקסן של בית־החרושת).

– למה לך איטשי־מאיר? המתן, לכשתבריא תסע בעצמך
לליובטשי ותבדוק את הפינקסים. – השיב הבן במורת־רוח כמעט לא
מכוסה.

– תודה לך בעד העצה הטובה אבל אני לא אוכל לישב בשלוה כאן, בלא שאדע מה נשמע שם. אם כן, לא לשכוח, בנדיקט!

הבן לא השיב כלום ונפטר מן הבית.

בפתח נתקל באחותו שעברה על פניו מתוך אמירת שלום
חטופה ונזדרזה להכנס אצל אביה. הלזה מיהר והשמיט מעליו את הסודרים
החמים.

– מה! – קראה בראותה את זאת – החלון פתוח ואתה מתגלה?
שוב גמרת בדעתך להצטנן? לקבל נזלת, להשתעל? הרי זהו בדיוק מה שאתה
צריך, אבא, להיות שכוב על המיטה בדלקת־הריאות…

ותוך כדי דיבורה שחה אליו, כרכה על ברכיו את הסודר
עם הריבועים השחורים והאדומים ואחר כך עטפה אותו יפה בסודר השני
עם הריבועים הכחולים. נערה תמימה! לא עלה כלל על דעתה שאביה מתגלה
במזיד כדי שבת־זקוניו תטפל בו, תכסהו, תעטפו…

– אלי – קרא הזקן – הצטננות, נזלת, דלקת־הריאות…
כמה עוד פגעים רעים צפנת לי? מתוך ביעותים אלו שכחת אפילו לומר לי
שלום.

היא היתה אותה שעה שחוחה אל רגליו שכרכה סביבן את
הסודר כצרור מהודק יפה כדי שלא יוכל להזיזן כלשהו והטילה אותן על
הרפסודת. מששמעה את דברי אביה. זקפה אליו את פניה השוחקות:

– אה, יקירי! כמה אני טיפשה. סלח לי, רחימאי! – התנפלה
עליו, גיפפה בשתי ידיה את ערפו ונשקה לו בכל אחת מלחייו ובפיו –
שלום לך! שלום לך ובוקר טוב, אבא! מתרעם אתה עלי?

– חלילה!

– והיאך ישנת?

– מהמ… לא טוב ביותר ולא רע ביותר. כשאני ניעור
באמצע הלילה שוב איני יכול להרדם. תמיד באים עלי ההרהורים ואין מניחים
לישון.

– אח, תמיד עם הרהוריך! כמה אני שונאת אותם. כלום אי אתה יכול להפטר מהם? במה אתה מרבה כל כך להרהר?

– טיפשונת! דבר שאינך יודעת אותו, כיצד הוא שנאוי עליך?

– אני רק יודעת שהם מטלטלים את שנתך בלילות ומטרידים את מנוחתך גם ביום. את זאת אני יודעת.

– הנה קראתי את עתוני הבוקר. מי יודע במה יגמרו תעלולי ה“מרד” הזה… – אמר הזקן כדי לגנוב דעת בתו.

– מה משמע “במה יגמר”? ידוע במה יגמר. אנו ננצח.

– אנו? רצונך לומר, פולין? מוטב, כן יהי רצון… אבל היהודים?

– אף הם יהנו מחירותה של פולין. וכי לא בני פולין הם היהודים?

– לואי, לואי… – מילמל הזקן מתוך רצון להמנע מלהכנס
בויכוח עם בתו – אין דעתי נוחה רק מדבר אחד… חוששני שאת מתעסקת
בענינים הללו יותר מדי, כאילו פולין כולה עליך ועל צוארך.

– לא יותר מדי. אני עושה רק מה שמחובתה של כל אשה בפולין לעשות בימים האלה.

– הלא אני יודע את מוחך החמום. בכל מעשיך אי את
יודעת גבול ומידה. כמה הם הפולנים גופם שעומדים מרחוק, ואילו אנו היהודים קופצים תמיד בראש. דוקא אנו…

– אוי, אבא! הרי כך יאה וכך נאה לנו. אגב, אלו הם מן הדברים המסורים ללבו ולמצפונו של אדם.

– אמרתי היום לבנדיקט שיבחר לו הוא בעצמו את המתנה
שעלי לקנות לו ליום הולדתו. אין בכוחי השנה לטפל בזאת. שמא אף את
תעשי כמותו? תחזרי על החנויות ותבחרי לך משהו… משהו…

– שום דבר! כלום לא אקנה. וכי חסרה אני מה? רק בזבוז ממון על חינם.

לזקן ברגר היתה תמיד קורת־רוח גדולה כשהיה שומע את בתו מדברת כאדם שקול בדעתו, שאוהב לחיות בחשבון.

– אבל כיצד זה? וכי אפשר בלא כל מתנה ליום הולדתך? מנהג של שנים… – ניסה כביכול להתנגד לה בשפה רפה.

– אין צורך, אין צורך. – גזרה הנערה בתוקף – אף לסעודת הצהרים לא נזמין איש. נחוג את חגנו בחוג ארבעתנו.

– ארבעתנו? מי הוא זה הרביעי?

– ואת הסבתה שכחת?

– אח! הסחתי ממנה את דעתי. אני מתבייש. – אמר ברגר
בצחוק על עצמו – אבל מחרתים נצטרך בכל זאת להזמין את מישהו. דיברתי
עם בנדיקט, והוא מחכה למוזמנים.

– יחכה לו אם רצונו בכך. אבל לא נזמין איש. כבר הודעתי לו את זאת אמש.

– הא כיצד? הרי הבוקר אמר לי שנזמין אורחים.

– הוא שכח. הוא לחלוטין מבולבל. איני יודעת מה היה
לו שנעשה מפוזר כל כך. אמש הודעתי לו שהסעודה תהיה פשוטה, רגילה.
אפשר שהסבתה תאפה איזו עוגה. פטור בלא כלום הרי אי אפשר. וזה הכל.
ומחרתים בערב אל התה נזמין אילו מחברינו הצעירים. ובמתנות אין צורך
לשחק. אין אנו תינוקות עוד. כבר יצאנו מחיתולינו.

– החכמה שלי! – לא יכול ברגר להעלים ממנה את קורת־רוחו.

הנערה ידעה את הדאגות הקשורות בלבו של אביה ולא
נתכוונה בדבריה אלא לגרום לו קורת־רוח זו, ומתוך העמדת־פנים של
שובבות עליזה, אמרה:

– וכי לא כך, אבא?

– עוד בילדותך היית מצטיינת בשכל ובדעה מיושבת. כשהיית מקבלת שוקולדה או תופין היית אוכלת רק מחצית, ואת המחצית
השניה שמרת ליום מחר. לא כדרך כל הילדים שמתנפלים על הממתקים, אוכלים
את הכל בבת־אחת, בלא חשבון, ומקלקלים את הקיבה.

– מימי לא ראיתי תינוק שמקלקל קיבתו בחשבון.

שניהם צחקו.

– התביישי! וכי מותר לשטות כך באב זקן? אני לא כך אמרתי…

– אני מבינה. רצונך היה לומר רק זאת, שאין בבנות חכמה כבתך. לא כן?

– שמא אין דעתך כדעתי?

– אם חכמה אני בעיניך, שמע נא בעצתי, אבא, והתנהג כילד טוב.

– ומה עלי לעשות כדי שאהיה ילד טוב?

– לא לצאת מן הבית. הרופא אמר שעליך לנוח עוד כשבוע
ימים. ואחר כך יצא האב החכם עם בתו החכמנית לטייל בגן הזאכסי שלובי
זרוע ויהיו מתחממים בחמה כשני אנשים הגונים. ועתה עלי לפרוש
ממך.

– כבר?

– עסקים, עסקים, אבא!..

– העסקים שלך! מוטב שלא תתעסקי בהם.

– מפני מה? כלום אתה יודע עסקי מה הם?

– מפני שאיני יודע! לבי מתמלא חרדה כל פעם שאת יוצאת מן הבית.

– אל תשכח, אבא, שמחרתים תמלאנה לבתך תשע־עשרה שנה.

– ועלולה לעשות שטויות כבת תשע.

– זאת החכמנית שלך?

– יש חכמים ממך שמסיתים ומדיחים לכל מיני ענינים מסוכנים.

– הרי אתה יודע, איני אוהבת כשמדברים אלי כך. כבר
עברו אותן השנים שאשה היתה חבושה בבית ליד הפלך והכירים. אנו
תובעות את זכויותינו וחובותינו כלפי המולדת. כך – אתם האבות הזהרו בדיבוריכם!

לגלוג וכובד ראש שימשו בדבריה בערבוביה.

– זהו, זהו! – קרא האב – המולדת… יש מי שיציל את
ה“מולדת” שלך בלעדיך. ואם את, חס ושלום… חס ושלום… ירא אני לפתוח
פה לשטן…

היא הניחה את כפה הקטנה על פיו ולא הניחה לו לסיים:

– בבקשה ממך, אל תדבר דברים שמתקראים שטויות… ואל
תהא מתירא מפני השטן. אני נותנת שיעורי־הוראה לילדים עניים
בפולנית, מסייעת למנהלת בית־יתומים פולני, מה בזה רע? פילאנטרופיה
כשרה בהחלט…

וכדי להפיס את דעתו ולהשיאו לדברים אחרים, נטלה מתוך
שערות ראשה את מסרקה והתחילה מסרקת בו את שערותיו הטרופות ביד
הרוח. הוא הניחה לעשות בשערותיו כרצונה. פתאום אמר:

– אגב מי הם אותם החברים שאתם אומרים להזמינם למחרתים?

– הרי אתה יודע אותם. את זיגמונד, למשל, את זיגמונד וולפזון…

– בחור זה – נכנס הזקן לתוך דבריה – מצא מאד חן בעיני.
בחור הגון, מוכתר בכמה מעלות טובות. אני גם את אביו אוהב
מאד.

ואנדה שתקה.

– ואת? הגם בעיניך מצא חן כמו בעיני?

ואנדה הסמיקה ורצה אל החלון להגיפו.

– למה? למה את עושה זאת? הרי כבר נעשה חם. הניחי, בבקשה ממך, את החלון פתוח.

ואנדה הספיקה לכבוש את התפעמות־לבה, ומשחזרה וישבה על גבי יד־הכורסה של אביה, המקום החביב עליה, אמרה במנוחה:

– הם כולם טובים. ויאן דבושיק אף הוא צעיר חביב מאד
ומענין אפילו מזיג… מוולפזון. הוא משורר ומביני דבר מתנבאים לו עתיד גדול.

– אותו שקץ שחרחור עם עיני המתכת? את יודעת, יש גויים
שעינים כאלה להם… כמו מתכת… איני יודע מפני מה, אבל תמיד מפחידות
אותי עינים כאלה… את מבינה, עינים עם נצנוץ של פלדה… לעולם לא
תדע מה גנוז שם בתוכן. דבושיק הריהו גוי!

– ומה בכך? גוי אינו קרוי אדם? עכשיו אין מבחינים בין יהודי ובין גוי…

– כלומר? כלומר? מה כונתך? איני מבין…

– בימינו השאלה היא רק אם האדם הוא טוב או רע. לדתו אין שואלים… כמובן בין אנשי ההשכלה והקידמה.

– איך זה אצלכם בעלי ההשכלה? הגוי מתדמה ליהודי או להיפך?

– אילו שאלות אתה שואל! הלא אמרתי לך, היינו הך.

ברגר שתק. תוך כדי להגה לא פסקו אצבעותיה למשמש
בשערות ראשו וזקנו, לסרוק את שפמו, לחלק את זקנו לשתי שיבולות
ולחברן שוב – הרגל זה שהיה חביב עליה עוד מקטנותה, אף הזקן גופו
נהנה ממנו, ולמה יקנטרה בדברים?

– הוא גם פאטריוט גדול, אותו פאן דבושיק. הוא עומד להתגייס לצבא הלאומי.

– אה, כ־ך? הרי זה יפה! הרי זה יפה! – קרא מתוך קורת־רוח כמוסה ונפשו שבתה עליו.

ואנדה קפצה פתאום ממקומה:

– די! הגיעה שעתי לילך לעסקי. עסקים נוראים ואיומים,
אוהו! האחד מסוכן מחברו – ליגלגה על אביה – ועד שלא יתפסוני
ויגלוני לסיביר, הילך נשיקה אחת חמה מבתך החכמנית.

נשקה לאביה על פיו, טפחה בכפה הקטנה על כתפו ואחר איימה עליו באצבעה:

– לא לצאת מן הבית! לא להשמיט את הסודרים. שומע אתה? להתראות! להתראות!

נפנוף יד – ואיננה.





פרק שני

לאחר שואנדה יצאה מן החדר, היה הזקן יושב עדיין ומחייך
לעצמו. פתאום נזכר באיטשי־מאיר הפנקסן שלו שהתמהמה לבוא, ומיד נמחה
החיוך מעל פניו. בעצם, נמלך בלבו, מה צורך לו בפנקסן? כלום אינו
יודע מה הוא סכום שטרי החוב שחתם בבאנקים שונים ואת זמן פרעונם?
במקום לישב ולהמתין לביאתו של איטשי־מאיר, גמר בדעתו לעמוד, להתלבש
ולצאת מן הבית על מנת לחזור על הבאנקים. הוא יספיק לעשות זאת עד
שואנדה תשוב לסעודת הצהרים. עליו להשתדל שיתנו לו ארכה של כמה חדשים:
אפשר שבמשך הזמן הזה יעלה בידו לקבץ איזה סכום מלקוחותיו בערי־השדה,
שאינם נבהלים לסלק את חובותיהם. מעולם לא ניסה ברגר אף בשעות הקשות
ביותר לבוא אל הבאנקים בהשתדלות זו של מתן ארכה; הוא ידע כמה זה
מסוכן לשמה הטוב של פירמה כשלו. ואילו הפעם לא היה בו עוד כל
היסוס. היה דומה למי שעומד על גגו של בית האחוז כולו להבות,
והוא החליט לקפוץ למטה, באין לו ברירה אחרת. וכמו כל אדם שבאו
לו מים עד נפש, שידל את עצמו בתקוה מוזרה. מי יודע, אמר לעצמו, אפשר
שישחק לי מזלי ואקבל מלוה חדש, והמלוה ירויח לי עד כדי שאוכל להוציא
את ראשי מעל למים… ומפני מה לא אקבל? עדיין לא פושט רגל אני.
ומטובתו של הבאנק הוא לסייעני ולחזקני שלא אבוא חלילה לידי
פשיטת־רגל. ובאמת, כלום חזר העולם לתוהו ובוהו? כל זמן שהנשמה
בקרבי, חייב אני להשתדל ולנסות בכל מקום שאפשר. הפירמה “ס. ברגר
ובנו” קיימת עדיין, ומשהו היא שווה… ביותר תלה תקוות טובות
ב“באנק וולפזון ושות'”. וולפזון זה הוא בכלל נוח ללוויו וותרן מטבעו. ולא זה בלבד: שניהם, הוא ווולפזון, ידידים הם משכבר הימים.
כשבא וולפזון לפני עשר שנים מקובנה לוארשה, בלא ידיעת המקום החדש
ותנאי המסחר שלו, זר לחברה ובלא קשרי היכרות כלשהם, היה אז ברגר
במרום הצלחתו. במקרה נזדמנו אז במקום אחד ונתחבבו זה על זה. ברגר
סייע לו הרבה בנסיונו, בהשפעתו הגדולה ובקשרי־המסחר המרובים
שלו. וולפזון לא שכח את זאת ולא כפה את טובתו. ואילו הוא, ברגר,
משעה שנהפך עליו הגלגל, נמנע ככל האפשר מלבקש מידידו שיעמוד לו בשעת
דחקו. היה מתחבט ומתלבט בתוך העניבה המתהדקת על צוארו, ולא פנה
אליו לבקש ממנו טובת־הנאה בעסקי ממונות. חושש היה שמא יהא בעיניו
כבא לבקש שכר בעד הצדקה והחסד שעשה עמו בשעתו; ואילו היום, אם לא
תעמוד לו השעה במקום אחר, יעביר כל בושה מעליו ויפנה אל
וולפזון.

כיון שכך גמר בדעתו, התאושש, השליך מעליו בעלמות את
סודריו ובזריזות התחיל מתלבש. בחר לו את העניבה הנאה ביותר,
שקיבלה מתנה מואנדה ליום הולדתו, פרף את כותנתו שפוקעת מרוב
עמילן בכפתורי הזהב עם הספירים הקטנים, שקיבל מאשתו המנוחה ושלא היה
משתמש בהם אלא ביום טוב או ביום מכובד. כסבור היה פעם ליתן
אותם לבנדיקט וחזר בו, והרי הם מזומנים למי שעתיד להיות חתנו. עמד
לפני המראה קצת יותר מכפי הצריך עד שקשר בקפדנות ובדקדוק רב את
עניבתו ועד שעלה בידו להחליק ולסדר יפה את שערותיו המקיפות את
קרחתו כאמרה לבנה. אחר כך ביקש את מקלו עם חזינת־הזהב, ולא מצאו.
התחיל רוגן על חותנתו, מינה־לאה הזקנה, שאינה משגחת על הבית כראוי,
ומי יודע מה נגנב עוד מן הכלים, אם מקל זה איננו. פתאום נזכר: הלא
ראה את המקל הבוקר בידי בנדיקט. עכשיו זכור הוא יפה שהמקל היה נעוץ
בבית־שחיו. פרחח זה היאך הוא מעיז להשתמש בכליו בלא נטילת רשות!
מזדרז הוא לירשו בחייו, ריקא זה! נטל מקל אחר, הדור אף הוא, אלא בלי
חזינת זהב, ויצא מן הבית.

בחוץ עמד רגע, תלה עינים ממצמצות בשמים ושאף אויר
במלוא ריאתו. זה ימים הרבה לא יצא לאויר חפשי. ועכשיו הוא חש בכל
גופו תענוג מיוחד, כמי שהחלים מחולי קשה. בשמחה הפסיע על גבי
מרצפת האבנים, ורגליו כאילו נעשו צעירות וגמישות יותר. שבתה עליו
נפשו ושכח לשעה קלה את השיחות הקשות הצפויות לו עם
הבאנקירים.

נכנס אל הבאנק הראשון הקרוב ביותר, “לאנדוי והאחים”,
שהוא קשור אליו זמן מרובה. בפסיעות מתונות ובזקיפות ראש עבר
בשביל שבין שורות הלבלרים עם שהוא משיב בתנופת־יד קלה לפקידים
שהחוו לו קידות והשתחויות מתוך חיוך של כניעה. הלך ישר אל המנהל,
ל. לאנדוי. הלזה קיבל את פניו באדיבות. ואילו מעיני ברגר לא נעלם
שאדיבות זו היתה הפעם כבושה שלא במידה.

– מר ברגר! מה שלומו? שמענו שהיה קצת חולה.

– הן, במקצת. הזיקנה אינה תענוג לאדם.

– שבח לאל שהוא שוב מהלך. אבל השטרות שקיבלנו לגובינה
הרי לא הגיע עדיין זמנם. למה היה לו להזדרז? אם איני טועה, יש לו עוד
שהות… כשבוע! הפעם רוצה מר להיות מן הזריזים המקדימים… אבל למה
הבהלה?

– ודאי שאין בהלה, ולא בגלל השטרות באתי. נכנסתי אל
הבאנק לשאול על איזו המחאה שאני מחכה ממוסקבה, – גימגם ברגר כשהוא
מסמיק כלשהו – ואגב כך נכנסתי לומר שלום למר.

– הרי זה יפה, הרי זה יפה מצדו. תודה למר שלא שכחני. אף
אני לא הייתי בזמן האחרון בקו הבריאות. חוץ ממחלת הקיבה שלי… תמיד
היא מלאה וכבדה כאילו אכלתי שור… והגיהוק אינו פוסק. – וכמו
דוגמה לדבריו השמיע לתוך פיסת ידו גיהוק ממושך כיוצא מתוך צינור ריק – בזמן האחרון הצטננתי… נזלת ושיעול חזק… שיעול וגיהוק,
שיעול וגיהוק… לילדי נראה הדבר מבדח, ואילו לאמיתו של דבר אין זה
מבדח כלל.

– בימים אלה כשמזג האויר אינו קבוע ומשתנה משעה לשעה
חייבים בזהירות. – דיבר ברגר בקול עומם כנידון למיתה – בתי הזהירה אותי שלא אצא מן הבית. אבל מה אעשה, עתים הישיבה בבית קשה מן
היציאה. – ובלבו גינה את עצמו על שהזכיר את שמה של ואנדה, אף־על־פי
שבעצמו לא ידע בבירור מפני מה.

– באמת, באמת. כל זמן שהנשמה בקרבנו… אבל טוב
שבתו שומרת עליו ומזהירתו. הצעירים בימינו, הוא יודע… אח, הצעירים בימינו… ענינים אחרים בראשם. הם גופם אינם יודעים לשמור את
עצמם.

ברגר נעשה דרוך כולו, וגימגם:

– הן, הן. זוהי גם דעתי. כל מיני שטויות בראשם. אבל
לבתי, תודה לאל, איני דואג. עיניה בראשה ודעתה מיושבת עליה. עוסקת
בפילאנטרופיה לבד. – ובלבו הגה: למה, לעזאזל, הכנסתי כאן את
ואנדה?

– בפילאנטרופיה? בת כמה היא? דומני שהיא עדיין בגיל שמותר לשאול לשנותיה…

– בת תשע־עשרה.

– מהנ… כך? בת תשע־עשרה, וכבר עוסקת
בפילאנטרופיה. כך, כך… – עימעם לאנדוי באבק של חיוך שמשתמע לשני
פנים, עם שהוא משהה על ברגר מבט קודר. לבסוף לא התאפק וצחק צחוק
משונה שנסתיים בגיהוק ממושך. כחצי שעה לפני כניסתו של ברגר היתה
אצלו נערה זו יחד עם איזה פרחח פולני. אומרים, משורר פולני, אבל
חצוף מחוצף… באו לבקש ממנו תרומה לאיזה מוסד “שלהם”, מעין
בית־ספר לילדי עניים, או משהו מעין זה… השד יודע אותם… עמדו עמו
על המקח: הנדבה היתה בעיניהם קטנה מדי. תחילה ניסו בדברי פיתוי
ופיוס, ומשראו אותו עומד בסירובו לא נרתעו גם מרמזי איומים.
וביחוד השתחץ אותו לבלר־חרזן. לבסוף הוכרח להתיר את פיסת היד,
מפני אימתה של אותה “חברה” נסתרת שידה תקיפה מיד הממשלה, ולפניה לית דין
ולית דיין. וכשאמר להם לבסוף לאותם הצעירים דרך צחוק שהוא מקווה שלא
יוסיף עוד לראותם, אמרה לו בתו של תרח זקן זה: “אותנו אפשר שלא
יראה בשניה, אלא קרוב לודאי שיבואו אצלו אחרים לקבל ממנו יותר ממה
שקיבלנו אנו”. כך, דברים קצרים וברורים שאין להוציאם מידי פשוטם.
תפח רוחה… “יותר? – לא התאפק לאנדוי וצוח – יותר מסכום זה? אלוהי הרחמים! הלא זה שוד! בדרך זו תביאונו לידי פשיטת רגל”. וזו
עוד הצהיבה פניה כנגדו ובצחוק של נימוס: “ובלבד שפולין לא תפשוט
את הרגל. מה נעשה, ופולין זקוקה במצבה כעת לממון, לממון רב! אנו
נוטלים מכל מקום שאפשר ליטול”. עדיין לא נשתפה מהפסד הממון ובעיקר
מן הבושה ששני פרחחים צעירים הטילו עליו אימתם. יצר־הרע שבו דחף
אותו לגלות לשוטה זקן זה מה טיבה של “פילאנטרופיה” זו שבתו עוסקת
בה. אבל מפני החשש שמא יהיה לצחוק ואף מפני יראת הרשות שמא יודע לה
שסייע בידי מרדנים, כבש את יצרו. לא פסק מלגהק לתוך פיסת ידו
ושתק. ברגר עמד. הבאנקיר קפץ בשמחה ממקומו, לחץ את כפו של אורחו
ובאדיבות חזר והזכיר לו שבנוגע לאותם השטרות, אין לו להזדרז. מכל
מקום הרי בודאי לא ישכחו להודיעו מקודם, כנהוג.

ברגר יצא מחדר המנהל ושוב עבר בין שורות הלבלרים, אבל
הפעם לא ראה קידותיהם ולא השיב להם בתנופות־יד קלות, אף פסיעותיו לא
היו טפופות כמו קודם בכניסתו.

בחוץ שוב עמד רגע, תלה עיניו בשמים ושאף אויר מלוא
ריאתו. רגע היה מדמה שעומד הוא לגהק, כמו לאנדוי. ומה עכשיו? שאל
לעצמו, והשיב: אל וולפזון! אם וולפזון לא יהיה חזיר ויענה לו, הרי
אז יצפצף על כל הבאנקירים ואיצטומכותיהם המלאות וגיהוקים יערב להם,
יבושם להם… השאלה: ואם וולפזון לא יענה לו? לא עלתה כלל על
דעתו.

והוא התחיל מפסיע להלן בדרך אל “באנק וולפזון ושות”.
הפעם נסתלקה הימנו אותה הקלות, אותה הגמישות ברגליו. כאילו אבץ
הבזיקו לתוכן. בקושי הניע אותן ונשם בכבדות. ספק היה לו אם יוכל
להגיע אל מקום חפצו. מפעם לפעם היה עומד, נח ונושם בנחר. אילו
בנדיקט היה אדם כראוי, כלום היה צריך הוא הזקן להתענות ככה? וכי
חולה הוא, כלומר בנדיקט, לעשות מה שאביו עושה בשארית כוחותיו? אומר הוא שהולך אל בית־החרושת. ומה הוא עושה שם? הרי באמת אינו
יודע בין ימינו לשמאלו מהנעשה שם. בחור שכמותו, בן שלושים ואחת, ולא־יוצלח כזה! ועוד שלח אותו ללמוד באוניברסיטאות, ביזבז
עליו ממון קורח, ומה התועלת? בושה וחרפה…

וולפזון שמח עליו, גיפפו בידידות רבה, הושיבו בכורסה רכה על ידו ושאלו לשלומו ולשלום בניו. הזקן היה נושם
עדיין בכבדות. פניו היו חיורות ועל מצחו ביצבצו טיפין של
זיעה.

– מר ברגר, שמא ישתה כוס תה? קהוה? למה עושה זאת
מרי? רצוני לומר, למה הוא מטלטל את עצמו לאחר שהדבר אסור עליו בהחלט?
אח־אח־אח! אדם בגילו אינו יודע להיזהר… הרי כתוב מפורש הוא:
“ונשמרתם מאד לנפשותיכם”.

חביבה תמיד על ברגר שיחתו של וולפזון המתובלת
בפסוקים ובמאמרי חז"ל, והפעם ערבו עליו הדברים ביותר, מפני שנאמרו
בחיבה של אמת. עשה בידו תנועה באויר כדוחה אותם, ובחיוך:

– די לי בדברי המוסר שהטיפה לי הבוקר ואנדה שלי.

– היא סיפרה לי. מאד קבלה על מר.

– היכן ראה מר את ואנדה?

– במקרה נפגשתי עמה הבוקר. – השיב וולפזון בשפה רפה.
אף אצלו באה ואנדה עם הצעיר הפולני, ונמנע מלספר זאת לזקן, כדי שלא
לגרום לו צער.

– מה לעשות? – השיב ברגר על הערת ידידו הקודמת – העסקים בימינו אינם מניחים לאדם לישב בשלוה.

– " עת לעשות לה' הפרו תורתך", פירושו: העסקים קודמים לבריאות, אה?

צלצל בפעמון הקטן שעמד על שולחנו ונכנס לאקיי. וולפזון הזמין קהוה.

– הייתי אצל לאנדוי. לכאורה, משם לכאן אין הדרך ארוכה,
אמרתי לטייל קצת ברגל, שהרי כבר נגמלתי מן ההליכה… והנה נתיגעתי מאד.
הן, לאנדוי זה… – ונשתתק.

– ומה?

– אדם גס־רוח. אומרים שהוא מרומניה…

– כך שמעתי.

– ובאמת נאה לו יותר לסחור בחזירים מלישב בבאנק.

וולפזון צחק.

הביאו שני ספלי קהוה מהביל על גבי מגש כסף. שני
הידידים שתו בתחילה בדומיה. וולפזון לא העביר כל הזמן את עיניו
מאורחו. ראה שזה נבוך משום מה ומקשה לדבר, פתח לו ואמר:

– ומה נשמע אצלו, מר ברגר? אם יצא מביתו, הרי שהוא מגלגל עסקים חדשים…

– אילו עסקים חדשים? לואי שהישנים יתקיימו בידי.

– עכשיו אין לך עסק שאינו תלוי ברפיון. זמן כזה…

– בענין זה באתי אצלו, מר וולפזון. באתי אצלו בבקשה, כמות שבאים אצל ידיד טוב… בענין השטרות המונחים אצלו…

היתה זו גבורת־לב נואשת שפתח מיד, בלא כרכורים
ועקיפין, בגופו של הענין. אפשר שעשה זאת מתוך חשש שאם יהא חוכך
ומעמעם בדבריו סחור סחור, סוף לא יגיס את לבו להגיד במפורש את
חפצו ויצא מלפני וולפזון כלעומת שבא.

– אני מבין, אני מבין… – הזדרז וולפזון להקדים ופטר
את זה מדיבורים יתירים שקשים עליו – הרי שפיר! יכניס מר איזה סכום של
כלום, ואנו נחדש לו את השטרות, כמו שכבר עשינו פעם…

– הה, תודה רבה! ידעתי שמר לא יסרב לי את זאת, אבל
בקשתי היא הפעם גדולה מזו. אין כל תועלת להעלים ממנו… הלא אנשים
ידידים אנחנו… האמת היא שאני נתון במצב כזה, במצב כזה… שום
ארכה לא תוכל לתקנו.

– אף אני סבור כן.

פני ברגר הסמיקו קצת, אבל הוארו משמחה ותקוה:

– אף מרי סבור כן? ומה? מרי מבין את המצב לאשורו,
ואין צורך להעלים ממנו או להסביר לו הסברים יתירים. באתי לידי דעה
שעל־ידי הלואה אחת גדולה לזמן פחות או יותר ממושך אפטר מכל
החובות הארורים האוכלים אותי בכל פה, יקל לי לגלגל את עסקי להלן
ולצאת סוף סוף למרחב.

וולפזון השהה עליו מבט של השתתפות, עם שהוא שוקל
בדעתו זמן־מה, ואחר שתיקה של שניות מספר שאל בקול רפה, מתון מתון,
כמהסס:

– מה הוא הסכום העגול שמר צריך, כך בערך?

ברגר אמר לו סכום לפי האומד שלו.

וולפזון הנמיך עוד את קולו, כמי שאינו מעז, ושאל:

– וכמה מכניס בית־החרושת הכנסת “נטו”?

ברגר נתבלבל קצת והיה מקשה להשיב. הוא הזמין היום את
הפנקסן שלו, כדי שישמע ממנו דברים ברורים, אף הוא, ה־ה, מתענין
בשאלה זו… אבל בקירוב הוא יודע, כמובן. הכנסה לא גדולה ביותר,
כמובן. השנים, כמו שמר בעצמו אמר בצדק, השנים אינן כתיקנן.
בפולין תסיסה של מרד; בחוץ־לארץ השוקים משובשים. אבל רגלים לדבר
שהמשבר עומד לעבור גם אצלם וגם כאן… כך דיבר ודיבר כמי שלועס
צמיג, בלא טעם ובלא אמונה בדברי עצמו, ואת העיקר, על שאלת וולפזון
שכח להשיב…

אבל וולפזון, כמדומה, שקוע בהרהוריו שלו ולא שמע יפה את דבריו. פתאום כמעט שלא מן הענין, אמר:

– לא, מר ברגר! צר לי מאד, אבל חייב אני לומר לו שאין
דעתי כדעתו… לגבי המלוה שהוא מבקש אני מתכוון… אף הוא, כלומר
המלוה הזה, אין בו כדי לחלצו מן המצוקה. וגדולה מזו: הוא עוד
יוסיף לסבכו. יוסיף עול על עולו ויחיש את קצו של בית־החרושת
שלו… “בעתו אחישנה”, כתוב – ראה שברגר רופף בעיניו ואינו
מבין פירוש המלות, תרגם אותן לגרמנית – בעתו! ולמה יחישנה לפני
עתו?

כמדומה עליו על ברגר שהכל בקרבו נתאבן. אף לבו פסק מלדפוק. ומיד לאחר מכן התחיל דופק ביתר חוזק ומהירות.

– אם כן, מה עצתו של מר?

– הענין הוא ביש. הוא אינו היחידי כאן בארץ. במצבו
כעת… אל נא יתמה! לפנינו הבאנקירים אין סודות; אנו יודעים הכל…
אם כן במצבו כעת, בית־החרושת שלו אינו אלא ביצה, ביצה טובענית,
שאדוני מדשדש בה בלא כל סיכוי. עליו למהר ולהחלץ מן הביצה הזו.
אבל לא כמו שמר רוצה, אלא יציאה בכבוד. הוא מבין?

– לא, עדיין איני מבין. היאך אצא בכבוד?

– ימכור את בית־החרושת, ימהר וימכור!

ברגר לא אמר כלום. הוא רק העביר את כפו על פניו,
מפני שהיה לו רגש כאילו נמלים עוברות על גביהם. ואחר כך שיפשף
ושיפשף בכוח את סנטרו המגולח. וולפזון לא הביט אליו; הוא שירטט
ושירטט בלא הפסק בסכין־נייר עשוי משן אילו קוים ועיגולים על גבי
המפה הירוקה של שולחנו, ובלא שהגביה את עינו אמר:

– זוהי לפי דעתי העצה הטובה ביותר שיש להשיא לו.
עכשיו יוכל עדיין לקבל מחיר הגון בעד המכונות, המלאי, הלקוחות
והעיקר בעד הפירמה, כל זמן שלא הוטל בה עדיין דופי… זוהי דעתי.
ילך, מר ברגר, לביתו ובמנוחה ובדעה צלולה ישקול את הדבר
יפה…

– למכור את בית־החרושת שלי? דבר זה לא עלה כלל על
דעתי (לאמיתו של דבר היה כל הימים שרוי בפחד שמא יוכרח לעשות
זאת…). ומה אעשה אני? אהיה כותב מזוזות? מלאכה זו לא למדתי. או
שמא אהיה “אומר” תהילים? אין זה מושך את לבי כל עיקר.

– אבל, מר ברגר, הוא הגיע כבר לגיל כזה… יאריך ה' את
ימיו… שבני־אדם הגונים נוהגים לחסל את עסקיהם ונינוחים מעמל חייהם.
הרי הדברים קל וחומר: מה הקדוש־ברוך־הוא אחר ששת ימי המעשה קרא לשבת
עונג, כמו שאומרים בקידוש: “וביום השביעי שבת וינפש”,
בשר־ודם, אחר ששים שנות עמל ויגיעה וצער ובלבול מוח, לא כל שכן
שזקוק למנוחה…

– בני־אדם הגונים, אמר מר… אצל בני־אדם הגונים
מקובל שהבן ממשיך את עבודת האב, ועוד מוסיף, מתקן ומשכלל, וכך מדור
לדור. בדרך זו לא להבל יגע האב ולא לרוח מפזר את עמל חייו. ואילו אני,
אה!.. ומה אשאיר לבתי? תרמיל לחזר בו על הפתחים? מילא, בן שלושים ואחת
חייב לדאוג לעצמו. עשיתי הכל בשבילו, כל מה שאב חייב לעשות.
ואילו ואנדה… לא, לא!

– לחינם הוא מדבר כך. אדרבה, בדרך זו שאני מיעצו יוכל להבטיח את פרנסת הבן והבת גם יחד. בנו יוכל להשאר
בבית־החרושת כפקיד. אין זה מן הנמנע כלל… אם רצונו בכך, יוכל
להעמיד את זאת כתנאי ראשון בשטר המכירה. ובנוגע לבתו, אה, מר ברגר,
מה הוא דואג? ברי שיוריש לה תרמיל, אבל תרמיל שתהא צרורה בו ירושה
הגונה. בדמי המכירה יוכל להתפרנס בכבוד מאה ועשרים שנה וגם לנדוניה
בשביל ואנדה יספיקו.

ברגר ניענע בראשו: לאו, לאו.

– מה הוא מנענע ראשו, מר ברגר? אינו מסכים?

– אה, מר וולפזון! אינו יודע מה הוא מציע לי.
אומרים: בית־חרושת.. מכור את בית־החרושת… מצחיק הדבר, היאך
בני־אדם אינם שומעים מה שהפה מדבר. כלום כל בתי־החרושת דומים זה
לזה? הנה פרנקל, מה היה תעשייתן גדול זה לפני שקנה את בית־החרושת שלו
מן הממשלה? ומה היו פוזנר, לאנדו וכיוצא בהם מן החרשתנים הגדולים?
סוחרים היו! תעשית צמר. צמר־גפן, אריגים היתה להם גם כן מסחר, כמו
המסחר בתבואה ובעצים. לי בית־החרושת שלי הוא דבר אחר, אחר לגמרי, מר
וולפזון! כמעט משנת השלוש־עשרה לימי חיי כבר הייתי נער שוליה
בתעשית הטליתים. ואצל מי לא עבדתי? אצל פרנקל, אצל פוזנר… לא שהייתי
עובד סתם. עבדתי ולמדתי, וכך כל ימי. אהבתי את המלאכה הזאת. איני יודע
מפני מה נכנס בי דיבוק זה. וכי יש לו מושג כמה סבלתי כל מיני
עלבונות ובזיונות? לא רק ממשגיחים; מפועלים סבלתי. לא סלחו לי את
מסירותי היתירה לעבודה. וביחוד מן הפועלים הנוצרים, שהיו שקודים תמיד לדחוק את רגלי חבריהם היהודים. וכמה רעבתי ממש ללחם! ואחר כך
כשזכיתי להעמיד נול שלי במרתף שהייתי דר בו – לא היה שיעור לאשרי.
עבדתי שתים־עשרה שעות ליום, ואכלתי קדחת, אבל מאושר הייתי. ואחר כך
חיי בליברפול, במאנטשאסטאר ובברדפורט… עבדתי שם כפועל שחור,
בשביל ללמוד את עיבוד צמר־הגפן ועיבוד הצמר העדין שעושים ממנו
בדים יפים; אף שם לא לקקתי דבש, הה, לא! אבל זוהי פרשה לחוד. אלא כל
הצרות והרעות שעברו עלי, מי זוכר אותן! שטויות! לעולם לא אשכח את
העונג והשמחה שהיו לי עם כל נול ונול שהוספתי בבית־החרושת שלי,
או בשעה שהכנסתי לראשונה את מכונת הקיטור שלי, או את הדזשיגר שלי…
מכונת צביעה היא זאת לצבוע באינדיגו; או בשעה ששלחתי בראשונה את
תוצרתי לפטרסבורג, דרך קובנה… היאך אמכור את כל זה? הרי בכל
מכונה ובכל מכשיר מודרני שהעמדתי שם בליובטשי קשור נתח מחיי,
קשורים בהם שמחותי, דאגותי, מלחמותי ונצחונותי בשוקי פולין ורוסיה ואפילו במשרדי הממשלה. כלום כל זה אפשר להוציא למכירה? מה
ישאר בשבילי לאחר שאעביר את כל זאת לאחרים? ממון? פסטה… ממון… מה
זה ממון? סוף־סוף הרי זה דבר מת… לא, לא, מר וולפזון! יעיין נא
בדבר ויראה שהדין עמי…

וולפזון חייך:

– עוד ספל קהוה? אל נא יסרב, בבקשה ממנו. הקהוה הוא
טוב, ויפה ללב, הוא מעורר. אני מבין לו, מבין יפה. אין צורך בעיון
יתר כדי להבין את כל הצער הכרוך בניתוח זה. כמו כל ניתוח הוא
מכאיב. אבל כשאבר מגופנו חולה ונימוק ותרופה אין לו – קוצצים
אותו. מה לעשות? החיים הם אכזריים. אבל מתוך דבריו נתחוור לי מה שהיה
מוקשה עלי כל הזמן. הרי בעיקר המשבר שבא בעסקו חייבים לא התנאים
החיצוניים, ולא ההזנחה בהנהלת הענינים, אלא אדרבא בטיפול היתר, באלה
השכלולים המודרניים, במכונות היקרות, בקיצור, בהשקעה הגדולה העמוסה על המאזן ומחניקה אותו… הן, הן… עכשיו אני מבין, אילו היה
לפחות, בנו מוצא קצת יותר ענין בבית־החרושת…

– אה, בני… אילו סבל כמוני, אפשר שהיה אוהב את
בית־החרושת. היאך ימצא ענין בדבר כשהעיקר חסר, כשאין אהבה אליו? אני
נסעתי לאנגליה, עברתי שם דרך שבעה מדורי גיהנום, גם רעב וגם קור, וכל זה
מפני שחפצתי ללמוד יפה את מלאכתי. ואילו הוא, התכשיט שלי, נסע לפריס,
חי שם כמגנט1, ומה למד? פילוסופיה!
פסס, פילוסופיה… אלפי גולדינים עלתה לי הפילוסופיה הזאת, ותועלת
יש ממנה באסימון…

– כך הם כולם, הדור הצעיר שלנו. וכי זיגמונד שלי
טוב ממנו? לכאורה הריהו מהנדס, אומנות שכבוד היא לבעליה ומתן
שכרה בצדה, ולמה לא יעסוק בה? לא! שמא יתפוש אומנות אביו ויעבוד
בבאנק שלי? גם כן לא.

– אלא מה הוא עושה?

– אל ישאל מר. לואי שלא יעשה כלום. הייתי מרוצה…

ברגר הבין אל מה רומז ידידו ונאנח, מפני שנזכר בואנדה.

– רוצים להציל את פולין, – אמר ברגר – מוטב. אין לי
כלום נגד זאת, ובלבד שלא יעשו שטויות… אבל כלום מצוה לשנוא את
היהדות מתוך שאוהבים את פולין? כל דבר שביהדות מנערים הם מעליהם:
אנו פולנים!.. פסס, פולנים חדשים, בני אברהם יצחק ויעקב!
מצחיק!

פעמים אחדות במשך השיחה נכנס השמש להודיע שאנשים מבקשים לראות את ה' וולפזון. וכל פעם היה וולפזון מבקש להמתין קצת,
עוד כרבע שעה. לבסוף התחיל לשחק בסכין־הנייר ושומע דברי ידידו
מתוך פיזור־רוח. ברגר עמד להתפרש ממנו. עמד גם וולפזון.

– אם כן, – אמר הבאנקיר – ישקול בדעתו ויודיע לי את החלטתו. אני מקווה שאוכל לסייע לו בענין זה…

ברגר נתכעס פתאום, ובקושי כבש את כעסו.

– מה אשקול בדעתי? – שאל – אני לא אמכור. עוד לא
כלו כל הקצין. ברגר עוד חי. כבר היו לי ימים יותר קשים. אאבק.
אלחם, ואלוהים בשמים הוא יסייע לי. שלום למר.

– אבל, מר ברגר, אני מקווה שאין לו בלבו עלי ולא כלום. אני אמרתי לו מה שאמרתי כידיד…

ברגר לא אמר כלום ויצא. וולפזון רץ אחריו:

– אבל ימתין נא קצת, מר ברגר! אזמין בשבילו כרכרה.

ברגר לא הסכים להמתין ויצא.

הוא בא אל ביתו עד שלא חזרו הבן והבת. בקושי
התפשט את בגדיו ונפל על מיטתו. חותנתו מינה־לאה הבהילה את הרופא.
היתה לו שוב התקפת־לב קשה.





פרק שלישי

למחרת היה יום חם ונעים. החמה בצהרים היתה לוהטת
ונשבו רוחות קלילות ופושרות. דומה היה שהאביב עומד בעצם תקפו. בנדיקט ברגר הודיע לחבריו שתחת סעודת־החג ביום הולדתו זה יצאו
כולם אחר הצהרים לכפר ליובטשי ויבלו שם בחיק הטבע שעות אחדות
בנעימים. ההצעה נתקבלה ברצון. לבנדיקט היתה בזה גם כונה מיוחדת.
לפני ימים מספר עלה בידו לקנות מבעל־אחוזה פולני שנתדלדל שלושה
סוסים לבנים רתומים ללאנדו חדש כמעט, בעד דבר מועט, מאתים ושמונים
רובל. הכל אמרו ש“מציאה” נפלה בידו. אמש הביא את ה“מציאה” אל חצר
ביתם תמורת שטר־חתום בידי בנדיקט. מיד לאחר מכן שכר את בנו של
השוער, נער כבן חמש־עשרה, שישמש לו רכב, הלך עמו אל חנות של בגדים
משומשים ולקח בשבילו מדים כחולים עם כפתורי כסף. אמת, המדים היו
רחבים וארוכים מכפי שיעור קומתו של הרכב והיו מתחבטים עליו כשרוולו הריקן של קיטע. אבל אין בכך כלום, מדים מכל מקום הם מדים,
וכבוד הם לבעליהם. כל אותן השעות היה בנדיקט מתפעם משמחה, משול
לתינוק שהלבישוהו חליפה חדשה, ואילו למחרת בבוקר אירע מעשה לא
נעים שהחליש את דעתו: הנער הרכב שיצא להשקות את הסוסים, חזר וסיפר
לבעליו שסוס אחד, כמדומה לו, סומא משתי עיניו, והשני רגליו אינן נראות
לו… ולבד מזה הוא אף צר־ירכים… בנדיקט החויר. כמעט שלא התעלף.
התחיל גוער ברכב, כמעט שלא הכה אותו על שבא לבלבל את מוחו
בבדותות של הבל, והשליכו מעל המדרגות בכוח כזה עד שבנס ניצל הנער
המסכן מריסוק אברים. מיד לאחר מכן ירד אל החצר להוכיח לאותו פרחח
שאינו מבין כלום בסוסים… אבל אין בכך כלום, המציאה היא מכל
מקום מציאה, וכשהשלישיה תהא רתומה ללאנדו שלו לא ירגיש אדם לא בסומא
ולא בחיגר שחגירתו כמעט שאינה ניכרת… היום עתיד הוא לתוות את
עיני כל מכריו וגם ליהנות בעצמו.

במרכבה לא היה מקום לכל החברה. ישבו בה רק ארבעה:
בנדיקט בעצמו, ד“ר אסתרין, מטיף בבית־כנסת ליהודים מתבוללים
בוארשה, ד”ר פונר, ויאן דבושיק, המשורר הפולני. בכרכרה קטנה
שכורה שיצאה אחרי המרכבה היו ישובים שלושה: ואנדה ברגר, זיגמונד
וולפזון וזאיונטשיק.

מחר חגה של ואנדה. מחר תמלאנה לה תשע־עשרה שנה, וידעה
שוולפזון אוהב אותה. מאושרה היתה הנערה בתשע־עשרה שנותיה, באהבתו
של וולפזון שאינו גורע את עיניו ממנה, באהבה שאוהבים אותה לא רק
וולפזון בלבד אלא גם המשורר דבושיק וכל אותם הצעירים הבאים אל
ביתם, והערב היה חם ונעים ותקוה היתה שהטוזיג יעלה יפה. ומשום כך צחקה
לכל מראה עיניה ולכל משמע אזניה, ודימתה שהעולם משובח והחיים
נפלאים.

היא היתה נערה בריאה עם שפע שערות ערמוניות, שגלשו
מסתלסלות משני עברי רקותיה וצנחו על גבה בשתי מחלפות עבות, ועם
גוף רענן ומפותח יפה. זיגמונד וולפזון ישב ממולה. הוא היה כבר
כבן עשרים ושבע או עשרים ושמונה. מהנדס לפי השכלתו – לא עסק
במקצועו. הוא לא עסק בשום מקצוע. היה סמוך על שולחנם של הוריו
וכל ימיו היה שטוף בעניני הפוליטיקה הפולנית ותנועת המרד הפולני.
בגלל כן זכה להיות זמן־מה חבוש בבית־האסורים. בזכות ישיבתו
בבית־האסורים היה מהלך בין פרחי המשכילים הפולניים כמעוטר כליל
תפארת של גיבור מרדן שסבל בעל פולין, והיא שעמדה לו להיות מקובל
גם בחברה הפולנית הגבוהה. פניו היו מטופחים, שמנמנים, אבל לא
נטולי־חן בגלל ארשת הרוך, טוב־הלב וטוב־העין שהיו בו. אהב חיי
תפנוקים, אהב שיחת רעים קלה, אהב דברי ליצנות וקלות־ראש, וחיוך של
אירוניה לא נסתלק מעל שפתותיו. לפיכך היו רבים מחבריו מתיחסים אל
מרדנותו הפאטריוטית לא בכובד־ראש ואמון יתירים… הוא שמשך את
בנדיקט ואת ואנדה אל התנועה. בנדיקט הצטרף אל התנועה בלא התלהבות
יתירה. חלש באפיו, לא יכול לעמוד כנגד הזרם הכללי. ואילו ואנדה
נכנסה אל העבודה החשאית בכל אשה, בכל מזגה הנלהב. אף פעם לא היתה
חוככת לקבל על עצמה שליחות אף בשעה שברי היה לה שסכנתה
מרובה.

העבודה החשאית והמסוכנת הזאת קשרה את שניהם, אותה ואת
וולפזון. בינם לבין עצמם לא דיברו מעולם על אהבתם, אבל שניהם ידעו
שהם אוהבים זה את זה. הם ידעו את זאת כל פעם שהיו נפגשים יחד, כל פעם
שהיו מטיילים יחד שעות ארוכות בגן העיר או שהיו הולכים ומהלכים
במסדרונות התיאטרון בשעת ההפסקות, בתוך קהל צפוף, דחוקים זה אל
זה, נאחזים זה בזה, כדי שלא להניח לאחרים שיהיו חוצצים ביניהם. ויש
שבשעה של בטלה, כשהם מתיחדים בחדרה, הם שוכחים את גילם וכמו ילדים
קטנים מפליגים על כנפי דמיונות וחלומות בהקיץ: הוא נלחם בראש גדוד
של מורדים, כולם גיבורי חיל, והודף את הרוסים, והיא, מחופשת
במדי חייל, רוכבת לימינו ומשתתפת עמו בקרב. אחרי הנצחון הם חוזרים
בראש גדודם לוארשה, נכנסים דרך שער־כבוד מקושט בדגלים ובפרחים;
תזמורת מנגנת. ראשי הממשלה והצבא יוצאים לקראתם, חולקים להם כבוד
גדול. תולים על לבם מדליות. ופתאום היא מסירה מעל ראשה את מצנפת
החיילים ושערותיה מתפזרות על כתפיה. הרושם כביר, מדהים, תשואות־חן בקהל ומכל החלונות והגזוזטראות שמסביב, המלאים אנשים
מסתכלים בטקס… כך הם חולמים בקול וסוף ששניהם מבוישים, נותנים את קולם בצחוק על עצמם ועל הבלות חלומותיהם.

אל הטיול הזה יצאה ואנדה מתוך התפעמות־לב טמירה. גרם
לכך מעשה שהיה אמש בחדרה. איש לא היה בבית, זולת הסבתא שהיתה עסוקה
בחדר־הבישול. נתגלגלה ביניהם שיחה על אפים, שלה ושלו. מתוך
שובבות החליטו להגיד איש לרעהו, בלא כל העלמה שהיא, את המומים
שבהם. היא אמרה עליו שגחכן וגלגן הוא. והוא אמר לה שהיא נוחה לצחוק
בגלל כל דבר של מה בכך. ואנדה לא הסכימה. אדרבה, – טענה – יש בכוחה
להעמיד פנים של כובד־ראש אף בשעה שהצחוק מחלחל בגרונה. הכל יודעים
את זאת. ישאל נא את בנדיקט ואת אבא… “נראה! – קרא זיגמונד – ננסה
להסתכל שני רגעים בדממה ובלא הפסק איש בעיני חברו. נראה מי משנינו יצחק
בראשונה”. עמדו זה כנגד זה. משום מה תפש וולפזון את שתי ידיה,
הפשילן לאחוריה ונעץ את עיניו בעיניה, ואף היא עיניה נתונות בעיניו
ופניה החומרה עצמה. יצאו שניות אחדות ומתיחות פניה התחילה מתרפה ובן־חיוך דק מן הדק התחיל מציץ מבין ריסי עיניה. הוא, כנראה, הרגיש
בדבר. התחיל מקרב מעט מעט את פניו אל פניה עם שהוא אוחז בידיה
המפושלות על גבה, והיא בה במידה מפשילה לאחוריה את פניה יותר
ויותר וכובשת בכל כוחה את צחוקה, קומצת את פיה ורק נחיריה
מרטטים… ופתאום – אה, כה פתאום היה זה! – נצמדו שפתותיו אל
שפתותיה. ואז – היא גופה אינה יודעת היאך זה נעשה הדבר – נחלצו ידיה
מידיו וחיבקה את ערפו. הנשיקה היתה ממושכת, ממושכת… כמדומה לה
שעדיין היא לוהטת על שפתיה…

והוא, וולפזון, אף עליו שורה רוח טובה. ואנדה
במקום לנסוע עם אחיה בלאנדו החדש שלו, העדיפה לנסוע בכרכרה
השכורה, והריהי יושבת כנגדו ופניה צוחקות אליו. וולפזון זן את
עיניו מחמדת העלומים של הנערה, משביבי הפיקחות והחיים בעיניה
האפורות, מהעידון האפרסקי של עור פניה בסביבות פיה, סנטרה וצוארה, מברק שיניה בשעת צחוקה. כל דבר שיוצא מפיו מתקבל עליה
כהלצה ומצחיק אותה. לרגלי זיגמונד עמדה מזודה קטנה. וכל כמה שואנדה
השתדלה להודע מה גנוז בתוכה, לא עלה בידה. זיגמונד שמר עליה ואף
השתדל לכסות עליה בשולי המעפורת שלו – וכאן לחש בצרפתית אגב
קריצות־עינים כלפי גבו של העגלון – מפני שטמונים בה דברים אסורים;
או ואבוי לכולם אם על יד ה“רוגאטקה” (מחסום הדרך) שבעיבורה של העיר
יעלה על דעת השוטר לעכבם ולבדוק את המזודה שלו: סופם מר יהיה; כולם
ילונו בצינוק…

– בצינוק? הרי זה מענין מאד ללון לילה אחד בצינוק! – קראה הנערה.

– אל תשכחי, מרתי, בחברת מי תהיי שרויה שם: גנבות, פרוצות, שכורות, בררר…

– אין בכך כלום, מסתמא יש גם בחברה הזאת מה שהוא מענין.

– והפשפשים? – קרא הבחור שנסע עמהם ושמו זאיונטשוק – שמא אף חברתם מענינת? לא, מרתי! אני מוחל על התענוג הזה.

– אבל המשטרה לא תשאל את פיו של מר אם מוחל הוא או אינו מוחל. – אמרה ואנדה.

– איני מבין, – התחיל זאיונטשיק רוגז – וכי לאסיפת
תעמולה יצאנו? למה זה מטלטל עמו מר וולפזון דברים העשויים לערבב
עלינו את כל שמחת הטוזיג?

קרץ וולפזון בעין אחת כלפי ואנדה ובצער אמר:

– אמת, שטות… מודה אני שקלות־ראש היתה בי. הרי הייתי
יכול למצוא איזו פינת־סתרים בשביל הניירות הללו. שטות! שטות שאין
לה כפרה… ועכשיו אין בכדי לתקן.

זאיונטשיק זה הוא צעיר צהבהב ולא נאה בפניו הכחושות
והעדשניות עם עצמות־לסתותיו הבולטות ביותר. עיני הקטנות מרופפות
בריסיהן הבהירים ומבטן עתים יש בו מן הדכאון ומשפל־הרוח כמבקש
סליחה מכם, ועתים – חיוך ערמומי עוקץ ולא נעים. “עינים לו כעיני כלב
מוכה”, אמר עליו אחד המכרים. הוא מתפרנס משיעורי־הוראה שהוא נותן
בצרפתית לבניהם של עשירי וארשה. שנים אחדות עשה בפריס ופריס היתה
מרגלא בפיו. בשיחותיו היה רגיל להזכיר את שמותיהם של גדולי
המהגרים הפולנים השרויים בצרפת, כאילו לא זזה ידו מתוך ידם: “סח לי
פעם הנסיך טשארטוריסקי…” או: “כבר אמרתי זאת אל ליאל…” הרגלו
זה היה משמש חומר לצחוק וללעג בין מכריו. אבל פעמים היו מרחמים
עליו בגלל שתקנותו וחיוכו המתחנף והערמומי. על דברי המלעיגים לא היה
משיב, או היה מיתמם ואומר משהו שעושה אותו נלעג יותר. ולעולם אי
אפשר היה לידע אם שוטה הוא שאינו מרגיש, או שהוא מעמיד במתכוון פני
תם ומשטה בבריות מתוך ערמימות כמוסה עמו. ואנדה לא אהבה אותו
והיתה אומרת שאינה מבינה כיצד מרחמים על בר־נש כזה. ואילו הוא אהב
מאד את הנערה הזאת בסתר לבו, והתענה מאד מכמיהה נוחלת. ופעם התחיל
משום מה מרמז בחצאי־מלים שהתאהב במינה־לאה הזקנה, הסבתה של ואנדה, והיה
מלוה אותה בעינים מלאות כליון־נפש. לא היה קץ לצחוק ולדברי הליצנות
בענין זה; והוא היה מסביר בתמימות: “יש בה משהו, משהו… שאי אתם
רואים אותו. אני אוהב בה את יפיה שבעבר”. רק ואנדה שלבה היה חלוק
עליו, שבוע שלם לא רצתה לדבר עמו גלל כן. ופעם אחת התחיל זאיונטשיק
לספר על פריס ועל החיים שם דברי הבאי וגוזמה, וואנדה לא התאפקה ואמרה
לו: “מר משקר בלא בושה. את זאת אוכל להגיד לו בודאות. כולכם,
רבותי, ליצנים הנכם, ואילו הוא ליצן גדול מכם”. רק פעם אחת התמיה
את מכריו כשפתאום העמיד עצמו נעלב. תוך כדי שיחה של קלות־ראש אמר
לו זיגמונד וולפזון: “הרי זה דבר תמוה, מר זאיונטשיק, שאף פעם לא
תפשוהו ולא חבשוהו בבית־האסורים”. “מה עוון יש בי שיאסרוני?” שאל
זאיונטשיק. “אני יודע, השיב זיגמונד, שלא עשה כל רע, שאדם הגון הוא.
אבל פניו… פניו חשודים. פניו כפני מרגל או כפני מרדן מדיני
מסוכן, או משהו דומה לזה”. זאיונטשיק התבהל וכולו רועד מכעס עמד, ריפרף בעיניו, אבל בלא חיוכו הרגיל; רגע שתק כאדם שניטל ממנו
כוח הדיבור, ולבסוף הוציא מפיו: “זה לא יפה מר וולפזון… זה לא
יפה לומר לי דברים כאלה… איני רוצה, מר וולפזון, שידבר כך… איני
רוצה…” ואז הוצרך זיגמונד, זו הפעם הראשונה, לבקש את
סליחתו.

משנתקרבו אל מחסום־הדרך, העמיד וולפזון פנים של אדם מתירא ולחש לזאיונטשיק:

– מר זאיונטשיק! בבקשה ממנו, יעשה עמי חסד ויטמין את המזודה שלי בתוך הקש שמתחת למושבו.

זאיונטשיק החזיר לו בהתמרמרות:

– מפני מה תחת מושבי דוקא ולא תחת מושבו שלו? המזודה
של מי היא, שלי או של מר? מרי עשה שטות ואת האחריות הוא מטיל על
אחרים. לואי שלא יפרעו משנינו. מהגברת ברגר וממני, בעד נסיעתנו יחד
עמו בכרכרה אחת.

– מה לעשות. חבל! לצערי רואה אני שהכנסתיכם בעסק ביש.
השוטרים הללו מנוולים גדולים הם, ומי יודע מה יהיה
בסופנו.

אחרי שנים־שלושה רגעים, בלא להוציא מלה מפיו, חטף
פתאום זאיונטשיק את המזודה וחיש מהר, כאילו נכוו בה אצבעותיו,
התחיל משקעה עמוק עמוק בתוך הקש שמתחתיו. ולא זה בלבד, אלא פשט את
מעילו וכיסה בו את מושבו, ליתר בטחון. וולפזון שתק. עברו את
המחסום בלא עיכובים ובלא בדיקות.

מכיון שנמצאו בשדה, דרש וולפזון את מזודתו, פתח אותה כדי סדק צר, והוציא מתוכה חפיסה אחת, ומיהר לסגרה שוב. החפיסה
היתה מלאה פירות ולוזים מזוגגים בסוכר.

– אה, כך? אלה הם הניירות האסורים? – שאלה ואנדה.

– חפיסה זו – הסביר וולפזון– שמתי שם למעלה, כדי לגנוב עיני המשטרה אם יאמרו להסתפק בהצצה לבד…

זרק לוז כלפי מעלה ובזריזות קלטו מן האויר אל פיו.
וכך עשה פעמים ושלוש. הדבר הזה מצא חן בעיני הנערה. ואף היא רצתה
לעשות כמותו. אבל כל כמה שהיתה משתדלת לכוון את פיה כדי לקלוט את
הלוז הנזרק, היה זה נופל הצדה. אז הכריז וולפזון על התחרות: הוא יהא
זורק סוכריות, והם יצטרכו לקלטן לתוך פיהם. בעד כל סוכריה שתקלט
הוא נותן פרס שזיף מזוגג בסוכר. הסכימו. את כל הפרסים קיבלה ואנדה, מפני שהסוכריות עפו ישר אל פיה ואילו זאיונטשיק המסכן היה
מתפתל ומתלבט לכאן ולכאן בפיו הפעור, לרעם צחוקם של חבריו, ולא קלט אף
אחת. לבסוף הכריז שיש כאן תרמית וקנוניה. “אתם, טען, חייבים להחזיר לי
את כל הסוכריות והפרסים שאוניתוני”. ואנדה שעיניה היו מלאות
דמעות מרוב צחוק, היתה בה עוד החוצפה לתמוך בזאיונטשיק ולהועץ עמו על הקנס שעליהם להטיל על הרמאי הזה… בין כך ובין כך הגיעו אל
הלאנדו שעמד באמצע הדרך. אחת הרצועות של הריתמה נתפקקה, ובן השוער
כבר נחלץ מאדר הרכבים שלו וכל הזמן עסק בתיקונה של הרצועה. האנשים
שהיו ישובים במרכבה שתקו ופניהם כאילו כעוסות. הכרכרה עברה על פניהם בקריאות לעג, ואנדה עוד הפריזה אליהם באצבעותיה כלפי
חטמה ובשביל להרגיזם יותר זרקה להם אגס מזוגג, מתוך חפיסתו של
וולפזון.

הנוסעים בלאנדו לא כל הדרך היו יושבים ושותקים כמשתעממים או כמתרעמים זה על זה. אחד משלושת הרעים שנצטרפו אל
בנדיקט במרכבתו הוא דבושיק, הפולני היחידי בכל החבורה. צעיר כבן עשרים ותשע, בעל פנים מארכים קצת ושחומים מאד, שלא כטבע הסלאווים, עם
בלורית גדולה ושחורה שמזדקפת מעל ראשו, ועינים אפורות־תכלכלות.
היה במבטן ובשפתותיו הדקות והקמוצות משהו מן המרירות והחשדנות. בן להורים אצילים ועניים מאד, היה מתקיים כל ימיו על הממון שדודו,
בעל אחוזה עשיר בליטה, היה שולח לו מדי חודש בחדשו. ואילו
בחדשים האחרונים לא קיבל אף פרוטה מהתמיכה שפסק לו דודו. והנה
לפני ימים אחדים קיבל ידיעה שהקוזאקים התנפלו על אחוזת דודו, שדדוה
והחריבוה, ואת הדוד המיתו על שנתן באחוזתו מחבוא לפלוגת מרדנים.
דבושיק נשאר בחוסר כל. עוד קודם לכן, כשהיה עוד מקבל את קצבת
דודו כסדרה היתה נפשו מרורה מחמת יהירות פצועה. כל ימיו היה
רואה את עצמו נחות דרגה בגלל עניותו שניוולה אותו בעיני עצמו. לא
יצא ידי סיפוקו אף בהצלחתו הספרותית. הוא היה משורר, והביקורת
עיטרה לו עטרת “תקות פולין החדשה”. שנאתו אל היהודים העשירים היא לו
בחינת טבע שני. ואף־על־גב־כן הוא יוצא ונכנס זה שנים מרובות בביתו
של ברגר; נתקשר עוד מקטנותו בבנדיקט, שלמד עמו בבית־ספר אחד,
ובאחותו. ואילו אל וולפזון שומר הוא מתמיד שנאה; ולא רק מפני
שבן עשירים הוא, אלא מפני שהוא דבושיק, אוהב את ואנדה ווולפזון
עומד ביניהם. תמיד כשהם מזדמנים יחד, מרגיש הוא שאת זה האחרון מעדיפים
עליו.

הוא ישב עם בנדיקט על הספסל האחורי. מנגדם היו ישובים
הד“ר אסתרין, יהודי מפולין הפרוסית, כבן שלושים וחמש, ששימש מטיף
בבית הכנסת ל”פולנים בני דת משה" והיה לפי השכלתו פילולוג,
בשעות הפנאי היה אוהב לחקור את לשון־החכמים שבספרות העברית שלאחר
התנ“ך. על ספסל אחד עמו ישב גם הד”ר פונר. הלזה הוא, כמו וולפזון,
בן באנקיר. אביו הוא מן הבאנקירים העשירים ביותר שבוארשה, ושלא
כוולפזון, עובד הד"ר פונר יחד עם אביו בעסקי הבאנק. על אביו
מספרים שבצעירותו היה חסיד נלהב ושומר אמונים לרבי שלו, מתנהג
בפשטות, בחשבון ובקמצנות, ואלו ידו פתוחה לכל נצרך, ולא מנע
מימיו “פת לאורחים וצדקה לעניים”. בהמשך הימים נצטננה חסידותו,
ומשנשא את אשתו השניה שהיתה הרבה צעירה ממנו וכבר הלכה בגדולות
ומעורבת היתה עם אצילים פולנים, נשתנו מנהגי הבית הפשוטים וריח
היהדות התנדף ממנו. הבן כבר חונך על טהרת הרוח הפולנית. האב היה
עדיין יושב בועד הקהילה היהודית ותורם תרומות גדולות לצרכי הקהל
ולמוסדות צדקה, ואילו הבן לבו רחוק היה מעניני היהודים. אף־על־גב
שעדיין נחשב בין “הפולנים בני דת משה”, בעיצומו של דבר היה בן בלי
דת כל עיקר.

ד"ר פונר זה העיר לדבושיק על טעות דקדוקית בנטית פועל אחד השגורה בפיו של זה.

– אבל כך העם מדבר. – הצטדק דבושיק.

– העם, הן. אבל הרי זה נגד הדקדוק. – השיב פונר – מחובתם של המשכילים לילך גם בזאת לפני העם ולא אחריו.

דבושיק יצא לטיול הזה בנפש עגומה ולא רק מפני שהיה
נתון בצרה גדולה בגלל הפורענות שבאה על דודו. הוא היה רגוז מאד
שבכרכרה עם ואנדה נוסע וולפזון ולא הוא. לכאורה התכוונו לכבדו
בזה שנתנו לו מקום במרכבה, ואילו בנפשו הקניטה לא הרגיש בזאת;
לו ברי היה שבגלל עניותו היתה ידו על התחתונה גם הפעם… ועכשיו
בערה בו כאש חמתו: חוצפה יהודית! היאך מעיז שק הזהב הזה ללמדו
פרק בלשונו הפולנית, אותו, האציל הפולני, המשורר הפולני! לא התאפק ואמר בעקימת פיו הדק והמר, מתוך אדיבות כביכול:

– מן הצורך להודות, רבותי, שכמה מעלות טובות לכם עלינו. הנה, למשל, הפולנית שבפיכם. אתם היהודים מדברים פולנית
טובה יותר, מצוחצחת ומקושטת יותר מהלשון השגורה בפינו אנו. בריב שבין דיבור העם ובין הדקדוק, אנו עם העם ואתם עם הדקדוק. משל
כאבן מאבני אדמתנו, אדמת אבותינו. היא יקרה לנו, אבן זו, כמות
שהיא ובמקום שהיא, שחורה, קשה, לא תואר לה ולא הדר לה, מפולמת בטחב
הרגב היקר. לא כן אתם. אתם מורקים ומצחצחים אותה, שתהא משופה,
מקורזלת…

בין שלושת היהודים היתה רגע מבוכה. בנדיקט הוציא פתאום משום מה את קופסת־הכסף של הסיגארות הטובות שלו והציע אחת
מהן לדבושיק.

הד"ר אסתרין, מסורבל בשר וכרסתן שלא כפי גילו, שהיה
מעשן כל הזמן את הסיגארה שלו ושותק, התעורר פתאום לשמע דברי המשורר.
הוא שהיה מלהיב בדרשותיו את הקהל, ובלשון נמלצת ומסולסלת לתפארה,
לתרום את דמו ודמיו לתחית פולין, מדמה היה שהמשורר הטיל קוצים
בעיניו. ואף־על־פי שמטבעו היה נמנע מכל ויכוח וניצוח־דברים, לא
התאפק ואמר:

– אם איני טועה, הדין עם מר דבושיק. כל משכיל יהודי
יש בו מן החטא הזה לדבר בצחות לשון. אין צורך להעלים. ומר דבושיק
דורש לנו זאת לגנאי. אבל מה היה אומר אילו היה הדבר להיפך?

דבושיק שוב עיקם את פיו בחיוך אדיב ובאיזו הטעמה מיוחדת:

– להיפך לא יכול להיות…

איש לא העיר לו על זאת כלום, אבל השתיקה היתה לא נעימה
לכולם. דבושיק לבו היה נוקפו על שיצא מגדרו, וכדי להמתיק את הרושם
הקשה התחל לדבר בעניני ספרות, כאילו לא נפל ביניהם דבר. שוב
נתעוררה שיחה מלאת חיים על הרומאן הצרפתי האחרון ועל האניקדוטה
האחרונה מחיי שחקנית פלונית. היה ביניהם גם ויכוח, אבל בלא דברי
קינטור ונצחנות, אלא בשובה ונחת, כדרך בני תרבות, והכל היה כשורה. לבסוף, כדי לגרום קורת־רוח לדבושיק, ביקשו ממנו לקרוא את שירו האחרון, שיר־לכת לחיילים הלאומיים. דבושיק לא סירב. הוא היה
אוהב לקרוא את יצירותיו באזני מכרים. זה היה שיר פטריוטי נלהב
הקורא להתקוממות העם נגד אויבי המולדת. הוא קרא בהתרגשות, כשהוא
מגביה מפעם לפעם את זרועו עם אגרוף מקומץ כלפי מעלה, כאילו עמד
לפניו קהל גדול ועצום. שלושת הבחורים היהודים מחאו כף והרבו
לקלסו ולשבחו. דברי השבח של ה“רבנים” היו עריבים מאד על אזנו של
המשורר ובלחייו עלה סומק קל. ופתאום – מעשה שטן! – העיר ד"ר פונר
בזהירות רבה:

– אבל יסלח נא לי, מר דבושיק! שורה אחת היה לי קשה להלמה, היאך נאמר שם, על יאדויגה הקדושה? היאך?

– “את חשכת דרכנו, חיילים גיבורים, יאיר ויבהיק דם יאדויגה הקדושה”.

– מפני מה יאדויגה הקדושה?

– אלא איך? בתחילה כתבתי קינגה הקדושה…

– רצוני לומר מפני מה אינו קורא בשם יותר קרוב לנו, יותר מודרני?.. נאמר קושציושקו, למשל, הידוע לכל. שם כזה
יעשה, כמדומני, רושם חזק יותר. לא כך? או שמא אני טועה?

דבושיק שתק רגע. השתדל לעצור ברוחו, ולא עלה בידו.

– ודאי שהוא טועה!– קרא– לכם, היהודים, מה אומר שמה
של קינגה הקדושה או של יאדויגה הקדושה? או זה של הכומר מאריק?.. לא
כלום! שמות ריקים. ואילו הפולני האמיתי… לא, אתם לא תבינו זאת
לעולם.

– מה פירוש “אמיתי”?

– קתולי… כלומר שאבות אבותיו יצרו את פולין.

– אה, כך? מר מסרב לנו זכות אזרח בתוך העם הפולני?

– זאת לא אמרתי. אבל הלא תודו בעצמכם, רבותי, שיש
בנפש הפולני קמטים ופינות שהם אפלים בשבילכם… נפש העם הפולני היא
סוף־סוף קתולית, ותודו שזהו עולם לחוד שלעולם הוא נעול בפני היהודי. אתם לא צמחתם מתוך אדמתנו יחד אתנו. באתם ומצאתם
אותנו…

– הרי יפה, הרי יפה! – התחיל כבר ד"ר פונר מתרגש –
נאמר: באה משפחה זרה והתחתנה עמכם, לא כך? שתי משפחות הקשורות
בקשרי חיתון, כלום אין מהוות משפחה אחת?

– הרי זה מסתבר מאליו.– השיב דבושיק מתוך איזה ניצנוץ
חד של לעג בזויות פיו שלא נעלם מעיני חבריו – אבל אף אחת מהן אינה מותרת
על שלשלת היוחסין שלה. אמת, הכלה משנה את שמה, אבל שלשלת היוחסין של
בעלה היא רק של בעלה, ולעולם אין לה חלק בה.

הד"ר אסתרין היה מרופף בעיניו מבעד לעשן הסיגארה, חייך חיוך סתמי מבעד לשפמו, ושתק.

והמשורר לא ביקש הפעם לטשטש את הרושם שדבריו עשו על
שומעיו. אדרבה, דעתו נתקררה משראה אותם שותקים כנעלבים. סוף־סוף
קיבלו את שלהם. תיתי להם!

– ראיתי היום את לאפונר. – הפליט בנדיקט בשפה רפה אחרי שעה קלה של שתיקה.

חיים לאפונר היה מן הפעילים בהנהלת המרד הפולני וקרוב לחוגי “הממשלה הלאומית” החשאית.

– היכן נפגשת עמו? – שאל ד"ר פונר.

– נתקלתי בו במקרה ברחוב מארשאלקובסקה.

– מה סיפר? כלום סיפר לך מה שהוא? – שאל אסתרין.

– הרי יודעים אתם את האיש ושיחו. לא איש דברים הוא.
הוא רק שאלני אם אראה היום את זיגמונד. רצה לראותו בענין תכוף. הבטיח
לבוא מחר אצלנו אל התה.

– מי? לאפונר? מחר יבוא אצלכם? – שאלו הד“ר אסתרין
והד”ר פונר בלב רגוש. לזכות ולכבוד נחשב בעיניהם להשתתף במסיבת
התה לכבוד יום ההולדת של ואנדה, כאחד עם אדם הספון עליהם מאד.

– הן. הבטיח בפירוש לבוא מחר.

– מפני מה לא הזמנת אותו אל הטוזיג שלנו?

– וכי יצאת מדעתך? מה ללאפונר ולטוזיגים? אדם זה כל כך שטוף בעבודה.

– לא כמותנו הבטלנים. – העיר ד"ר אסתרין – כלום גם את לאפונר מעמיד מר דבושיק בשורת הפולנים ממדרגה שניה?

– מי דיבר על פולנים ממדרגה א' ומדרגה ב'? – קרא
דבושיק בנפש קנוטה – מרי הוא רב וד"ר מלומד ועם כל זאת לא ירד לסוף
דעתי…

באותה שעה עברה על פניהם הכרכרה ההומיה והעליזה. בתוך זקנו של הד"ר פונר נחבטה סוכריה שהתעופפה מידי ואנדה.

– שם שמח. – אמר בנדיקט בקנאה. כל הדרך כירסם את
לבו צער טמיר על ה“מציאה” שנפלה בידו, והתבייש שכך אונוהו – היינו
צריכים להכניס אצלנו את זיגמונד.

– לא את זיגמונד אלא את אחותך. – אמר פונר.

דבושיק שמע מתוך הערה זו רמז לעצמו והעמיד פנים כאילו אינו נרמז כלל.

באו אל כפר ליובטשי. בסמוך אצל הכפר, ליד הדרך,
עמד בנין לבנים גדול בן שתי דיוטות ועליו מתנוסס שלט ענקי שחור עם
אותיות זהב מפוחמות מעשן ואבק שנים: “בית־חרושת לטכסטיל של ס. ברגר
ובנו”. חומת לבנים אדומות הקיפה את בית־החרושת ואת החצר הסמוכה
אליה, ובה מחסני סחורה, צריפי עבודה, אורוות סוסים ומוסכים
לעגלות ולכלים שונים.

המרכבה עמדה לפני השער. הנוסעים יצאו, כל אחד עם
מזודתו ועם סלו. ועד שהם עומדים ומתמתחים ומחליצים עצמותיהם מחמת
ישיבה ממושכת, הגיעה גם הכרכרה. ואנדה הציעה להכניס את המרכבה
והכרכרה אל החצר, וכל החברה תלך ברגל אל היער הסמוך. בחצר ימצא מי
שיטפל בסוסים, ואילו רכבו של בנדיקט ילך עמהם לשפות להם את
המיחם. העצה נתקבלה והכל יצאו בשביל המוליך אל היער, עמוסי חבילות,
סלים ומזודות.

השביל מתמתח בתוך אפר רחב ידים שהתחיל כבר מוריק.
היער השחיר מנגדם, ובשמים עמדו קבוצות עננים לבנים כמחייכים. מזמן
לזמן נשבה רוח קלה שהביאה ריח אדמה מעורב בריח עשן הבקתות של הכפר.
באויר הרך עמד קול הפרוש. פעמים בקע פתאום גם קולו של
הקיכלי.

זיגמונד וולפזון תלה את חטמו באויר, בנחירים מורחבים שאף לתוכו ריחות ממרחקים. ופתאום הכריז:

– רבותי! אביב!..

זאיונטשיק פנה אל וולפזון בחיוכו המיתמם־ערמומי:

– שמא יתן לי מר לישא קצת את “ניירותיו האסורים”?

– אה! עכשיו, אדוני, אינו מתירא עוד לסייע לי?

– משום שהרי אף אני איהנה מהם שם בטוזיג.

– אם כן, מר יודע…

ושניהם צחקו.

לאחר שזאיונטשיק התרחק מוולפזון, נתקרבה אצלו ואנדה ושאלה:

– מר זאיונטשיק! הרי הוא ידע מלכתחילה מה שבמזודה, למה עשה זאת?

– מה זאת עשיתי?

– למה הניח שישטו בו כל הזמן?

זאיונטשיק חייך את חיוכו המיתמם־ערמומי ולא השיב. ואנדה התרגשה:

– בבקשה ממנו, – דחקה עליו כמו מתוך תרעומת – למה חביב עליו כל כך להיות מוחזק לשוטה?

– מי הוא השוטה? אני שיודע או אותם שטועים בי, שאינם יודעים שאני יודע?

פתאום זרקה לו בנעימה של עלבון:

– הוא אדם רע, מר זאיונטשיק! כן, בעיצומו של אפיו יש הרבה רוע… – והרחיבה את פסיעותיה כדי להתרחק ממנו.

הגיעו אל היער. האילנות עמדו עדיין שחומים,
מעורטלים, אבל כבר ביצבצו על כל סוכה פקעים דביקים כמו כיבים
מתבטבטים; מתוך האפלולית הגיע ריח של טחב. להט החמה כבר תשש במקצת,
והאדמה לא היתה יבשה כל צרכה. בחרו להם הצעירים מישור שפוי, פרשו
מעילים והתישבו בעיגול מי שפוף ומי שטוח במחצית גופו. עד שהרכב
התעסק בשפיתת המיחם, התירו את החבילות, הריקו את הסלים והוציאו
מתוך גנזיהם איש איש את אוצרות החמדה שלו. לאויר העולם הופיעו אוז
גדול צלוי, חזה מעושן, צוארי־עופות ממולאים כל טוב, מטעמים
ממולחים, כבושים ומגולגלים לאקדמת סעודה, פירות וממתקים לקינוחה. את עריכת הסעודה מסרו לידי האשה היחידה שהיתה ביניהם. אבל הסכינים לא
היו חדות והבשר היה, כמדומה, קשה יותר מן המידה, והנערה היתה
מתיגעת יגיעה מרובה כדי לנתח נתחים שוים. כמובן, הבחורים לא חסכו
ממנה הערות מבדחות ודברי ליצנות על האשה ועל עקרת הבית בכלל. והנערה
כאילו כל ההלצות אינן נוגעות בה, עשתה את מלאכתה בשתיקה
ובכובד־ראש.

– אוף! – קראה, משגמרה את מלאכתה, מתוך עייפות – ועכשיו
תהיינה לשונותיכם עסוקות ולא תוסיפו עוד לצחצח בשיניכם… אבל היכן
בנדיקט? מה הוא משתהה שם אצל סוסיו ואינו יכול לפרוש מהם?

תוך כדי דיבורה ראתה מרחוק את אחיה הולך ובא בשביל
האפר. עזבה את החבורה ורצה לקראתו. פניו היו מרוכזים ועצבים. הבינה
מיד שמה־שהוא לא נעים אירע שם בחצר בית־החרושת.

– מה אירע? – שאלה אותו.

– לא אירע כלום. – השיב בשפה רפה.

– לא! אמור לי מיד. מה אירע? רואה אני בפניך שהיה מעשה לא נעים.

– בודאי לא נעים. אבא הופיע פתאום בבית־החרושת.

– אבא? מה אתה סח? הרי אסור לו בהחלט לטלטל את עצמו…

– והוא ראה את סוסי ומרכבתי.

– ומפני מה אסור שיראה אותם?

– סבור הייתי לסדר את הענין בלא ידיעתו. סבור הייתי
שלא ידע. הרי אינו יוצא מפתח ביתו ואינו יורד לעולם אל החצר.
ופתאום הרי לך פגישה זו.

– איני מבינה, ומה אם ראה?

– עשה לי שערוריה כזו, שערוריה כזו… בפני כל העובדים… שכח שאיני עוד ילד קטן.

– אבל מה היא השערוריה? למה התכעס? הכעס וההתרגשות לגבי חולה כמותו הם סם־מות…

– חירף וגידף אותי. צרח שאני מביאו לידי פשיטת־רגל, שלא
ישלם אף זהוב בעד ה“טינופת” שלי שאני מרוקן את קופתו, ועוד דברי
שטות כאלה… אילו שמעת! וכל זאת באזני אנשים… היה בי רצון
לירוק.

והוא לא סיפר שאביו תפש אותו גם בשקר ששיקר לו תמול בבוקר.

– בנדיקט! יצאת מדעתך?

– אין אני תינוק ואיני רוצה שידברו עמי כך, המבינה
את? הזקנים הללו במקום לישב בבית, מכניסים את חטמם בכל דבר
ומוציאים את הבריות מן הדעת…

– בנדיקט! הרף! אל תעיז לדבר כך! איני רוצה לשמוע!
איני רוצה שתדבר כך על אבא, שמעת? ואני סבורה הייתי שאת הסוסים
והמרכבה לקחת בהסכמת אבא ושכבר שילמת.

– ואם לא שילמתי עדיין? אשלם! אני יודע את חשבונותי. איני חייב ליתן דין וחשבון לשום אדם.

– הן, הן. אתה יודע את חשבונותיך ואין אתה חייב ליתן
חשבון לשום אדם… – חזרה על דבריו בלעג מר – על זה אחר כך, בבית.
לא כאן המקום. אותם שם אינם צריכים לידע מה שנפל בינך ובין אבא. נלך,
הרי הם מחכים לנו.

משנתקרבו אצל החבורה כבר מצאו חלק מן הבקבוקים
שהביא וולפזון במזודתו ריקים או ריקים למחצה. הם היו צעירים בריאים
ועליזים, קיבותיהם ריקות ותאבונם גדול. אכלו ושתו מתוך שיחה רועשת וצוהלת. בפני בנדיקט לא נשתייר אף סימן מדכדוך נפשו. פתאום נזכר
וקרא:

– זיגמונד! ראיתי היום את לאפונר וביקשני למסור לך שצריך הוא לדבר עמך בענין אחד חשוב. מחר יבוא אצלנו להשתתף
במסיבת־התה, ורצונו להפגש עמך מחר.

וולפזון אף־על־פי שהתפעם בלבו מהדברים ששמע ואף
ערבו עליו מפני שנאמרו באזני חבריו, העמיד פנים של אדישות, ובמנוחה
שאל כמו על ענין של מה־בכך:

– ומה הוא הענין לא אמר לך?

– לא שאלתיו. ואילו שאלתיו מסופקני אם היה משיב.

ואנדה, שהיום היה זיגמונד חביב עליה ביותר, הביטה אליו
בגאוה פנימית. ואף הוא ראה את עצמו אותה שעה כאדם חשוב. הרבה שתה
והרבה התלוצץ. פתחו בכוס ברכה לחיי פולין המשוחררת. אחר־כך לחיי
חתן החגיגה בנדיקט ברגר, ולאחר מכן שתו איש לחיי חברו. זאיונטשיק
שידע שלא בקרוב תזדמן לו עוד סעודה כזו, אכל הרבה ובכונת־הלב.
דבושיק מיעט באכילה והרבה בשתיה: נפשו מרה עליו. וולפזון היחידי
התחרה עמו: הכריז שכנגד כוס אחת של דבושיק ישתה הוא שתים ונראה מי
הראשון יאמר די. הרגל זה להתערב ולהתחרות היה לו מתמיד ובכל דבר.
הפעם מתוך בטחונו באהבת ואנדה אליו, יכול היה להיות נדיב־לב כלפי
דבושיק ושתה לחיי השירה הפולנית ולחיי נציגה המזהיר היושב עתה
ביניהם. רבותי! – קרא – נדע להוקיר את השעה ההיסטורית הזו. פעם
ניכנס גם אנו לתוך תולדות הספרות הפולנית בזכותו של תפארת השירה
הפולנית השרויה בתוכנו… הביטו נא, רבותי, אל תפארת זו של השירה
היושבת שקועה בהרהורים ומתנפחת… סליחה! רצוני לומר נפוחה. הן! נפוחה כאשה הרה, מפני שאני רואה את המוזה מרחפת עליה בכנפיה, ומי
יודע איזה ולד תמליט האשה ההרה, כלומר המוזה… לא, כלומר השירה…
רצוני לומר, השירה… כלומר… אה, הפואסיה, הפואסיה. כלום אתם
יודעים מה זו פואסיה? שמחת חיינו היחידה הוא הבקבוק והפו־פו־פואסיה… הוא נעשה סנטימנטאלי ועוד הרבה פיטפט ולא
היה איכפת לו אם שומעים אותו או אין שומעים. פעם תפש את מבטה החד
של ואנדה ונתבלבל לרגע. ופתאום נתעורר שוב, כאילו מתוך רצון
מעורפל לתקן מה שקילקל:

– אח! פולין, פולין הקדושה… אח! חיים, חיים… כמה
אני אוהב את שניכם! חבל שאיני צייר. פצע לא מוגלד בלבי היא האמנות
הרחוקה ממני. אילו הייתי צייר – יודעים אתם את התמונה שהייתי מצייר?
שתי בחורות מתחרות בריצה… שתיהן נחמדות, כמובן, ושתיהן מתחרות בריצה… אלי הן רצות לנפול על צוארי. האחת סמל החיים בדמותה של
ואנדה שלנו, והשניה סמל הפואסיה הפולנית בדמותו של דבושיק… למה
אתם צוחקים, פרוזאיקים מתועבים? מה אתם מבינים בדברים כאלה? הפעם
אני מדבר מתוך כל לבי… את שתיהן אני אוהב אבל את החיים אני דוחה
מפני פולין… את פולין אני אוהב יותר.

– ואנדה! ואנדה! – קראו אליה החברים.

– תודה רבה, זיגמונד! – אמרה ואנדה – את מר דבושיק מעדיף אדוני עלי…

– רק סמל… רק סמל… אח! אנשי פרוזה אתם ואני, אללי
לי, איני מובן לכם. אין בני־האדם יורדים לסוף דעתי… תפשו שעה זו,
אומר אני לכם, ואחזו בה, אומר אני לכם… החמה השוקעת והיער הדומם…
והאילנות העמוסים פקעים שמתפרצים עד להתפקע… והעשב הרך המבצבץ מתוך הקרקע… מר זאיונטשיק! כל זאת אין אפילו בפאריס שלו… ראו
היאך הכל סביבנו פורץ לחיים… וואנדה, רבותי, ואנדה… כאן שתיקה,
אף מלה, רבותי!.. אבל תפח רוחכם, כמה כל זה יפה… החיים אני אומר
לכם, יפים עד למאד, תפח רוחם…

הכל התלוצצו ותיעתעו בחברם השתוי. הוא נראה להם חביב
בלהגו זה. אפילו זאיונטשיק מצא עוז בלבו לשטות בו, אבל
בזהירות, במקצת מן המקצת. רק שנים שתקו ולא הראו כל סימן של
בדיחות־הדעת: דבושיק וואנדה. מעיניה לא נעלמו פני דבושיק האפלים.
והיא ידעה על מה הוא רוגז. אף הוא חביב עליה. זה שנים הרבה הם רגילים
זה אל זה וקשורים זה בזה כחברים טובים (עוד משנות בית־הספר למוד
היה לבוא אל ביתם כמעט יום יום); אבל את וולפזון היא אוהבת יותר.
את וולפזון היא אוהבת “אהבה של אמת”… לאמיתו של דבר ערבים עליה
עגמת־נפשו וצערו של דבושיק, מפני שבגללה הוא עגום ומיצר כל כך;
היא מרחמת עליו, קשה לה לראותו משלח בה מבטי כמיהה. היום היא גם
רואה את עצמה אשמה כלפיו. כשעמדו לפני ביתם הלאנדו והכרכרה, וכל
אחד מהנוסעים עמד למצוא את המושב הרצוי לו, קפצה היא ברגע האחרון
וישבה בכרכרה שבה ישב כבר זיגמונד.

עמדה על רגליה והודיעה בקול רם שרצונה לטייל קצת. מי יתלווה, אליה?

– ברי שאני. – אמר זיגמונד.

– ברי שלא אתה, מר! רגליך אינן מאוששות ביותר, חביבי!
כולכם שתויים, רבותי! ראיתי שפאן דבושיק שתה פחות מכולכם. – ושיקרה – עמו אין סכנה. מר דבושיק, היסכים לעשות עמי טיול
קטן?

– ברצון. – השיב הלזה.

ושניהם פרשו מן החברה ויצאו בשביל צר סמוך אצל היער.
לא עברו בו כשלושים פסיעה, והשביל התעקל ופנה הצדה, אל מאחורי
היער. החבורה נעלמה מהם, רק קולותיהם עוד היו מגיעים אליהם. הרוח
היתה כאן חזקה יותר. ואנדה הסירה את מגבעתה רחבת התיתורת ותלתה אותה
בסרט על זרועה, כמות שנושאים סלסילה. קווצה אחת פרשה מרקתה
והתנופפה על מצחה. הוא הלך מאחריה והתבונן אל מתניה ואל ירכיה
המתנועעות דרך הילוכה, אל מחלפותיה החומות והעבות ששערות דקות מבצבצות מתוכן לכל ארכן כגון קצף אדמדם רווי אש השקיעה. הלכו
ושתקו.

– למה אתה שותק? – שאלה – למה אינך מדבר?

– ולמה את שותקת?

– אני? הנ… יותר מדי צחקתי כל הזמן והתעייפתי. זיגמונד יודע לפעמים להשתובב כנער קטן. הצחיקני מאד.

שוב שתיקה.

– וכי גמרת בלבך לשתוק בהחלט? – שוב תבעה ממנו.

עד שהספיק להשיב, הפכה אליו את פניה, הקווצה שקוית החמה השתפכה על מצחה כזהב אפל. בעיניה דלקו שביבים אדמדמים.

– מה לך? – שאלה – רואה אני בך שאי אתה מרוצה. ממה
אינך מרוצה? – ותוך כדי דיבורה חיבקה את זרועו והמשיכו את דרכם
להלן.

משהו התרכך בו ממגע זרועה. התעורר בו איזה חשק להתאונן לפניה:

– מעצמי איני מרוצה, ואנדה!

– כך דרכם של פייטנים. קשים הם להתרצות ומעצמם אינם מרוצים לעולם.

– שואל אני את עצמי מה אני עושה כאן, בין האנשים הללו?

הציצה בו בשאלה.

– סוף־סוף – המשיך – הרי כולם שם אנשים זרים לי, ואף אני זר להם.

– מאימתי זה? הרי אתם חברים זה הרבה שנים, עוד מבית־הספר.

– ואף־על־פי־כן זרים. מעולם לא הרגשתי בזאת כמו עכשיו.
הם שם עשירים, מפונקים וטוב להם. ואני מה? עני ואביון, אין לי
כלום.

היא צחקה.

– תמוהים לי דבריך. האמינה לי שאתה עשיר מהם. רכושך
גדול משלהם, הוא מנחיל לך כבוד ותהילה בחייך וגם לאחר מותך. ואותם
שאתה מתקנא בהם הריהם מתכבדים בכבודך. שמעת מה שדיבר וולפזון על
“השעה ההיסטורית”. אל תשגיח בזה שהוא שיכור; היין רק התיר את לשונו
ואמר מה שבלבו תמיד.

היא דיברה הפעם בלב תמים. אף היא בלבה החזיקה טובה
לעצמה שמשורר פולני מחזר עליה. והוא מה ערבו לאזניו הדברים, וביחוד
כשהם יוצאים מפי ואנדה! הוא שתק, כדי שלא להפסיקה. והיא
המשיכה:

– ושנית, כל המשוררים הם עניים. מובן מאליו שיש גם יוצאים מן הכלל. אבל הכלל הוא שיאה העניות למשורר.

הוא צחק.

– אל נא תצחק. כך הוא הדבר. הלא שמעת מה שאמר זיגמונד.
ברי לי שאת כל ממונו של אביו היה נותן בעד פרסום שמו כאמן,
כפייטן וכיוצא בזה.

– שוב זיגמונד ושוב זיגמונד! – קרא דבושיק בכעס – השם הזה האוזן תיבקע לשמעו… כבר יצא מאפי… אני מיעץ לך, ואנדה, לא
להזכיר את דבריו לעתים תכופות כל כך… הרי זה כבר נעשה באמת
מגוחך.

ואנדה הסמיקה משהו:

– שמא אתה מקנא?

שוב עלתה על לבו הלענה שהגה כל שעת הטיול:

– אם רצונך בכך, אגיד לך את האמת כולה… למה לי כל
הפילוסופיה! מי שארנקו מלא לו גם חכמה, לו גם חיים, לו הכל! מי
שארנקו מלא כל מה שיוצא מפיו לחכמה נחשבת לו, והריהו מעניין, משמח,
מצחיק, והוא ראוי לכך שיאהבוהו… ואילו האביון אותו מפטמים במחמאות, בתשבחות; בעונג מדקלמים את שירי האהבה שלו, אבל את האהבה,
את האהבה עצמה, לא! היא שייכת למי שיש בידו לשלם…

פתאום חלץ את זרועו מזרועה, ועמד כנגדה פנים אל
פנים. היא נבהלה; כל כך היו פניו נעוים וחיורים מכעס. שתי ידיו היו
מושפלות לאורך גופו ומקומצות לאגרופים מרעידים. בקול צרוד וחנוק צוח:

– רוקק אני, ואנדה, על התהילה ועל ה“נצח” שלך. לרוחות
כל אלה! אף אני רוצה לחיות, לאהוב ושיאהבו גם אותי… – ופתאום –
אני אוהב אותך, ואנדה!.. ואנדה! אני אוהב אותך…

היא נבעתה. הצליפה מבטים לצדדים:

– טסס! אל תצעק כך… שם שומעים…

– ישמעו להם, מה איכפת לי! ישמע כל העולם כולו! אני
אוהב אותך, ואת יודעת את זאת… כל הימים, כל השנים… מיום
שהכרתיך, כשהייתי עוד נער, ואת ילדה קטנטונת… אבל… – פתאום הנמיך
את קולו וסיים בלחש – הממון אינו אצלי, הוא אצל זיגמונד.

ואנדה נרתעה לאחור כאילו הכישה נחש. פניה הפכו תולע. בקושי מילמלה:

– מה אתה סח? מה המלים האלו… רומזות?..

השפיל את עיניו ושתק.

– כיצד אתה מעיז?.. אין לך בושה… שפלות כזו…

בעיניה הבריקו דמעות. הפכה חיש מהר את פניה ובפסיעות
מהירות הלכה בשביל חזרה אל המקום שבאו משם. דבושיק נזדקר בבת־ראש
ממקומו ורץ אחריה. התיצב כנגדה וחסם לה את הדרך:

– סלחי לי ואנדה! סלחי לי, ואנדה! לא ידעתי מה אני מפטפט… לא ידעתי נפשי…

– סטה מעלי! כלך לך! – גערה בו בקול קשה – תן לעבור!

– ואנדה! לא תלכי מכאן עד שלא תסלחי לי… ה, ואנדה…

צנח פתאום על ברכיו ותפש את שתי ידיה. היא נאבקה, ביקשה לחלצן, אך הוא היה חזק ממנה. הוא התחנן בקול בוכים:

– ואנדה! אני כה אומלל, כה אומלל… את תסלחי לי. את
מוכרחה לסלוח לי. הלא את טובה… איני יודע מה נעשה בי, איני שומע
מה אני סח… אני יוצא מדעתי… אני מבקש ממך… בעטי בי, רמסיני
ברגליך, ואומר לך תודה… סליחה, סליחה, ואנדה, בשם האם
הקדושה…

הוא בכה. וכשהוציאה סוף־סוף את ידיה מידיו, התחיל מנשק את שולי שמלתה.

ואנדה הרגישה שגרונה משתנק; שפתותיה התחילו מרעידות, והתיראה שמא תפרוץ בקול בכי. בקושי כבשה את עצמה.

– הרי מוטב, די! הרי יפה, די!.. – מילמלה – קומה, אבל
קומה נא… מוטב, מוטב… איני כועסת, שוטה שכמותך… ודאי שאני
סולחת…

עמד על רגליו. שניהם עמדו זה מול זה מתפעמים,
מתביישים. פתאום פרצה הנערה בצחוק, מתוך דמעות שלא נתיבשו עדיין:

– ראה מה עמידתנו מגוחכים ומה מראנו עלוב… כך אי
אפשר לנו לחזור. מהר ונקה לפחות את מכנסיך… – והיא בעצמה קינחה את
פניה בממחטתה – אדם משונה, היאך זה… אבל מוטב! לא נחזור על כל
הענין הזה. אתה יודע כמה ידידותך יקרה לי. אבל אל נא נשוב לדבר על
זאת. נהיה ידידים טובים כמו קודם. טוב? נלך, נטייל עוד קצת. וכי פני
אינן מסומקות ביותר?

הפסיעו יחד פסיעות אחדות בלא להוציא הגה מפיהם. היא
שמחה מאד משנשמעו מעבר ליער קריאות: “ואנדה! אהו!.. פאן דבושיק,
אהו!..” “אהו! אהו!” השיבה להם ואנדה, והם מיהרו לחזור.

החבורה כבר גמרה לשתות תה וחיכו להם.

– האויר משתנה ונעשה צונן. ואת במעיל קל יותר מדי, – דיבר בנדיקט אל אחותו בדאגה – מהרי לשתות את התה שלך. עלינו
להזדרז.

אותן העבים הקלות והלבנות שהיו מחייכות בתכלת השמים נעלמו כבר, ובמקומן פרו ורבו עננים אפורים שאינם מבשרים טובה. נשבה רוח צינה, והאנשים פרפו את מעיליהם עד הצואר. במהרה אספו את
הכלים. כל אחד נטל את מזודתו הריקה. נטויי־ראש ובצוארון זקוף הלכו
דמומים כנגד הרוח בפסיעות נחפזות אל הכפר. דמדומי בין־השמשות החשיכו פתאום. ואנדה הלכה במתכוון במתינות ופיגרה אחר
כולם.

הסוסים כבר עמדו רתומים כל אחד קפץ על המושב שנזדמן
לו, מי במרכבה ומי בכרכרה, בלא לבקש חשבונות רבים. “ואנדה,
ואנדה”, קראו כולם, “היכן ואנדה?” ואנדה יצאה לאטה מתוך האפלולית,
נתקרבה אצל אחיה ואמרה:

– לך, בנדיקט, ושב אתה במקומי בכרכרה, ואני אשב כאן. קר לי, ואני סבורה שהלאנדו תקדים לשוב.

אחיה הניח לה את מושבו. והיא ישבה אצל דבושיק. אבל כל
הדרך שתקה. על הפנים התחילו נושרות טפין זעירות. עמד דבושיק, פשט
את מעילו ופרש אותו על ראש שניהם; ישבו לחוצים ודחוקים זה אל זה
ואוחזים בשולי המעיל שלא יתבדרו.





פרק רביעי

ואנדה אחרה לישון. ומשניעורה לא הזדרזה לפקוח את
עיניה; היתה שכובה נים־ולא־נים כשנפשה כבושה עדיין בערפל השינה
וקולות מן החוץ ודמויות שבתוכה משמשים בערבוביה, מתמזגים
ומשלימים אלה את אלה. מעט מעט התמסמס ערפל זה כערפל שחרית בבוקר
אביב. ולאחר מכן, כשהמציאות כבשה את כולה ומאותם דמדומי־שינה לא
נשתייר שיור כלשהו, לא פקחה עדיין את עיניה. השתדלה להעלות בזכרונה
את החלום שחלמה ברוב ענין, בעתרת מעשים והתרגשות. אבל כל שאמצה את
זכרונה, לא העלתה בידה ולא כלום. ועם זאת כיון שניעורה, ניעור בה
גם רחש־לב משונה, סתום וחלוק, נעים ולא נעים, משמח ומעגים כאחד.
והיה דבר זה מפעם אותה כנבואת לב. ניבא לה לבה ליום זה הבא עליה
הרבה טובה. ואילו קול אחר בלבה, קול עמום, מקיש כזוג עטוף במוכין על
מעשה לא טוב שאירע בה. את הטובה זכרה מיד, ואילו את הרעה לא יכלה לזכור.
היום יום הולדתה. דלת חדר־משכבה היתה פתוחה משהו (מכאן שהסבתה כבר
הציצה אליה בחשאי) וריח מעשה אפיה נשתרבב ונמשך מחדר הבישול והגיע
לכאן: הסבתה כבר אופה לסעודת־הצהרים את עוגת התפוחים הטעימה
והמבושמת, כפי שהיא נוהגת שנה שנה לכבד בה יום זה המכובד מכל
הימים. הערב מסיבת־תה, יבואו חברים וחברות, יביאו מתנות… ואנדה
חייכה שלא מדעת אל הרגש הטוב שהיה מעמם בתוכה שהחיים טובים הם
ומתוקים. אבל אותו זוהיא קרבן האהבהג מעוטף מקיש לה ממעמקים שהיה בה מעשה שלא
כהוגן… הואיל ולא ידעה מהו, הסיחה את דעתה הימנו והתחילה מנחשת
ומחשבת מה המתנות שעתיד כל אחד להביא לה. שמא שכחה את מי להזמין. תמיד
במסיבות כאלה אין היא שלווה; לבה נוקפה שמא שכחה להזמין את מי
שהשתתפותו דוקא רצויה לה. ומשהלכה וחזרה בזכרונה על שמות כל הידידים
והמכרים, נתקלה בשמו של דבושיק. ומיד נזכרה בטיולם אמש בשביל ליד
היער ובדברים שנפלו ביניהם. הן, הרי זה היה לא נעים מאד! ואחר כך,
בלילה לפני שנתה, משהתפשטה את שמלותיה והתקינה את שערותיה לפני
המראה, חזרה על כל מה שהוא אמר לה ועל דבריה של עצמה, ונחוור לה שלא
התנהגה כשורה. יותר מדי נבהלה לסלוח לו לאותו בחור. שם ביער,
כמדומה, לא עמדה על כל גודל העלבון שהוא עלב בה. שוב ושוב חזרה
על דבריו, וחמתה לא שככה. הדברים שאמרה לו אמש אינם מעלים ואינם
מורידים; הענין לא חוסל עדיין. אדרבא, יבוא הערב והיא תלמדו לקח
כיצד מדברים עם ואנדה; הערב עתיד הוא להרגיש שעלבונות כאלה אין
נסלחים על נקלה… היאך התחצף לומר לה שהיא אוהבת את זיגמונד בעד כסף;
מה טוב שאחרים לא שמעו את זאת. אבל בסליחה המהירה יש יותר מן השפלות.
מה יחשוב עליה דבושיק בלבו? כמעט שעמדה לבכות מכעס על עצמה. היא
תראה לו, הערב תראה לו מי היא, כיצד חייבים לנהוג בה דרך־ארץ… אבל
הערב עוד רחוק, ועד שלא תתקן את המעוות שעיותה, לא תוכל לראות פני
איש, כמדומה לה. יום תמים עליה להמתין לאותו עז־פנים, לאותו
מנוול… החליטה לשהות על מיטתה זמן מרובה כדי לקצר עליה את היום.
פתאום נצנצה בה מחשבה: שמא תכתוב לו? היא אינה רוצה כלל לראותו.
במכתב תיטיב להביע לו את כל התמרמרותה משתוכל לעשות זאת בעל־פה.
בזה תנתק את הקשרים עמו. הוא יתבייש לספר, והיא הרי בודאי לא
תספר. וכך ישתקע הדבר.

הדלת נפתחה בזהירות מעט מעט, ותחילה נכנס בפתח ראש של
זקנה מכוסה שביס לבן עד לעינים ואחר כך נכנסה הזקנה משולהבת פנים
וחגורה סינר רחב. בידיה מגש עם פת־שחרית, שהכלים פוזזים עליו מחמת
ידיה המרעידות.

– כבר פקחת את עיניך? בוקר טוב לך צפורי! – אמרה האשה בקול צרוד קצת שיצא מפה חסר־שינים ומתיז.

– סבתה! בוקר טוב. מה השעה?

– אל תשאלי. כבר נכנסת לעיצומו של היום. מהרי ואכלי,
צפורי, ואחר תתלבשי ותכנסי אצל אבא. הוא כבר שאל עליך כמה
פעמים.

– מה שלומו?

– ברוך השם, לא רע, כנראה. הוא כבר הספיק להתפלל, לאכול, ועכשיו הוא יושב וממתין לך.

נזכרה ואנדה בדברים שנפלו אמש בין אביה ובין אחיה,
והחליטה להטיל שלום ביניהם; תפייס את אבא ותנזוף בבנדיקט. מה שלא
יכלה לעשות אמש, בפני אנשים זרים, תעשה היום. בנדיקט אינו עדין
ואינו מבין שאבא זקן וחולה ומן החובה לרתות עליו, לא למתוח כנגדו
את מידת הדין. ובכלל, הרי אבא הוא אבא…

– בבקשה ממך, סבתה, לקפל את הוילון. מה בחוץ?

הזקנה העמידה על טרסקל קטן שלפני המיטה את המגש, ואחר
כך ניגשה אל החלון ומשכה בפתיל. הוילון נתקפל ואל החדר נשתפך אור
עמום של יום מעונן.

– מה זאת? הרי אמש היה כל היום מזג אויר כה נהדר. – תמהה הנערה בקול נעצב כאילו מישהו רימה אותה.

– אמש! מה שהיה אמש אינו עוד. והיום גשם ורוח.

– שערוריה!

– שערוריה גדולה מזו היא שבתולה כמותך מתגוללת על מיטתה עד שעה מאוחרת. אכלי כבר, אכלי. הקהוה יצטנן.

הקהוה היה מהביל וריחני. על פינכת זכוכית היו מונחים
כעכים זעירים ומיני תרגימא אפויים בצורות שונות: כוכבים,
משולשים, טבעות. כולם חמים, מריחים ואבקת סוכר נוצצת עליהם כעין
החנמל.

– מה זאת, סבתה? כלום הספקת כבר לאפות את כל הדברים הללו?

– אף העוגה לסעודת הצהרים עומדת אצלי כבר אפויה. עלתה
יפה מאד. לואי שמזלך יעלה כך יפה, רבונו־של־עולם… היא תפחה ועלתה
כמו הר. איזה מזל־ברכה שרוי בה.

– סבתה… הוי, סבתה, כמה הם טובים הכעכים הללו!
תענוג ממש… מתפוררים ומתמוגגים בין השינים. תודה לך, סבתה! –
הקריבה אל חטמה – ואיזה ריח!

מינה־לאה הזקנה דיברה אידית־ליטאית, וואנדה – בקושי
דיברה אידית־פולנית. אבל חילוק זה במבטאים לא היה מעכב שיבינו זו
את זו. לאחר שאמה של ואנדה מתה זמן מועט לאחרי לדתה אותה, נשתיירה היא,
אמה של המנוחה, בבית לגדל את שני היתומים, עד שישא ברגר אשה שניה.
אבל הוא היה שרוי כל ימיו באלמנותו, חותנתו נזדקנה מאד והילדים
בינתים גדלו ונתבגרו, ואף־על־פי־כן לא הניחה מינה־לאה את תפיסת־הבית
מידה. הנכדים קשורים בה מאד. בחיוך של ריתוי מקבלים הם את מרותה,
נשמעים לה כמו בקטנותם ונזהרים מלהקניטה.

– יטעם לך, יבושם לך. – השיבה לה הזקנה – ברוך השם,
כבר בת תשע־עשרה ועדיין לקקנית ושוטה כתינוקת. הזדרזי ואכלי,
צפורי, הרי אבא מחכה.

– אמש התרוצץ בעיר, היה בליובטשי. למה נתת לו לצאת מן הבית?

– למה נתתי לו? וכי ילד קטן הוא שישמע בקולי? ואת,
בתולה זקנה, היכן התרוצצת את עם בחורים כל היום? מוטב שתהיי
יושבת יותר בבית ומשגחת על אביך.

– סבתה! ואת כשהיית צעירה כמותי לא היית מתרוצצת עם בחורים?

– תוף! איזו שטויות את מעלה על דעתך. להתרוצץ עם
בחורים! הי־הי־הי, בגילך כבר הייתי נשואה ואם לילדי הראשון, לשלמה
ע"ה. בחורים, מהנ… מי זה העיז בימינו להסתכל בבחורים?

– סבתה! ואת בעלך, את הסבא, אהבת?

– כלום ידעתי? כלום שאלו אותי? בתחילה הייתי מתיראה
מפניו. הוא היה הרבה גדול ממני. אבל אחר כך, עם הימים, התרגלתי.
מתרגלים… כמו כל אשה. שטות אינה משתכחת – והיא צחקה בפיה חסר
השינים – זכורתני כשהייתי עדיין פנויה, היה אוכל אצלנו “ימים”
בחור אחד, בחור־ישיבה. הייתי אז עז קטנה. מה דעה היתה בי? מה בינה
היתה בי? אבל זוכרתני שהיה לי עונג להגיש לו את האוכל. להכנס עמו
בשיחה, חס ושלום! וכי עלה זה על הדעת? הייתי מעמידה את הצלחת על השולחן
ומתמלטת מיד מן החדר. רק בעד הסדק שבין הדלת והמזוזה הייתי מציצה בו
כל הזמן שהיה יושב ואוכל. ופעם היה מעשה, מעשה רע. כדאי שתשמעי
זאת… פעם היה מעשה והתקרבתי אצלו עם צלחת מלאה מרק־גריסין רותח.
פתאום, מעשה שטן, הפך את פניו אלי ופנה אלי בדברים, שאל איזו שאלה
של בטלה. נתבלבלתי ונתרעדתי כל כך, שהצלחת נשמטה מידי והמרק הרותח
נשתפך עליו. הוא התחיל מצווח, ואני נתפלטתי מן הבית. מאז שוב לא זכה
לראותי… כך, כך, בתי! לא כמו בימינו… מהרי ואכלי, עצלנית! כל
השטויות הללו, כמו אהבה וכיוצא בה, באות מן הבטלה ומן ה“ביכלעך”2. כשמתהפכים מצד אל צד על המיטה, במה מהרהרים? מסתבר, בכל מיני שטויות. תוף!

– אי, סבתה, סבתה! מה אעשה ואני חוששת שגם לאחר שאקום מעל מיטתי אהיה עוד מהרהרת בשטויות הללו.

– הוי, אילמלי הייתי אמא שלך…

– מה היית עושה?

– במגלב הייתי מגרשת מתוכך את השטויות הללו. מלקות היא התרופה היחידה נגד אהבות והדומה להן.

– מלקות? ח־ח־ח… מלקות, ח־ח־ח־…

ואנדה נפלה פרקדן מרוב צחוקה, שהדביק אפילו את
מינה־לאה, ועל פניה הפציעה בת־צחוק. וכדי להעלימה התחילה
רוטנת:

– אומרים לה שאבא מחכה לה, והיא לא כלום! צוחקת לה… אי־אי, כיבוד־אב בימינו מה שויו?

שמעה זאת ואנדה ובבת־ראש קפצה מעל מיטתה, התרחצה והסתרקה
בעלמות, התעטפה בעטיפת־בוקר שלה ונכנסה אל אביה רעננה, זריזה
ועליזה.

– בוקר טוב עליך, אבא!

הוא ישב כדרכו בכורסתו נגד החלון, עטוף בסודריו המצויצים עם הריבועים המגוונים.

– בוקר טוב, בתי! אני מברכך ביום הולדתך. יברכך אלוהים בהצלחה ובכל טוב.

הנערה התקרבה אצלו ונשקה לו כדרכה בכל בוקר. ואילו היום, שלא כדרכו, גיפף אותה ונשק לה בשתי לחייה.

הסתכלה בפניו שהיו כמושים, עם שקיקים תחת עיניו העכורות והעגומות.

– רואה אני, אבא שהלילה לא ישנת דיך. או שמא הלב?..

– לא אדרבא. שום מיחוש, חלילה.

– אמש עשית שעות מחוץ לבית. התנועה אסורה עליך, ואתה מתנהג כתינוק…

– מה אעשה, בתי, והענינים היו תכופים, ומי שיסייע אין לי.

– וגם בבית־החרושת היית.

– הן. גם שם הייתי.

– והיתה לך שם שיחה עם בנדיקט, והתרגזת.

– אה, את כבר יודעת. הן, לא מעט התרגזתי.

– אבל אתה שוכח, אבא, שבנדיקט אינו ילד קטן.

– הוא גרוע מילד קטן, אומר אני לך. אדם בלא כל אחריות.

– אח! אתה מתחיל שוב מתרגז. אם כך לא אוכל להמשיך. אבל
אני רוצה לדבר עמך ואתה מוכרח לשמוע אותי בשקט, לא כן, אבא? – והיא
עלתה וישבה על יד־הכורסה, חיבקה את ערפו ביד אחת, ובשניה החליקה את
קרחתו והשתדלה לסדר את שערותיו. – בנדיקט קנה את הסוסים. מצדו לא נאה
היה שלא שאל את פיך. ברי. ואפשר שהיה בדעתו לשאלך, ושכח. אבל בשביל
סכום כזה…

היא בעצם לא ידעה כמה שילם אחיה בעד המיקח שלו. הזקן הפסיקה ברוגז:

– “סכום כזה” אומרת את? היודעת את כמה שילם? מאתים
ושמונים רובל אינם “סכום כזה”, וביחוד בשבילי כעת. ובמה ישלם?

הייתי רוצה לידע את זאת.

– הוא לקח והוא ישלם. ידאג הוא.

– מילא, אני יודע מה פירוש הדבר: הוא ישלם…
מילא, אם את אינך יודעת אין תימה, אבל הוא חייב לידע שהקופה ריקה.
היודעת את פירושן של המלים “קופה ריקה”? פשוטן כמשמען. וטוב
שפתחת בשיחה זו. אין את עוד ילדה קטנה, ומחובתי לגלות היכן אנו
עומדים. אנו עומדים לפני פשיטת־רגל גמורה. פשוטה כמשמעה.

– אוה, אבא!.. למה הדיבורים הללו? אתה רגיל לחזור עליהם יום יום בכל הזדמנות: פשיטת־רגל, פשיטת־רגל…

– שמעי, יקירתי! האמיני לי, אין זה דיבור בעלמא, סתם איום.

– והבאנקים, יקירי? – שאלה בשפה רפה, לא בטוחה שאינה
אומרת דבר שבשטות, – מפני מה אי אתה רוצה ללוות שם איזה סכום גדול
על מנת לסלק את כל חובותיך?

אביה הסתכל בה מלמטה ולמעלה, ובחיוך עצוב.

– תינוקת… תינוקת…

רגע שתק, ואחר אמר:

– שבי כאן, על כסא, כדי שיהא לי נוח לדבר עמך ולהסביר לך.

– לא אבא! אני אוהבת להיות ישובה כך, על גבי יד הכורסה.

– אבל הפעם לא. הדברים שאני רוצה להשמיעך הם יותר מדי
חשובים. טלי כסא והסמיכי אותו לכאן מנגדי, כך… ועכשיו שמעי. הייתי
תמול בבאנקים, הייתי אצל ידידנו וולפזון. סברתי שממנו אבנה. הכלל,
לא יצא כלום. משך בכתפים, השתתף בצערי, השיאני עצות של בטלה ו…
ויצאתי בידים ריקות. אמש, מכיון שרוח לי, לא יכולתי לישב בשלוה,
עמדתי ונסעתי לליובטשי לראות בעצמי מה שם. אל תשאליני מה מצאתי שם. אבל
בשכר זה מצאתי בחצר מרכבה מצוחצחת ושלושה סוסים לתפארה… אם לבי
לא נתפלץ בי בו במקום, אין זה אלא נס מן השמים. עכשיו את יודעת כבר
אם אני יודע מה שאני מדבר או שאני זקן שאין דעתו צלולה עליו ומדבר
דברי הבלות. לי לעצמי איני דואג. כמה נגזר עלי לחיות עוד! ואילו
אתם, לכם איני משאיר אלא תרמיל… סלחי לי, ואנדה! לא את זאת הייתי צריך
להכין לך ליום הולדתך…

הפעם הרגישה ואנדה שמה ששמעה מפי אביה יש בו כדי
להבעית, ועם זאת אמר לה לבה שעדיין אין מצבם לאחר יאוש ויש לו תקנה. אבל
לא ידעה בבירור תקנה זו מהי.

– אל תדאג, אבא! – אמרה רק בכדי להפיג את צער יאושו –
משיראה בנדיקט שהמצב דחוק ביותר – יבקש וימצא תחבולה לצאת מן
המיצר. ואף אני אעבוד, אתן שיעורי־הוראה בנגינה, בפולנית; מכרים
יש לי הרבה ולא יחסרו לי תלמידים. אין דבר! למחיתנו אשתכר…

– את? – שאל האב, וניפח אותה בידו: דברי בטלה…

עמדה מעל הכסא להגביה את הסודר שנשמט מעל ברכיו, ועם
שהיא שחוחה ומשתדלת לעטוף בו שוב את רגליו, נשרו דמעות מעיניה.
מיהרה להוציא את ממחטתה הקטנה ולנגב בה את עיניה בחשאי, שאבא לא
יראה.

– אילו הייתי צעיר, – המשיך האב – לא הייתי בדאגה יתרה.
הייתי מנסה הא ודא. ואילו עכשיו שזקן וחולה אני, קשה לי לצאת מן העולם עם
המחשבה שכך אני עוזב אתכם. וביחוד אותך בלא כל משען בחיים,
בחוסר כל…

היא קפצה וישבה שוב על היד של הכורסה, שוב גיפפה את
עורף אביה, ובידה השניה היתה מוחה מפעם לפעם את הדמעות שמתגלגלות
מעיניה, או נושכת את שפתה כדי שלא יפרוץ בכיה.

דקות מספר נמשכה ביניהם השתיקה.

במוחה של ואנדה ניצנצו תכניות, מהן ילדותיות ומהן
שיש בהן ממש. מפני מה לא תבקש מזיגמונד הלואה? הוא לא יסרב לה. תדבר
גם עם בנדיקט שימכור את הלאנדו ואת הסוסים, תשפיע עליו שיאמץ את
כוחו, יתגבר על חולשותיו ופזרנותו, יצמצם את הוצאותיו, יכנס
בעביו של העסק ושוב יתקנו וישבחו. עוד הערב תמצא שעת כושר לדבר
עם זיגמונד, ואפשר מאד שעוד מחר תוכל להניח על ברכי אביה את הסכום
שהוא צריך בכדי לעיין את עסקיו. כולה כבר התלהטה מסיכוייה לשמח את
נפש אביה העגומה. פתאום שמעה את קול אביה:

– ואנדה! וולפזון הצעיר… הרי הוא מבקרכם עדיין?

הנערה הרעידה כולה: כאילו קרא אביה את צפונות מחשבותיה.

– הן, אבא! – החזירה – הוא בא לכאן כמעט יום יום.

– והוא… מצא חן בעיניך? אל תתביישי. הרי ממני אין את מסתירה כלום.

– מהנ… הן… מפני מה לא ימצא חן בעיני? הגון הוא וטוב לב. הרי אנו חברים לא מתמול.

– הוא בא לכאן יום יום, אומרת את? אל מי בעצם הוא בא, אליך או אל בנדיקט?

היא לא הזדרזה להשיב. השאלות באו עליה כה פתאום, שנטרפו מחשבותיה.

– אמרי לי את האמת, ואנדה! אל תעלימי ממני…

– אין לי מה להעלים ממך, אבא! פעמים הוא בא אלי
ופעמים אל בנדקיט. אל שנינו הוא בא. אבל איני מבינה, למה אתה
שואל?..

–פשוט, אומר לך את האמת. בענין זה הייתי רוצה להשיח
עמך. יש לנו עוגן הצלה אחד, והוא בידי וולפזון. כלומר… אם רוצה
את… בידיך את. הינשאי לזיגמונד, ואנו ניצלנו. אז אפשר מאד שאביו
יכנס כשותף בבית־החרושת שלנו, ואנו שוב נעלה מעלה מעלה. אם גם את
מוצאת חן בעיניו, כפי שאני משער, שאלת הנדוניה לא תעמוד
לפניו…

ואנדה נזדקרה ממקומה. כמעט נפלה ממנו. מלכתחילה לא היו
דברי אביה סבורים עליה. פתאום נתחוורו לה והטילו בה עלבון צורב.
פניה היו לבנים, כשעמדה לפני אביה מרעידה כולה ולא היה בכוחה
להוציא הגה מפיה. מתוך גרון משונק פרצו בקושי מלים:

– אבא!.. מה אתה מציע לפני? ש… ש… אמכור את עצמי?

הזקן משראה את לבנות פניה נבעת יותר משנבהלה היא מדבריו:

– מה את סחה, ילדתי? מה את סחה? כלום אני… מה אני…
רק סבור הייתי… אוהבים אתם זה את זה, אם כן טבע הדברים מחייב… הרי
אנו הזקנים לא כמחשבותיכם מחשבותינו. אבל איני כופה אותך, חלילה.
אינך רוצה? אין צורך… – מילמל הזקן דברי התנצלות שלא נכנסו אל
לבה.

היא לא שמעה את דבריו. התרוצצה בחדר עם שהיא ממעכת
באגרופה, מושכת וקורעת את ממחטת הבאטיסט הקטנה שלה, שעדיין רטובה
היתה מדמעותיה הקודמות, תוך כדי התרוצצותה צווחה, בלא שהשמיעה יפה
לעצמה את דבריה:

– לשפלות כזו עדיין לא הגעתי. אין אהבה נקנית בכסף. דע
לך, אבא אחת ולתמיד: בעד איזה בית־חרושת שהוא, בעד אילו שטרי־חוב
לא אינשא אפילו למלאך מן השמים! אני מבקשת ממך, אל תדאג לי כל כך. אני
מוחלת על דאגותיך אלו… בדאגותיך לי עלול אתה לעשות אותי שפלה
בעיני עצמי. אלי! אלי! אם אבי שלי יכול לבוא אלי בהצעות כאלה, איך
אתרעם על אחרים? כולם, כולם אותו דבר… אל אלוהים! מה רע מצאו בי
הבריות שחושדים בי שאני מסוגלה לזאת? לא! לא! לא!.. אהיה נשכרת
לשפחה בבתי זרים, לא אירתע מכל עבודה קשה ובזויה, אבל את זאת, את
זאת… לא אעשה… לא, אבא, לא! לא אעשה…

שוב לא התביישה לבכות. בכתה בקול, צעקה את דבריה
מתוך יבבות, ולא שמעה את דברי הריצוי והשידול של אביה, שלבו היה טרוף
עליו ולא מצא דברים שיהיו מתישבים על דעתה. ניסה לדבר על אהבתה
לזיגמונד. ואנדה ניתרה ממקומה כאילו הכישה נחש:

– לא! איני אוהבת אותו… אני, אני שונאת אותו!
מכבר אני שונאת אותו! לא אראנו עוד! הוא לא יעיז לדרוך על מפתן
ביתנו… נמאסו עלי כל הדיבורים והרמזים על ממונו… אני אראה לכם
לכולכם שיש בי רגש הכבוד, ושאני יורקת על עשרו…

ופרצה מן החדר.

נכנסה אל חדרה, התנפלה על הספה, כבשה פניה בכר
ובכתה. זמן מרובה בכתה, מפני שראתה את עצמה אומללה, אומללה מכל אדם.
שעה יצאה ושעה באה, הדמעות כבר נתיבשו. עם השעות שעברו פגה מעט מעט
גם מרירות עלבונה, והיא היתה עדיין שכובה בלא להזיז פניה מן הכר.
הסבתה נכנסה אצלה פעמים אחדות, שאלה ודיברה דברי כיבושין ודברי
פיוסין ולא נענתה. ואחר שמעה את קול הסבתה מדברת עם מי שהוא
בהתמרמרות ודאגה. אחר נכנס אחיה אצלה ושאל מה לה. והיא כאילמת לא פצתה
פה. לאחר מכן הגיע אל אזניה מחדר־האוכל קשקושם של כלים: עורכים שם את
השולחן. ריח תבשילים הגיע אליה. והיא היתה רעבה. חיכתה שהסבתה תכניס לה
משהו לאכול, ואפשר חלק מעוגת־התפוחים שנאפתה לכבוד יום־הולדתה.
ובאמת, הסבתה באה, אבל בידים ריקניות. רק שאלה:

– כמה זמן תהיי שכובה כך על בטנך? אם חולה את, הרי
צריכים לקרוא לרופא; ואם חלילה, מיחוש במעים, הרי יש שמן־קיק… ואם
סתם שגעון, כמה זמן עומד אדם בשגעונו? האוכל מצטנן…

ואנדה לא השיבה לה כלום. אבל בלבה הלך וגדל כעסה
עליה: כמה היא טיפשה! כלום אינה יודעת שמן הבוקר לא בא אוכל אל
פיה? במקום להביא לה משהו, באה לספר לה מעשיות שהאוכל
מצטנן…

– והעוגה שלך מה תהא עליה? – שאלה הזקנה – כדאי היה להשכים בבוקר ולאפות עוגות בשביל מטורפות כמותה…

הפעם לא שלטה עוד ואנדה ברוחה, וקראה מתוך הכר:

– באבישי! גאי אין לוז מיך צי ריה (סבתה! לכי לך והניחות לי).

– צי ריה, צי ריה, צי ריה – חזרה הזקנה על דבריה – לך
והתעסק עם אנשים שאין יודעים אפילו לדבר כהלכה! מוטב, אניחך “צי ריה”.
– יצאה ושקפה את הדלת ברעש.

ואנדה לא יכלה לא לחייך בינה לבין עצמה על שהסבתה הניחה
את חמתה במבטא האידי־פולני שלה. גמרה בדעתה שלא תעמוד ממשכבה ולא תצא
מחדרה אף בערב לכשיתכנסו האורחים. עכשיו לא איכפת לה כלום. אדרבה,
אילו חלתה, היתה דעתה מתקררת עליה. למען ידעו וירגישו שם כולם… מי
הם “כולם שם”, לא היה מוחור לה לעצמה, אבל ברור היה לה שהיא אוהבת,
ואין הבריות מבינים לרגשותיה. עד עכשיו לא עלה על דעתה שאהבתה לזיגמונד
מציינת אותה משהו. ואילו עכשיו נתעלתה בעיני עצמה בזכות יסורי
אהבתה. היא קרבן האהבה!… בכל הרומאנים הגיבורות האוהבות סובלות,
מורידות דמעות. והנה אף היא גיבורה של רומאן. האנשים שבמחיצתה הם
שפלים ואטומים, בעלי חשבונות נמוכים ואגואיסטיים. האנשים הללו מטמאים את הרגש הקדוש ביותר שבלבם בחששותיהם ובחשבונותיהם
הפעוטים והשפלים. אינם יודעים מה זו אהבה טהורה וחוצצים בינה ובין
אהובה. היאך תוכל לילך אחריו לקול קשקוש של מטבעות, בלוית
חשבונות של שטרות ועסקים? אה, אילו היו ליהודים בתי־נזירות, היתה
פורשת מן העולם, לובשת הינומה של נזיר, מתוך רגש של אכזבה ושל אהבה
פצועה… ועכשיו הואיל ובת־ישראל אינה משימה עצמה נזירה, הרי עליה
למצוא דרך אחרת. היא תמסור את עצמה, את כולה, לפולין, לתנועת התחיה
הלאומית; לא תירתע מפני מעשים נועזים, מפני בתי־כלא,
סיביר…

כך היתה שכובה כל היום, צופה ורואה את חייה לעתיד
לבוא מתוארים לפניה לכל פרטיהם ודקדוקיהם, עם כליל יסורים בראשה,
עד ששכחה את רעבונה ולא הרגישה שכבר החשיך היום. לבסוף חטפתה
שנה.





פרק חמישי

ואנדה ניעורה לקול בנדיקט שפרץ אל החדר ברוגז גדול:

– הרי לך מעשה נאה! בושה וחרפה!… עוד מעט יתחילו
מתכנסים האורחים, ומה אומר להם? שערוריה שכזו. אני אתמלט מן הבית.
כן, את זאת אעשה. תקבל הסבתה את פני האורחים… אבל למחרת, תדעי לך,
לא תוכלי עוד להיראות בחוץ. ואף אני אצטרך להסתתר מבושה. שכן מה
יאמרו הבריות?

עמד ושתק רגע. משראה שואנדה אינה זעה, ניסה לתקפה מצד אחר:

– מי יודע היאך עתיד מעשה כזה להשפיע על אבא המסכן.
הרי בלעדי זאת הוא מדוכא כל כך. והנה שערוריה זאת תקצץ את
ימיו.

לשמע הדברים האלה, התחיל פתאום רוחש בלב הנערה רגש של
רחמים וחרטה. יותר מדי קשה ואכזריה היתה הבוקר כלפי אביה. מימיו לא
שמע אותה המסכן מדברת אליו כך. סוף־סוף הלא כונתו היתה טובה. לא
להעליבה התכוון, ולא אמר מה שאמר אלא מפני שרע לו מאד. ולמה זה התנפלה
עליו כחיה רעה?

– מוטב, מוטב! צא מכאן ואני אתלבש.

בנדיקט יצא. ואנדה עמדה, הדליקה נר והתחילה מתרחצת
ומתלבשת. זמן־מה נמלכה עם דעתה איזו שמלה עליה ללבוש. החליטה ללבוש
את שמלת האבל שלה. ואנדה היתה מן הראשונות שיצאו יום אחד אל חוצות
וארשה לבושות באבלות על פולין השדודה ועל גיבוריה שנפלו חללים
בידי הצבא הרוסי. שמלות שחורות אלו עשו פומבי גדול לרעיון המרד. עוברים ושבים היו מפגינים לכבודן. לא יצאו ימים מרובים
והשמלות השחורות נתרבו ונעשו לדבר שבאפנה. ביותר דבקו בנות ישראל באפנה זו. ואף עכשיו לאחר ששמלת אבל אינה עשויה עוד לתוות
את העין, ואנדה כשהיא יוצאת לבושה אבלות הכל סוכין בה מחמת
חיבת־העין, ומכרים משבחים את הדרת־הפנים ששמלתה זו משוה לה.

זמן מרובה עמדה לפני המראה. ואף לאחר שנתרחצה, נשתיירו
בהן, כמדומה לה, כתמי דמעות, שהיו מבצבצים גם מבעד לשכבה דקה
שבדקה של פודרה. את מחלפותיה שעליהן היתה גאותה, קלעה לסלסילה קטנה
על ערפה. השיראים השחורים של שמלתה עם עיטורי הקטיפה השחורה ועם אמרת
התחרים הצרה הדגישו ביותר את חורירותה. הסתכלה, קודם ליציאתה מן
החדר, בפעם האחרונה במראה, ונחה דעתה מעצמה. כיבתה את הנר
ובפסיעות מתונות יצאה אל האורחים שהתחילו מתכנסים בטרקלין. בפתח הטרקלין עמדה. בבת־אחת נגלתה לכולם, ובלב כולם חלף אותו רגש: כמה
היא נהדרה!.. גבוהית וזקופה, עוד הגדילה שמלתה עם השובל את שיעור
קומתה. היה משהו מן הגאון ומן ההדר בעמידתה הזקופה, בראשה הנאה תחת
שפע השערות הערמוניות, המתגבה במקצת מתוך רגש של חשיבות. חייכה
כלפי האורחים חיוך כבוש ועגום. היו כאן ידידים, חברים וחברות לעבודה הלאומית המרדנית של פולין, כמו הד“ר אסתרין והד”ר פונר;
רובם משותפים לה ולאחיה. ביניהם היו גם פולנים אחדים, שבנערותם
היו יושבים על ספסל אחד בבית־הספר. אמת, בבית־הספר לא היה כל
מגע־ומשא בין התלמידים הפולנים ובין התלמידים היהודים; מתוך
גאוותנות של בוז היו אותם הראשונים מתבדלים מן הללו. ואילו משהתחילו הפולנים בימי המרד מתקרבים אל האוכלוסיה היהודית, נזכרו
כמה מן הצעירים הפולנים באותם מן היהודים שהיו בשעתם לומדים עמהם
יחד בבית־ספר אחד, ועל־פי צו השעה התחילו מתקרבים אף הם אליהם.

הכל הקיפוה בברכות ובתרועות שמחה, לחצו את ידה, דיברו אליה דברים טובים בחיבה. פני כולם היו מסבירות, ואילו מעל
פניה שלה לא נסתלק חיוכה העגום והכבוש. ניענעה לכל אחד ראש, מילמלה
משהו, אבל לא שמעה בבירור את כל הדברים שהשמיעו באזניה ולא הבחינה
יפה את פני העומדים סביבה. על גבי הכותל מנגד לכניסה היה פרוש דגל
פולני משיראים לבנים, ועליו רקום סמל המרד: לב, עוגן וחרמש. הרי זו
מתנה שקיבלה בשנה שעברה ליום הולדתה מוולפזון. הערב קישט בו
בנדיקט את הכותל על דעת עצמו כדי לגרום לאחותו קורת־רוח. ואנדה
תלתה עיניה בדגל ועצבות נקשרה אל לבה. דרך הפתח הפתוח אל חדר האוכל
נשמע קשקוש של כוסות וצלחות… שם כבר ערכו את השולחן. וכאן היו
עומדים עדיין וממתינים. זיגמונד וולפזון עדיין לא בא. ובנדיקט,
שהיה חובב מאד את זיגמונד וידע גם את אהבתו של זה אל אחותו, לא רצה
לפתוח את החגיגה בלעדיו. מרגע לרגע היה מעיף את עיניו אל הדלת מתוך דאגה
וקוצר־רוח. הנאספים עמדו קבוצות קבוצות, הפולנים לחוד והיהודים לחוד, ושוחחו. מזמן לזמן היו מתקרבים אצל הפולנים גם יהודים
ונכנסים עמהם בשיחה מתוך חיוכים של אדיבות יתירה. והפולנים אף הם
היו משיבים בחיוכי נימוס ואדיבות. אבל מורגש היה בכל עמדתם,
בגינוניהם ונעימת קולם, משהו מן ההסתייגות, מן ההתגבהות הכבושה
ומן ההשתפלות שבחסד.

פולני אחד, פקיד במנהלת־העיר, בעל חוטם אדמדם ועינים
קטנות ודומעות, פנה אל צעיר פולני לבוש מדי קצין בצבא הרוסי ושאל
בלחש אבל בנעימה טראגית מאד: “שמא יוכל אדוני הקצין להסביר לי מפני
מה אנו יושבים כך וממתינים? למה ממתינים?” הוא לא סעד בביתו פת
ערבית והיה רעב מאד… הקצין, שרק לפני זמן קצר עלה בדרגה, ועדיין לא היה
רגיל לצוארונו הגבוה מאד והקשה מאד שגרד את צוארו והכאיב מתחת
לסנטרו, טילטל את ראשו ימינה ושמאלה כמבקש להחלץ ממחנק, ואמר כלפי
התקרה: “ראשית, הלא אין אנו יושבים כאן אלא עומדים – נקודה אל”ף;
ושנית, סדר יהודי כאן וידנו קצרה להושיע. נזדיין בסבלנות נוצרית
ונחכה, נחכה ונסבול עד הסוף"… לא הרחק מהם היתה ישובה בתוך
כורסה פולניה זקנה מצומקת, גבוהית כתורן ובפניה הפעוטים ובחטמה הארוך דומה לחסידה, מי שהיתה מורה לצרפתית בבית־הספר שבו
למדה ואנדה; היא היתה משיחה בלחש עם חברתה שישבה על ידה, הרבה צעירה
ממנה אבל כבר צמל, שלא העבירה כל הזמן את המונוקל מעל עיניה
הנשואות אל הקצין: “צריכים אנו להודות: יתר מדי פולנים נתאספו
הפעם בבית הזה…” אמרה החסידה. הצמל השיבה: "אנו בכלל עוברים כל
גבול. אומרים לנו “אחוה”, ומיד הכל רצים אל הסינאגוגה שלהם ואל כל
חתונותיהם… מה דעתה של מרתי על הקצין הזה? עושה רושם “Comme
il faut. “אני מכירה אותו. אחותו היתה תלמידתי… אין
עליו אף חוט אחד משלו. צעיר כזה וכבר כולו שקוע
בחובות”…

אך הנה סוף־סוף בא זיגמונד. בפסיעות מתונות,
עצלות כמעט, נכנס ובידו זר פרחים גדול עטוף בנייר דק. נתקרב אצל
ואנדה, אמר לה דברי ברכה ומסר לה את הפרחים. הסתכלה בו ונבהלה: סבר
פניו היה זעום, מדוכא. בלבה שאלה: שמא הספיק כבר להתראות עם חיים
לאפונר, שפניו קודרות כל כך?.. בנדיקט שמח וטרוד מאד קפץ אליו
בתרעומת של חיבה: “חיכינו לך. לא חפצתי להתחיל בלעדיך. מפני מה
אחרת כל כך?” “תודה שחיכית”, אמר הלז, ועל שאלתו לא השיב.

ניתן אות והכל התיצבו בשורה, כמו בתפילה, ופניהם אל הדגל. הצמל הפולנית ישבה אל הפסנתר, ובלוית הנגינה התחילו
שרים:



Boze cos Polske przez tak dlugie wieki

Otaczal laska potegi i chwaly





(אלוהים! אשר במשך דורות רבים

סכך בחסד של עוז ויקר)



שרו בקצב וברגש. ביחוד הצטיין בערב הזה הסופראנו של ואנדה בצלילותו הזכה ובנעימתו העזה. את כל רחשושי לבה במשך
כל היום הזה שפכה לתוך הימנון זה של מרד… משגמרו לשיר והחזירו את
פניהם מן הדגל, ראו בעיני ואנדה דמעות. וכל אחד העמיד פנים כאילו
אינו רואה את זאת.

בין הנאספים נתעוררה תנועה קלה. בשעת השירה נכנס
בחשאי עוד אורח אחד, שעמד על הפתח, מאחרי גבם של המזמרים. זה היה חיים
לאפונר, צעיר כבן עשרים וחמש. פניו כחושים ומעוטרים זקן־לחיים קטן
ושפם דק שחור, שלא היה בו כדי לחפות את שפתו. עצמות לחייו
וסנטרו בולטים, ועיניו שקועות מתחת לגבינים עבותים ומצח רב ומקומר.
פנים לא נאים ביותר שמרץ ורצון עז טבועים בהם. הכל יודעים שהוא
מקורב אצל הממשלה הלאומית החשאית; ועל שום כך נוהגים בו כבוד
גדול. הכל חושדים בו שהשפעתו מרובה על המשמר הלאומי, על
בית־דינו ועל “בעלי־הפגיונות” הנשמעים לו. בית־דין זה שקוד לבער
את המלשינים והבוגדים; הואיל והוא עובד בחשאי־חשאין, מרובים,
כמובן, בין קרבנותיו גם חפים מכל פשע. ולפיכן לא זו בלבד שמכבדים את לאפונר אלא גם מתיראים מפניו. כשהוא לעצמו אינו מתיהר
ואינו נוהג שררה. אדרבה, פשוט וענוותן האיש באורח־חייו ובמנהגו
עם הבריות. חי בדוחק ומתפרנס משיעורי־הוראה (יש אומרים
ששיעורי־הוראה אלה אינם אלא “סגולה כנגד עין הרע”…), כל זה עשה
אותו למופלא בעיני הבריות ונתן מקום לכמה וכמה אניקדוטות של אמת
ושל הבאי. מספרים, למשל, על שיחה שהיתה פעם בינו ובין אחד ממכריו
הפולנים שהכירו לנסיכה פולנית אחת בשם הנריך לאפונר. “סליחה! –
העיר הלזה – שמי חיים… חיים לאפונר”. אחר כך נזף במכרו: “כלום
גנבתי? כלום ברחתי מבית־האסורים שעלי לשנות את שמי?”

– הלא אדוני יודע, – התנצל לפניו הפולני – בחוגים
ידועים לא השתחררו עדין מדעות קדומות. יש בינינו אצילים שלא נוח
להם להכיר אנשים ששמם, למשל, איציק או יענקיל…

– אלו הם רק שמות הקטנה. אבל אין בכך כלום. אני אלמד
את הפאנים שלכם לקרוא את היהודי בשמו הנכון ושלא יראו בכך גנאי
לעצמם…

מכיון שהרגישו בו, הקיפוהו מכל צד, הושיטו לו את היד, חייכו כלפיו, שאלו לשלומו. ואילו הוא, מבינות לאנשים ראה
את ואנדה עומדת לבדה מרוחקת קצת ואינה מעבירה את עיניה מעליו. נדחק ויצא
מתוך מעגל האנשים, נתקרב אצלה ופשט לה את ידו:

– ערב טוב למרתי! אני מברכה ליום הולדתה – ופתאום הרכין את קולו – מה זאת? מה זאת? מרתי בכתה?

– התרגשתי קצת… בשעת הזמרה…

משום מה נתבלבל קצת, וכדי לגלגל את השיחה לענין אחר אמר:

– לא ידעתי שקול חזק ונעים כל כך למרתי…

תוך כדי דיבורו ראה מרחוק את וולפזון, שעקב אחריו בעיניו, וקרץ לו. וולפזון מיהר ועמד לפניו.

– סליחה מרתי! – אמר לואנדה – מלה אחת, מר וולפזון!

– בבקשה ממנו, מר לאפונר!

לאפונר חיבק את זרועו ולחש לו:

– הרי בן־בית הוא כאן. היוכל להכניסני כאן, לאיזה חדר… שנוכל להיות שם רגעים אחדים טן־דו?

– הה, בודאי, בודאי! – ומיד פנה אל בנדיקט שעמד בקירוב מקום: – המותר לנו להכנס אל חדרך לרגעים אחדים?

– בבקשה, בבקשה מכם, איש לא יפריעכם. – השיב הלה – אבל חושך שם.

– תודה, תודה! – השיב לאפונר – נוכל להשיח גם בחושך. שיחתנו תהיה קצרה מאד.

וזיגמונד ולאפונר נכנסו אל חדרו האפל של בנדיקט, סגרו מאחריהם את הדלת ובעמידה אמר לאפונר:

– המוכן מר לנסוע לליטא?

– אם יש צורך בדבר, הן.

– אבל לזמן ממושך.

– שום דבר אינו מעכבני כאן. – השיב זיגמונד, ובו ברגע נזכר את ואנדה ולבו נתכווץ. – האוכל לידע לשם מה עלי
לנסוע?

– המצב בליטא אינו טוב. היהודים עומדים מנגד. האכרים אף הם מרובים אצלם החשדות והחששות. זקוקים אנו לאדם שסביבות קובנה
נהירות לו. הצעתי את מר. הוא הלא יליד קובנה; רבים מכירים שם את אביו
של מר. כפי שידוע לי היה מכובד עליהם. אין לנו טוב ממר בשביל עבודת
תעמולה שם. וליטאית יודע מר לדבר?

– בילדותי ידעתי מעט, אבל דומני שכבר שכחתי.

– שם, במקום, יזכר שוב. אם כן מסכים מר?

– ברי שמסכים.

– הרי מוטב. ביום השבת הבאה ידונו בענין זה, וביום הראשון בשמונה בערב בדיוק אבוא אצלכם למסור את ההחלטה
הגמורה. עליו להיות מוכן לדרך ביום השני הבא, אם ההחלטה תהיה
חיובית. מר יחכה לי בביתו.

– למה יטריח את עצמו? אוכל לבוא אצל מר.

– לא. מטעמים מסוימים נוח לי יותר לבוא אצלכם. אם כן?

– אני מחכה לביקורו בביתי, ביום הראשון בשבת, בשעה שמונה בערב.

– כך! ועכשיו עוד שאלה אחת: היכן היה מר בזמן האחרון?

– בשבוע שעבר עבדנו בסביבות מידלצה.

– ומה?

– כמו בכל מקום. הצעירים מתלהבים, וההורים מפקפקים. הן ולאו ורפה בידם. הרושם, שבלבם כולם מתנגדים. וביחוד במקומות
שהפלוגות שלנו עובדות שם בסמוך. בכל מקום שהפלוגות עוברות,הן שודדות עד ככר־הלחם האחרונה, יש גם מתעללים, תולים… כל זה
אינו עשוי לעורר התלהבות. וגם…

– יתנו בעצמם מרצונם, כל שבידם, אז לא יוזקקו “שלנו” לשדוד ולא יהיה מקום לתעלולים.

– העיירות עניות הן. מתפרנסים בדוחק גדול. לרוב אין להם גופם מה לאכול.

– ולאנשינו יש? החייל והאזרח, החייל קודם. ומה ה“וגם”?

– איזה “וגם”?

– זה הוא, מר, שאמר קודם “וגם” והפסקתיו.

– אה! – נזכר זיגמונד, אימץ את לבו ואמר מה שהעיק עליו
זה כבר – בהזדמנות זו של שיחתנו אני רוצה לומר לאדוני… איני
יודע אם ידוע לכם הדבר… בעם יש התמרמרות גדולה על מעשיהם של
“בעלי־הפגיונות”… חוטפים אנשים מן הרחוב…

– עלילות שוא של אויבינו! – הפסיקו לאפונר – אין חוטפים אנשים ברחוב. יש משטרה. כלום אין מרי מבין מאליו?

– הן, אבל המלשינים…

– כיצד אפשר לעבוד בלא סיועם של מלשינים? נחכה עד שהאשמים יבואו מדעתם למסור את עצמם?

– אבל מלשינות על יסוד חשבונות פרטיים. התנהגותם של “בעלי־הפגיונות”…

שוב הפסיקו לאפונר:

– מה מרי רוצה? אילו בחרנו באנשים כמותו למשטרה
שלנו, הייתם מתנהגים כג’נטלמנים. אבל אתם הרי לא תלכו לעבודה זו. ואף
לא תצליחו. כשחוטבים, עצים, ניתזים שבבים. אל יחזור עוד על השטויות
הללו. להתראות.

לחץ את ידו ויצא. זיגמונד נשתייר עדיין עומד יחידי
בחושך עם מועקה גדולה יותר על לבו. אדם זה שדיבר עמו עכשיו הטיל
עליו אימה… פתאום נתרעד: מה דיבר לו על נסיעה לזמן ממושך? הכיצד?
וואנדה? כלום עליו להתפרש מואנדה?.. אגב, מה היה לנערה הזאת? עם
כניסתו ראה מיד שאינה מאושרה הערב הזה…

לאפונר יצא מחדרו של בנדיקט, עבר את הטרקלין לרחבו
ופנה ישר אל הפרוזדור. ראתה אותו ואנדה ומיהרה אחריו ללוותו. עברו
דרך חדר קטן ואפל, שנמשך אליו אור מדלת הטרקלין שנשארה פתוחה. על גבי
שולחן וכסאות היו מוטלים כאן מעילים, מטריות רטובות, כובעים. “היכן התפשט מר?” שאלה אותו: “כאן או בפרוזדור?” “דומני
בפרוזדור”, השיב. יצא אל הפרוזדור, שגם שם היו צבורים על גבי
ספסל בגדים עליונים, סייעה אותו לבקש ביניהם את מעילו וכובעו.
וכשפשטה את ידה לסייע אותו להתלבש, נרתע מתוך סירוב ומילמל:

– הה, לא!.. מרתי, תודה, אוכל בעצמי…

– אבל הלא מעילו רטוב! – קראה נדהמת. זה היה מעיל קל ודל מאד.

– בחוץ גשם ורוח.

– מפני מה לא בא מר בכרכרה? – שאלה לתומה.

– הרגל… אני רגיל לילך ברגל. להתראות, מרתי!

“אדם משונה…” הירהרה ואנדה משנסגרה הדלת: “כמדומה, שהוא גם ביישן… מופלא!”

שקועה בהרהוריה חזרה אל החדר האפל על מנת לעבור אל
הטרקלין, ונתבעתה מאד מפני שנתקלה באדם גבוה אחד, שתפשה בשתי ידיה
למעלה מן המרפק.

– אח, זיגמונד! מה הפחדתני…

– ואנדה! מה לך? מה לך הערב הזה?

– מה לי? לא כלום…

– לא את מעלימה ממני מה־שהוא. אני רואה הערב בפניך שלא הכל אצלך כשורה. מה אירע?

– כלום לא אירע! – ופתאום לא התאפקה ואמרה: אח, זיגמונד! אני אומללה…

– אבל אמרי לי… ספרי לי! מה אירע? – קרא מתפעם.

– שתוק. שם שומעים אותנו.

– מחר בבוקר אהיה כאן, ותספרי הכל.

– לא! אל תבוא. לא תבוא אצלנו בכלל…

– מפני מה?

– כך… מחר בבוקר במסעדת יאנוש, בעשר בבוקר. – וחיש מהר נתחמקה מידיו ונמלטה אל הטרקלין.

משיצא לאפונר, שוב התעוררה בטרקלין המולת הקולות. האורחים שוב ראו את עצמם חפשיים בתנועותיהם ודיבורם. אפילו ואנדה
התעוררה. ספקה כפיה וקראה:

– אל חדר־האוכל, רבותי! אל חדר־האוכל, בבקשה…

לא ידעה שבחדר־האוכל מחכה לה אפתעה נעימה. באחת
מזויות החדר עמד שולחן קטן ועליו דלקו תשעה־עשר נרות מגוונים,
כמספר שנותיה. שני כתלי הזוית שמעל לשולחן היו מקושטים בירק, ועלים
ירוקים מקולעים סימנו את הספרות “19”. על גבי השולחן בין שפע של
זלזלי־ירק דקים ופרחים מגונים שונים היו מונחות המתנות שידידים
וחברים הביאו לה; אל כל מתנה היה מצורף כרטיס־ביקור או פתק עם שם
הנותן וברכותיו. הרי זה חידוש שחידש בנדיקט וסידר בחפזון, בסיוען
של שתים מחברות ואנדה, עד שזו היתה מתלבשת ומתרחצת בשביל לצאת אל
האורחים. ראה את אחותו שרויה בצער גדול, שלא ידע את סיבתו, וביקש
תחבולות להפיג את יגונה. והדבר עלה בידו. הדגל שתלה בטרקלין ושולחן
זה עם המתנות שימחו במקצת את נפשה. מוקפת ידידים עמדה והתענגה על
הנרות ועל הפרחים והירק; פעם בפעם פשטה את ידה ונטלה מתנה אחת, נתנה
בה עיניה, קראה את הכתוב על הפתק, ואחר כך הפכה את פניה לבקש את בעל
המתנה, ללחוץ את ידו ולהודות לו. מה לא היה כאן מונח לפניה? רומאן
צרפתי, מהדורה חדשה של מיצקביטש בכריכה נהדרה, תמונת שופן במסגרת של
צדף, ראי טואליטה קטן על כן של כסף…

עם שהיא עומדת וזנה עיניה מן המתנות נפל מבטה על אותו
ראי קטן עם כן הכסף, וראתה בו פני נערה חיורות עם עינים נוצצות…
פניה מצאו חן בעיני עצמה; מצאה את עצמה מעניינת במראה, ראתה והרגישה
שמצאה חן בעיני כל אלה העומדים דחוקים סביבה, מלטפים אותה במבטי
חיבה וזנים את עיניהם מיפיה. ואותו רגע – בוא וראה! – כאחד עם אותה
מרירות מהמלים שנזרקו מפיה לפני שעה קלה שם בחדר האפל ושעדיין לא פגה,
לפפתה שמחה, שמחה סתמית. נפשה כאילו נחצתה לשתיים…

פתאום נתקלו עיניה בחפץ קטן אחד, נידח בין שאר
החפצים, כחבוי בין הפרחים, שזמן מרובה לא הרגישה בו כלל. ואף איש
לא הרגיש בו. הוא היה עטוף בנייר־משי אדום. נטלה מתוך פיזור־רוח
את החפץ הקטן הזה וסילקה מעליו את הנייר האדום ומצאה שהוא עטוף גם
בנייר־משי כחול; העבירה את הנייר הכחול, ומצאה נייר־משי ירוק… וכך
היתה קולפת נייר אחר נייר, וכל אחד בעל גון אחר. התחילו בין הנאספים
מצחצחים שינים בצחוק כבוש: אין זו אלא הלצה רעה… תראו שאין כאן
כלום… ואנדה, בלא להוציא הגה מפיה, באותה המנוחה ואורך־האף,
המשיכה לסלק את הניירות היפים והמגוונים אחד אחד, וסוף־סוף נתגלה החפץ
גופו: היתה זו פריפת־זהב קטנה בצורת עוגן וחרמש משולבים על גבי לב
ומקובעים פנינים זעירות – מלאכת מחשבת דקה של אמן. קריאה אחת של
התפעלות פרצה מפי רבים.

– אבל מאת מי זה? – קראה ואנדה: שום כרטיס, שום פתק לא
היה מצורף אל החפץ הזה. ביקשו ולא מצאו, הביטו זה אל זה בחיוכי
תמיהה. מה הוא פשר המסתורין הללו? מי הוא זה עלום־השם?

ואילו ואנדה לא חזרה על שאלתה. לא חקרה ולא דרשה. היא
ידעה, והשתדלה שלא לישא עיניה אל מאחורי האנשים העומדים צפופים סביבה,
אל המקום שזיגמונד עומד שם…

– אמצאה לא מוצלחת ביותר. – העיר מישהו בנעימה של ספקנות.

– מפני מה לא מוצלחת? – שאל שני – אדרבה! אידיאה מקורית.

– פריפה שאי אפשר להשתמש בה.

– ובאמת, – תמך בו שלישי – בעד היופי הזה אפשר לשלם חדשים אחדים בבית־האסורים.

– מעניין אותי לידע מה תעשה מרת ברגר בפריפה זו.

אל לחיי ואנדה עלה סומק, והיא אמרה משום מה בקול רם קצת:

– רצוני להגיד לכם, ידידי, מה אעשה בתכשיט זה. הואיל
ואיני יודעת למי הוא… מי זרק לי אותו כמו בגניבה… אשמור אותו
על מנת שאתן אותו מתנה לאחר, למי שראוי לו… למי… שיהא אהוב עלי
מאד… אהוב עלי יותר מכל אדם.

– אוהו! – פרצה קריאה מפי מישהו – אותו מאושר יזכה לשתי מתנות גם יחד: ללבה של מרת ברגר ולפריפה נאה זו…

– לואי שאזכה לפחות לאחת מן השתים…

– הגברת ברגר! – התחכם שלישי – שמא תסכים לחלק את שתי המתנות בין שני אנשים?

– לא! – השיבה – אי אפשר! ויודעים אתם מי יוכל להיות ראוי לשתיהן? מי שהוא הטוב ביותר, ו… והעני ביותר..

את המלים האלה אמרה בצחוק, אבל אל לבה היתה קשורה
עצבות, עצבות של אמת, מפני שיותר מכל אדם אהבה את אותו האיש שעמד
עתה מרוחק ממנה, מאחרי גבם של כל אלה המקיפים אותה. והוא אינו עני.
אח! אינו עני…

– זאיונטשיק! זאיונטשיק! – התחילו פתאום כולם קוראים. הוא נכנס לפני רגעים אחדים. ואיש לא הרגיש בו.

הלך ובא אצל ואנדה, נטל את ידה והתחיל מתנצל על שאיחר
לבוא ומברך אותה בעתרת ברכות ליום הולדתה. דיבר ארוכות בלשון עמוסה דברים שסידר לו כנראה מקודם בעל־פה ובקול כהה, עד שנדמה
כאילו הוא רק מרחיש בשפתותיו, עם שהודא לוחץ כל הזמן את ידה של
ואנדה ומנענעה ברגש. מראה זה הוליד חיוכים מסביב. אף ואנדה חייכה
חיוך עצבני וסלחני, עם שאינה מעבירה עיניה ממנו, שומעת ואינה שומעת.
חביב הוא עליה ברגע זה. הפעם אף היא מרחמת עליו. הלא הוא אוהב אותה
בחשאי, בצנייעות, בלא כל תביעה שהיא. ועל כן הפקירה את כפה בידו
שילחץ אותה כמה שירצה.

– מר זאיונטשיק! – העיר לו אחד – על חינם אתה משתדל כך. את הפריפה לא אתה תקבל.

– פשיטא! אני אמנם עני ביותר, אבל… אדם רע הנני.
“בעיצומו של אפיי יש הרבה רוע” (רק ואנדה לבדה ידעה שאלו הם דברים
שאמרה לו אמש…).

– בראוו! יחי דובר אמת!

– וכי לא ידענו זאת מקודם? – העיר מי שהוא אחר – אדם שפניו כפני מרגל או מרדן…

בפני זאיונטשיק עבר רטט עצבני. ריפרף סביבו בעיניו המחייכות־הערמומיות, כמסכים או כמבקש סליחה.

באותו רגע עקר זיגמונד ממקומו, נדחק לתוך הקהל ובא לעמוד אצל זאיונטשיק.

– חייכם, רבותי! – אמר בקול עומם כאדם עיף מאד – למה השטויות הללו?

– שטות זו הרי מפיך שמענו.

– כלום כל שטות שאני אומר אתם חייבים לחזור עליה?

– איזה זבוב עקץ אותך הערב, זיגמונד? – שאל מי. אבל
הוא לא נתן דעתו להחזיר לו. ומיד פנה אל זאיונטשיק להשיאו לענין
אחר. העומדים מסביב על כרחם הסיחו את דעתם משניהם.

השולחן היה כבר ערוך. עמד עליו מיחם ניקל גדול וכרסתן
בין המון כוסות מבהיקות, דוגמת סבא חשוב וזועם בין נכדים שובבים ועליזים, כולו רותח בפנים ונוהם ורוטן בינו־לבין־עצמו; מעל
הצלחות קרצו בחדוה סוכריות מגוונות, ותופינים ועוגות מצורות ומינים שונים, מעשה ידי הסבתה להתפאר; בחשיבות מיוחדת שלחו את ריחם
המבטיח הרבה כל מיני בשר מעושן ודגים מעושנים וכבושים; ומעל להם
מבצלים ומזדקפים בקלות־ראש ובגאוה בקבוקי יין שונים… מסביב
לשולחן מחזר והולך הפקיד העירוני בעל החוטם האדום והעינים הדומעות ומרחרח בפנים עגומות ככלב רעב מסביב לבית־המטבחים. לבסוף לא
התאפק, בא ועמד לפני צעיר פולני אחד. “איני מבין, אמר, למה מרעיבים את
הקהל? עומדים ומלהגים ואין מזמנים אל השולחן”. “מהנ… – רטן הצעיר דרך
חטמו – וכי זאת היא כל הסעודה? הרי בעל־הבית הוא, כמדומני, בעל
בית־חרושת… את האמת אגיד שאני חיכיתי להרבה יותר מזה”. הקצין המטלטל
את ראשו מעל לצוארונו הגבוה והקשה נכנס לתוך שיחתם: “סבלנות,
רבותי! סבלנות נוצרית!..” “קמצנות יהודית, כידוע”, גזר בעל החוטם האדום מרוב, יאוש, בקול טראגי.

והחסידה הזקנה מצאה שוב את הצמל, משכה אותה הצדה ואמרה:
מה אומרת מרתי לזאת? שמעה מה שזו אומרת? היא תמסור את הפריפה רק לעני
ביותר, ח־ח־ח"… “כך הם תמיד היהודים,, אוהבים להתפאר, להעמיד
פנים… ואת צוארון התחרים שהבאתי לה ראתה, מרתי? צוארון חביב מאד.
קיבלתיו לפני שנים אחדות מדודתי… וסוף סוף – כמה אפשר להשתמש
באותו צוארון? אבל הוא עדיין כמו חדש, מלא חן”. “בודאי,
בודאי… זו העלמה ברגר תתקשט בו ותספר לכל שקיבלה אותו מפריז ושילמה בעדו אוצר… אני מכירה אותה עוד מהגמנסיה… קוקטית,
מתהדרת…” “אני סבורה, העירה הצמל, שהפריפה היא מאותו בחור שמנמן
שעומד שם מרחוק. הראתה מרתי את צרור הפרחים שהביא לה? חמישים זהוב
בודאי שילם בעדו, בעונה זאת”. “אין להשתומם, בזבזנות
יהודית”…

פתאום נשמע קולה של ואנדה:

– בבקשה מכם, רבותי, אל השולחן! שבו לכם איש במקום הרצוי לו, עם הגברת הרצויה לו. רשות הבחירה בידכם.

ברעש הזיזו את הכסאות. אכלו הרבה, שתו הרבה וצחקו הרבה. נשמעו גם נאומי ברכה על הכוס. הנואמים השתדלו במיטב יכלתם
להיות שנונים ומבדחים. רק ד“ר אסתרין נשא נאום נלהב, מלא מליצות
נשגבות על חיי האדם ותפקידו בעולם; ד”ר פונר השכיל אפילו לשלב
בתוך נאום הברכה שלו רעיונות פוליטיים לאומיים מעניני דיומא. הכל נאמו. לא נאם רק זיגמונד לבדו. הוא מצא עילה להשתמט מנאום
והסתפק בזה שהגביה כוס יין בברכה כלפי ואנדה. הוא היה עסוק כל
זמן הסעודה בשיחה עם זאיונטשיק. בעצם היה רק זה האחרון מספר
וזיגמונד מנענע לו ראשו. הוא הערים עליו ובתמימות כביכול שאלו על
התיאטרון הצרפתי, על האופירה בפריז. ובזאת היה לו די כדי לפטר את
עצמו מדיבורים יתירים. הוא ידע את חולשתו של זאיונטשיק: לא היה
צורך לפצור בו שיספר על פריז. עם השאלה הראשונה התעורר זה. את
פרק חייו בפריז היה זכור כחלום זהב. כל חייו עד שבא לפריז וכל
חייו לאחר שעקר משם לא היו כדאיים אלא בשביל ישיבתו בכרך הזה. הוא
אהב את פריז והתגאה בה. התגאה בזכות זו שנתגלגלה לו לדור בה.
המסובים קרצו זה אל זה בעיניהם והיו מתלחשים־ולא־מתלחשים: “הביטו נא
אל וולפזון! איזה כובד־ראש. ח, ח, ח… נו־נו… הריהו אוגר
בשבילנו חומר מענין… המתינו, קרוב לשער שעוד הערב יכבדנו
במהדורה הראשונה של שיחה זו”… אבל וולפזון לא פצה פיו לא בשעת
הסעודה ולא לאחריה. לאחר הסעודה עמדו וחזרו אל הטרקלין. וכמו בכל
מסיבות כיוצאות בזו, ניגנו, שרו, דיקלמו וסיפרו אניקדוטות. ואילו וולפזון מצא לו קרן־זוית שאיש לא יוכל לבוא אצלו לערבב עליו
את מנוחתו, ישב לו שם ובקבוק פורטר לפניו וגמא מתוך כוסו מתון
מתון, בעצלתים ובפיזור־נפש.

ואנדה דעתה היתה נתונה כל הערב על האורחים. פעם נכנסה
בשיחה עם זה ופעם עם זה. ואם בתוך איזו קבוצה התחילה השיחה דועכת
ושוקעת, ואנדה ראתה את זאת מרחוק, מיד חשה לעזרה; היתה באה וזורקת בין
האנשים מלים שהיה בהן כדי להלהיבם שוב. כל הערב היתה מדברת, שומעת מה
שמדברים אליה, צוחקת. ופעם אחת אפילו נענתה לבקשת מכרים ושרה רומאנס
פולני… אבל את כל זאת עשתה כסהרורית. כל הזמן לא פסקה בה איזו
מתיחות־נפש. כל הרעש הזה והמולת הקולות, ההתחכמות היתירה והבדחנות
הנבובה של הבחורים, ה“חי־חי־חי” וה“ח־ח־ח” של הבחורות הרגיזוה.
נפשה היתה קניטה ובוסרת על הכל… עוד אתמול היתה כמו הללו… אח!
עכשיו דומה עליה ששנים הרבה עברו מאותו אמש, כשהיתה עדיין מאושרת
כל כך ושמחה כל כך. עוד לפני שעות אחדות, בהיותה שכובה על הספה בחדרה ובוכה, לא ידעה שגורלה עומד להיחתך. והוא נחתך ללא תקנה
שם בחדר האפל, בשעה שאמרה לזיגמונד שאינו יכול עוד לבוא אצלה. עכשיו
היא כבר יודעת ידיעה גמורה שמה שהיה לא יהיה עוד… כל הזמן שהיא
עסוקה באורחים אינה פוסקת מלהרהר את הרהוריה שלה. היא גם מהרהרת
בזיגמונד, בסיבת ישיבתו הבודדת שם לפני הבקבוק. אף הוא מתענה. יש
שהיא יוצאת פתאום מן הטרקלין כביכול על מנת לעשות איזו חובת
מארחת, והיא מגנבת את עצמה אל חדרה, עומדת לה רגע או שנים ולוחצת
בקצות אצבעותיה את רקותיה העומדות להתפוצץ. ואחר מכאן היא נזכרת
וחוזרת אל אורחיה.

היא יודעת שדבושיק כאן בין אורחיה. אבל אף פעם במשך
כל הערב, לא ראתה אותו. דעתה היתה נתונה לכך שלא לראותו. אילמלא היה
כאן, יתכן שהיה לה קל יותר. אין בה כוח לבוא אליו ולהגיד לו אילו
מלים קשות, עולבות… וכי מרגיש הוא, שעדיין לא סלחה לו? קרוב לודאי
שאינו מרגיש. הרי יפה! מחר או מחרתים בודאי יואיל לכבדה בביקורו,
ואז סוף־סוף תשפוך על ראשו כל שנצטבר בקרבה נגדו.

ראתה את מי שהיתה מורתה, אותה זקנה שפני חסידה לה,
יושבת לבדה, באה וישבה לידה ושאלה לשלומה. “כמה אני שמחה, אמרה לה
ואנדה, שמרתי כיבדתני בהשתתפותה בחגיגתי”. “אה, מרתי! – השיבה לה
זו – אני שומרת אמונים לכל אותן שהיו תלמידותי. וביותר קשורה אני
אל מרתי. זוהי חולשתי עוד מימי בית־הספר”, סיימה בבת־צחוק חביבה.
ואנדה לא הספיקה להשיב, ופתאום התחילו בקצה הטרקלין סופקים כפים
ומזמינים את הנאספים לשתוק ולהאזין: המשורר דבושיק הסכים לקרוא את
אחד משיריו האחרונים. ואנדה הרגישה צביטה בלב. העמידה פנים שאינה שומעת
והודתה למורתה בקול רם קצת מן הרגיל על המחמאה שהשמיעה לה. אבל המורה
הזקנה הפסיקתה באדיבות רבה: כלום לא שמעה שהמשורר עומד לקרוא את
שיריו? הרי זה באמת מענין. בשביל כך לבד כדאי היה לבוא… תסלח נא
בטובה, אבל מוכרחה היא להתקרב אצל המשורר. שמיעתה נעשתה קצת לקויה
בזמן האחרון…

ואנדה נשתיירה לבדה במקומה. פשטה את ידה אל צרור
הפרחים שעמד על הפסנתר שמאחריה והוציאה מתוכו ורד אחד. שיחקה בו,
סבבה אותו ועגה בו עוגות באויר. ואף פעם לא הגביהה עיניה
המושפלות. קולו הנעים, החם והלוהט של דבושיק הגיע אליה כשוועה
לעזרה, כתביעה נואשת לרחמים. הוא קבל:

“…היה ערב. השמש שקעה באכזריות איתנה וקרה כמות…
לבי היה כולו מדורת אהבה… כמו שביבים שחורים התעופפו מתוכי
אליה מלים אפלות ומכריעות באכזריות איתנה וקרה כמות… את כאב חיי
צעקו. אבל היא חרשת היתה. את צעקתן לא שמעה והן נפלו לרגליה כצללים
אילמים ואפלים כמות”…

“הנה המולדת קוראה את קרבנה. העצים והאש מחכים
לעולה. אלי! אולי מתוך אפרי על מזבח זה תקום לפניה לתחיה מדורת
לבבי? אולי מתוך דמי קברי תישמע לה זעקת כאבי וערגוני לחיים בשעה
אילמת ואפלה כמות?”…

ואנדה השפילה את ראשה מטה מטה אל חזה, כמנמנמת, ובאותה
שעה אצבעותיה קוטפות עלה אחר עלה מן הורד, ושפתותיה מחייכות. כל
אותה שעה היו מחייכות.

קולו החם והמרטט משהו של דבושיק, השפה הפולנית
המתוקה, צלצול החרוזים וקדרות המות החופפת עליהם, – כל אלה עשו
רושם עז, שפרץ ברעם של מחיאות כפים. ואנדה לבדה לא נעה ולא זעה, לא
הגביהה את עיניה. רק חייכה בינה־לבין־עצמה, בעוד עלי הורד נושרים על
ברכיה אחד אחד…

הקהל ביקש לשמוע מפי המשורר שיר־הלכת שחיבר בשביל
פלוגות הצבא המורד. שיר פאטריוטי נלהב הקורא למלחמה בעד המולדת
ובעד החירות… הפעם לא התאפקה ואנדה, הזקיפה את ראשה והשמיעה לתוך
פיסת ידה צחוק קל וכבוש. לא ידוע אם המשורר שמע את צחוקה. ואילו חלק
מן הקהל שמע; הביע את תרעומתו על ואנדה והוקרתו למשורר במחיאות
כפים סוערות מאד.

המורה הזקנה ראתה ממקומה את הפולניה עם הלורניטה
שאינה מעבירה אותה מעל עיניה המצומדות אל דבושיק, נתקרבה אצלה
ובהתפעמות־לב:

– מה מרתי אומרת על זו, על העלמה ברגר? חוסר כל נימוס! אומרים שצחקה… איזו שערוריה!

– הכל שמעו את צחוקה. מה לא מצא חן בעיני פאטריוטית זו, הייתי רוצה לידע.

– שערוריה! כך מתיחסים הם אל הרגשות הלאומיים שלנו.

– חוצפה יהודית. – אמרה בעלת הלורניטה ומיד הפסיקה בנשיכת שפתים עם שהיא קורצת בעיניה כלפי שני יהודים שעמדו לא הרחק
מהן.

אלה היו ד“ר אסתרין וד”ר פונר. זה האחרון התלהב
ביותר בשעת שדבושיק דיקלם את שיריו ובכל כוחו ספק כפיו. המטיף
אסתרין הסתכל בו מרחוק וחייך לתוך שפמו. ומששככה סערת ההתפעלות
הכללית הלך ובא אצלו, חיבק את זרועו ונצטדדו, עם שהמטיף שואלו
תוך כדי הליכתם בלחש ובחיוכו הקודם:

– למה אדוני התלהב כל כך הפעם? את השיר הזה הרי שמענו שלשום, ומר העיר אילו הערות, זוכרני…

– הערותי שלשום נאמרו מבחינת האינטרס המדיני־התעמולתי, אם יש לומר כך… לפי דעתי, שמות של גבורי 1830
עשויים לפעול יותר על הרגש המהפכני. אבל השיר כשהוא לעצמו מצוין
מבחינה פיוטית לאומית.. יש בו הרבה מן הגאוה הלאומית, יש בו, יש
בו… מרוח העבר הפולני העתיק, מן האבירות הרומאנטית הפולנית,
הוא מבין… יש בו מרוח מלחמת פולין בעד הקתוליות… שמות כמו
וויצך הקדוש, או יאדויגה הקדושה או כמו שם הכומר מארק… הוא
מבין… הרי הם מרוממים את הרוח! הלא ראה את הרושם כאן… – ומשראה את
החיוך המבצבץ ועולה מתחת שפמו של בן שיחתו הוסיף כמתנצל – אפשר
ששלשום לא תפשתי זאת כהוגן. הוא מבין, תוך כדי נסיעה במרכבה, אפשר
לא שמעתי כל הצורך…

– לא, מרי הד"ר! כמדומני ששמע שלשום די יפה ותפש
כראוי… כלומר, כמו שראוי לו ליהודי לתפוש דברים כאלה. הם – בתנועת ראש כלפי קבוצת הפולנים – הם שאני, אבל…

– כלום אין אני פולני? – הפסיקו הד"ר פונר.

– ודאי שפולני הוא, אבל גם יהודי. שלשום נמנעתי
מלהתערב בויכוחו עם דבושיק. מרי התרעם עליו, אבל הדין עם דבושיק. מה
לו למר ולכל אותם הענינים כמו הקתוליציזם, הרומאנטיקה האבירית שבעבר?

הד"ר פונר התחיל מתרגש, וכבר לא בלחש קרא:

– מה שיקר לפולנים יקר גם לי!

– אבל הלא יש גם לנו משהו בעבר, בעבר שלנו…

הד"ר פונר טרף בידו סמוך אצל אזנו, כמטריד זבוב:

– אח! יעזוב מר את “העבר שלנו”. מה יש שם? ומה אנו יודעים עליו? לנו יש פולין ותו לא.

– זהו שאינו יודע… מן החובה לידע…

הד"ר פונר דיבר בנעימת עלבון:

– אבל יסלח לי, יסלח לי, מרי הד"ר… טוב שלא שומעים
אותו עכשיו אחרים. הוא סותר את נאומיו הפאטריוטיים
בבית־הכנסת…

–העבר הוא ענין לחוד, והפאטריוטיזם שוב ענין לחוד…
– השיב הד"ר אסתרין. אבל משראה את בן שיחתו הנרגש מזמן את עצמו להשיב
לו, מיהר והוסיף: – אבל נניח את כל הויכוח הזה… לא כאן המקום…
למה נחזור על דברים שכבר נשמעו בינינו לא פעם?

והשיאו לענין אחר.

אחרי הקריאה הלך בנדיקט ובא אצל אחותו ובקול נמוך שאל מתוך תרעומת:

– ואנדה! למה עשית זאת?

– מה עשיתי? – התממה אחותו.

– הצחוק שלך… הרי זה מעליב. פשוט, לא מן הנימוס…

היא ראתה את דבושיק הולך ובא, עשתה עצמה כאינה רואה אותו והחזירה לאחיה במתכוון שדבושיק ישמע:

– איני אוהבת פאטריוטים שמעדיפים לישב בביתם ולהלהיב אחרים שילכו הם להלחם.

– סליחה, ואנדה! – פתח דבושיק.

לא הספיק להגות את שתי המלים הראשונות והיא החזירה
אליו את פניה בתנועה נמרצת, כולה תמיהה כביכול לראותו מדבר אליה,
והפסיקתו:

– שוב סליחה?

– ברצוני לומר לך רק את זאת: את טועה. כבר שלחתי את בקשתי להתגייס באחת הפלוגות…

– אימתי עשה מרי את זאת?

זה שנים, מקטנותם כמעט, היו למודים לדבר זה אל זה
בגוף שני, ומששמע אותה מדברת אליו בגוף שלישי, נעוו פניו באיזו
העויה משונה. אף מהשאלה גופה נתבלבל קצת, ובקול כהה השיב:

– היום… בבוקר. וכי מה? מה כונתה בשאלתה?

– לא כלום. דרך צלחה.

– ו… וזה הכל?

– דומני שכן. ומה לו עוד?

– להתראות. אני מאחל למרתי כל טוב.

החזיר את פניו ויצא מן הטרקלין.

כיון שיצא הוקל לה לואנדה. כאילו אוירו של הטרקלין
נשתנה ונעשה קל לנשימה. ראתה מרחוק את המשרתת הפולנית עומדת בפתח
ומחפשת את מי בעיניה. עמדה והלכה אצלה לשאול לרצונה. בפנים של
מסתורין תחבה לה המשרתת לתוך כפה מכתב ונסתלקה. מיד, בו במקום,
פתחה ואנדה את המעטפה, הוציאה מתוכה פתק ועברה עליו במבט מרפרף.
שתים־שלוש שורות כתובות בחפזון ובאותיות טרופות (הכתב ידוע
לה), בלא תאריך ובלא פניה אל המקבלת בשמה: “נתקבלה ידיעה שהלילה
ישיבה חשובה בבית־הממשלה. דנים באמצעי אימתנות חמורים. המרכבה שלנו
תמתין לך מחר בשבע בסימטת־האוזים. השמידי את הפתק. ו…”

ואנדה הפכה את המעטפה מצד אל צד. משראתה שכלום לא כתוב
עליה, השליכה אותה על אחד הכסאות ויצאה אל חדר־הבגדים. לא היה שם איש.
בתוך קרני צבי מנחושת התלויות בכותל היו כלים והולכים שני
נרות דולקים. קראה לאורם את הפתק בשניה וביתר תשומת־לב, ואחר כך
שרפה אותו בלהבת הנר, מעכה ופיזרה את האפר וחזרה אל הטרקלין. ארשת
פניה – השלוה עצמה, כאילו כלום לא אירע. ואילו עצביה היו מתוחים
מאד. ביקשה בעיניה בין האורחים את וולפזון ולא מצאה אותו. הלכה
לבקשו בחדרים אחרים: אף שם לא היה. מיד חשה עייפות בכל גופה. שוב לא
פנתה אל איש בדברים; אל הפונים אליה היתה משיבה בחיוך ובשפה רפה.
ראתה כסא באיזו זוית ריקה, הלכה וצנחה עליו באפס־כוח. ובלבה היתה
מהרהרת:

– אל הרחמים! הללו אין מעלים על דעתם כלל שצריכים הם כבר לחזור סוף־סוף לביתם.







פרק ששי

למחרת בשש בבוקר, כשהתריסים בביתו של ברגר היו מוגפים עדיין ודריו שקועים בשינה, יצאה ואנדה מחדרה ובפסיעות חשאיות
הלכה ונכנסה בחדר־הבישול. שם מצאה את המשרתת הפולנית כבר עסוקה
במלאכתה. על שולחן ארוך עמדו מגובבים תלי צלחות, קערות, מזלגות, סכינים, כוסות וכוסיות, עם שיירי מאכלות ומשקאות. על הכירה כבר
רתחו מים בקומקום לבישול הקהוה, והמשרתת הפיחה בכנף־אוז אש מתחת
לקדרה גדולה מלאה מים בשביל הדחת הכלים. משראתה את גברתה הצעירה נכנסת
אליה בשעה לא רגילה זו, נבהלה:

– בוקר טוב, אדונתי! – קראה – מה אירע? למה השכימה קום?

– בוקר טוב, זוסיה! – השיבה הנערה – אני זקוקה
לסיועך, זוסיה! שמלות הקבצנית, את יודעת… כלום עדיין הן
בחדרך?

– שוב? אוי, אדונתי, אדונתי! אני מתיראה מאד שלא יגמר הדבר בכי טוב. מרתי משחקת באש. ומה יאמר האדון כשיודע לו?

– אם את תשמרי את לשונך, לא ידע האדון כלום.

– אבל מפני מה אדונתי דוקא? המעט בחורות בוארשה?

– אל תדברי הרבה. אם אומרים לאדם: לך! הרי עליו לילך, בלא חקירות ודרישות. הבינות?

– לפחות תשתה אדונתי ספל קהוה. הרי הקומקום כבר רותח.

– אין פנאי, זוסיה!

– רק שנים־שלושה רגעים. הריני תיכף…

יצאו שתיהן מחדר־הבישול אל המדרגות האחוריות
הפונות אל החצר. למטה בדיוטה הראשונה מאחורי המדרגות היה חדר קטן
מוקצה למשרתת. לשם נכנסו שתיהן ונעלו מאחריהן את הדלת.

אחר רבע שעה יצאה משם המשרתת בלוית אכרה צעירה לבושה
בלויים כקבצנית המחזרת על הפתחים. מטפחת צמר מהוהה, שאין לעמוד על
גונה, מכסה את ראשה וקשורה מתחת לסנטרה בשתי כנפות המנטפות על
לבה; תרמיל גדול תלוי לה בצדה; על רגליה, במקום גרבים, כרוכות
מטליות והן נעולות בסנדלי היטנא מרופטים. בידה מטה סיקוסים פשוט.

– ישמור האל את מרתי ויצליח בידה. – אמרה המשרתת עם
שעשתה עליה את סימן השתי־וערב – תצא מרתי בעזרת האל ותחזור בשלום…
אבל בבקשה ממנה, תמתין נא קצת. השערות אינן כשורה. – ותוך כדי
דיבורה החזירה אל מתחת למטפחת שבראש הקבצנית קווצה ערמונית אחת
שביצבצה ויצאה אל מצחה.

– להתראות, זוסיה!

– בשם אלוהים, בהצלחה…

הקבצנית יצאה אל החצר, ומן החצר אל הרחוב הלוך וצלוע,
הלוך וטפוח בסנדלי־ההיטנא שלה על גבי אבני המדרכה ומקישה, עם כל
פסיעה ופסיעה, במטה, כאדם שגורר בקושי את רגליו היגעות מרוב נדודים. היא ידעה שיצאה בשליחות מסוכנת, שכל חייה תלויים לה עתה
מנגד. פעמים אחדות כבר יצאה בשליחות דומה לזו כמחזרת על הפתחים אל
משרדי הזשאנדארמריה והממשלה. בחלקת לשונה היתה קונה את לב השמשים,
שומרי־הסף והשוטרים; היתה חודרת גם אל הפקידים. הללו אהבו את לשונה
השנונה של הקבצנית החיננית ומרוב היותם מתלוצצים ומלהגים עמה היתה
מערימה להוציא מפיהם קטעי ידיעות הדרושות לחפצה. משום מה בטחה
בעצמה שאף הפעם לא תהיה כל תקלה בדרכה ודעתה היתה זחוחה עליה. החזיקה
טובה לעצמה שמכל בנות וארשה דוקא היא נבחרה לשליחות זו. אילו ידע
זאת וולפזון! חבל שאינו רואה אותה בכך… וחבל שהרחובות בשעה זו
ריקים מאדם. אילמלא עבר מישהו והיה זורק לה נדבה, היתה מובטחת שההסואה
עלתה יפה.

הרחובות היו שקטים, התריסים מוגפים, החנויות סגורות. אי־משם נשמעו גלגלי כרכרה על המרצפת. עבר בקצה הרחוב אדם
בסינר לבן עם תריס עוגות־לחם על ראשו ונעלם באחד המבואות. בדממת
הרחובות היו תלויות בנות־קול פסיעותיה ונקישות מקלה, וזה עירבב עליה את מנוחתה. פתאום שמעה מאחריה פסיעות. פסיעות משונות,
חשאיות, רכות כמתגנבות, בלוית איזה קול מתכת פוזז. כלל היה בידה
שלא להחזיר את ראשה לאחוריה, שלא להסתכל לצדדין. המשיכה לגרור סנדליה
הטופחים, להקיש במקלה על גבי המרצפת ולצלוע להלן לתומה. אבל
הפסיעות שמאחריה משונות הן, חשאיות כל כך ומתונות… ברי שהן
עוקבות אחריה. וקול פוזז זה – מה הוא? דרבונות, דרבנות שוטר?
מחשבה זו הלמה את ראשה במהלומת בן־פטיש, מהלומה אחת חדה ומכאיבה.
גמרה בדעתה שלא להכנס אל סימטת־האוזים שהמרכבה מזומנת לה שם. ועברה אל
המדרכה שמנגד. והנה – וי, וי! אותן הפסיעות ואותו קשקוש קל של
דרבונות עוקבים אחריה, אחריה… כלום כבר נתגלה כל הענין, עד שלא
הספיקה להוציאו לפועל? כלום הלשינו? לא יכלה להשתיק את נקיפות
לבה, שקולן, כמדומה לה, נשמע בחוץ. היתה מפסיעה ומצלעת לה מתון
מתון, ואף התכופפה במקצת כאדם חולה ועברה להלן מסימטת־האוזים. לבסוף
עמדה להשיב רוח כביכול, נאנחה והשתעלה, ואגב כך זרקה, כאילו שלא
במתכוון, מבט זהיר לאחוריה… ופרצה בצחוק: אחריה עמד כלב גדול
ומסורבל שפרץ מסוכתו והוא משוטט תועה ברחוב עם שהוא גורר אחריו דליל שרשרת… ירקה, הניפה עליו את מקלה וקראה: “הלאה, מנוול!”
הכלב נרתע פסיעה אחת לאחוריו ועמד והסתכל בה בעינים טובות
ועגומות, תוהה עליה ועל כעסה. מבוישת ובלב שפוי הזדרזה וחזרה אל
סימטת־האוזים.

מרכבה סגורה רתומה לשני סוסים פטימים חסמה את מבוא
הסימטה. ליתר זהירות הסתכלה לצדדין וחיש מהר דחקה את עצמה ברווח הצר
שבין כותל הבית ובין המרכבה, קפצה חיש לתוכה וסגרה את הדלת. הרכב
נופף את שוטו מעל לראשי הסוסים, והמרכבה עם וילאות משולשלים על
חלונותיה התחילה עוברת במהירות רבה את רחובות הבירה. לא יצאו
עשרה רגעים והיא נכנסה אל חצר אחת מרובעת של בתי־מלאכה וסדנאות, ושם
עמדה. הרכב הפך את ראשו אל האשנב שמאחריו ולחש: “אפשר”. הקבצנית יצאה,
התחמקה מהר מתוך החצר וכיוונה את פסיעותיה הכבדות והטופחות על אבני
המרצפת, אגב נקישות המטה, אל בית־הממשלה.

החצר הגדולה, עם רחבת הדשא והפרחים ועם שדרות האלונים
סביב סביב, מוקפת היתה משלוש רוחותיה גדר־סורג גבוהה. רוחה הרביעית
סתומה על־ידי בנין לבנים אדומות בן שתי דיוטות, שמשמש בית דירות
לשמשים, לרצים, לשומרי־הסף ולמשטרה. חלונות הבנין הזה ופתחיו מופנים
כלפי פנים אל החצר. כלפי חוץ כתלו אטום כמעט. הקבצנית עקפה את
גדר־הסורג, עם שהיא קודה לפני הזקיפים שעמדו לפני כל שער שבשלוש
הרוחות. לפני אחד מהם עמדה ופשטה את ידה לנדבה. הזקיף הסתכל בה בבוז
וקרא: “פ’שלא וון” (הסתלקי מכאן)!.. בת זנונים!" היא עברה לכל אורך
הכותל האטום של בנין־הלבנים, עד שהגיעה אל פשפש ברזל קטן; סמוך אצל
הפשפש היה חלון קטן, החלון היחידי שבכל הכותל. הרתיקה במקלה על גבי
הפשפש.

החלון נפתח ויד אשה הוציאה מבעדו פרוסת לחם.
הקבצנית נטלה את הפרוסה, נשקה אותה ושילשלתה אל התרמיל מתוך עתרת
ברכות.

– את היא זאת, פלציה? – שאלה האשה מבעד לחלון.

– הן, אדונתי החביבה! הן, אדונתי היקרה! – השיבה הקבצנית בקול בכייני וחלוש – בוקר טוב, אדונתי! מה שלומה?

– טוב.

– תודה לאל. ומה שלום האדון?

– גם הוא בריא.

– תודה לאל. ישלח לכם אלוהים בריאות וחיים ארוכים.

– הכנסי, פלציה, ותשתי כוס תה.

הקבצנית לא המתינה שיפצירו בה, ונכנסה בפתח הפשפש
שנפתח לפניה אל אבול צר ששם היתה גם דלת הכניסה אל דירת השוער. זה היה
חדר לא גדול, ובו עמדה כירה, לפני הכירה שולחן וספסלים סביבו;
בקרן־זוית עמדה מיטה גדולה וממעל לה על הכתלים תמונת האם הקדושה
מעוטרת בפרחי אלמות מאובקים, אל הכותל מודבקים גם תמונות וציורים גזורים מעתונים. עם כניסתה עשתה הקבצנית קידות כלפי אותה זוית והצטלבה פעמים רבות ובמהירות.

בה בשעה נכנס גם השוער הזקן שעמד רגע והסתכל בה. וכשזו הפכה אליו את פניה, תהה קצת ואחר קרא:

– דומני, אם איני טועה… שזו היא פלציה, לא? בוקר טוב לך! מהיכן הרגלים?

– מעולמו של הבורא, אדוני החביב! נודדתי הייתי בערים ובכפרים.

– מה שמעת חדשות בעולמו של הבורא?

– אוי, אדוני היקר! בכל מקום מורדים ושודדים…

– אח־אח־אח… – השיבה בקולה הבכייני במקצת – מפני מה שותקת הממשלה?
וכי לא איכפת לה כלל?

– כיצד זה לא איכפת לה! הקוזאקים, חושבני, אינם יושבים בחיבוק ידים. הם מבערים אחרי הפושעים.

– אח־אח־אח… לאדם כשר וישר סכנה להיות מהלך בדרכים.

– מכל מקום לא לך להתירא. מה יגזלו ממך? את תרמילך?

– אני? לי אין יראה של כלום, ברוך האל. אדרבה, יש
שגם השודדים נותנים לי מי פרוסת־לחם ומי פרוטה, כשיש להם, כמו
שאני מחבבת את האל… ואילו העשירים, למשל, הסוחרים, שאני. הללו
מתיראים ומתיראים…

– אל תדאגי. בקרוב יבוא סוף מר גם על הרשעים הללו.
כבר שופתים להם יורה של פורענות כזו, של פורענות כזו, שלא
ישכחוה לעולם…

– כה יהי רצון… מה, למשל, יעשו להם? יתלו אותם?

– ומה את סבורה? ילטפו אותם? אמש, שמעתי, היתה ישיבה
שם – בתנועת־ראש החוה על בית־הממשלה שבחצר – וגמרו להוציאם מכל
החורים והסדקים שהם מסתתרים שם כפשפשים…

– כה יהי רצון! לואי, לואי!.. מאת מי שמע זאת אדוני? מהנציב עצמו? – שאלה הקבצנית בתמימות.

השוער צחק:

– טיפשה את, פלציה! וכי לא מצא הנציב אדם אחר לספר
עמו? מה אנו? אנשים קטנים, שוערים. אבל ולאדיק שימש שם אמש
בבית־הממשלה, הגיש תה ושמע… ומה שלום רגלך? רואה אני שעדיין
צולעת.

– שבי פלציה! – נכנסה אשת השוער לתוך דבריהם – למה תעמדי? תנוחי ותשתי כוס תה.

הקבצנית עשתה עצמה כלא שומעת, והשיבה לשוער:

– רע, רע, אדוני היקר! אלוהים ענש אותי החוטאת
ביסורים נוראים. טוב שיש בעולם רחמנים וטובי־לב כמותכם. כל ימי
אני מהלכת, מהלכת ברגלי החולה ומאספת נייר, כל נייר פסול, שלא יצלח
לשום דבר, טוב לי, אני מאספת את הכל.

– ומה את עושה בנייר הזה?

– אני מוכרת. יש בית־חרושת כזה שקונה ממני. נראה
שעושים מן הניירות הפסולים נייר חדש. פרוטות אחדות אני משתכרת
מזה.

– אם כן נעשית סוחרת? לחיי! עוד עתידה את להתעשר, ואז
לא תאבי להשתפל ולדבר עם אנשים כמונו. – צחק השוער. אשתו ופלציה
צחקו אף הן.

– שמא יש לכם, אדוני, נייר שאין לכם צורך בו? – שאלה לבסוף.

– מנין לנו נייר? וכי כותבים אנו? שם במשרדים יש הרבה. לכי שאלי את ולאדיק. הסלים מלאים שם
נייר שמשליכים אל האשפה. ביחוד בישיבות, מקלקלים הרבה נייר. לכי שאלי
את ולאדיק.

– כיצד אגיע אל ולאדיק זה? וכי יתן?

– ומפני מה לא יתן? וכי ישימם בתבשילו שבקדירה? לכי
תעברי את החצר, כל עוד אין איש, ותלכי ישר אל בית־הממשלה. הוא שם.
בואי ואראה לך.

– והתה, פלציה? – שאלה אשת השוער.

– תודה לה, אדונתי היקרה! אין פנאי. עלי לעבור חלק
גדול מוארשה עד שאמלא את תרמילי. תודה רבה, כה יעזרך אלוהים! אם תתני
לי פסיגת סוכר, אומר לך תודה.

קיבלה את הסוכר, נשקה לו והטמינה אותו בחיקה מתחת
ללסוטתה, ושוב בעתרת ברכות ואחר הצטלבויות כלפי תמונת האם הקדושה, יצאה מן החדר, והשוער אחריה. בפתח האבול עמד והראה לה את
הדרך אל המבוא האחורי של בית־הממשלה.

הקבצנית נמנעה מלעשות קפנדריה בשבילי רחבות הדשא, כדי שלא תהא נראית לעין ושלא יפסיקה מי בדרך, אלא התגנבה בין האילנות,
עד שהגיעה אל בית־הממשלה מאחוריו, ושם נכנסה בפתח הראשון שמצאה פתוח
לפניה.

בפרוזדור ראתה שתי דלתות זו מול זו. ניסתה לפתוח
את האחת בחשאי, אבל היתה נעולה. ניסתה לפתוח את השניה: אף זו היתה
נעולה. מהדיוטה העליונה הגיעה אליה המולה של קולות, תזוזת כלים
כבדים; מישהו היה שם מקלל וצועק. הבינה ששם למעלה מכבדים שמשים את
החדרים. טיפסה ועלתה במדרגות עם שהיא משתעלת ונאנחת בקול: “אוי, אם
קדושה… או, אלוהים!.. אוי מריה הקדושה!..” הדלתות והחלונות בדיוטה העליונה היו פתוחים, והיא ראתה לפניה שורת חדרים מפולשים,
שלא היתה בהם נפש חיה. שולחנות במפות ירוקות הוזזו ממקומם,
כסאות עמדו לא כסדרם. בכל מקום, על השולחנות, הכסאות ועל גבי
הקרקע, התנופפו וטולטלו על־ידי הרוח ממקום אל מקום עתונים,
גליונות משרדיים וקרעי נייר. קולות העובדים נשמעו מאחד החדרים
האחרונים. רגע עמדה בפתח כהמומה. משום מה התחיל לבה הולם בחזקה
ותכופות. כאילו מתוך חלל החדרים הציצה אליה לפתע כל אימת הסכנה
שבמעשה שהיא עומדת לעשות. מזוית נידחת שבמוחה ביצבצה שאלה: שמא
תחזור?.. אבל רק לרגע אחד. מיד עבר גופה כעין זרם חשמלי, ונתרעדה
כולה. – ומיד לאחר מכן נדמם בה הכל וכלום לא ראתה לפניה; ברטט של
קדחת התחילה מאספת לתוך תרמילה חיש מהר, חיש מהר כל נייר וכל פתקה מעל
הקרקע, מעל הכסאות ומעל השולחנות. משגמרה הלכה והפסיעה במנוחה,
כמו קודם, ונכנסה אל החדר השני. קולות המדברים נשמעו מחדר צדדי אחר.
התכופפה והתחילה שוב משתעלת ונאנחת: “אוי, אלוהי, אלוהי!.. אוי, אם
אלוהים קדושה…”

– מי כאן? איזה שד מביא את הלזו לכאן? – נשמע קול גערה
ומן החדר הצדדי יצא בחור יחף, בתחתונים מופשלים עד הברכים
ובשרוולי כתונת מופשלים, מזוין במברשת עם קת ארוך.

הקבצנית כאילו לא שמעה את הגערה, הלכה והתקרבה אצל הבחור מחגירה ומצטלבת.

– מה לך כאן, מכשפה זקנה? – שאל הבחור.

מן החדר הסמוך הציצו שני נערים ומטליות בידיהם.

– איזו זקנה היא לך? – שאל אחד מהם – כלום אין לך, ולאדיק, עינים בראשך?

– זקנה או צעירה, אבל מכשפה בת־זנונים. – השיב ולאדיק בכעס.

– הו־הו־הו!.. – פרצו שני הנערים בצחוק.

– השוער, יעזרהו האל, – הסבירה לו הקבצנית – אדם טוב ורחמן… סח לי: לכי אל ולאדיק… כך אמר לי… הוא מכבד שם את
החדרים והוא יתן לך נייר, אותו ולאדיק אדם טוב ומרחם על עניים,
אוי־אוי, אלי, אלי, חו־חו־חו… – ופרצה בשיעול ממושך.

– איזה נייר, לכל הרוחות?

– נייר… נייר פשוט שאין צורך בו, שמשליכים אותו אל הסל. השוער סח לי…

ולאדיק החזיר פניו אל שני הנערים משתאה: מה היא סחה? קבצנית זו אין דעתה שפויה עליה.

– ניירות של אשפה? למה לך, לעזאזל, הנייר הזה?

– קבצנית עניה שכמותי מצברת ניירות בכל מקום, בכל מקום, ומוכרת לבית־חרושת… יש בית־חרושת כזה שקונה אותם ממני
ועושה מהם נייר טוב… תחת להשליך אל האשפה, יתן לי והאלוהים יעזור
לו לאדוני ויתן לו בריאות ואריכות ימים, אדוני…

פתאום התחיל ולאדיק גוער בנערים:

– למה אתם עומדים כאן בטלים, בני כלבים? לא ראיתם
מימיכם אשה? לא אמרתי לכם שהיום יקדימו האדונים לבוא? לא נספיק, לא
נספיק, כמות שאני אוהב את אלוהי. יבואו ויפרעו מכולנו… – ואל
הקבצנית – רק אותך אנו חסרים כאן! אין לי פנאי להתעסק עמך. בפעם
אחרת. ועכשיו מהרי והסתלקי. עוד זה חסר לי, שיבואו האדונים וימצאוך
כאן. מהרי וצאי מכאן! שלא ישתייר כאן שמץ מריחך!..

– אבל הנייר, אדוני החביב… אטול את הנייר ואסתלק
מיד… וכי מה עוד צריכה אני? השוער סח לי: לכי אל ולאדיק, אדם טוב
הוא…

– תפח רוחך, צרעת שכמותך! כמות שאני אוהב את
אלוהי, מעל המדרגות אשליכך… – פתאום נשתתק ונתן בה את עיניו – שמעי,
פניך ידועות לי. וכי לא ראיתיך כבר פעם אחת?

– בודאי, בודאי! שמא שכחת, אדוני החביב, את פלציה? פלציה הקבצנית…

– אה, פלציה… רואה אני שהפנים ידועות לי… מה
אעשה, מהרי אל חדר־הישיבות, הסלים עדיין מלאים שם. מהרי וטלי את הנייר
והסתלקי, שאם חלילה ימצאוך כאן שנינו נקבל את שלנו…

לא המתינה פלציה הרבה. נכנסה אל החדר שולאדיק הראה לה. שם
עמדו על יד הפתח שני סלים. על גבי השולחן המכוסה מפה ירוקה, היה
מוטל לכל ארכו מטאטא עם קת ארוך להגן על גליונות הנייר המונחים
שהרוח לא תעיף אותם. התחילה הנערה מריקה לתוך תרמילה את הנייר מן הסלים,
בתנועות קדחתניות מהירות. משגמרה את מלאכתה וראתה שיחידה היא בחדר,
מיהרה והסירה מעל השולחן את גליונות הנייר הסופג ושאר הניירות שמתחת
לקת המטאטא ותחבה אף אותם לתוך תרמילה. אחר כך התנפלה על תיק־עור אחד
שהיה מוטל על אדן החלון, מאחרי כורסת הנשיאות שהתנשאה מעל לכל
הכסאות בראש השולחן. תחילה רצתה להכניסו אל תרמילה ולא יכלה: התיק היה
גדול הרבה מן התרמיל. ניסתה לפתוח אותו. אבל בו ברגע נשמעו
קולות חדשים מן החדר הראשון. זקפה אזניה, רגע היתה מצותתת, ודמה נקרש
בה מאימה. הפקידים באו; הם נוזפים שם בולאדיק שהמשרדים אינם עדיין
מכובדים ומסודרים. הם מגנים ומאיימים, וולאדיק בקול בכייני: “כמו שאני אוהב את אלוהי… כמו שאני אוהב את אלוהי, אדוני!”…
הם הולכים ומתקרבים, תוך כדי דברי גדופים וחירופים… מה תעשה? היכן
תימלט? כחיה שנפלה במלכודת חיפשה בעיניה מפלט, איזה מחבוא כלשהו.
רגע אמרה לקפוץ בעד החלון. אבל הוא היה גבוה יותר מדי. ורגע לאחר
מכן חלפה מחשבה שבאיולת במוחה להסתתר מתחת לשולחן מאחרי שולי המפה
הירוקה… פתאום נתקלו עיניה במטאטא ומיד אחזקה בו כמו בעוגן הצלה. בלא היסוסים כלשהם נטלה את המטאטא בידה האחת ואת הסלים בשניה
ויצאה מן החדר בפסיעות מהירות ומאוששות, כאדם טרוד מאד. את הקת
נשאה תחת בית־שחיה עם ראש המטאטא לפניה דוגמת כידון מכוון כלפי
פני אויב. ואמנם, כמעט שלא פגעה בו בפניהם של שני פקידים, שהלכו
כנגדה עם תיקיהם תחת זרועם אילמלא הספיקו להירתע לאחוריהם.

– תוף!.. דם כלבים! אין עינים בראשך? – קרא אחד בזעם. – מהרו, גמרו את מלאכתכם!

– הרי אדוני רואה, את חדר־הישיבות כבר גמרנו לכבד…

– אבל שור! – קרא השני – איזה פרצוף!..

הראשון נתן עיניו בקבצנית ומיד שככה חמתו והחזיר פניו אל ולאדיק:

– מהיכן חפרת את האשה הקטנה הזו?

– אני עוזרת לו, כדי למהר לגמור. – הזדרזה הנערה להשיב במקומו.

הפקידים נכנסו אל חדר־הישיבות תוך כדי הערות
שבניבול־פה וצחוק. הקבצנית זרקה את המטאטא ואת הסלים לולאדיק שעמד
נבהל ונחפז, ויצאה בפסיעות מהירות; אפילו שכחה את חגירתה.

– אח! שדה, בת־זנונים… – שמעה מאחריה את קולו של ולאדיק, ששבה עליו נפשו.

ירדה בקפיצות מעל המדרגות, בלא שהשתעלה או נאנחה אף פעם אחת.

את החצר עברה שוב, בפסיעותיה הכבדות והמתונות,
הטופחות בסנדלי־ההיטנא אגב חגירה, אבל בלא מקל־הסיקוסים: אותו שכחה
בחדר־הישיבות.

בחצר הסדנאות ובתי־המלאכה מצאה את המרכבה שלה. פתחה
אותה אבל לא נכנסה, אלא זרקה לתוכה את תרמילה, לחשה שתים־שלוש מלים לרכב
והלכה לה ברגל, לאחר שהתקינה על ראשה את מטפחתה כדי שתאפיל יותר על
פניה. עברה בפסיעות פזיזות דרך רחובות וסימטאות צדדיים, עד שהגיעה
אל חצר ביתו של ה' ברגר, ומשם – ישר אל חדרה של זוסיה, שמאחורי
המדרגות האחוריות…





מסבאתו של יאנוש היתה מן העממיות והקטנות ביותר.
בלא כל סימן של קישוט חיצוני שהוא, כאילו התכוונה לטשטש את עצמה,
כדי שהעוברים והשבים לא יתנו את דעתם עליה. דלת הכניסה, מפוחמת מרוב
שנים ובלא כל מאור שהוא, היתה שקועה כמוצנעת למטה מן המדרכה והיו
יורדים אליה בשתי דרגות. על החלון היחידי, אצל הדלת, תלויה בין
ביום ובין בלילה יריעת רשת, שמן החוץ אין לראות בעדה כלום מן
הנעשה בפנים. מסבאה זו משמשת מקום ועידה למרדנים הפולניים הן מן
האצילים והמשכילים והן מפשוטי העם, כגון “בעלי־הפגיונות” של
המשמר הלאומי. כאן גם מרכז “הדואר האזרחי”, העובד בחשאי במקום
הדואר הממשלתי; לכאן מביאים את המשלוחים, ומכאן יוצאות נערות לכל
חלקי העיר למסרם לבעליהם.

באולם הארוך והצר של המסבאה שרויה כל היום אפלולית של בין־השמשות. אוירו כחלחל מעשן המקטרות והסיגארות, והוא נע
ומתאבך כל פעם שנפתחת הדלת. בשעה עשר בבוקר האולם ריק כמעט מאדם,
חוץ משנים־שלושה אכרים במלבושי עגלונים שיושבים כאן תמיד,
אף־על־פי שבחוץ אין לראות כלי־רכב שממתינים להם… היום יושב כאן
זיגמונד וולפזון עוד מתשע שעות ומחצה. פעמיים שתה קוניאק, כדי להפיג את שעמום הבטלה, והרבה לעשן. כיון שהגיעה השעה העשירית, התחיל
מסתכל מפעם לפעם בשעונו; עם כל צל שחולף לפניו על התקרה, הוא הופך
את פניו אל החלון שמאחריו ומציץ מבעד לרשת־הוילון בחוץ. המחוגים של
שעונו מתנועעים ומתקדמים. השעה מתקרבת כבר לעשר ומחצה, והיא עדיין
לא באה. עם תנועת המחוגים הלך וגדל קוצר־רוחו. משיצאה מחצית השעה,
הבין שהיא לא תבוא עוד ועל חינם הוא מחכה. גמר בדעתו לעמוד ולילך
מכאן. ואף־על־פי־כן לא עמד ולא זע. הסמיך ראשו באגרופו והפך והפך
בהרהוריו. בעצם היה צריך לעמוד ולילך אצל ברגר ולראות מה אירע שם.
אבל היא גזרה עליו שלא לעבור עוד את מפתן ביתם. כיצד יעבור על גזירה
זו? ומה יאמר? מה יאמר? במה יתנצל? יאמר בפשטות שקצרה נפשו לישב
במסבאה ולהמתין, הואיל והיא לא באה אל השעה הקבועה… לא. אין זו מן
המידה, וקשה… אלא מה? מה יעשה והיא לא עמדה בדיבורה ולא באה? ומי
יודע אם תבוא…

עם שהוא יושב ונוטל עצות מעצמו, לא הרגיש בדבר שהדלת
נפתחה וואנדה נכנסה בפסיעות פזיזות וחשאיות כמתגנבת. לא הגביה
ראשו אלא בשעה שהנערה כבר היתה ניצבת עליו ומסתכלת בו בחיוך של
מבוכה מבעד לצעיף השחור והארוך שירד על פניה. היא עמדה לפניו הדורה
כל־כך במעיל הפלוסין שלה הארוך עד למטה מהברכים והמהודק אל חמוקי
גזרתה הצעירים והנאים. בכל דמותה היה משהו כבוש ומסויג. ידה הנעולה
בכסית־סוחתין שחורה שיחקה במטריה, ואת ידה השניה לא הוציאה
במבוכתה מתוך הידונית ליתן לו שלום, רק אמרה:

– הבטחתי לבוא, והריני לפניך…

זימונד נתחלחל משהו ונזדקר מעל מקומו בקריאת תדהמה: “אח, ואנדה!” פניו צהלו משמחה והוא מילמל:

– כבר סבור הייתי שלא תבואי… הלא נדברנו בעשר… אבל אחת היא, בואי, נשב ונדבר…

– לא, אין לי פנאי. זמן מרובה לא אוכל להשתהות כאן. נצא לטייל קצת. בחוץ נוח יותר לדבר.

– מוטב. – הסכים. זרק מטבע על השולחן ושניהם יצאו.

– מפני מה אחרת כל כך לבוא? – שאל מיד לאחר שנסגרה מאחריהם הדלת.

– אחר כך, אחר כך… – והושיטה לה את זרועה.

רוח צוננת וטחובה נשבה כנגדם עד שלא יכלו להפסיע אלא
אם כן הרכינו ראשיהם כנגד הרוח. הרוח הדביקה את צעיפה אל פניה. אי
אפשר היה לפצות פה, שכן הצעיף היה נכנס אל בין שפתותיה
השוחקות.

– לא. – אמר זיגמונד – כך לטייל אני מסרב. אי אפשר…

– אין אנו רחוקים מן הגן הסאכסי. שם אין רוח.

– מוטב.

אחר רגעים מספר נכנסו באחד משערי הגן. הגן היה שומם.
האילנות עמדו עדיין במערומי החורף, ואילו על סוכיהם כבר הוריקו והשתחמו פקעים ומרחוק נראה כאילו אבקה ירקרקת מכסה אותם. פועלים
אחדים במריצותיהם עבדו בשבילים. כאן באמת פסקה הרוח. זקן אחד טייל
כאן עם כלבו. נערה משרתת חגורת סינר לבן עברה בחפזון באחד השבילים
עם סל על זרועה.

– מה טוב פה! – קראה ואנדה והפשילה את צעיפה על מגבעתה
– איזה שקט! נכנס לכאן ונשב. – והיא הכניסה אותו לתוך שדרת ערמונים
צרה – שדרה זו חביבה עלי מתמיד. בקיץ, כשהאילנות מכוסים עלים, יש
כאן תמיד צל וריח טוב מן הערמונים… אבל עכשיו כאילו פתחו כאן
חלונות מכל צד.

היא פיטפטה כל הזמן; הוא שתק והמתין.

– אבל חבל שאי אפשר לישב בשום מקום. – אמרה – כל הספסלים רטובים. מילא, בין כך ובין כך אין לי הרבה פנאי.

– ובכן, ואנדה, עכשיו אני רוצה לשמוע.

– מה אתה רוצה לשמוע?

– מפני מה חל עלי האיסור לבוא אצלכם?

היא שתקה ונלחצה אליו יותר.

– מפני מה את שותקת?

צחקה צחוק קל וכבוש:

– ואם לא אגיד?

– אם לא תגידי הרי זה יהיה רע מאד מצדך.

– מוטב. אהיה רעה ולא אספר.

– ואנדה! – קרא – הרי לשם כך נפגשנו הבוקר. הלא אמש נדברנו…

ואנדה עמדה לרגע קט ונתנה בו עיניה עם שפניה הפכו חמורות־עצבות. ואחר פסעה להלן ובקול משונה שאלה:

– זיגמונד! הלא ידידים אנו… הלא אתה אוהב אותי, לא כן?

– פשיטא! פשיטא!

– ואם אבקש ממך לעשות עמי חסד, חסד גדול, תעשה? לא תסרב?

– מה הן השאלות הללו? הלא יודעת את…

– הן, הן, יודעת אני… אבל רצוני לשמוע מפיך במפורש: תעשה או לא תעשה את בקשתי? אמור!

– אעשה.

– אם כך, אני מבקשת ממך, זיגמונד, שלא תשאל ולא תחקור
אותי בענין שדיברנו בו אמש… אם רק אין את נפשך לגרום לי צער
גדול… – ומשהרגישה תנועת רתיעה בגופו הוסיפה: – לא! לא! אין זו
מליצה סתם… אני אומרת לך בכל לשון של כובד־ראש: אם נפשך למנוע ממני
יסורים… שומע אתה? יסורים! אל תעשה זאת, אל תשאלני. אני מבקשת זאת
ממך, חביבי!

את המלים האחרונות אמרה בתחנונים כאלה, שנתגלגלו
בלבו רחמים עליה, והבין שאין הוא צריך לדחוק עליה בשאלותיו. נתעצב
ורטן מתוך אכזבה:

– מה שאמרת לי אמש טילטל את שנתי כל הלילה. חיכיתי
לבוקר, לשעה הקבועה… חיכיתי, חיכיתי כל הבוקר, והנה עכשיו עלי
לשוב כלעומת שבאתי, כלומר בלא כלום… המסתורין הללו עשויים להוציאני מן הדעת…

– אני מבינה, אני מבינה. אבל מה אעשה? מה אעשה?.. כך
הוא… שמא אתה סבור שלי לעצמי קל? אף אני לא ראיתי שינה כל הלילה.
יודע אתה מפני מה אחרתי? משהתחילה השעה הקבועה ממשמשת ובאה, נפל עלי
פחד. האמינה, פחד כזה נפל עלי… שמא תכריחני להסביר לך הכל, ואני
איני יכולה. בפשטות גמורה: קשה לי, מבין אתה?.. ולפיכך התלבטתי
בחדרי, התרוצצתי ברחוב אילך ואילך… אתה צריך להבין,
זיגמונד…

היה הרבה מן האמת במה שאמרה. כל הלילה לא ראתה שינה
מרוב היותה רגושה בגלל המעשה שנצטוותה לעשות בבוקר, אבל גם בגלל
השיחה עם וולפזון הצפויה לה. כיצד תוכל לספר לו על דלותם שבאה
עליהם פתאום כל־כך? כיצד תספר לו על סיכויי אביה להשביח את עסקי
בית־החרושת שלו על־ידי נשואיהם? ויותר שהיתה מהרהרת בדבר יותר
נתחוור לה שאם תספר לו את הדברים כמות שהם, לא תוכל אחר כך לשאת
פניה אליו, והוא ימצא נעלב: לא יסלח את המזימה לעשות מסחר
ברגשותיו… הבוקר, בדרכה אל המסבאה, שוב פשטו בה הרהוריה אלה. ועכשיו לאחר המעשה שנעשה בבית־הממשלה, וכשבמשרד הממשלה החשאית כבר
יושבים ומחטטים בניירות ומפענחים את הרשום על הנייר הסופג שהמציאה
להם, בוערת בה התשוקה לספר לו או לפחות לרמוז לו על המעשה שהיה
בבוקר. בקושי רב כבשה את יצרה…

הוא עמד פתאום עם שהוא מחבק עדיין את זרועה. תלו
עיניהם זה בזה. היא הביטה אליו במבט של תחנון, כמבקשת על נפשה.
פתאום חלץ את זרועו מתחת זרועה, אחז בידה ברטט על עוית, ובקול
מרעיד:

– ובכן, ואנדה… ובכן… פירוש הדבר… נגמר בינינו… הכל?

– למה? מפני מה? – שאלה כנבעתת – אנו יכולים להפגש…
מזמן לזמן… לא בבית, כמובן… אין בנפשי להפסיק כך… אפשר שבהמשך
הזמן יבוא שינוי ויתוקן הכל… עלינו להאריך ברוחנו ולהמתין…

לא כך חשבה ואנדה אמש ובשעה שהלכה אל המסבאה. אבל פניו
היו נעוים בצער כזה, קולו מרעיד כל כך, וידו לוחצת כל כך את ידה. והריהי אוהבת באמת את האיש הזה. ועתה יותר מתמיד.

לבו של זיגמונד נתישב קצת על־ידי דברי ואנדה. כאילו
התחיל מתעורר כולו לתחיה. בעיניו נדלק שביב חדש, מוזר וכמעט מפחיד.
הטיל את שתי ידיו על כתפיה עם שפניו קרובים קרובים אל פניה ועיניו
נעוצות בעיניה, כמבקש להציתן בשביב הבוער בהן… הה! מבט זה
ותנועה זו של הפנים המתקרבים לאטם אל פניה, – כל זה ידוע לה.
נזכרה פתאום מה שאירע בה לפני זמן־מה בחדרה, ולבה גוע בה מיראה
וממתיקות שמתקרבת ובאה.

– ואנדה! – נשם בפניה מתוך לחישה – הלא אני כה אוהב אותך…

– ואף אני… – נפלט נשב של דיבור מבין שיניה ההדוקות.

חיבק אותה בשתי זרועותיו והצמיד את פיו אל פיה.
תוך כדי נשיקה זו הרגישה בשתי זרועותיו האמיצות הלוחצות אותה יותר ויותר אל לבו, וכל גופה נענה לזרועות אלו. היתה לה הרגשה
שכולה עטופה בהן, כולה דבוקה וצמוחה על לבו. בנשיקתה את כל נשמתה יצקה לתוכו, בלא שיור כלשהו… הרי זה נמשך רק רגעים ולה היה
דומה שעומדים הם כך דבוקים וממוזגים יחד מן העולם ועד
העולם…

ואחר כך הלכו שניהם מאושרים ושותקים. לא היה צורך עוד לדבר. גם לא היה על מה לדבר.

פתאום נזכרה ושאלה:

– מה השעה?

– אחת־עשרה ומחצה.

– אח! אחרתי… הסבתה תכעס עלי. כבר אקבל ממנה מנה הגונה…

– נצא ואני אלווך אל ביתך.

– לא כי כאן נתפרש… אגב, מה היה לך אמש שכל כך אחרת, וכשבאת היה מראך קודר כל כך, כמו…

– כמו מי?

– כמו ביירון, כמו טשיילד הארולד.

ושניהם צחקו.

– איני זוכר עוד, – אמר – מסתמא הרגשתי את עצמי לא בטוב. מצב־רוח כזה…

– שמעת אמש את דבושיק מקריא את שיריו?

– לא. מששמעתי שמזמינים אותו להקריא, עמדתי והלכתי.

– אין אתה אוהב אותו.

– לא ביותר.

ואחר רגע הוסיף:

– ואף הוא אינו אוהב אותי.

– מילא, – אמרה – אם הוא אינו אוהב אותך, הרי זה מסתבר. – ושניהם צחקו – ואילו אתה? מה יש בלבך עליו?

– איני אוהב אנשים עקמנים, לא גלויי־פנים, שעושים
רושם כחורשים עליך מזימות. תמיד דומה עלי שמן הצורך להזהר ממנו…
לעולם לא תדע מה בחלחוליותיו… – ופתאום, על־ידי איזה
קישור־מחשבות נעלם. – היודעת את שזאיונטשיק נשוי?

– מי? זאיונטשיק? ח־ח־ח…

– ושיש לו בת נכת־רגלים…

– מה אתה סח? אדם זה, אני אומרת לך… הרי זה הוא עקמן.
הוא חשוד בעיני. למה העלים את זאת ממנו כל הזמן? מתאווה אני לידע מי
אשתו של בר־נש זה. הלא תמיד אני בדעה זו שאין תוכו כברו, שיש בו
בדיבורו ובגינוניו מגניבת־דעת ומאחיזת־עינים. אבל מנין לך כל
זאת? – תוך כדי דיבורם יצאו מן השער אל הרחוב – מכאן אני הולכת
לבדי. מנין לך שהוא נשוי? אמש הרבית שיחה עמו. אם מפיו קיבלת את
זאת, אל תאמין.

– לא. נסעתי לפארגה לקנות פרחים. שם יש גנן אחד בעל
חממה גדולה. אצלו יש למצוא כל מיני פרחים בכל עונה שהיא. והנה אני
רואה אדם הולך כפוף ועומס על גבו כמו משא כבד, ילדה או נערה,
כך, בערך, כבת עשר או שתים־עשרה. הנערה היתה, כנראה, כבדה מפני
שהוא היה כפוף כמעט עד לקרקע… נערה בעלת גוף, שמנמונת… בידיו
המופשלות לאחוריו היה חובק את רגליה, ותחת בית־שחיו זוג קבים.
מכאן שהיא בעלת מום. אדם זה משך משום מה את עיני מן הרגע הראשון.
ראיתי משהו מוכר לי באדם זה. קפצתי מעל הכרכרה, סילקתי לעגלון ועקבתי
אחר אותו האיש; עברתי אל המדרכה השניה והסתכלתי בזוג הזה. הוא לא
ראני הואיל ופניו היו כבושים בקרקע, ואילו אני הכרתיו מיד. זה היה
זאיונטשיק שלנו…

– ואנו לא ידענו כל זאת. משונה, משונה…

– השתדלתי שלא ירגיש בי. כשלושת רבעי השעה ליויתי אותו
מרחוק. המסכן היה עייף מאד. בכל חמישה רגעים היה עומד לפוש. תקפתני
סקרנות לראות להיכן הוא הולך עם משאו, היכן הוא דר…

– ראית היכן הוא דר?

– אח, אילו ראית את בית דירתו! בפראגה, בסימטה
מרופשת אחת. כשלושת־רבעי שעה הלכתי אחריו, כמו שאמרתי, ואפשר יותר.
בינתים החשיך מאד, והוא נעלם מעיני, כאילו נבלע בתוך האדמה. הרבה זמן
ביקשתיו, חזרתי על חצרות וסימטאות… שם הסימטאות והחצרות נושכות
זו בזו…כדאי לראות זאת פעם… לבסוף באתי אל הסימטה של הפריזאי
שלנו. באמת, היית צריכה להיות שם. סימטה קטנה וחשכה. רפש. אחר כך, כמה
זמן הייתי צריך להתנקות מן הרפש הזה!.. בתים נמוכים עם גגות תבן, כמו
בכפר. עברתי מבית אל בית והייתי מציץ בחלונות, עד שמצאתיו. חדר עם
קרקע מחמר. לא מנורה, לא נר דולק. על הכירה בערה אש שהאירה במקצת את
החדר. לפני הכירה עמדה אשה ובחשה בקדירה. בישלה משהו. את פניה לא
ראיתי. אל השולחן ישב זאיונטשיק. אף את פניו לא ראיתי. הוא ישב בגבו
אל החלון. לא הרחק מן השולחן, סמוכה אל הכותל עמדה מיטה, ועליה היתה
ישובה אותה נערה נכת־הרגלים. זוג הקבים עמד נשען אל המיטה. נערה עם
שערות פשתן ופנים די חינניות, הייתי אומר אפילו יפה… היא צחקה
בקול ילדותי ונעלס כל כך, ממש זוג מקשקש. זאיונטשיק סיפר לה,
כנראה, סיפור־מעשה מגוחך, שהצחיק אותה ואת האם, מפני שאף זו החזירה
פניה מהכירה וצחקה עמהם.

– שמע! – קראה ואנדה – הרי זה נורא מענין… עכשיו אני
מבינה מפני מה אחרת כך אמש. מציאה כזו שבאה לידך אתה לא תחמיצה… על
מה הייתם משיחים אמש כל הערב?

– איני זוכר עוד בדיוק. כלום את חושדת בי שהאזנתי
לכל פטפוטיו? נזרקה מפי המילה “פריז”, והוא מיד קלט אותה. הרי את
יודעת אותו… מיד פתח עלי ברז של פטפוטי הבלות עד לאין סוף.
ואילו אותה שעה כשראיתיו עם בתו בעלת־המום, ולאחר מכאן… משונה!
לא תאמיני אם אומר לך, שרחש בי איזה רגש חדש כלפיו…

– רגש חדש?

– קשה לי לברר את זאת. מעין בושה… התביישתי… הן,
הרגשתי מעין צורך לתקן מה, לפצותו… שטות כזו! הרי כל הערב הייתי
ישוב אצלכם כמשוי מן המים… ח־ח־ח! עד לאותו ערב לא עלה על דעתי
שיש לזאיונטשיק שלנו חולשה אל זקנות. אשתו, עד כמה שיכולני לדון
על־פי ראיה חטופה, היא זקנה, הרבה זקנה ממנו. וזכורה את את הרומאן
שלו, החדצדדי אמנם, עם הסבתה שלך?

– אבל הרי הוא נשוי! איני מבינה…

– אין בכך כלום. כל פריזאי הגון מצוה שתהא לו
פילגש, כלומר כלבלב ופילגש. וכל המרבה בפילגשים הרי זה
משובח…

– מה עוד תקשקש לי בלשונך? בזאיונטשיק תתעתע ולא
בי… אילו סיפרת את כל זאת אמש, וכי יכול אתה לשער את הרושם שהיית
עושה? ח־ח־ח… אבל, אלי! הסבתא שלי! היא תהרגני… שלום לך!
להתראות!

בחטיפה לחצה את ידו וברחה לה.

– ואנדה! ואנדה! המתיני – צעק מאחריה – היכן? אימתי בשניה? הגידי…

תוך־כדי־ריצה החזירה אליו את פניה, זרקה לו באויר אילו מלים שאזנו לא קלטה ונעלמה ממנו באחת הפינות של הרחוב.

זיגמונד לא סיפר לה את כל עומק הרושם שזאיונטשיק עשה
עליו אמש. הרי זיגמונד היה כל הימים מלגלג עליו יותר מכל רעיו; איזה
עונג מיוחד היה לו לשטות בו. והנה באה תמונה זו ברחוב ובבית וטפחה על לבו, ומשהו נדלק בו מטפיחה זו… זיגמונד הוא מטבעו
מאותו סוג האנשים טובי־הלב, עדיני־הנפש וחלושי־האופי שהרגשתם עמוקה
ודעתם לא תקיפה. זיגמונד ידע את חולשותיו, וכדי לחפות עליהן היה
למוד לדבר על עצמו ועל אחרים באירוניה. כמו כל אדם שאינו בטוח
בעצמו, היה חושש מפני רגשותיו החזקים או מתבייש בהם, ושוקד לכבוש אותם ולהעלימם מעיני הבריות. אלא שלא תמיד היה הדבר עולה
בידו. ואילו בשעה שהיה נתקל באדם חלוש־אופי כמותו שאין בו
העוז להתנגד ולהתגונן, היה זיגמונד מלגלג עליו מתוך צורך לכסות על
מומיו של עצמו. ואמש, למראה זאיונטשיק ההולך שחוח תחת נטל משאו,
פניו בוצצות זיעה וורידי צוארו המשורבב תפוחים, דוגמת בהמה סחופה ומעונה מושכת בעול שלמעלה מכוחותיה, – נפתחו עיניו לראות את האדם מצד אחר, שכל עצמו של האדם הוא יותר מחומר לצחצוח שינים של
בטלה. הוא, זיגמונד בן־המזל, המפונק שלא טעם טעם עול מימיו, הוא
הבטלן המאושר, ראה פתאום את עמידתו דל וריק כלפי חברו הסובל
והנענה בדומיה ובצנעה; נתחוור לו שהוא, זאיונטשיק, עולה עליו, טוב ממנו מאיזה צד שעדיין לא הוברר לו כל צרכו; שכל לעגי הבטלה, כל
חיצי ליצנותו ושנינתו שהיה משלח בחברו זה, כמה תפלים הם. הוא
התבייש אולי זו הפעם הראשונה בחייו. אבל את כל זאת לא יכול לספר
לואנדה…

כל היום, אחר פגישתו עם ואנדה, לא פסק זיגמונד
מלהרהר בה. אבל בערב נזכר פתאום בזאיונטשיק, והתעוררה בו משום מה התשוקה לראותו שוב. ברגיל היה מסתמא דוחה את הרגש הזה שלא ראה
בו אלא סימן לחולשתו הסנטימטאלית, ואפילו היה מתבייש בו בסתר
לבו. ואילו הפעם לא התחכם הרבה ולא ביקש חשבונות רבים וכמו סהרורי קפץ לתוך הכרכרה הראשונה שנזדמנה לו וציוה להסיעו לפראגה. כמתגנב הלך ובא אצל החלון שעמד כנגדו אמש. הפעם לאורו של נר חלב
נעוץ בפי בקבוק ישבה האשה וסרגה, וזאיונטשיק נתן לבתו שיעור־הוראה
בצרפתית. הוא קרא בקול מלה מלה כשהוא מדייק בהגיית כל הברה, והיא
חזרה על המלה באותה ההגייה ואחר כתבה אותה במחברת. רגע אחד או שנים
עמד שם זיגמונד ואחר כך חזר אל הכרכרה שעמדה והמתינה לו בקרן הרחוב.
הוא לא היה מאותם האוהבים לחטט בנפש עצמם, ועל כן לא שאל את עצמו למה
עשה את זאת, למה עמד כגנב או מרגל מאחורי חלונו של אדם זר. בו
בערב, לאחר שחזר לביתו, הסיח את דעתו מן ההרפתקה הזאת, וזאיונטשיק
עצמו, כמדומה, נשכח מלבו.

ימים אחדים לא חשב עליו כלל, ופעם אחת פגע בו ברחוב כשהוא נחפז לאיזה מקום ופניו קשורים בדאגה. זיגמונד עיכבו:

– להיכן, מר זאיונטשיק? שלום למר!

מכיון שראה את זיגמונד נעלמה מעל פניו חומרת הדאגה ובעיניו ניצנץ חיוכו הרגיל המתרפס והערמומי כאחד:

– אה! שלום, שלום, מר וולפזון! אני ממהר אל תלמיד אחד… אחרתי קצת. – ואמר למהר להלן.

– ימתין קצת, מר זאיונטשיק! שמא לא רצוי לו שאתלוה אליו?

– אדרבה ואדרבה. בבקשה ממנו…

– הריהו ממהר לעבודה, ואני מטייל לי, הולך בטל. –אמר וולפזון מטעם לא מובן לעצמו.

זאיונטשיק השמיע “חי־חי” קל:

– הכל תלוי במזל: זה נברא לעבודה וזה לבטלה – ושוב: חי־חי־חי…

– מזל, הן… אמר זיגמונד – ואף־על־פי־כן אל יחשוד בי
שאני אוכל ואיני עושה. יש גם לי עסקים. אבא מזמן לי אילו עסקים.
במקום שיש להשתכר, אבא אומר לי: “זיגמונד! רוצה אתה לטפל בעסק זה
וזה? לא תפסיד”. ואני: “מהיכי תיתי. אדרבה”. ואני נמצא כמעט תמיד נשכר.
כאן באמת יד המזל, אם רצונו בכך… הנה, למשל, בימים האלה התעסקתי
באיזה ענין קטן, של למה ולא כלום, אני אומר לו, ונשכרתי סכום
הגון, ואם תמצא לומר אפילו גדול. אבל איני יודע מה לעשות
בממוני… לצבור, לחסוך איני יכול; אין זה מטבעי. אני מחלק בין
חברים… בתורת הלואות, כמובן מאליו… אם יחזירו לי, איני יודע.
וכי מה איכפת לי? כלום לאשתי ולילדי עלי לדאוג? אגב, עוד נשתייר לי
קצת ממה שנשכרתי, ואם ברצונו של מר… איזו הלואה לא גדולה יוכל
גם מר לקבל ממני. וכי חבר גרוע הוא מאחרים?.. בשמחה, מר זאיונטשיק,
אלוה לו. בפרעון לא אהיה דוחק עליו, כמובן מאליו, כנהוג בין
ידידים… לכמה זקוק הוא? אני ברצון… – הוא סיים את דבריו בגמגום
מתוך פקפוק, מפני שזאיונטשיק שהיה שומע אותו בשתיקה כשהוא מרפרף בעיניו בחלל האויר, הטיל בו פתאום מבט ערמומי שוהה כאומר:
מה הלצה חדשה זו שהמצאת? שחק באמך, אותי לא תרמה… בוולפזון
נתעורר חשד שבן־שיחתו עמד על כל הבדותה שבסיפורו ואינו מאמין
אף לדבר אחד מדבריו – באמת, מה זאיונטשיק! יאמין לי… אין לו אלא לומר
לי מלה אחת ויקבל ממני כמה שיש בידי… למה הוא שותק? שמא… אינו
מאמין לי? באמת, ובתום לבב, מר זאיונטשיק!

– לא! חס ושלום! אני מאמין לו מאד. וכי למה לא אאמין?
הלא ידוע שאני שוטה ומאמין לכל דבר. טבעי הוא בכך. וביחוד אני מאמין
למי שאומר דבר טוב, ולא איכפת לי אם אחר כך מתבדה הדבר הטוב, לא
איכפת לי, חי־חי־חי… אבל בנוגע להצעתו, אני מודה למר: אין לי צורך,
לפי שעה… תלמידים יש לי די הצורך, ואפילו יותר מזה. באים ומתחננים
לפני שאתן שיעורי־הוראה לפחות שלוש פעמים בשבוע או אפילו פעמים בשבוע… ואני מוכרח לסרב. וכי כמה שעות ביום יכול אדם לעבוד? הרי
יש גבול גם לכוחו של אדם. שבח לאל, אין לי צורך בהלואות. ואם תמצא
לומר, מר וולפזון, בינינו לבין עצמנו, אגלה לו סוד: הספקתי גם
לחסוך לי איזה סכום, כך… עגלגל, חי־חי… הוא רואה, טבעי שונה
מטבעו. ואני איני יודע מה לעשות בו… רואה הוא? אף אני איני
יודע… כלומר, איני יודע היכן אפקיד את ממוני. אומרים שהבאנקים
בימינו אינם בטוחים ביותר. מרובות פשיטות־הרגל בימינו. בלא
ממון – דאגה; ועם ממון הדאגה כפולה ומכופלת, חי־חי־חי… שמא יוכל
מר ליעץ לי עצה טובה?

הפעם זיגמונד הוא שלא האמין לזאיונטשיק. ובכדי להראות לו שדבריו נאמנים עליו, אמר בכובד־ראש:

– האמת היא שאלי לא הגיעו ידיעות על פשיטות־הרגל
שאדוני מספר עליהן. מכל מקום… לא נעים לי לומר לו זאת, גזירה שמא
אהיה חשוד כנוגע בדבר, אבל בלב טהור אוכל ליעץ לו שאם יפקיד את
ממונו בבאנק של אבא מובטחני בטחון גמור שלא יפסיד אף פרוטה לא מן
הריבית ולא מן הקרן…

זאיונטשיק הודה לו על העצה הטובה ונתפרש ממנו בחפזון.

וולפזון הפסיע יחידי בפסיעות מתונות וברוח עכורה, כאדם שבא להערים והערימו עליו, תיעתעו בו ועזבוהו במפח־נפש…





פרק שביעי

עמדו ימים מעוננים. נשבו רוחות טחב קשות ומן השמים
המכוסים מפלשי עופרת יורדים קילוחי גשמים צוננים ודוקרים; פעמים הם פתוכים אף בפתותי שלג קלים שמתמסמסים דרך נפילתם. דומה שנשתנו מעשי
בראשית ועל סף האביב חוזר שוב החורף.

בימים אלה מסיקים בביתו של הבאנקיר וולפזון את
תנורי הרעפים שמפיקים חום כבד וקשה לנשימה. חום כבד זה אינו פוסק
מחדרי הבית עוד מן החורף בעבור הנכדה הקטנה שנולדה כאן לפני ששה
חדשים.

היה יום ראשון לשבוע, סמוך לשעה השמינית בערב. בחדר
האוכל הגדול דלקה, תחת כובע משי לבן, מנורה שעמדה בקצה השולחן,
ולפניה ישבו שתי נשים, אם ובתה, והיו עסוקות אשה במלאכתה. האם, אשה
זקנה, מסורבלת בשר, גיבעת קצת, עם פנים חלקות עדיין, עגולות
וטובות, מתחת לקפלט כבד, סורגת שמיכה לנכדתה מצמר ורוד. ראשה מרעיד
כאילו בקצב לצינוריות המתנועעות בידיה בזריזות מרובה, ושפתותיה רוחשות בלא הפסק. יש שהיא פורשת את המטלית הסרוגה על
גבי השולחן, מחליקה עליה בכפה, מתבוננת אליה, ושפתותיה רוחשות,
רוחשות. הבת, ססיל, אם הנכדה, כבת־שלושים־וארבע, יושבת לפני ספר
פתוח, אבל היא מעיינת בו מתוך פיזור־רוח. מפעם לפעם היא תולה
עיניה בשעון־הקיר הגדול, המטקטק לו בחשאי, בפני עצמו, עטוי כולו
צל.

– רק שמונה פחות רבע! – לא התאפקה ססיל וקראה – השעות נגררות במתינות, דוקא בשעה שקצרה רוחך.

– אין השעון מצפה לאורחים, ומשום כך אינו מזדרז. – השיבה הזקנה.

– חוששתני שזיגמונד ישכח לנסוע אל הרכבת להקדים את פניהם. אלפי ענינים מטרידים אותו ודעתו פזורה.

– הענינים של זיגמונד… – נאנחה האם.

– ולך, אמא, אין דאגה אחרת אלא לזיגמונד.

– וכיצד לא אדאג ולא אפחד? כלום איני יודעת במה הוא עוסק? ימח שמם של ה“פולאקים” הללו…

– לא הוא היחידי.

– לאחרים ידאגו אמותיהם שלהם.

– אל תשכחי, אמא, שזיגמונד אינו תינוק עוד, וקרוב הדבר שהוא יודע להיזהר.

– כבר ראינו, כבר ראינו כיצד הוא יודע להיזהר. הרי פעם, כמדומני, כבר קיבל לקח טוב, ועדיין לא למד. זונדיל (האם אינה
רגילה בשמות בניה הלועזיים) אינו יודע שהוא משחק באש. ואם פעם
עלה בידי אבא להוציאו מבית־האסורים, כלום בטוחה את שיעלה בידו
גם בשניה?

ססיל הניחה את ידה על ספרה, נשענה אל גב הכסא ושקעה
בהרהוריה. כשבאה לוארשה, בחדשי הריונה האחרונים, מפסקוב עיר מגוריה (הואיל ובפסקוב לא היתה מילדת שיש לסמוך עליה), ומצאה את
אחיה שטוף בתנועת המרד הלאומי שהקיף את פולין, היה הדבר תמוה
בעיניה ומעורר דאגה. אמת, עוד בימי ישיבתם בקובנה, והיא אז נערה
בבית אביה וזיגמונד תלמיד בגימנסיה, עוד אז, זכורה היא, היה הנער
פעמים מדבר בהתלהבות על מלחמת מצוה בעד שחרור פולין. אז היתה מלגלת
עליו ותולה את דברי התרברבותו בנערות שיש בו; לכשיגדל – כך היתה
משתדלת להפיס דעתם של הוריה – לכשיגדל תתישב דעתו עליו. ואילו האב,
שמעולם לא היה רודה בבנו, היה בדאגה כמוסה מעלה עליו את הכתוב:
“ופי אויל מחיתה קרובה”. ואילו עכשיו מצאה את מצב הדברים חמור.
זיגמונד אינו עוד תלמיד הגימנסיה, אלא צעיר מבוגר, מהנדס; באומנותו
אינו עוסק ואת כל ימיו מוציא לבטלה בעניני פוליטיקה, ואף הספיק
כבר לטעום טעם תפיסה. האם נהלכת כצל ובוכה במסתרים, והאב, כדרכו,
יוצא ידי חובתו בפסוק, מלעיג, בפני בנו, על אותם הפוחחים
המרדנים, שלובשים עוז בלשונם ולבם לב שפנים. אבל רוחו עכורה עליו.
הוא קיוה שססיל תשפיע על אחיה שיפשפש באומנותו כדי שלא תשכח ממנו
או יפשוט ידו במסחר, ובלבד שלא ילך בטל; שכן רק הבטלה מביאה לידי
פוליטיקה של הבל ומעשים של מבלי־עולם. ואילו ססיל נמנעה מלהתערב
בעניני אחיה הואיל וידעה שלא תועיל כלום, ולמה תטיל מרירות ביניהם?
בין כך ובין כך היתה מצירה עם הוריה וידה קצרה להושיע.

שוב תלתה עיניה בשעון. עוד מעט והילדה תקיץ. הרכבת,
שבה עומדים בעלה ובניה לבוא מפסקוב, תגיע לוארשה דוקא בשעה שהיא
מיניקה את ילדתה, אביה טרוד אותה שעה מאד ואין מי שיקדם את פניהם חוץ
לזיגמונד.

– שכחתי, אמא, שלאפונר קבע היום ראיון לזיגמונד, אבל
שכחתי באיזו שעה, בשבע או בשמונה. חוששתני שידחה את הפגישה מפני
הראיון.

– לאפונר שלך! – רטנה הזקנה – אף הלזה על ראשי. הוא כבר עומד תקוע לי כאן. – והחוותה באצבעה על גרונה.

ססיל חייכה:

– מאימתי לאפונר הוא “שלי”?

– כל הימים את: לאפונר הא ולאפונר דא, הכלל: לאפונר, לאפונר… מה ה“יחוס” הגדול הזה, איני יודעת.

– באמת איני יודעת, אמא, מה יש לך בלבך עליו.

– הרי זה הוא שמושך את זונדיל שלנו בחטמו לכל מקום שרוצה.

– זיגמונד גדול מלאפונר בשנים. ושמא הוא שמושך את לאפונר?

– לאפונר אינו מאותם שמושכים אותם. לי יש חוטם לעמוד על ריחם של הבריות.

– את נפרעת מלאפונר על שבנך שוטה וניתן ל“משיכה בחוטם”.

– שניהם כאחד טובים. ואף־על־פי־כן איני יודעת למה הוא תקוע בביתנו כל הימים?

– ראשית, אמא, אינו תקוע כאן כל הימים. אדרבה, הלא את
שבאת אליו פעם בטענות ותלונות על שהוא מתרחק מביתנו ובא אצלנו
לעתים רחוקות. ושנית, “קרובו” של הבעל הוא גם “קרובה” של האשה…
אמת, “קרוב” רחוק הוא…

– מהנ, בן בנה של פרסת־הברזל של רגל הסוס…

מן הפרוזדור הרחוק נשמע צלצול. שתי הנשים הפכו ראשיהן אל הדלת.

נכנס לאפונר.

– הרי הוא לפניך! – אמרה הזקנה אל בתה – חבל שלא דיברנו ברגע זה במשיח. אפשר שהוא היה בא במקומו של מר.

הצעיר החוה קידה לזקנה, שהושיטה לו את קצות
אצבעותיה. ואחר נשק את כפה של ססיל (הזקנה עדיין לא התרגלה אל מנהג זה
הנהוג בפולין לנשק ידה של גברת; נפשה סולדת מנשיקת־יד זו שאינה נאה,
לפי דעתה, אלא לעבדים ולשפחות). ישב על כסא שהראו לו סמוך אצלן.
בלסתותיו פרחה אמדומית מחמת חום החדר שלפף אותו אחר הצינה שבחוץ.
השתעל שיעול קצר, ובקול צרוד שאל לשלום הגבירות.

– שוב הצטנן מר! – אמרה ססיל בנעימה של נזיפה.

– הן, במקצת.

– מה בחוץ?

– צינה, רוח, סגריר וגועל נפש.

– יסלח לי, מר לאפונר! במעילו לא חסרים כפתורים? הלא הרוקים, כידוע…

– כולם נוכחים במספרם המלא! איש לא נעדר! – השיב בחיוך, כדרך ראש פלוגה שנותן דין־וחשבון לקצינו.

– ומה כורך מר לצוארו?

– מה החקירה־והדרישה הזו? אני מסרב להשיב. – פתח בצחוק וסיים בשיעול יבש וממושך.

– רואה מר? – קראה ססיל כמנצחת – סופו…

– סופי מר?

– מכל מקום דלקת ריאות אינה דבר מתוק.

– בדברים כאלה אין לזלזל. – אמרה שרה־דבורה, שבלבה
התחילו רוחשים רחמים על אדם זה שבודאי יחיד וגלמוד הוא, ואין מי
שידאג לו, הואיל והוא רוק… – קראי, צילה, למארינקה.

– למה היא לך?

– תקדים הפעם לשפות את המיחם, ומר לאפונר ישתה תה חם. אף “גוגול־מוגול” נעשה לו…

לאפונר קיבל את הערותיהן של הנשים האלו בחיוך
ותרני. בלבו הצחיקו הדבר שמשום איזו קירבה משפחתית מפוקפקת ראו הללו את עצמן חייבות בטיפול ובדאגה לבריאותו. נראה שפטורות הן
מכל דאגה גדולה אחרת ומכל ענין חשוב אחר ומבקשות למלא את חלל חייהן
בדאגות קטנות לאדם זר.

אחר שעה קלה עמד על השולחן מיחם רותח עם כל אבזריו
לשתיה. שרה־דבורה הניחה את מלאכתה, עמדה והתחילה מתקינה את
ה“גוגול־מוגול”. הואיל וידיה מרעידות קצת, עמדה ססיל למרס את
החלמון ברותחים. לאפונר, משנתפשטה חמימות נעימה בכל גופו, וה“גוגול־מוגול”3 בוסם לו, שאל לשלומה של התינוקת.

– המסכנה, – השיבה האם – היא סובלת מהשינים שהתחילו צומחות.

– וכי יש לה כבר שינים?

האם והסבתא צחקו לשאלתו.

– היא סובלת – הסבירה ססיל – מפני שעדיין אין לה שינים,
והן רק בתחילת צמחיחתן. היום, בשעת ההנקה, חשתי דקירה חדה. מיששתי בפיה
והרגשתי משהו קשה וחד. חבל שזה במאוחר קצת. הייתי רוצה שתקבל את פני
אביה ואחיה ושינים בפיה.

– כדי שתוכל לומר להם: “שלום עליכם!”? – ליגלגה הזקנה.

– תמיד את מלעיגה עלי. חוששתני שבשעה שאני הייתי בגילה של נכדתך, הייתי אף את אז שוטה כמותי. שמא לאו?

– את היית אצלי הראשונה. ואילו חנה’לה אינה ראשונה אצלך.

– היא הבת הראשונה.

– שוטה תהיי אף עם בתך העשירית.

– העשירית?.. מה את סחה, אמא? אין אלוהים בלבך!

לאפונר נתן עיניו בשעון, וזרק מפיו בקול כהה, כמו דרך אגב, רק לצאת ידי חובת נימוס כביכול:

– זיגמונד אינו בבית?

– הוא סח לי שלשום – אמרה ססיל – שבשבע או בשמונה
נועדתם להפגש כאן. אבל זיגמונד שלנו מפוזר מאד, הן שלו אינו הן
ולאו שלו אינו לאו. והנה אני יושבת ודואגת כל הזמן שמא אף אל תחנת
הרכבת לא יבוא בשעתו.

– מה לו ולתחנת הרכבת? – שאל לאפונר.

– עליו להקביל את פני בעלי והילדים.

בפני לאפונר לא זע אף עורק קל, ובמנוחה ואפילו כמו מתוך שעמום, אמר באותה שפה רפה:

– ראיון? איני זוכר, שדיברנו על איזה ראיון. כנראה טעות כאן, איזה ערבוב דברים…

בלבו חרה לו מאד על שזיגמונד לא בא אל השעה הקבועה,
וביותר חרה לו על שלא שמר את לשונו ופיטפט לפני אחותו דברים
שהשתיקה יפה להם. בעצם אין לו עוד מה לעשות כאן והיה יכול כבר
לעמוד ולהתפרש. אבל אחרי הדברים ששמע מפי ססיל ראה מן הצורך להשאר
עוד שעה קלה ולפטפט עם שתי הגבירות הללו על דא ועל הא, כדי לטשטש את
ענין הראיון. והוא פנה אל ססיל:

– אני משער כמה ישמחו שני בניה על האחות הקטנה שימצאו כאן.

– ולמר בקטנותו לא היתה אחות קטנה?

– לאו. אחותי גדולה ממני בהרבה שנים. אבל לי בילדותי
היתה חברה, ילדה כגילי. ילדה קפוזה ועליזה… אז היה שמה שיינדילה,
ועכשיו היא קוראת לעצמה משום מה סיוזאן… אז היינו ילדים בני שמונה
או תשע. ואני אהבתיה מאד…

– ושוב לא נפגשתם?

– הן, אחר כך הייתי פעם אצלם באודיסה. בשנה האחרונה
ללימודי בגימנסיה. זמן רב היתה בינינו חליפת־מכתבים… אבל… בעצמי
איני יודע מפני מה התחלתי משהה ומלקיש את תשובותי על מכתביה. וזה
זמן רב לא כתבה לי כלום.

– כך אתם הגברים תמיד. – העירה ססיל הערה של גינוי.

– עסקים שונים וטרדות היו מפעם לפעם מעכבים… נערה
בעלת רגשות נעלים, אידיאליסטית, אבל אוהבת יותר מדי את רוסיה ואת
תרבותה…

הפסיק באמצע ונשתתק… הוא גופו לא ידע למה הוא מרבה
לספר על ידידת־נעוריו. לאפונר עם כל הפשטות והטבעיות שנהג
בבני־אדם, היה נרתע מכל מגע קרוב קצת יותר מן המידה עם בני־אדם, והיה
נזהר מלדבר עמהם על חייו הפרטיים. אפשר שזכר שיינדילה היה יותר מדי חי
בלבו ויותר מדי הטרידה אותו הרגשת אשמה כלפיה שבעטיו נפסק הקשר
ביניהם, ואפשר שהשתתפותן החמה של שתי הנשים היא שעוררה אותו לספר על
ילדותו.

ססיל תמכה את לחיה בכפה האחת, ובשניה שיחקה בדפי
הספר, עם שעיניה תלויות בו. אמרה לו משהו, והוא לא יכול לשמוע,
מפני שבאותה שעה תקפו שיעול חזק. הדברים היו, כנראה, לבביים מאד,
מפני שלבבי וחם היה מבט עיניה. לאפונר שמע רק את הסיום:

–… שנות נעורים מתוך בדידות, בלא אב ואם, בין אנשים זרים… שמא עוד כוס תה, מר לאפונר?

– לאו, תודה!

– אבל ישתה עוד, תה חם יפה לשיעול. – אמרה הזקנה בקול רם. – הוא משתעל כל־כך.

– אבל שתיתי דיי, תודה רבה.

– אין בכך כלום, ישתה עוד… ישים לתוך הכוס מן המרקחת הזאת… בבקשה ממנו!

נפתחה אחת הדלתות ובפתח ננעץ ראש אשה במצנפת לבנה שקרצה לססיל בעינים.

– הקטנה… – אמרה ססיל – תיכף!

עמדה ובקשה סליחה מלאפונר: עליה להתפרש ממנו שכן
הגיעה שעתה של בתה לאכול. לאפונר עמד: אף הוא הגיעה שעתו לילך. ולחץ
את ידה של ססיל.

– ימתין, מר, ימתין רגע אחד! – אמרה הזקנה. לאחר שבתה
נסתלקה מן החדר, יצאה אף היא. אחר רגעים אחדים חזרה עם צנצנת מלאה מרקחת
פטלים עטופה בנייר.

– את הצנצנת הזאת יטול מר ויביא לביתו. תה חם עם קצת
קוניאק ועם המרקחת הזאת יפה לזיעה… לפני השינה… אף ביום לא תזיק למר
מרקחת זאת… בעצמי עשיתי…

חיים לאפונר נבוך מאד:

– מה אעשה בצנצנת זו? הלא אין אני הולך הביתה. יש לי ישיבה… – התחנן לפניה.

ואילו הזקנה הטובה לא קיבלה את טעמיו ונימוקיו: היא
פצרה בו, וגם גזרה עליו שיטול את המרקחת שהיא בעצמה רקחה… הרי הוא
משתעל כמו מתוך חבית ריקה, והמרקחת הזאת היא ממש “רפואה” לחזה… וכי
תינוק הוא שמתבייש לישא עמו “רפואה”?

סוף לא יכול לעמוד בפני פתוייה של הזקנה ונתפצר.
שרה־דבורה שמחה מאד, ואפילו ליוותה אותו אל הפרוזדור. ושם בשעה
שלבש את מעילו, אמרה:

– ילך נא מר ישר אל ביתו ויתכסה בשמיכה חמה. אם יש
לכם שם כר מיותר, טוב לכסות בו את הרגלים. אל ילך לשום מקום,
שומע מר? לשום מקום!.. ישר אל ביתו… ויהא בריא! שלום!.. – פתאום
נזכרה וקראה – ימתין מר! ימתין רגע אחד!

ובפסיעותיה הטופחות והנחפזות הלכה לה, ואחר שעה קלה חזרה עם סודר צמר סרוג:

– יעטוף מר בזה את צוארו.

– אבל… בבקשה ממנה, איני יכול… איני רגיל…

– אין אדם מתרגל להיות חולה. אל ירבה בדברים ויכרוך את הסודר הזה על צוארו, הרי הוא כמו תינוק…

ראה לאפונר שלא יעלה בידו לסרב, ציית ובלבד להמלט במהרה מספחת טובה זו. הודה לה מאד ונפטר מן הבית.

ובחוץ היה כבר חושך. נשבה רוח קלה שהפריחה חשרת
טיפות דקיקות כאבק. לאורם של פנסי הרחוב והמנורות בחלונות־הראוה של החנויות נוצצו אבני־מרצפת הרחוב והמטריות
הרטובות של עוברים ושבים.

לאפונר יצא מבית וולפזון עם צנצנתו של מרקחת בידו.
עליו היה לילך לישיבה בבית הנסיכה ליובימסקה ולא ידע מה לעשות בצנצנת
זו. עיכב את הכרכרה הפנויה הראשונה שעברה על פניו. גמר בדעתו
להפקיר את הצנצנת בתוך הכרכרה: יהנה ממנה העגלון אם לא יקנה במשיכה
נוסע אחר, שיבוא אחריו. היה כעוס מאד על זיגמונד שבגללו הוציא
לבטלה שעות אחדות. אין לך אדם מזיק יותר ממי שאינו עומד בדיבורו,
מבטיח הרבה ומקיים מעט. השכחנות וקלות־הראש שבאדם זה מרגיזות
ודוחות אותו… למה הוצרך לפטפט לפני אחותו על ויעוד פגישתם? ומי
יודע על מה עוד הוא מפטפט באזני רעים ומודעים! לא, מן ההכרח
להרחיקו מן העבודה, מעט מעט ומתון מתון, כדי שהוא גופו לא ירגיש
בדבר…

בעצם הרהורי־הרוגז שבלבו, ראה כרכרה הולכת ובאה כנגדו בריצה ובה ישוב אדון שראשו שקוע עד לחוטם בצוארון הסמור של מעילו. לאור הפנס הספיק להכיר בו את זיגמונד. עיכב את
עגלונו, הוציא את ראשו וקרא אל מאחרי הכרכרה השניה:

– מר וולפזון! מר וולפזון!

הכרכרה השניה עמדה אף היא. וולפזון החזיר את ראשו, ואחר קפץ מעל הכרכרה ורץ אל לאפונר:

– ערב טוב, מר לאפונר! שיחק לי מזלי שפגשתיו… הוא בא
בודאי מביתי… מצטער מאד. טוב שראיתיו! אני צריך לדבר עמו על ענין
חשוב. אבל היכן?

– נסע אל יאנוש. שם נדבר. – ענה לאפונר כמו מן השפה ולחוץ.

זיגמונד לא בא אל השעה שקבע לו לאפונר לא מחמת אותה
הסיבה שחשדו בו אחותו וחברו, אלא מפני שהיה באמת טרוד מאד. אמש
אחר הצהרים יצא מביתו ועל המדרכה לפני פתח ביתו פגעה בו אשה עניה
עטופה בסודר כאחת האכרות ושאלה אם זהו ביתו של ה'
וולפזון.

– מה רצונך? – שאל.

תחת תשובה, הושיטה לו פתקה. זיגמונד מצא כתובים בה רק שמו וכתבתו באותיות רומיות. העביר את עיניו מן הפתקה אל פני
האשה שהיתה מתרגשת מאד. פניה היו ידועים לו ולא זכר היכן ראה
אותם.

– אני הוא זה. אבל מה בקשתך? מי כתב לך זאת?

– האדון זאיונטשיק… האדון זאיונטשיק הוא בצרה גדולה…

זיגמונד נזכר מיד שזוהי אותה האשה שראה מבעד לחלון בביתו של זאיונטשיק.

– מהי הצרה? – שאל – מה אירע לו למר זאיונטשיק?

– הה, אדוני! – קראה האשה בדמעות – הצרה היא גדולה. סחבו אותו את המסכן, ומי יודע מה יעשו בו…

– מי סחב אותו? להיכן סחבוהו? ספרי כסדר. איני מבין…

– אח, אדוני היקר!… היאך אני יודעת להיכן?.. כלום
מספרים הם?.. היה יושב ונותן שיעור לילדה שלי, והנה באו אותם
האנשים…

– אבל אילו הם האנשים? – הפסיקה זיגמונד – שוטרים?

– לא, לא, אדוני היקר!.. אותם מן “המשמר הלאומי”… באו וציוו עליו לילך עמהם…

זיגמונד נתחלחל:

– מן “המשמר הלאומי”? מה רצו הללו ממנו?

– כלום אני יודעת? כלום הם אומרים דבר? רק אמרו
שילך עמהם… יעמידוהו לדין… הה, אדוני! אדם הגון וישר כמותו…
אין כמותו בעולם, כמות שאני אוהבת את אלוהי… אינו פוגע לרעה
אף בזבוב על הקיר, למה ידונו אותו? מה עשה?.. הוא בתחילה התנגד,
לא רצה לילך, אבל הם אמרו שאם יסרב או אם אך יגביה קולו יעשו בו
דין בו במקום. ואחד שלף פגיון כזה… כמעט התעלפתי מפחד…
אנדזיה שלי התחילה מתיפחת. ואף אני התחלתי לבכות ולהתחנן לפני
הרוצחים. אחד סטר על פני. אדוני רואה? כל פני תפוחים מאותה סטירה.
לואי שכל השדים יחטפוהו… “עוד תספיקי לצרוח, אשה! – גער בי – אחרי
החקירה והדרישה. ועכשיו לבלום את הפה!” אף האדון זאיונטשיק ביקש ממני
לשקוט ולשתוק. לאחר שהוא חף מפשע, אמר, אין חשש; הרי שלא יאונה לו
כל רע. כך דיבר המלאך הטוב, והוא גופו חיור כמת וכולו מפרפר…
רק הספיק לרשום במחברתה של הקטנה, כאילו מסיים את שיעורו, את
הכתובת של אדוני. מיד הבנתי שעלי לפנות אל אדוני… יצילה נא אדוני
את מר זאיונטשיק… הוא צדיק, הוא חף מפשע, אדם טוב זה… אלוהים ישלם
לאדוני כשכרו, הה, מרים הקדושה!.. הה, אלי!..

– וכי לא אמרו במה מאשימים אותו, מרת זאיונטשיק?

– לא מרת זאיונטשיק אני, אדוני! אני אלמנתו של מר
שאדינסקי, מי שהיה רכבו של האלוף מירסקי. לאדון זאיונטשיק אין אשה.
הוא רוק…

– כיצד, רוק? והילדה של מי היא? שלך?

– שלי, אדוני! בודאי שלי! האדון זאיונטשיק אינו אלא
דיירי. הוא דר בביתי ומשלם לי עשרה זהובים לחודש. אבל אנדזיה היא
בתי יחידתי… מר זאיונטשיק היה כאב לה. כמות שאני אוהבת אלוהי,
לב־זהב לו לאיש הזה, והילדה נתקשרה בו ואינה יכולה לחיות שעה
בלעדיו… עכשיו היא שוכבת ובוכה…

– ראיתיו פעם נושא ילדה על גבו. קרוב הדבר שבתך היתה זאת. היא צולעת?

– נכת רגלים היא, אדוני! בקטנותה הושבתיה על גבי
השולחן ולרגע אחד, רק לרגע אחד לבד, סרתי אל הכירה… החלב שעמד על האש
התחיל גולש… והיא, מלאכי, נפלה מעל השולחן ושברה את שתי רגליה, וכך עד
היום… האדון זאיונטשיק מלמד אותה פולנית וצרפתית, מטייל עמה בכל
יום. וכשהיא מתיגעת, הוא נוטלה ונושאה על שכמו. תשמרהו אם האלוהים הקדושה…

פני זיגמונד לבשו קדרות מרוב התפעמות־לב. בקול כבוש ומרעיד משהו שאל:

– אם כן… בעלי־הפגיונות לא אמרו כלום… להיכן ועל מה?..

– כלום, כלום לא אמרו, הרוצחים… – ושוב התחילה בוכה.

– הרי טוב. לכי שובי אל בתך, ואני אראה… אעשה כל שאני יכול… אשתדל… מה שאוכל לעשות אעשה…

האשה העתירה עליו דברי תודות וברכות ונפטרה הימנו בדמעות.

זיגמונד עמד נדהם מכל מה ששמע. זאיונטשיק הפליא אותו
וגורלו הפחידו. מידי בעלי־הפגיונות רק לפעמים רחוקות יוצא אדם
חי. מן החובה להצילו. אבל כיצד? אל מי יפנה? אנשי המשמר הלאומי אינם
עובדים בגלוי ולא בנקל ימצא אדם מן החוץ מסילות אליהם: איש אינו
יודע אותם והיודע הרי נדר שלא יגלה את שמם. פתאום טפח בידו על
מצחו: לאפונר! הוא לבדו יש בידו להצילו! קרא לכרכרה וציוה
להסיעו אל דירתו של החייט שבתי שר, בשוק התבואה. את לאפונר לא מצא
בביתו, ואיש מבני הבית לא ידע אימתי יחזור. מאותה שעה ולכאן לא פסק
זיגמונד מלהתרוצץ בעיר. לא הניח אדם שהיה לו איזה מגע קרוב או רחוק
אל התנועה הלאומית שלא דפק על פתחו. חזר על פתחי כל בתי־הקהוה
והמסבאות ששם רגילים העסקנים הלאומיים להזדמן לשעות קבועות. מן
המסבאה של יאנוש במארשאלקובסקה פנה אל סימאדיני שברחוב
שוינטוקשיסקא, קרן־זוית של נובי־שויאט; משם רץ אל בית־הקהוה של
פלקוב שבפרוור הקראקובי, ואחר כך היה אצל “אנדיה” שבקרן־זוית
בילאנסקא ובמסעדת יאלושינסקי שאצל הראטוש, אצל לורס בדיוטה העליונה במקום שעמדו הבילארדים ואצל קלוטן שליד הדואר, וחוזר חלילה. בשום
מקום לא שיחק לו מזלו; כאילו נדברו האנשים להשיב לו בנוסח אחד:
האדם שאדוני מבקש אינו ידוע לנו… או: זה זמן מרובה לא ביקר
אצלנו אותו אדון הדרוש למר… בבית־המעדנים של קלוטן מצא פעם אחת
את דבושיק יושב לבדו לפני גל עתונים. בזמן אחר היה מכבש את עיניו
ממנו. הפעם שמח עליו ונכנס עמו בשיחה. הרי מר דבושיק מכיר את מר
זאיונטשיק, אמר מיד לאחר דרישת־השלום, אדם זה נפל בעסק ביש, ביש
מאד… והתחיל מספר לו את המעשה בבעלי־הפגיונות שתפשוהו
והוציאוהו בכפיה מביתו. זיגמונד היה נפעם כל כך שלא הרגיש בפניו
האדישים־צוננים של דבושיק; הלזה נתן בו עיניו בתמיהה: מה זה בא לספר
לו? מה לו ולאותו בר־נש נלעג? אבל זיגמונד סיים: צריכים לעשות
איזה דבר, מר דבושיק! צריכים להוציאו מידי בעלי־הפגיונות, אילמלא
כן הרי הוא אבוד. דבושיק פיהק לתוך פיסת ידו וחייך. לבסוף הפליט:
“הרי מרי הוא שאמר עליו, כמדומני, שפני מרדן או מרגל לאותו אדם… מי
יודע, שמא באמת יש בו אחד משני העוונות אלה, ולא לחינם תפשוהו”…
זיגמונד ניענע אליו ראש עם שהוא מחייך חיוך של צער: “אני אמרתי מה
שאמרתי. אמת. וזה היה לא טוב מצדי, ואפילו רע מאד. כולנו היינו
רואים בו ענין לליצנות, והרי זה מאד מאד לא טוב. מה אנו יודעים על
האנשים, ואף על הקרובים אלינו ביותר? יאמין לי, מר! לא כלום… אנו
מביטים אל בני־אדם כסומים ואין אנו רואים אותם. דרך איזה תבלול
אנו מסתכלים בהם, מפני שכך נוח ורצוי לנו… ואם מתרחש נס והתבלול
נושל מעינינו מאליו, אז… אז עומדים אנו לפני אותו אדם שהיינו
נתקלים בו יום יום, נושאים ונותנים עמו יום יום, כמו לפני פלא… יאמין לי, מר דבושיק, שכן. אבל למה אני מפטפט! אם כן… שמא
כבודו יודע ומכיר את מי שהוא, הוא מבין… בעל השפעה, שמלה טובה
אחת ממנו היא בת הכרע”…

דבושיק שמע אותו, כמו קודם, מתוך אדישות צוננת, ולא הוציא הגה מפיו. לבסוף, רפרפה על שפתותיו הדקות בת־צחוק של
שמחה־לאיד כמוסה, שזיגמונד לא הרגיש בה: “לצערי, אמר, איני יודע איש
מאותם שבידם לסייע לו… הרי מר יודע…” זיגמונד עמד להתפרש ממנו
מתוך דאגה וצער: “אח, מר דבושיק! אני מתרוצץ, מתרוצץ, ובינתים, מי
יודע…” “הרי יש לכם לאפונר…” הפליט דבושיק. מלה זו “לכם” אפשר
שבפעם אחרת היתה אזנו של זיגמונד פוקעת ממנה, ואילו עכשיו לא שמע
אותה כלל; נאנח ואמר: “מה לעשות ואין מזל לזאיונטשיק זה… שלוש
פעמים הלכתי אצל לאפונר ולא מצאתיו בבית”…

זיגמונד לא שקט עד שעה מאוחרת בלילה וכל הזמן לא בא
אוכל אל פיו. רצוץ כולו עלה על מיטתו, ואפילו שכח את רעבונו. עד
אור הבוקר היה מתהפך מצד אל צד ולא ראה שינה. בבוקר חטפתו שינה
כבדה מאד. וכשניעור היה חדרו מוצף אור מפני ששכח אמש לשלשל את
הוילון. ניתר בפחד מעל משכבו: דומה היה עליו שהוציא את היום כולו
בשינה. הציץ בשעון ונתמה; לא האמין למראה עיניו: הוא ישן רק כשעה
ומחצה. אבל עמד נפוש וחלום כמו אחר שינה של מעת־לעת. חיש מהר התרחץ
והתלבש, אכל בתיאבון גדול את פת־השחרית שלו ויצא מביתו בדעה
גמורה “להפוך את העולם” עד שיוציא מידי בעלי־הפגיונות את טרפם.
בבוקר עלה בידו להפגש סוף־סוף עם שנים־שלושה מאותם האנשים
שקיוה להיושע מהם. האחד משך בכתפיו ואמר שבטעות שלחוהו אליו, הואיל
והוא רחוק מכל הענינים הללו, ואינו יודע אפילו מה ליעץ לו. השני
שמע אותו מתוך השתתפות בצערו, ולבסוף הניח את כפו על כתפו
ובידידות רבה השיא לו עצה טובה למשוך את ידיו מעסק ביש זה; הנבון
בימים האלה נזהר לעמוד מן הצד ולא להתערב בענינים שאינם שלו. והשלישי
רמז שעל חינם הוא כל כך בטוח בצדקתו של אותו אומלל שבשבילו
הוא משתדל. בימינו קשה להיות ערב למישהו, ולעולם אל יהא אדם נשבע
אף על אחיו, קל וחומר על ידיד או רע…

וולפזון לא נרתע גם אחרי השיחות האלו. רגש פנימי עמוק
לחש לו שכאן עומדת לפניו לא רק השאלה לקיים את נפשו של זאיונטשיק, אלא
שאלת חייו שלו. גורלו שלו עומד להחתך על־ידי גזר־דינו של זאיונטשיק,
כל עתידו קשור בנפש־מאזנים מתנודדת. לא ראה היאך יוכל להמשיך את
חייו כמות שהיה חי עד יום אתמול, בקלות, חשוך דאגות, מתוך אהבה
לפולין ואמונה בתחיתה הלאומית; היאך יוכל להמשיך את עבודתו
התועמלנית שהיתה חביבה עליו, אם חלילה יארע אסון שכל כך היה מתירא
ממנו…

אחר הצהרים עלה בידו סוף־כל־סוף להגיע אל אחד מחברי
בית־הדין של המשמר הלאומי, פאן סקאבינסקי, מורה למוסיקה מפורסם
בואלסים וברומאנסים שחיבר לרוב ושנתחבבו על הקהל, ובעברו המהפכני. משפתח את דלת הפרוזדור טפח על פניו ריח של בצל מטוגן
שהגיע מחדר־הבישול, ומחדר שני היו נשמעים צלילי פסנתר וסלסולי
סופראנו מתאמן. הצלילים והסלסולים נפסקו לרגע ומן החדר פרץ
גימנזיסט קטן. דרך פתח הדלת הציץ בו ראש קטן של אשה בלונדית, כולו
מכוסה שפופרות־נייר בתוך השערות. זיגמונד הכירה; היה נפגש עמה
בקונצרטים שונים, וכיבש את עינו ממנה. אמר לגימנזיסט שהוא מבקש לדבר
עם פאן סקאבינסקי. הנער נעלם ואחר חזר והכניסו לחדר קטן שלא היו בו
אלא דרגש־עץ קטן אחד וכסא אחד. על החלון היחידי היה משולשל וילון־בד
שקוף ובחדר היתה אפלולית של בין־השמשות. נכנס ה' סקאבינסקי, גבוה
וצנום כתורן, עם שערות צהבהבות וארוכות מאד, כמעט עד לכתפיו.
פניו המעוטרות זקנקן דליל היו חיורות־חולניות, עם מבט עינים חד
ועצבני מבעד למשקפי פינסנה רכובים באלכסון על חטמו ופתיל־משי רחב
תלוי בהם. מר סקאבינסקי נכנס אל החדר וסבר פניו חמורות, כעוסות
כמעט. אבל משאמר לו זיגמונד את שמו ושם משפחתו, פרצה מפיו קריאה
חלושה: “אה!” וסבר פניו הפך אדיבות וריצוי. הוא ידע את השתתפותו של
אורחו בעבודה הלאומית וידע שהוא גם סבל בגלל כן. חייך אליו חיוך
שבידידות, והזמינו לישב על הספה ממול החלון. ותוך כדי כך החזיר
פניו אל החלון, משך בפתיל והוילון נתקפל לארכו עד למחציתו. לאחר
מכן ישב על הכסא, מול פני וולפזון. לימים כשזיגמונד היה נזכר את
ביקורו זה וכשהיה נזכר היאך הזיז אותו מורה למוסיקה את כסאו
כדי שישב ממולו, הבין שישיבה זו לא היתה בהיסח־הדעת כמות שנראתה
לו בשעתה, אלא שהיתה מדעת מכוונת כך שצל הוילון המכסה את מחצית החלון
שמאחריו יאפיל עליו, בעוד שעל פני זיגמונד נפל כל האור ממחצית החלון
המגולה. מר סקאבינסקי כיבד אותו בסיגארה ובידידות רבה שאל לשלומו, כאילו היו ידידים שנפגשו אחר פרישה של ימים מרובים.
זיגמונד נבוך משום מה ברגע הראשון מהידידות הזו ומהשאלות האלו.

– מר סקאבינסקי! – אמר זיגמונד ברגע ששניהם נשתתקו – באתי לדבר עמו בענין אחד חשוב…

מר סקאבינסקי עסוק בהרהוריו שלו לא שמע את דבריו האחרונים וקפץ פתאום לתוכם כאילו נזכר בשאלה שעסיקתו מאד:

– אגב אורחא, מר וולפזון, יסלח לי אם אשאל אותו…
סקרנות כזו יש בי מתמיד לידע את מקצועו של אדם שאני בא עמו באיזה
מגע־ומשא שהוא…

– אני מהנדס, מרי.

– אה, טוב מאד! טוב מאד! פולין לכשתבנה תהא זקוקה למהנדסים טובים. היכן למד? בחוצה־לארץ, לא?

פעמים אחדות ניסה וולפזון לחזור ולפתוח בענין שלשמו בא לכאן, וכל פעם היה בעל־הבית כחרש נכנס לתוך דבריו
ומשיאו לענינים אחרים, כגודר בעדו בשאלות שונות כדי שלא ליתן
לו שהות לקרב אל עיקר ביקורו. לבסוף לבש זיגמונד עוז, פרץ את הגדר
ואמר:

– אבקש את סליחתו, אבל אבקש ממנו לשמוע אותי. ירשה לי
להשיב על השאלה של מר אחר כך. ולפי שעה רוצה אני, ברשות אדוני, לספר
לו למה באתי להוציאו מחוג משפחתו או להבטילו מעבודתו…

פני המורה הביעו פתאום אפתעה ובהלה. דברי זיגמונד נאמרו בנעימה כזו שברי היה לו שאין עוד להערים על המדבר ולעקוף
אותו בדברים. וזיגמונד התחיל מספר את כל המעשה בזאיונטשיק. עם
המשפט הראשון שיצא מפיו נשתנו בן־רגע פני סקאבינסקי, והפכו
אטומות, מאובנות, בלא כל ארשת של רגש או מחשבה. תוך כדי סיפורו
יש שהיה זיגמונד שואל בלבו אם לא נרדם זה. הדבר היחידי שהיה עוד זע
בפניו הרי זה היה ניצנוצן הצונן של זגוגיות הפינסנה מתוך צלו של
הוילון. אף לאחר שזיגמונד גמר את סיפורו, לא נסתלק מסוה האבן מעל
פניו של הלה. הוא שתק. זיגמונד המתין רגע, ואחר שאל:

– אם כן, מר סקאבינסקי?

הלה העביר את הפינסנה מעל חטמו, הוציא ממחטה לבנה מתוך
כיסו הצדדי, שיפשף וקינח את זגוגיותיו יפה יפה, שוב הרכיבו על
חטמו, החזיר את הממחטה אל מקומה ואחר פרש זרועותיו כאדם תוהה ותמה,
ולבסוף הפליט בקול של עמעום:

– מה אני ומה כוחי בענינים כאלה?

זיגמונד ידע שאדם זה הוא עוגן ההצלה האחרון שלו; אם
אף הפעם יעלה חרס בידו, הרי כל הענין אבוד. על כן התחיל מדבר ברגש
לוהט ומבטיח שזאיונטשיק הוא קרבן של איזו טעות או של מלשינות שבשקר. לבסוף התחיל מתחנן כבר לא על נפש זאיונטשיק אלא על נפשו של
עצמו. אם תתרפה בו אמונתו בישרם ובמשפטם של העומדים בראש התנועה, הלא יתרשלו ידיו ולא יוכל להמשיך את עבודתו. אפשר שהאיום
השפיע על המורה או אפשר שזעה בלבו של זה איזו נימה של רחמים על
זיגמונד, בין כך וכך עמד, ביקש ממנו להמתין רגעים אחדים ויצא מן החדר
בחפזון, בלא שסגר יפה את הדלת. זיגמונד ישב על מקומו בלא תנועה.
מן החדר הסמוך הגיעו אליו סלסולי הסופראנו בדרגות שונות של
הסולם. אבל הללו נשתתקו מיד. עכשיו הגיע אליו רק ריח של טיגון שגרם לו
קבס וסחרחורת. הרגעים ה“אחדים” היו ארוכים וממושכים עד לאין־סוף.
זיגמונד התחיל מרגיש באימה שחושיו הולכים ומיטמטמים מפאת המתנה
ממושכת זו, ועוד מעט ירדם או יתעלף… בפסיעות קלות, כמעט חשאיות, כחושש שלא להעיר את מישהו משנתו, נכנס מר סקאבינסקי ובכפו
חבילת ניירות. הלך ובא אצל החלון ולאור היום שכבר נטה לערוב, קרא מן
השפה ולחוץ, כמי שקורא מתוך שעמום או מתוך אונס, דין־וחשבון, בלא שהודיע מי ערך אותו ואל מי נשלח: “בשבת בערב יצאו אל רחוב
הזפתים שבפראגה פועלים שתויים אחדים שלובי־זרוע ושרו Boże
coś Polskę. מיד נתקרבו אצלם שני שוטרים ואמרו לאסור
אותם. הפועלים צרחו, התנגדו וגם המטירו עליהם מהלומות. השוטרים שרקו במשרוקיותיהם כדי להזעיק עוד שוטרים מהסביבה. נתקהל המון
סקרנים. הקהל הוקף על־ידי שוטרים. בתוך הקהל נמצא גם בר־נש אחד בן
הדת הקדומה4, ששמו זאיונטשיק. בשעה שכל הקהל
התמרמר על השוטרים המוסקאלים שרצו לאסור פועלים שכל חטאם היה בזה
ששרו Boże coś Polskę היה אותו בר־נש, ששמו
זאיונטשיק, עובר לפני השוטרים ומרפרף להם בעיניהם מתוך חיוך חשוד מאד…” ולהלן: “יש חשד גדול שהשוטרים פעלו על פי הוראותיו או
רמזיו…”

זיגמונד היה עייף במידה כזו עד שכמעט לא שמע את הכל. לא התנער אלא לשמע המלים האחרונות.

– כלום זה הוא כל כתב האשמה? – שאל.

– בית־הדין ידון בדבר אם יש בזה כדי לחייבו או לאו.

פתאום נפקחו עיני זיגמונד לראות שהמצב הוא חמור מאד
או אפילו מסוכן; שכל האדיבות הזאת וכל סבר הפנים הזה אינם אלא
אחיזת־עינים ומעשה תעתועים לבד. התעורר בלבו איזה כאב של
עלבון ושל חוסר ישע, והוא לא כבש את כעסו ועלבונו. תחת לדבר
תחנונים ולעורר רחמים, פתח בדברי כיבושים. התחיל קובל במרירות על מנהג זה לפרוץ לתוך ביתו של אדם, להתנפל עליו בסכינים ככנופית
ליסטים, לעקרו מתוך עבודתו ולסחבו כפושע לאיזה מקום נסתר על מנת
להעמידו לדין. ועל שום מה? על שום חשדות של הבלות, של עורבא פרח;
סומכים על החוש הפסיכולוגי ועל ההסתכלות של אנשים בורים וגסי־רוח
שאינם יודעים אף לחתום את שמם. הרי מובטחני שאף הדין־וחשבון הזה לא
נכתב על־ידי מי מן האנשים הללו אלא על־ידי אחד הלבלרים ששמע מפיהם. לא
כך, מר סקאבינסקי? עכשיו אני יודע מה פשעו ומה חטאו של מר
זאיונטשיק האומלל: הוא מרפרף בעינים ומחייך כלפי השוטרים. ח־ח־ח… הרי זה היה מצחיק מאד אילמלא היה מעציב כל כך…

וזיגמונד התחיל מספר כל שהוא יודע על חיוכו ועל מבט עיניו של זאיונטשיק.

מר סקאבינסקי שמע את קובלנותיו של זיגמונד הקשות
כגידים במנוחה גמורה עם שהוא משחק בפתיל המשקפים שלו, ולא הפסיקו
אף פעם. פניו היו כבר לוטים חשיכה עד שזיגמונד לא יכול לראותם
בדיוק. רק זגוגיות הפינסנה לבד ניצנצו בתוך צללי בין־השמשות
באורן הצונן. ומשסיים זיגמונד, המתין רגע שמא יש ברצונו להוסיף.
ואחר אמר:

– הרי זה מענין לשמוע. אותו המבט ואותו החיוך שנראה
לאנשינו חשוד כל כך, יוצאים מזוקקים ומטוהרים מתוך דברי עדותו של מר. אתמהה! חיוך צדיק ותמים, ממש?

– ממש! חיוך צדיק תמים! – חזר זיגמונד על דבריו בתוקף וברצון להקניט.

– בוא וראה, בוא וראה!.. ולנו הרי יש גם עדויות
אחרות… של אנשים שיודעים ומכירים אותו בר־נש יפה, מבני החברה של
מר…

זיגמונד הרתיע כולו מששמע את המלים האלה, ומתוך מתיחות עצבים שאל:

– עדויות של אנשים מבני חברתנו? מה העידו האנשים האלו?

– למה הסקרנות הזאת? יגיע מר בעצמו. בימינו כל אדם
או שהוא מרדן או בוגד. להיות ממצע את עצמו בין זה ובין זה אי
אפשר. ואף זאיונטשיק הוא אחד משני אלה… שמא אין מר מסכים
לדברי?

– אה! – קרא זיגמונד באנחה עמוקה – מי זה הספיק להביא
לפני מר את דברי הליצנות שנפלטו פעם מפי ושלא עלו יפה? הלצה שלא
הצליחה…

– כל הלצה אינה באה אלא על מנת להצחיק, לא כך? ואם הלצה
אינה מצליחה, הרי זה מפני שיש בה יותר ממידת האמת. האמת, מרי, לרוב
אינה מצחיקה.

וולפזון לא השיב כלום. הוא גם התחיל מתירא שמא יסתבך בדבריו כזבוב בתוך קורי עכביש. פתאום נזכר ושאל:

– היכן אתם מחזיקים אותו?

– במקום בטוח. אל ידאג מר. הוא לא יברח.

– שמא אפשר לראותו? – שאל עוד.

– לראותו? נהח… למה לראותו? הרי מרי מכיר את פניו יפה, ח־ח־ח… לא, מר וולפזון! באמת, אני מצטער…

זיגמונד הרגיש מיד ששאלות שבאיולת הוא שואל; בגרונו חש ביובש מציק, וכל כמה שניסה לבלוע רוק לא עלה בידו.
מדוכא ושפל ברוחו עמד להתפרש מן המורה למוסיקה. מכיון שהלזה ראה
אותו עומד, מיד נעלם מעל פניו מסוה הטמטום האטום ושוב לבש אדיבות
וידידות מרובה. קפץ ועמד אף הוא. אח! מר וולפזון עומד כבר לעזבו?
חבל, חבל מאד שהביקור היה קצר כל כך. אבל שמח מאד להכירו… ותוך
כדי פטפוט ליוה אותו אל הפרוזדור, ושם, לאחר שבדק אם דלת
חדר־הבישול ודלת החדר שהסופראנו לא פסק שם מלסלסל, סגורות יפה, בא
ועמד לפניו, הניח את כפו על כתפו ועם שהוא נועץ בו את עיניו
החדות, אמר:

– רצונו של מר לשמוע ממני, לפני הפרישה, עצה טובה,
עצת ידיד? מרי עשה את שלו. השתדל לטובת ידידו או חברו ו… יסתפק
בזה! אל יתבלט עוד, אל יתרוצץ בבתי־הקהוה, בבתי־המעדנים
ובמסבאות, ואל יצא מגדרו… משול כשותף לדבר עבירה, שלבו טרוף
עליו לאחר שחברו נתפש…

– סליחה, מר סקאבינסקי! נעשה עוול לאדם חף מפשע ואני
מתרגש על כך. הרי זה ממידת כל אדם הגון, ואיני מתבייש. אבל מנין
שלבי טרוף עלי?

– ה! אל יקפיד עלי, מר וולפזון! אין זו אלא דרך אמירה בעלמא. אפשר שהביטוי אינו הולם…

פתאום נזכר זיגמונד והפסיקו:

– אבל יסלח לי מר! הוא אמר שהתרוצצתי בבתי־הקהוה והמסבאות… באילו בתי־קהוה התרוצצתי, למשל?

– כלום כבר שכח מר? אצל יאנוש, למשל, ואצל קלוטן ועוד… כלום שכח?

– אבל מנין לו כל זאת?

מר סקאבינסקי צחק:

– מנין לי זאת? הרי מפי אדוני!

– מפי? מאד אבקש את סליחתו, אבל אין זה כן.

מר סקאבינסקי שוב צחק:

– הרי לנו ראיה חותכת שלא הגזמתי קודם, שלבו כן טרוף עליו אם אינו זוכר מה שאמר לפני שעה קלה בחדרי שם.

– אבל הרי זה מן הנמנע! לא דיברתי כלל וכלל…

– הרי יפה, הרי טוב, מר וולפזון! הואיל ולא נרשמו
דבריו בפרוטוקול, אי אפשר להתוכח וקל לו להכחיש. ואין תימה בדבר.
כשאדם מדבר מתוך התפעמות־לב, אינו יכול לזכור כל דיבור שיוצא מפיו…

וולפזון כבש את כעסו שלא יפליט מפיו דברים קשים שהיו מפעפעים את לשונו.

– להתראות, מר סקאבינסקי! – אמר ויצא.

הוא נסע ישר לביתו, ובדרך פגע בלאפונר.

נכנסו אל המסבאה של יאנוש. אל שולחנות קטנים ועגולים
היו ישובים אכרים ואומנים; ביניהם היו גם נשים צעירות, לבושות במסכנות. כולם שותים תה או קהוה ומשיחים בניחות ובהנמכת קול. בחלל האויר עמדה המולה דקה של המתלחשים, ובתוכה מנסרים קשקושן של
כוסות, דרדורן של מטבעות על גבי פח הדלפק וקול מחבתות וקדרות מחדר־הבישול הסמוך.

שניהם ישבו אל שולחן קטן פנוי.

– אין אני יכול לקבול על מזלי שבגד בי בגידה גמורה.
– פתח וולפזון ואמר – פשוט אני מאושר שנפגשנו. מיום אתמול אני
מחזר עליו ואיני יכול למצאו. יש כאן לפנינו ענין חשוב מאד, שברצוני
לדבר עליו עם מר…

לאפונר לא העביר כל הזמן את עיניו מעל וולפזון, בלא
שהפליט הגה מפיו. התחיל זיגמונד מספר כל שאירע לו לזאיונטשיק עם
בעלי־הפגיונות. משהגיע אל סיפור המעשה בהתלבטויותיו
והתרוצצויותיו מבית־קהוה אל בית־קהוה, הפסיקו פתאום
לאפונר:

– קיצורו של דבר… אדוני רוצה שאסייע אותו לשחרר את זאיונטשיק שלו? זה הוא “הענין החשוב” שלו?

– הן. – השיב זיגמונד נבוך קצת על־ידי הנעימה המיוחדת שבה שאל לאפונר.

– ובשביל הענין הזה דחה או שכח את עניננו שלנו?

– בשעה שחיי אדם תלויים בשערה… חיי אדם, פשוטם כמשמעם… מה חשוב מזה?

– ענינה של פולין.

– פשיטא! פשיטא! איני חולק, מר לאפונר! אבל ענינה של
פולין אינו עומד להחתך ביום אחד, ואילו ענינו של זאיונטשיק, אם
נלקיש ליום אחד, ואם תמצא לומר לשעה אחת…

שוב הפסיקו לאפונר:

– מצטער אני שעלי להסביר לו למר דברים כאלה. לא
זאיונטשיק אחד אלא כמה וכמה זאיונטשיקים מוכן אני להקריב בשביל לקרב
את גאולת פולין בשעה אחת. מעשי צדקה אינם מעסקנו.

– מעשי צדקה? להציל אדם חף מפשע מידי מרצחים הוא רק
מעשה צדקה בלבד? סליחה, הא, לא! לא!.. היום תפשו את זאיונטשיק בגלל
חיוך או רפרוף־עינים, ומחר יתפשוני אותי בגלל השתדלותי להצילו…

– אם מר לא יתערב בענינים שאינם שלו, אם לא יהיה לפגע
ולאבן נגף לעוסקים במלאכתם באמונה, מובטח הוא שלא יגעו בו לרעה.
אבל, בבקשה ממנו, נפסיק שיחה בטלה זו שאינה מענינת כל עיקר. רק שאלה
קטנה אחת, ואחר אלך. מחכים לי במקום אחד… למה הוצרך להגיד לאחותו
שקבענו ראיון בביתכם?

– לא אמרתי לה לשם מה פגישה זו.

חיים לאפונר לא העיר לו על זאת כלום. רק השהה עליו את
מבטו התמה. ראה לפניו ילד גדול, וכעסו נפוג במקצת. הרי אינו מבין
אפילו דבר פשוט כזה, שפגישה שבאה בהיסח־הדעת אינה מעוררת חשד
כפגישה מתוך כונה תחילה.

עמד לילך.

– ימתין נא, מר לאפונר! למה הוא מזדרז? הרי עדיין לא דיברנו על הענינים שלנו.

– ולא נדבר עליהם עוד, לצערי.

– מפני מה?

– איני רואה במר את האדם הכשר לנו, שאנו זקוקים לו.

– כ–ך? אימתי בא מרי לידי דעה זו?

– בשעה שהייתי יושב שם בביתכם וממתין לו למר, ואחר כך בדרך מביתכם. ועכשיו נתחזקתי בדעה זו.

– כיצד! גזר־דין נמהר כל כך…

– יסלח לי מר! אין זה גזר־דין, אבל בעבודתנו אנו חייבים להקפיד, לדייק ולהזהר… ועכשיו שלום למר!

– שלום, מה לאפונר!

עד שלא הפך את פניו לצאת, בא מלצר והעמיד לפניו על גבי השולחן צנצנת מרקחת, ועל גביה מעטפה חתומה.

– העגלון – הסביר המלצר – שאדוני נסע עמו הביא את זאת
בכרכרה שלו. נכנס דרך חדר־הבישול ולא העיז לבטלכם משיחתכם, רק
הצביע לי מרחוק על אדוני.

– ולמה דרך חדר־הבישול?

– כך דרכו. משלנו הוא.

נטל לאפונר את המעטפה. הכיר את כתב־ידה של הנסיכה
ליובימסקה, שעמד עתה לנסוע אליה. קרע את המעטפה מתוך התפעמות־מה. מצא
בה פתקה ועליה באותיות זעירות וחיננות היתה כתובה רק שורה
אחת:

"טר. עומד לבוא לקובנה בימים האלה.

יאדויגה."

לאפונר השמיט את ידו עם הפתקה ושקע בהרהורים.
בן־רגע חלפו במוחו השערות, תכניות וצירופי־ענינים שונים. מיד
ניעור מהרהוריו, שילשל את הפתקה לתוך כיסו הצדדי, אמר שוב “שלום”,
ויצא.

זיגמונד נשתייר לבדו מדוכא ומושפל. וכי בשביל כך הוציא שנות חיים רבות בתנועת המרד הלאומי, וכי בשביל כך הזניח את
תיקון חייו החמריים, ויתר על כמה וכמה תועליות פרטיות, סילף את כל
עתידו בעבור עבודה זו שראה בה חזות הכל – וכי בשביל כך עשה את
כל זאת, שיבואו לבסוף ויאמרו לו שהוא מיותר, שאין צורך בו, שהוא אדם שאין לסמוך עליו?.. הלא הוא הוא שמשך את לאפונר זה אל
העבודה לטובת התנועה… עדיין זכור לו אותו נער עני וכחוש שהיה בא
אל ביתם כ“קרוב” רחוק והיה לווה מאביו ספרים בהיסטוריה
ופילוסופיה… ואותו נער, שכל־כך טרח זיגמונד בשביל להכניס
בלבו את רעיון המרד הלאומי, עומד עתה על השלב העליון של הסולם
וגוזר עליו, על זיגמונד, וחותך גורלו; לאפונר – ברצותו מקרבו וברצותו מרחיקו ופוסלו, והוא, זיגמונד, מקבל עליו את הדין… הן!
– נזכר וקרא לעצמו: – וזאיונטשיק מה תהא עליו? אם כן, מן ההכרח לקבל
את דינו של זאיונטשיק, ועוד “כמה וכמה זאיונטשיקים כמותו”,
ולשתוק. נוטלים אנשים ומוחים אותם מתוך החיים, כמות שמוחים תיבה
מן השורה, כך, סתם, מפני שאותיותיה אינן טובות בעינינו… מסלקים
אדם מפני שרפרוף עיניו או חיוכו לא נראו לו לפלוני… והכל לשם
קדושת פולין וחירותה… אבל, אלוהי! מה זו חירות אם בדרך אליה אין
דין ואין צדק? מה זו קדושה אם בפניה חיי אדם הפקר הם, והאמת מרמס
לרגלים? אה, לא! לא!.. – ניענע כלשהו בראשו ובלחש חזר בינו לבין
עצמו – לא!.. לא!..

הציץ בשעון. אם יסע מיד אל תחנת הרכבת, עוד יהא סיפק
בידו לקדם שם את פני גיסו וילדיו. עמד ושילם למלצר, ויצא מן
המסבאה.







פרק שמיני

הנסיכה ליובימסקה היתה מתיחסת על אחת המשפחות
המיוחסות והעשירות ביותר שבפולין; היו מספרים גוזמאות על אחוזותיה הגדולות באוקראינה ועל חוילותיה בחוצה־לארץ. עדיין נערה
צעירה מאד נישאה בפריז לנסיך ליובימסקי, אדם למעלה משנות העמידה,
שאחרי המרד הפולני בשנת 1831 היגר לחוץ־לארץ ושם הוציא את כל שארית
שנותיו. עם התעוררותה של ההתקוממות החדשה בפולין, בשנת 1863, לא
היססה הרבה, עמדה וחזרה לוארשה והשתתפה בפועל בהנהלתה ובסידורה של
התנועה הזאת. והיא אז כבת שלושים, ואפשר גם קצת פחות מזה. לא יפה ולא
כעורה היתה. אגב, בנידון זה היו הדעות מחולקות בין מכריה. הללו
גינו את הקשיות שאינה נעימה בקוי פניה, והללו שיבחו את עיניה שיש
בהן משהו מיסודה של “האשה הגורלית” שברומאני ז’ורז' סאנד ובאלזאק;
הצד השוה שבהם שהכל הודו באימפוזאנטיות שבקומתה הזקופה ובתבניות גופה המחוטבות והגמישות.

והימים ימי כריתת ברית האחוה בין הפולנים ובין
היהודים. ראו הפולנים שבזמן כזה טוב להם לכבוש את משטמתם, משטמת הדורות, אל האוכלוסיה היהודית, עמדו והכריזו (אמת, אחר דין־ודברים
והיסוסים מרובים) על האחוה בין שני הלאומים. בבתי־הכנסיות של
היהודים התחילו מופיעים נוצרים לשמוע אל הדרשות הפאטריוטיות של “רבנים מטיפים” לפני “פולנים בני דת משה”, והיהודים התחילו משתתפים
בלויות של נוצרים פאטריוטים. הפולנים הבטיחו ליהודים זכויות שוות עם עם־הארץ, וקהילות יהודיות נדבו בשכר זה סכומים גדולים
לצרכי צדקה של פולנים, ויהודיות רקמו דגלים לאומיים בשביל גייסות
המורדים.

יום אחד באה הנסיכה ליובימסקה בלוית סגל חבורה של
אצילים פולניים אל אחד מבתי־הכנסת לשמוע אל תפילת אזכרה שנערכה לחללי
ההפגנות ברחוב. כל שראתה בבית־הכנסת היה לה תמוה; כל עצמה של התפילה
יחד עם המתפללים עשו עליה רושם של ענין שבחולין ולא של מקרא קודש.
מתוך אדישות גמורה שמעה את נאומו של הד“ר אסתרין שדיבר בפולנית
מצוחצחת על חובת היהודים כלפי העם הפולני, על האחוה, על החירות –
דברים שבימים האחרונים חזרו עליהם אלפי פעמים בנוסחאות שונות, עד
שנמלאה האוזן משמוע אותם. כל טקס האזכרה הטיל עליה שעמום נורא והיתה
מצפה לשעה שתוכל להמלט מכאן אל האויר החפשי. אך הנה עלה אל הבמה אדם
צעיר, דק מתנים, בעל פנים גרמיות וחיורות אבל מפיקות מרץ ועיניו
לוהטות. לשונו הפולנית לא היתה נמלצת ביותר, אלא, להיפך, פשוטה,
ענינית, המונית כמעט, ואף בקולו היתה מורגשת מן הרוח השפויה,
הפיכחת, היודעת לכבוש את עצמה אף בשעה שהיא נפעמת. לכאורה לא היה זה
נאום אלא שיחה, שיחת חולין על ענין גבוה. הוא דיבר בפשטות כזו
על ההשגחה העליונה שזימנה שני עמים בדרך היסטורית אחת, שרתמה אותם
בעול אחד של יסורים, את העם היהודי שהעמיד גואלים ומשיחים לעולם ואת
העם הפולני הקרוי להיות הוא עצמו משיחו של העולם. העולם שקוע עד
צואר ביון העכו”מיות, בעבודת אלילי הממון ואלילי העריצים היושבים
על כסאות המלוכה, בחנופה ובכזב, שמדיניות העולם בנויה עליהם, ובשעבוד האדם, שעבוד העניים והאביונים על־ידי העשירים, שעבוד העמים
על־ידי ממשלות נוגשיהם וכו' וכו'. העם הפולני עומד לגאול את
העולם, ועמו יחד יגאל גם ישראל. גורל אחד קשר את שניהם ושניהם חייבים
לילך במענית אחת, לגאול ולהגאל…

בבית־התפילה עמדה דממה. כל העינים היו נשואות אל
הצעיר הזה, שדיבר, לכאורה, לא על מנת להלהיב ולתפוש את השומעים
בלבם, אלא כל כונתו היתה רק לספר על התגלות רצון הבורא במרד
הפולני, על החדשה שנהיתה בארץ, על שליחות קדושה… אבל הרגשות היו
חלוקים. היהודים, וביחוד מן הדור הישן שהיו באותו מעמד, שמעו את
הדברים מוכי תמהון וכאב: הם שמעו מתוך דבריו כפירה בביאת הגואל,
במשיח צדקנו… עם זאת אנוסים היו לשמוע ולשתוק, מפני חילול־השם:
הרי היו כאן פולנים גדולים, אצילים… ואילו הפולנים שמעו בנשימה
כבושה. רובי דבריו היו אמנם ידועים מתוך מחברתו של מיצקביטש,
“פולין השבויה”, אבל נשמעו להם כחדשים; ולא כדברי ספרות אלא
כבשורה. כל אחד היתה לו הרגשה שהשעה באמת היא גדולה, ושהוא, היחיד,
קרוי באמת כאחד עם הכלל לשליחות קדושה, ושהיהודים הללו אינם גרים גרורים שמן הצורך לטפל בהם מאין יכולת להפטר מהם, אלא הם בני־לויה
נצחיים שלוחים אליהם על־פי רצון מגבוה שאין לבוא עד חקר
תכליתו…

משגמר הצעיר לדבר נמשכו עדיין הדממה והמבוכה. הזקנים
הזדרזו להסתלק אחד אחד, ובשורות שמאחרי הבמה נשמע לחש של ריגון; היה
רגש עמום כאילו שם בשורות הראשונות אצל הכותל המזרחי, וביחוד
אצל ארון־הקודש, במקום שעשירי היהודים מראשי הקהל והאורחים הפולנים
עומדים צפופים, כאילו שם חורשים מזימה רעה על היהודים… ואילו
מאחורי הבימה היו הכל נרגשים. הכל נדחקו על חיים לאפונר וביקשו
ללחוץ את ידו, דיברו באזניו דברי הודיה והוקרה, שהוא לא קלטם יפה,
לא הבין, רק חייך חיוך סתמי, נבוך. לא הבין למה רגשו הגויים בשעה
שדיבר אל היהודים דברים פשוטים כל כך ומובנים מאליהם. ואחר כך באו
אצלו אנשים ומשכוהו אחריהם, והכירוהו לאיזו גברת גדולה וספונה
מאד. זו היתה הנסיכה ליובימסקה שלחצה את ידו בהתפעמות־לב, אבל לא
הוציאה מלה מפיה.





חיים לאפונר היה דיורו של שבתי’ל שר שבשוק
התבואה עוד מאותן השנים שהיה תלמיד גימנסיה קטן. שוק התבואה היה ככר
קטנה ועגולה, מוקפת חנויות לשיבולת־שועל, לשעורה, לדגן וחציר. אבל
האכרים היו גם מביאים לשם למכירה מי את סוסו ומי את כבשו או
פרתו. כל השנה עמד כאן ריח רע של גללים שמעולם לא ביערום עד תומם.
בכדי להגיע אל בית־דירתו הוצרך חיים כל פעם לפסג בין קרונות,
בהמות ותגרים יהודיים שנושאים־ונותנים עם אכרים. שבתי’ל שר חייט
היה ומן הזאטוטים שבאומנותו. היה תופר, מטליא, מתקן ומהפך
מלבושים לאכרים וגם לבעלי האחוזות הקטנות שנידלדלו. על־יד חדר
מלאכתו היתה ה“חנות” הפתוחה אל השוק. בריינה אשתו היתה מוכרת לנשי
הכפרים שבסביבה מטפחות־ראש מבד הינדי מצויר, סרטים צבעוניים
ומחרוזות של זגוגיות מתחוטטות וקונה מהם בזיל־הזול ביצים,
תרנגולות, כדי חמאה ומשולשי־גבינה שהיתה חוזרת ומוכרתם
ללקוחותיה היהודיות שבשכונה. ואף שבתי’ל כל פעם שהיה יוצא אל
הכפר לקבל או להחזיר עבודה, היה מביא עמו פעם ברוז ופעם תרנגול,
ואם שיחקה לו השעה – אף תרנגול הודי. תפישת הבית וחדר־הבישול היו
מוטלים על פרילי בתם, נערה כבת שבע־עשרה.

ב“חדר המכובד”, כמות שהיו קוראים אותו, שפרוזדור צר ואפל חוצץ בינו ובין דירתם, היה דר חיים
לאפונר.

שבתי’ל שר היה להוט אחר פוליטיקה. בשעה שהויכוח בין ה“לבנים” ובין ה“אדומים”5 היה שיחת
היום, משהתחילו ההפגנות ברחובות, וההתנגשויות בין ההמונים ובין המשטרה היו מעשים בכל יום, קשה היה לו לישב בשלוה ולעסוק בכליבה
ובגיהוץ. היה משליך את מלאכתו על איטשקי שוליתו, ובעצמו מצא תמיד
עלילה להתמלט אל השוק. שעות היה מוציא בקלויז אחר התפילה, וחוזר
לביתו עם חבילי חבילות של חדשות ושמועות, שהיה דן בהן אחר כך כל
היום עם איטשקי ועם בריינה. פרילי בתם לא השתתפה בשיחות
הפוליטיות הללו. ה“קו הפוליטי” של ההורים לא היה לפי רוחה, אבל
נמנעה מלהכנס עמהם בויכוח. היתה עסוקה במלאכתה בחדר־הבישול,
כלומר במחיצה האפלה שמאחורי הפרגוד, ומחייכת בינה־לבין־עצמה
לדעות שנשמעו בחדר המלאכה. אבל יש שנשמעו שם דברים שדעתה לא סבלה
אותם, שפקעה אזנה מלשמעם, ואז היו הכלים מקשקשים ורועשים, הסירים
והקדרות מקימים המולה יותר מן המידה, ובריינה משתיקה את בעלה מתוך
רפיפה בעינים כלפי הפרגוד: “דיך! הלא שומע אתה; היא עומדת לשבר לי
שם את כל כלי”… ושבתי’ל קורא אל בתו: “שא! שא! איזו חתונה את
עושה לי שם?”

אותו יום שחיים לאפונר דיבר בפעם הראשונה בבית־הכנסת של הנאורים, נזדמן לשם גם שבתי’ל שר, ונדהם לראות את
דיירו עומד שם על הבמה ודורש לפני קהל ועדה. דבריו היו לו סתומים,
אבל משראה אחר כך את כל ה“גדולים” והפריצים מברכים ומקלסים אותו,
זחה עליו דעתו, נדחק בתוך הקהל, רץ מאיש אל איש וסיפר שזהו הדייר
שלו, שהוא, שבתי’ל, חינך וגידל אותו. האנשים היו נותנים בו
עיניהם, שומעים אותו בתמיהה, וברי היה לו שאין מאמינים לו. ודבר זה
גרם לו צער גדול. חזר לביתו מלא התפעלות, קרא לבריינה ולפרילי
ובזחיחות־דעת וחשיבות שלא כרגיל שאלן אם יודעות הן מי דר אצלם ב“חדר
המכובד”. סבורות אתן: חיים דר אצלנו, סתם בחור ששמו חיים?.. לא
באלף רבתי! לא תאמינו בודאי למה שאספר לכן… ראיתי אנשים נוהרים
אל בית־הכנסת שלהם, של האנשים דהאידנא, של החדשים, אותם שאינם לא סרטן
ולא דג, כלומר לא יהודים ולא גויים… הקיצור, אמרתי אכנס ואראה מה
חדש נתרחש… והנה שמענה מה שראיתי בעיני של עצמי: בית־הכנסת מקושט
ומפואר כמו בית־יראה שלהם, כל עיקרו לא דומה לבית־כנסת של
יהודים… והוא מלא כולו “פני”, באנקירים, ראשי קהל, ומאגנאטים
פולניים, עד שאימה נפלה עלי. ומי עומד על הבמה ודורש לפניהם? לא
האמנתי בתחילה למראה עיני. חיים שלנו! ציירו לעצמכם: חיים!… והיאך
דיבר! מן הצורך היה לשמוע… איך היה גוזר ומחייט, גוזר ומחייט מלה
למלה, והיאך הכל יוצא מפיו “אגיל ואשמח”, כלומר עגול וחלק, מגוהץ
וישר, כזוג מכנסים חדשים של פריץ…

פרילי כולה מסמיקה, נתנה עינים פתוחות לרוחה
ונוצצות באביה ושתקה. ובריינה ששמעה מתוך ספקנות פיכחת אל דברי
התפעלות בעלה, שאלה:

– אם כל כך יפה דרש, ספר גם לנו מדרשתו.

– לך לספר לה מה דרש: מה אני מבין בדברים אלה, מחט
בלא חרירה כמותי… ואילו כל הגדולים שם, כל אותם המאגנאטים שהיו
שם, כדאי היה לראות כיצד יצאו מן הכלים, כיצד לחצו את ידו, והוא
לא איכפת לו כל זה, כאילו לא אליו מתכוונים, עומד לו ביניהם כמו
מאגנאט בין מאגנאטים… ואני עומד ושואל לעצמי אם אני הוא זה אני, ואם
הוא זה חיים… בבית הרי זה תם שאינו יודע לשאול, שאינו יודע
לקשור זנב לחתול, ואילו שם… איזה פה, איזו לשון!.. אף פעם לא
גימגם, לא נוקש בלשונו, והדברים יצאו מפיו מקושרים ומעונבים
ככפתור בלולאה… הייתי רוצה לידע מנין לו כל כך הרבה מלים
לדבר ולדבר? לו, לפחות, הבינותי חצי מלה ממה שאמר להם…

האם והבת צחקו זמן מרובה. “נראים הדברים, שבתי’ל! –
אמרה אשתו – להשחיל חוט במחט קל יותר”… “א־נו – החזיר הלזה – נסי
ליתן לחיים שלנו להשחיל חוט, נסי! יהיה מתיגע שעה שלימה, יהיה נוגס
בשיניו את מחציתו, ולא יעלה בידו… רק בלשונו הוא “בריה”
גדולה”.

ואילו בלילה, כשפרילי כבר נרדמה, היו החייט ואשתו מתלחשים עדיין שעה מרובה. הפעם היתה זו שיחה מתוך כובד־ראש, על
“הילדים”, כלומר על פרילי ועל חיים…

כשבוע אחר אותו יום עברה פעם אחר הצהרים מרכבה
הדורה ומסומנת בתו־נסיכים את ככר־התבואה. תופעה לא שכיחה במקום
זה, שהתמיהה את הבריות. בפתחי החנויות עמדו חנונים ולקוחותיהם
משתאים ותוהים. תמיהתם גדלה ביותר משראו את המרכבה עומדת לפני
חנותו של שבתי’ל שר. מעל המרכבה קפץ לאקיי במדים, נכנס אל החנות
ושאל לפאן לאפונר. כניסתו של “פריץ” זה גרמה לבלבול גדול בבית.
מיד עזבו בריינה, איטשקי ושבתי’ל בכבודו ובעצמו את מלאכתם והקיפו
את ה“פריץ”; אף פרילי הציצה מחדר־הבישול כולה משולהבת ומפוחמת.
הלאקיי הביא מכתב אל פאן לאפונר, ואין הם יודעים לאפונר זה מי הוא;
בביתם אין אדם הקרוי כך. עמדו האנשים תוהים ומשערים השערות באידיש
שלהם שאין הגוי שומע אותה. זה אומר שהכונה מסתמא לסוחר העצים
שמתארח באכסניה של זלמן איטשי’ס, וזה אומר: לא כי, סוחר העצים אין
שמו לאפונר, והכונה מסתמא לחתנו של ר' בריש, סוחר־התבואה…
הלאקיי התחיל מתכעס: לו אמרו בפירוש שפאן לאפונר נמצא בביתו של
החייט שבתי’ל שר. נזכרה פרילי ויעצה לשאול את פיו של חיים, שמא הוא
יודע.

– אם כן למה את עומדת כגולם? – התרתח האב – רוצי מהר והביאי את חיים לכאן!

– שכך אלך? – שאלה הבת עם שהיא מראה על חיצוניותה – לא, כך לא אכנס אצלו.

– שמא את צריכה להתלבש לשם כך בבגד־שבת? לא כלה את לו. הלא רואה את, הפריץ עומד וממתין…

– מה אתה רוצה ממנה? – התערבה האם, שבינתים קינחה בסינרה כסא והזמינה את הלאקיי לישב – לך אתה וקרא את חיים. היא מתביישת.

– תמיד היא תובעת את עלבונה! טלי והטמיני אותה את בתך בתנור, יחד עם החמים לשבת…

כך עמדו והתנצחו, וסוף רצו כולם, כעוסים זה על זה, אל חיים, ושם נתגלה להם דבר חדש: חיים הוא המכונה לאפונר, ולשמו
באה המרכבה ההדורה.

ובעוד חיים עומד ומעיין בכרטיס שמסר לו הלאקיי,
עמדו כל בני הבית סביבו ועיניהם תלויות בו, כמצפים שמא יתגלה להם
עוד שהוא בן־מלך שנתחפש לבחור עני…

על הכרטיס היה מודפס מתחת לכתר קטן השם: ”הנסיכה
יאדויגה ליובימסקה", ולמטה שתי שורות בכתב־יד דק: “מתכבדת בזה
להזמינו אליה לכוס תה”.

נבוך עמד חיים רגע אחד כנמלך עם לבו, עם שהוא מסבב
את הכרטיס בין אצבעותיו. אחר כך הפליט: “מוטב. בעוד רגעים
מועטים”. וחזר אל חדרו. החליף חיש את בגדיו ויצא. הלאקיי פתח לפניו את
דלת החנות, ובני הבית שעמדו בפתח ראו היאך הלאקיי פותח בהשתחויה
את המרכבה.

המרכבה עברה רחובות אחדים, ואחר כך הרכין הלאקיי את
פניו אל אשנב המרכבה ואמר בלחישה אל היושב בתוכה שהוא מתבקש לצאת
אל רחוב לאשנו ושם יראה לו צעיר אחד את הדרך להלן. לאפונר יצא מן
המרכבה. המרכבה נעלמה מיד. נתקרב אצלו בפסיעות מהירות צעיר אחד
בשפם משופע וארוך, ספק גוי ספק יהודי, ושאלו: “אל הנסיכה?” ובלא
דיבור אלא בתנועת ראש הזמין את חיים לילך אחריו אל רחוב “המעבר”.
ומשם היו נכנסים ויוצאים דרך סימטאות ומבואות צרים ומרופשים
שרגלו לא דרכה שם אף פעם, עד שהגיעו בשביל צר בין ערס של כתלי בתים
אטומים מצד אחד ובין חומת אבנים גבוהה מצד שני. כאן לא היתה אף נפש
חיה אחת, זולת חזיר אחד שהתפלש במי רקק. זמן מה היו פוסעים דחוקים
אל החומה לארכה, כדי שלא להרפיש את רגליהם, עד שהגיעו אל פשפש
ברזל צבוע אדום ונמוך. בעל השפם הקיש על הפשפש שלוש פעמים באגרופו. נפתח בפשפש חור סגלגל, והציצו בו זוג עינים. מיד
נפתח הפשפש כולו. בעל השפם כבר נעלם. וחיים נכנס אל גן גדול. כאן
הובילו שוער בשבילים מרובצי חול, בין שורות אלונים, ערוגות פרחים ובריכות קטנות. בארמון היה מהלך בלוית משרתים שהיו מתחלפים
מאולם אל אולם, עד שעזבוהו יחידי בחדר לא גדול וריק כמעט מכלים.
כתליו בלא טפיטים ובלא כל קישוט, עמדו מסוידים כמו ערומים. רק בקרן־זוית היתה תלויה תמונת האם הקדושה, ומתחתיה – שולחן קטן
ו“שתי־וערב” מכסף עומד עליו, ולפניו שטיח וכר לכריעת־ברכים – חדר
עניים, שעניותו, אחר האולמים שעבר בהם, היתה ניכרת ביותר ולא באה
אלא מתוך כונה תחילה.

בוא וראה: חיים לא נתערבבה עליו דעתו ולא נתפעם
לבו כל אותו הזמן שהיה מובל לכאן בדרכי מטמוניות; לא נתערבבה
עליו דעתו ולא נתפעם לבו אף בשעה שהיה עובר מאולם אל אולם שמימיו
לא ראה כמותם לתפארת ולעושר. שקט ובוטח יחידי בחדר עניים זה
ומסתכל מבעד לחלון בגן־האילנות. דומה היה כאילו לשעה זו היה
מחכה כל ימיו והשעה היתה מחכה לו. וכאילו לא היה לו תימה אלא בדבר
זה לבד, שכל כך הרבה ימים היה לו להמתין עד שיזמינוהו אל היכל שרים
זה.

חיים שמע באחריו קול אושה. הפך את פניו וראה גברת
גבוהת־קומה קודה לפני תמונת האם הקדושה ומצטלבת. ואחר החזירה אליו את
פניה. זו היתה אותה גברת שהכירוהו לה בבית־הכנסת. היא היתה הפעם
לבושה ביתר פשטות ודומה יותר לבעלת־בית הגונה שמתכבדת לקבל בביתה אורח ספון. פניה כהי־העור עם החוטם הבשרי ועם הקמט הדק
בזוית הפה היו עצבניים מאד ולא נאים. רק עיניה הגדולות והאפורות
שהביטו אליו בידידות ובאמון כל כך ובת־צחוקה הנעימה משכו עליה
חוט של חן. הושיטה לו יד אמיצה והודתה לו על שנענה להזמנתה. היא חייכה
אליו, ואף הוא השיב בחיוך, כאילו מודעים היו זה לזה מכבר. סיפרה
לו שיושבים אצלה עתה חברי המועצה שליד הממשלה הלאומית, “ושהיא…
כלומר, כולנו החלטנו, לשתף אותו בעבודתנו. הרי מן הצורך שיהא
משתתף גם אחד מכם, מן היהודים”. הדברים נאמרו בפשטות כזו כאילו
היה זה מדרך הטבע ומן הצורך שמסתבר מאליו. השיב לה תודה אף הוא
בפשטות, כאילו לא תמה על הכבוד הגדול שחלקה לו, וכאילו לא היה
בזה משום כבוד כלל. ולא ראה שום פגיעה גם בדברים שהוסיפה: אין לו
למרי אלא להביע את דעתו בהתגלות־לב ובאומץ־רוח, ולא להתבטל בפני
האנשים היושבים שם… בטרקלין שהכניסה אותו לשם ושציפוי המשי על
כתליו, צבע רהיטיו וגוני שטיחיו היו מעין הארגמן, היו ישובים אנשים
אחדים בלבושי אזרח, במדי שררה ובאיצטלאות של הכמורה הקתולית.
הנסיכה הכירה אותו אליהם, וכולם חייכו לקראתו חיוכי־חן. דיברו על
צרכי המלחמה, על המחסור הגדול בנשק, על הקופה הריקה ועל הדרכים
למלאותה. חיים מתוח, מרוכז, נתן את כל דעתו ואת כל כונת לבו
לדברים שנשמעו סביבו מפי מנהיגי פולין כדי שלא לאבד מהם מלה.
בתחילה היה רגע שחלשה דעתו, הואיל וקשה היה לו לירד לסוף דעתם של
המנהיגים הללו. הכל דיברו על ענינים שונים וחשובים; כל אחד בא
בשאלתו שלו ובהצעתו שלו, ואיש לא הסכים לדעתו של חברו. היתה זאת
מעין שיחת טרקלין נאה שאין בה משום הלכה למעשה, אמירת רעיונות
מתפרדים ומצטלבים שאין באים לכלל דעה אחת. בתחילה תמה לאפונר
בלבו, וסוף התחיל מתרגז. שמא אין זה אלא משחק בלבד? שאל לעצמו. אבל
במי משחקים הללו? במי הם משטים? והנה פנתה אליו בעלת־הבית ושאלה
לדעתו. בתחילה כאילו נתבלבל והיה מעמעם בתשובתו. היה כמגשש למצוא
נתיב בתוך סבך השאלות וההצעות שנזרקו כאן כמו לאחר־יד. לבסוף מצא
את השתי בתוך חוטי המסכת המסוכסכת. במלים קצרות ועניניות ובלא עקיפי נימוס ביטל את ההצעות שנשמעו מצדדים שונים שהמשילן לחצים
שנזרקים לצדדים, סחור סחור, ואינם מכוונים אל המטרה. בפשטות ובלא
הסבר יתר דיבר על הצורך להטיל מסים על בעלי ממון ובעלי נכסים, שיש
לחלקם לסוגים, כמו רוקים ונשואים, מוסדות הכנסה ומוסדות צדקה
ודת, כמו מנזרים וכיוצא בהם. מעיניו לא נעלם, תוך כדי דיבורו,
שאותם הפנים שלכתחילה היו מחייכות אליו באדיבות כזו, הפכו חמורות מתוחות. שלחו זה לזה פתקאות, לחשו איש על אוזן חברו. הנסיכה
השפילה עיניה וסבבה כל הזמן את טבעת היהלומים על אצבעה. פאן
פרושאק, כומר בעל פנים עדינים ומטופחים (אחר כך נודע לו שזה
הוא הכומר המודה של הנסיכה), שיחק, בשעה שחיים דיבר, בקופסת
הטאבאק שלו. וכיון שחיים נשתתק, שאף טאבאק לנחיר אחד ואחר לשני, פתח
ואמר שדברי פאן… פאן… מה שמו?.. אח, זכרונו החלש… פאן
לייפונר? סליחה, לאפונר, הן… שדבריו מעידים על רגש פאטריוטי, אבל
אינם שקולים למדי. כבן “הדת העתיקה” מוטב היה שלא יגע כלל בעניני
הכנסיה הקדושה ויניחם בידי הקתולים. עניני הקהל היהודי נהירים לו
בודאי יותר. מוטב שידבר על המסים שיש להטיל על קהילות היהודים…
אדון צעיר אחד, מצוחצח מאד, מנומס מאד ואדיב מאד, שלא פסק פיו מחיוך,
ועם כל מלה היה פונה אל הנסיכה כמתחנן לשמוע ממנה את הסכמתה, כאילו
כל עיצומה של ישיבה זו אינו אלא למצוא חן וחסד בעיניה, אדם צעיר זה
אמר שאם יקבל את עקרון המסים שהוצע על־ידי האורח הנכבד, הרי יעשה זאת
בתנאי שהנושאים בעול המסים יהיו בראש וראשונה “בני־הדת־העתיקה”,
מפני שני טעמים: ראשית מפני שאת כל עשרם עשו בפולין ועל־ידי
פולנים, ושנית מפני שעתידים הם ליהנות מחירותה של פולין על־ידי מתן
שיווי הזכויות שהובטח להם… כאן הגביהה הנסיכה את עיניה האפורות
הגדולות, שנחרת ביניהן קו אנכי דק, ואמרה בפשטות שלפי דעתה חירות
פולין היא קודם כל ענינה של פולין גופה, שהיהודים הם אחים
לפולנים והרי הם חייבים להשתתף בעול המלחמה לחירות הארץ במידה שוה עם
הפולנים, לא בחינת תשלום אלא מתוך התעוררות פאטריוטית. שיטת המסים
מתקבלת על דעתה כהצעה היחידה בעלת המשקל שיש ויש לדון בה. ועד
שיבואו לידי הערכת הנכסים היא מכניסה לקופת הממשלה הלאומית, לפי שעה
תרומת עראי, את ההכנסה השנתית מן האחוזה שיש לה בפלך קיוב…

כך דרכה תמיד. האמינה בכוחה, ועל כן את הדעות
המכריעות ביותר, את ההצעות הנועזות ביותר היתה אומרת לפתע
ובפשטות גמורה, כדברים של מה־לך ושל מה־בכך; ואיש לא ידע אימתי הירהרה
בהם ושקלה אותם בדעתה, ואם בכלל קדמו לאמירתם עיון ושיקול־דעת. אבל
מאמרה של הנסיכה ליובימסקה תמיד עולה לה כמעשה…

חיים לאפונר נדהם בתחילה מדברי פאן פרושאק ופאן
שיפנייבסקי – אותו צעיר המחייך תמיד – כאילו דנוהו בצוננים. ואילו לאחר שדיברה הנסיכה התאושש שוב. ושוב נטל את רשות הדיבור.
בשאלת חובתם של היהודים לא נגע, ביחוד אחר התשובה הניצחת של הנסיכה.
בחזית זו ראה את עצמו כמנצח. אלא הסביר ופישט בפעם השניה וביתר
פרוטרוט את כל חומר המצב מפאת חוסר האמצעים ועמד על ההכרח שיש
בשיטת מסים קבועה ומובטחת. – דברים שהרה והגה אותם בבדידות חדרו
הקטן זה כבר, ועכשיו שמח להשמיעם כאן במושב אנשי המועצה הממשלתית.
ואילו, לאחר שהנסיכה אמרה מה שאמרה, היו דבריו מיותרים. כלום לא
הוסיפו, אלא החלישו את הרושם הקודם ונתנו טעם לפגם. הוא הראשון
הרגיש בזה מיד. הכל שתקו, ולא העירו כלום.

לאחר שהישיבה נסגרה וחברי המועצה עמדו ונתפרשו
מבעלת־הבית ומלאפונר באותה האדיבות ובאותם החיוכים שבהם הקבילו את פניו, נשתייר הלזה, על־פי בקשת הנסיכה, לשתות עמה ספל
תה.

– נצא מכאן. – אמרה לו – כאן מלא האויר יותר מדי עשן,
וכמדומני שגם משהו מן הויכוחים נשאר תלוי ועומד באויר זה. נכנס אל
קרן־הזוית שלי.

“קרן־הזוית” שלה היתה טרקלין מרווח שטוף כולו
בגונים ובגוני גונים של אפור, פרוזג, כרתי וקלאילן עדינים ושקטים. הפסיעות טבעו בשטיח רך; בכל מקום, אילך ואילך, עמדו ספות
ושפתות עם כרים וכריות רכים ומאות הגונים השקטים. לפני השולחן
הקטן, שעליו היו ערוכים כלי־התה, דלקו נרות אחדים בתוך ענפי נברשת,
שהתנשאה על כן גבוה דוגמת אילן הבנה. רובו של הטרקלין היה שטוף
בצל. מתוך האפלולית של אחת מזויות החדר ניצנץ פסנתר והבהיקה
בלבנותו הפרוטומה של שופן. כל החדר הזה השרה רוח של שקט ומנוחה
והזמין לחלומות בהקיץ….

היא מזגה לו את התה, שאלה מה מקובל עליו יותר, עז או
רך, עם חלב או בלי חלב. ישבו זה מול זה; גמאו בשתיקה גמיאות
אחדות, ואחר נתנו זה בזה את עיניהם ושוב חייכו משום מה, חיוך סתם,
כמות שחייכו שם בחדר־התפילה. והוא תמה על עצמו: חיוך זה על שום
מה?

– מה דעתו של מר על הישיבה?

– בתחילה היה לי קשה לתפוש את המדובר שם. כל אחד בא עם הרהורי לבו שלו ועם ענין משונה משל חברו.

היא צחקה:

– רע היה שכל אחד העלים את הרהורי־לבו שלו. לכל אחד
יש האינטרסים שלו שהוא חושש להם ועל כן ביקש להפנות את הדעת אל
ענינים אחרים.

– הרי אין בזה כדי להניח את הדעת.

– אבל רוחי נתקררה בישיבה זו שנגמרה בכי טוב.

תמה לאפונר:

– וכי אפשר היה להניח שלא תגמר בכי טוב?

במקום להשיב על שאלתו, אמרה:

– על המקרקעות של המנזרים לא היה מר צריך לדבר.

– מפני מה?

– נכסי המנזרים פטורים ממסים.

– אבל במצב זה של חירום… סבורני שמענינה של הכנסיה לסייע לנצחוננו…

– ברי. אבל על כגון זה רשאית הכנסיה לבדה להחליט. לא לחולונים. וביותר לא ליהודים. זה פוגע.

– יתכן. מפני שאני יהודי, לא הרגשתי שיש בדברי משום פגיעה ברגשי מי.

– הן, הן. ואף לא היה מן הצורך לדבר בשניה. לשם מה? זה
רק החליש את הרושם הקודם. כך דרכה של כל חזרה. וביחוד לאחר שכבר
קיבלו את שלהם.

בלבו הכיר לה טובה על הערותיה ועל שאמרה אותן בנעימה כזו שלא קשה היה לשמען ולקבלן.

– אה, הגברת! – קרא – הדין עמה. הם קיבלו את שלהם…
הגברת העמידה מיד, על־ידי הודעתה על תרומתה, את הנקודה במקום הראוי
לה. באמת, לא היה כלל צורך להוסיף עוד.

– וכנגד זה השכיל מר לא להיעלות בחכה.

הסתכל בה בשאלה.

– אותם האדונים אינם אוהבים אתכם היהודים.

– לא קשה היה להכיר זאת מיד.

– טוב שנמנע מלהתיצב על שטח זה של ויכוח. טוב מאד. צריכים תמיד להמנע מזאת.

אף דברים אלה נשמעו כעין הוראה לעתיד לבוא. הוא ניענע לה ראשו להסכמה.

אחר התה הזמינה אותו לעבור אל אחת הספות, בסמוך אצל
הפסנתר. היא ישבה לפני הפסנתר. אצבעותיה גיששו את המנענעים, ואחר
התחילו מטפטפים כטפין של בדולח צלילי נוקטורנו של שופן.

בתחילה האזין בכונת־לב, ואחר כך הפליגו הרהוריו. או
יותר נכון, אזניו קלטו את הצלילים בו בזמן שעיניו המרפרפות סביבו
היו קולטות את המראות, הפרחים שעמדו תפושי הגות בתוך אגרטליהם, גוני הטפיטין והשטיחים, תמונת הגנראל התלויה שם במעטה צל. כמדומה
לו, גנראל זקן. אפשר שזהו בעלה המנוח, הנסיך ליובימסקי… שלח ידו
אל הספר שהיה מונח בסמוך על הספה, מכורך בעור ומוזהב בקצותיו:
“שוק ההבלים” לטקריי. כל זה יחד, הספר, הגנראל הזקן, הפרחים, הגונים,
שופן – כל זה נתמזג בנפשו למנגינה אחת מעולם אחר, יפה וזר…

פתאום נפסקה הנגינה. האשה הסתובבה על דרגשה והפכה אליו את פניה.

– מרי מנגן? – שאלה.

– לא. לא למדתי נגינה.

– לא?

– חונכתי בתנאים מיוחדים, קשים. בלא הורים. אדם טוב
אחד, פאן קאשינסקי שמו, נתן משום מה את דעתו עלי והיה משלם בעד
לימודי, ואחר מותו התפרסתי משיעורים. ונגינה לא למדתי.

– אף הורי היו עניים. חונכתי בבית הנסיך ליובימסקי.
אנו ממשפחה אחת. אבל בית אבא היה עני מאד. כל רכושי בא לי לא ממנו,
אלא מבעלי…

הם סיפרו את זאת זה לזה בפשטות טבעית; ולהם לעצמם לא היה זה תמוה, כאילו ידעו איש את רעהו זה מכבר.

– אם כן, מרתי רגילה עוד מקטנותה לכל העושר הזה.

– רגילה? העושר הרי לא היה שלי. ומה בכלל יש כאן שצריך הרגל? סבורני שלעניות קשה יותר להתרגל.

לאפונר גיחך משהו:

– אני, למשל, הייתי מרגיש את עצמי לא בטוב בתוך טרקלינים ואולמים מרובים אלה… לבדי.

משכה בכתפה ואמרה:

– אף אני איני יודעת למה כל האולמים הללו. אני אוהבת בארמון הזה רק את קרן־הזוית הקטנה שלי, ועוד חדר אחד או שנים…

– דומני – אמר – שבתוך האולמים הללו האדם הוא גלמוד יותר.

היא גיחכה:

– אבל הרי אי אפשר לקצצם, להרסם.

היא היתה ישובה בצדה אל הפסנתר, וידה האחת הפשוטה
אליו תעתה באצבעותיה על גבי המנענעים הגבוהים, ודומה היה כאילו
האצבעות בוכות שם בפני עצמן בכי כבוש… והנה נפנתה כולה אליו.
שתי ידיה המשולבות נשמטו על ברכיה לאות כל כך. הביטה אליו
דומם.

– ואפילו יכולתי לעשות זאת… אבל שטות, שטות!..
כלום אפשר? ולמה? יודע מר כמה זמן קיים ארמון זה? הוא נבנה הרבה זמן
לפני סטאניסלאו־אבגוסט, וכל הימים לא פסקו מלשפצו ולהשלימו. כאן
טמון חלק גדול מן ההיסטוריה של פולין… יותר קל לי לשער שאני
אעקור מכאן. ואפילו אז מה? כלום בחדר קטן אחד אין בדידות? אל נא
ישכח מרי שמסביב לחדר הקטן יש עולם רחב וגדול. האדם תמיד הוא גלמוד
בעולם הגדול והרחב הזה. רק בחדר־התפילה שלי לבד איני בודדה. לעולם
אין האדם בודד עמו… עם אלוהים… – ולפתע – אדוני
מאמין?

– במה? במי?

–הרי בו, באלוהים! – קראה בתמיהה – אדוני מתפלל?

– לאו. כשהייתי קטן זוכרני שהייתי מרבה בתפילה. אחר כך הפסקתי.

– מפני מה?

– איני יודע. איני יודע היאך היה הדבר, אבל הפסקתי.

– אני מבינה. בלא הורים, בלא השגחה… – אמרה בצער – ואני הלא הייתי בטוחה שאדוני מאמין באלוהים…

דבריה האחרונים נשמעו לו כמו מתוך אכזבה, והוא ראה משום מה צורך לעצמו לתקן, וקרא בחום:

– אבל הן, מרתי! אני מאמין באלוהים… מעולם לא פסקה
בי אמונה זו; אין יום שאיני מהרהר בו וברצונו. אבל להתפלל…
בנוסח קבוע, תפילה שתיקנו בשבילי אחרים… אין זה תופש את לבי,
כמו כל דבר שבפורמאליות.

היא האזינה לדבריו עם שעיניה הבהירות והגדולות
תלויות בו, והוא לא ידע משמעותו של מבט מצומד זה. כמדומה לו
שהיא תפושה להרהור אחר רחוק הימנו.

לבסוף אמרה:

– ואני איני יודעת מה הייתי עושה בלא אמונה ובלא תפילה.

ועיניה היו עדיין מצומדות אל פניו; ועם זאת כאילו אינן רואות אותו כלל. לא יכול להשתחרר מרגש מוזר וכבד.

ישב עוד שעה קלה ואחר עמד להתפרש ממנה. התנערה כנבהלה, כמו מחלום. על פניה שוב הופיע חיוכה. נזדרזה ועמדה אף היא.

– הרי אדוני – אמרה – הולך עתה לביתו. יעסוק במה שיעסוק, ואחר כך… אחר כך ישכב לישון…

גיחך כלשהו:

– אלא מה? מה אוכל לעשות אחרת?

לא השיבה לו כלום. צילצלה ושלחה את החדרן ללוותו.

החדרן, זקן צולע על רגלים מוכות שגרון, הוליכו לא
בדרך שנכנס בו. הם עברו דרך אולם צר וארוך מאד שחצתה אותו לארכו
שורת עמודים ועליהם תלויים כלי זין עתיקים: שריונות, תריסים,
מגינים, כילפות, חרבות כפופות ומשונות… מימינו היה הכותל אטום ומכוסה תמונות; משמאלו היו קרועים בכותל חלונות גותיים גבוהים וצרים, ובין חלון לחלון שוב תמונות. הגברים ברובם
בשריון ובמגן, והנשים במלבושים וכיסויי־ראש משונים מזמנים קדומים.
תמונות רבות צבעיהן הקודרים היו כבר מפוחמים מרוב שנים, והדיוקנאות היו דומים כעטופים באפלת הדורות. היציע היה ארוך. החדרן הלך לפניו והאיר לו בפמוט קטן ששני נרות היו דלוקים בו.
מרגע לרגע הגיחו לפניהם מתוך החשכה אבירים ושרי־צבא ומטרונות
שלטות, כולם עוטי הוד וגאון וקשי־פנים, כזועמים על הזר שנכנס אל
תחומם להחרידם ממנוחת הרפאים, ושוב שקעו בדממת האפלה… צללי העמודים
כשומרי־ראש נאמנים רצו אחריהם לכסותם ולשקוע יחד עמהם בתוך הדממה
והנצח… רגע תקפו מורא טמיר מפני בנות־הקול שרדפו אחריהם ופעמו
מתחת לקמרונות בקצב ובלעג: זר… זר… זר…





חיים לאפונר נכנס אל העבודה באחד השלבים הגבוהים של
הנהלת המרד, מתוך רצון תקיף לשרת את פולין. מפני שאהב את פולין.
המקום שתפש בחוגי המנהיגים נתן בידו עוז וממשל מסוימים; כיון שהרגיש בכך נתגלה לו – ולא העלים את זאת מעצמו – שהוא אוהב עוד דבר
אחד: את העוז הזה ואת הממשל הזה כשהם לעצמם. עוד בקטנותו, בשעה שהיה
מהלך אל בית־הספר לבוש בגדים שחוקים ונעלים מרופטות והוא רעב
למחצה, או בשעה שחבריו הפולניים היו מלעיגים עליו ועולבים בו, –
עוד אז היה מאמין בלבו שכל זה אינו אלא עראי, כל אימת שקטן הוא
עדיין, יתום קטן בלא אב ואם, ואילו לכשיגדל עתיד הכל להשתנות. היתה
לו תמיד הרגשה עמומה אבל תקיפה ומתמדת שנוצר לגדולות, וחיכה ליום
שיגיע לעושר או לשררה. כיצד יגיע לידי כך, לא שאל. אבל ידע שהוא
מחויב להגיע… בבית־הספר למד היטב. לכל דבר היה ראשון, גם
בלימודים וגם במישחקים. לא מתוך צמאון לדעת למד, אלא מתוך תשוקה
אחת, שלא הרפתה ממנו כל הימים – להצטיין. היה מן ההכרח לעלות על כל
חבריו ושהללו יהיו זקוקים לעזרתו. מטבעו לא היה להוט אחר מישחקים,
אלא כיון שראה את בני גילו שטופים בהם, הרי מן ההכרח היה ששום
מישחק לא יעלה יפה אלא אם כן הוא משתתף בו… ובשעה שנתקרב אצל חוגי
הממשלה של פולין המורדת, הרגיש בפעם הראשונה שיום זה קיוה לו כל
חייו הנה הוא בא. חבריו בעבודה התחילו מתנגדים אליו עוד בפסיעותיו
הראשונות. הוא היה הצעיר מכולם, לא “תואר” ולא עושר לו, ואף לא
יחוס משפחה, אלא סתם יהודון קטן. ואת זאת לא סלחו לו. ואילו הוא אף
פעם לא בא לידי חולשת־הדעת מחמת התנגדות זו. כל המכשולים ואבני
הנגף שחבריו היו מניחים לרגליו, תחת לרפות את ידיו ולרשל את מרצו,
עוד הוסיפו לו תוקף וקשיות־עורף. הן, את פולין שלו אהב אהבה
עמוקה, אבל לא פחות אהב את הכוח והשלטון שפולין זו נתנה בידו.
ולפיכך כל שעמד בדרך אל חירותה של פולין היה לאפונר רואה בו את
אויבו של עצמו. ובאמת, עתים קשה היה להכריע היכן מסתיימת מלחמתו
לפולין והיכן מתחילה הגנתו על עמדתו שלו.

קוץ דק אחד היה נעוץ בכל מעמדו החדש. הוא ידע
ששלטונו לא בא לו ואינו קיים אלא בזכותה של אשה, של הנסיכה
ליובימסקה. ידיעה זו היתה בתחילה מערבבת עליו את הרגשתו השלימה
בשלטונו. ואילו לימים פגה גם טיפה מרה זאת. אדרבה, עוד היה מחזיק
טובה לעצמו שהוא כוח כוחה של אצילה גדולה, מיוחסת ספונה ונכבדה על כל הארץ, עשירה מופלגת, בעלת השפעה עצומה, שמפניה מתיראים
ורצונה מכריע בכל דבר, ביודעים ובלא יודעים… חיים לאפונר היה
יוצא ונכנס אצל הנסיכה יום יום כאדם שנכנס בביתו, בלא הודעה
קודמת. שניהם היו שמחים להתיחד ב“קרן־הזוית” שלה ולהוציא שעה קלה
בשיחה בלא מתיחות שבפורמאליות. יש שהיה בא אצלה עייף ויגע
מטרדותיו ודאגותיו, שנתרבו עם העבודה, בלא שהטרידו זה על זה. היא
היתה מנגנת לה או קוראת בספר, והוא בזוית אחרת מעשן, מהרהר או מדפדף
בספר. עוד בימים הראשונים להתודעותם ראה שקירבתו ערבה עליה והיא
מבקשת אותה, על כן נתן את דעתו לכך שצורך זה לראותו לא יחלש בה;
השתדל להתחבב עליה יותר. אמת, יש שנקטה כלפיו בדבריה נעימה של חברה
קשישה, מורה ומדריכה, והוא, שנפשו סלדה מכל אפוטרופסות עליו, לא
נעלב על־ידי כך; קיבל ונענה לה. ולא רק משום שעשתה זאת בטאקט ובשכל.
הוא ראה בזאת תועלת לעצמו. כל מעשיו היו שקולים במשקל התועלת. האם הוא אוהב אותה? שאלה זו לא עלתה כלל על דעתו, וביחוד בימים
הראשונים. היא לא היתה יפה, זולת העינים שהנוו את פניה ומשכו עליהם
חוט של משהו לא מצוי. וגם גדולה ממנו בשנים היתה. אבל עם הימים הלך
והתהדק ביניהם הקשר יותר ויותר. היא ידעה להוציא את האדם הזה המכונס
בעצמו מתוך התגדרותו, ובעל החשבון והתועלת היה שוכח בחברתה את שיקוליו וחשבונותיו והיה מדבר עמה בהתגלות־לב כמות שלא דיבר עם
שום אדם. מה משך את שניהם זה אל זה? אפשר הפלאי והנעלם שראה כל אחד
בעולמו של חברו. אפשר אותה משכו אליו, אל הבחור היהודי העני הזה,
רזי עולמו היהודי המופלא ממנה, כשם שלב מעודן ומפונק תרבות הולך
לפעמים שבי אחרי מנגינה מוזרה בפראיותה ולא מובנת של בן הערבה…
ואילו נפשו הלכה שבי אחרי הגדולה, העושר והאצילות הרמה שהיו מדברים
אליו בלשון כה פשוטה, כה אנושית; קסם לו באשה הזאת אותו חלק
נהדר מן “ההיסטוריה של פולין”, שעליו דיברה פעם לפניו; קסמו לו בה
פולין האצילה, זכרונות עברה הקדום והמזהיר ביופי, באבירות ובגבורה, אותו עולם של רומאנטיקה שעליו סיפרו לו בבית־הספר, עליו
סיפרו המספרים ושרו המשוררים האהובים, ושראה אותו מתוך ערפילי חלומות נעוריו; קסמו לו צלילי שופן המנטפים תדיר מאצבעותיה של
הנסיכה, דתיותה של זו, תפילותיה, בת־צחוקה ומבט עיניה הגדולות,
הבהירות, שנפשה המופלאה נשקפת לו מתוכן…

יום אחד מצאה אותו הולך ומהלך לאורך יציע התמונות,
שבו ליוה אותו החדרן בערב הראשון. עבר מתמונה אל תמונה וסקר
ארוכות, כמבקש למצוא בשרטוטיהן פשר לחידת נפש אחת חיה… הלכה
ונתקרבה אצלו בפסיעות חשאיות. נתחלחל משראה אותה עומדת
מאחריו.

– מה הוא חוקר כאן, מרי? – שאלה.

– את “ההיסטוריה של פולין”. – השיב.

– יש כאן פרצופים שאיני אוהבת להסתכל בהם. אדוני
רואה את זה עם הגבינים הצפופים והפה הדק? הוא השתתף במצור של
סטיפאן באטורי על דאנציג. איני יודעת מה היה חטאו של בנו הצעיר…
אגדות שונות מסופרות עליו… אביו דן אותו למלקות: לעיניו הלקוהו
עד שהפיח את רוחו. והלזה… יסתכל מר כאן, התמונה הזאת… הוא נלחם
בצבא של יוהאן־קאזימיר נגד הטאטארים… אבל לו גופו היתה נפש טאטארית.
חבש את אשתו בצריח וציוה לסתום את מלבן הדלת והחלונות באבנים…
פרצופים לא נעימים ומפחידים…

ופתאום:

– ואצלכם אין דבר כגון זה?

– כגון מה?

– משפחות עתיקות, תמונות אבות־האבות מדורות קדומים…

– לאו, גברתי!

– אין בכם אצילים?

– לאו, גברתי! משפחות אצילים אין לנו.

– הכיצד? אני מבינה: נסיכים, גראפים… הממשלות לא
העניקו לכם כל זאת. אבל משפחות הגונזות מזכרות ושרידים מדורות
שעברו…

– לאו. אף זאת אין לנו.

– וכי אין לכם רגש של יראת־הכבוד בפני מה שהיה לפנים?

– אין לנו מעמד של אצילים. יש לנו מיוחסים ממין אחר.
יחוס של רבנים, צדיקים, גדולים בתורה ומעשים טובים… – ובצחוק – אבל אין תארים שעוברים בירושה.

– אה, ברי שלא. אני מתכוונת לשלשלת יוחסין של דורות. הרי זהו ענין אחר.

– אנו העם העתיק ביותר שבעולם, העם האצילי ביותר
שבעולם… גברתי יודעת זאת מן ההיסטוריה… ואילו מעמד מיוחד של
אצילים מיוחסים – מנין? וכיצד?

– אני מבינה, אני מבינה… הרי זה מסביר לי הרבה.
אצילות של עם מטילה אף היא חובות, אבל אינה משעבדת. ואילו אצילות של
משפחה, של מעמד משעבדת. מטילה שלשלאות. יאמין לי מר… שלשלאות
כבדות! עתים מתעורר רצון לנתק, לפרוק את עול הירושה… להיות כמותו, כמות עוד מיליוני אנשים, צפור דרור, לבקש חיים במקום
שאבחר… ואיני יכולה… הללו – והחוותה בתנועת־ראש כלפי הכתלים –
הללו אינם מניחים, הם אוחזים בקצות השלשלת… המתים חזקים כמו
החיים… הה, הם חזקים מן החיים! מהם קשה להשתחרר. עלי לחיות כמות שהם
רוצים, כמות שהם מצווים… אבל מה אנו עושים כאן? – שאלה, וארשת
פניה מרורה, קנוטה – כאן קר מאד. יש להצטנן כאן. נכנס אצלי.

נכנסו אל “קרן־הזוית” שלה.

– אגלה לו למר סוד – אמרה משישבה סמוכה אצלו על שפתה
קטנה – איני אוהבת את המקום ההוא… את יציע־התמונות. קשה לי לשהות
שם חמישה רגעים. מיד איזו צינה אוחזת אותי שם…

– אף בקיץ?

– אף בקיץ.

ולפתע:

– אין לכם מעמד של אצילים, ומנין לכם צמאון כזה לשלטון?

– כלום מכירה נסיכתי הרבה יהודים?

גיחכה:

– לאו. רק אחד.

– והאחד מספיק לה?

– הה, די והותר!

ושניהם צחקו.

– אף אני – אמר –אגלה לה לגברתי סוד. רצונה לידע מהיכן נובע אצלנו צמאון זה לשלטון? מן המערה.

– מאיזו מערה? מה אדוני סח?

העמיד פנים של כובד־ראש, ובקול כבוש כמגלה כביכול סוד נורא, אמר:

– זה הוא הסוד שלי, גברת! אנו בני מערה הננו… כולנו שוכני מערות…

זקפה עליו זוג עינים תוהות־שואלות. לא ידעה אם להאמין או לצחוק.

– מה הוא משטה בי, מר? שמא ממערת לוט יצאתם?.. יזהר, מר לאפונר! אל ידבר עמי בקלות־ראש. אני עלולה גם להעלב.

אז פרץ לאפונר בצחוק, ומיד פתח בנעימה אחרת:

– מוטב. הפעם אדבר בכובד־ראש. אני יודע יפה שיש בי
ממידה זו, שגברתי שואלת עליה. פעמים אני שואל לעצמי שאלה זו שגברתי
שאלה. ואין לי הסבר אחר זולת זאת… רצוני לומר, המערה…

– שוב?

– אל נא תזדרז לכעוס, אדונתי! אספר לה אפיזודה
משונה מחיי. משונה ועגומה מאד. בהיותי בן שמונה, או אפשר בן עשר… איני זוכר בדיוק בן כמה הייתי אז, באו “חטפנים” אל עירנו.
דרנו אז במינסק. הגברת אינה יודעת מי היו אלה ה“חטפנים”? בימי הצאר
ניקולאי היו אנשים שכירים כאלה, שמלאכתם היתה לחטוף ילדי יהודים מן
הרחוב או מן הבית ולמסור אותם לצבא… הן, לצבא! היו שולחים אותם
לעשרות ולמאות לסיביר ולמקומות רחוקים אחרים, ומגדלים אותם בקסרקטים ברוח צבאית, על מנת להיות חיילים לצאר. אל הוריהם לא חזרו
עוד, כמובן. מסתבר מאליו שרבים מהם מתו מן הטיפול והחינוך בידי
אכרים גסים, פראים ושיכורים… גברתי מבינה את כל היסורים ואת כל
האימה של ההורים היהודים וילדיהם. בקיצור, משנודע שבאו ה“חטפנים”
הללו אל העיר, מה עשתה אמא שלי? מצאה בחצר ביתנו איזו מערה, בור
עמוק בתוך האדמה, ושם הטמינה אותי. זמן מרובה שכבתי באותו בור,
קבור חיים… באפלה, בלא אויר… אבל לא הועילה בזה כלום. סוף־סוף
מצאוני וחטפוני. כפתו ידי ורגלי ככבש, ויחד עם עוד ילדים עקודים
כמותי, השליכוני לתוך עגלה והסיעוני למקום אחד רחוק. איני יודע
להיכן. בלילה, ביער, התנפלו אנשים על העגלה… גם אחי היה ביניהם…
התגברו על משמר השוטרים שליוו אותנו. אפשר שהרגו אחדים מהם, ואנו
נמלטנו. השתדלו להטמיר את הפעוטות במחבואים שונים, ביערות, בכפרים ובבתי־כנסיות… אותי הובילו אז אל אחוזת פולישוק
הסמוכה לקובנה. דודי ודודתי ניהלו את אותה האחוזה. היא היתה שייכת
לאדם אחד ששמו היה פאן קאשינסקי, אדם טוב מאד. פעם סיפרתי לגברת עליו.
זה הוא ששלחני אחר כך לוארשה ומסרני לבית־ספר. אבל עד לכאן הייתי חבוי
זמן מרובה ביער של פולישוק, חבוש בבקתה בודדה, בקתה עזובה של
זפת. ישבתי שם כנזיר מתבודד, יחידי, גלמוד. דודתי היתה מביאה לי
אוכל, ודודי היה בא אצלי פעם ביום ללמדני תורה ומצוות. אבל כל
הימים, לרבות הלילות, הייתי יחידי, גלמוד, ונפשי מלאה פחדים מן הרוח,
מרעש האילנות, מקולות בעלי־החיים… הלא הייתי אז… תחשוב נא בדבר,
גברתי… הייתי אז רק בן שמונה או, לכל היותר, בן עשר! בבקשה ממנה,
גברתי, לחשוב רגע אחד על כל המצב הזה…

שפתותיה ריחשו בקול דממה:

– לא… לא… איני חושבת… איני רוצה… איני יכולה…

נתן בה את עיניו: פניה היו חיורות. בשולי עיניה
ניצנצו דמעות. ישבה ושיפשפה ידיה זו על גבי זו, כאילו צוננות
היו.

– ואחר כך… שנים הרבה אחר כך… לא! כמעט כל ימי
לא פסק הסיוט. מעולם לא נסתלקה ממני ההרגשה כאילו חיי במערה, באפלה
ובבדידות, עדיין נמשכים, ושעלי להמלט פעם מתוך האפלה והבדידות. עתים
סבור אני… מרתי הרי תבין זאת בנקל… עתים סבורני שכולנו, כלומר
כל היהודים חבושים באיזו מערה. בין אם עבר ובין אם לא עבר עליהם מה
שאירע לי. כולנו שוכני מערות, כך או כך, ועלינו לבקש מפלט. ועכשיו
מבינה גברתי מה שאמרתי לה קודם?

לא אמרה כלום. שתקה.

פתאום הניחה את כפה על ראשו והחליקה על שערותיו.

רגעים נמשכה הדומיה. לבסוף נעשתה לא נעימה, קשה. כמות
שיארע במצבים אלה. את השיחה שנפסקה קשה להמשיך, ולפתוח בענין אחר גם
כן קשה. הנסיכה נזדקרה ממקומה, הלכה וישבה לפני הפסנתר, ומתוך
פיזור־רוח היו אצבעותיה תועות על גבי המנענעים.

הוא הראשון הפסיק את הדומיה. התחיל מהלך בחדר אילך
ואילך ומדבר על ישיבתה האחרונה של מועצת הממשלה ועל הענינים שיעמדו על
הפרק בישיבה הבאה. היא הכירה לו טובה כל כך, מפני שדבריו פיזרו את
האוירה הכבדה שהיתה שרויה בטרקלין, וכאילו הוקל על הנשימה. הוא קבל
על המצב היגע. כל פעם מחזרים הויכוחים סחור סחור למצב הקשה של
הקופה ולחוסר הסדר בצבא, והמצב אינו מיתקן אף כלשהו. בעבודת
הפלוגות הלוחמות אין שיטה מסודרת בהשכל ודעת הענינים. כל פלוגה
עובדת על דעת עצמה, איך ובמקום שהיא רוצה; או יש שאנשים פרטיים, בלא
הרשאה ובלא הכשרה, מלקטים סביבם חבורת פוחזים חמומי־מוח או סתם
אורחים־פורחים, משימים עצמם ראש עליהם ויוצאים אל היערות. ומכאן
כשלונות ותבוסות שמעטים חרפה על כל הענין ומרפים את הידים. היא
שמעה אותו, ולא הפסיקתו. הדברים ידועים ולא היה לה בהם משום חידוש.
היו חוזרים והופכים בענין ביש זה גם בישיבות וגם בשיחותיהם
בינם־לבין־עצמם. אף הפעם חזר על הרעיון שנתחבב עליו בזמן האחרון
ושקנה לו תומכים גם בחוגי הממשלה: רק דיקטאטור יוכל לקחת את המכשלה
תחת ידיו ורק הוא יציל את פולין.

לפתע הפכה אליו את פניה ובפשטותה המדהימה, שבה היה דרכה לדבר על ענינים גדולים, אמרה:

– מר לאפונר! הוא יהיה הדיקטאטור של פולין.

הוא נדהם כל כך לשמוע את זאת, עד שעמד שניה אחת בפה
פעור. במוחו חלפה גם מחשבה שמא מתלוצצת היא. אבל ראה את פניה והאמין
בכל כובד־הראש שבו נאמרו הדברים. לא הבין כיצד זה פתאום כל כך
באה לידי מחשבה זו…

– הרי זה אי אפשר. – אמר – אין אני איש־צבא. אנו זקוקים לגנראל דיקטאטור. וזה יוכל להיות רק טראוגוט.

טראוגוט, אציל פולני, מי שהיה קצין בצבא הרוסי. בין
חסידי הדיקטאטורה היה השם הזה נישא על כל שפתים. כל העינים היו
נשואות אליו.

– בעניני המדינה טראוגוט אינו מבין כלום. הוא בעל
חלומות. כוחו יפה לדיקטאטורה צבאית. ואתה, מרי, תהיה דיקטאטור
אזרחי. תעבדו יחד.

דיברה בנעימה כזו, שאין לחלוק על דבריה.

– אבל… אבל… צריך שיהיה אמון בי…

– הדיקטאטור – השיבה – אינו שואל לאמון. בכוח הוא מכריח להאמין.

– וכוח זה?

– הוא יהיה. אנו נתן לו את הכוח.

מאותה שעה ואילך התחיל חיים לאפונר מאמין שהוא עתיד
להיות ויכול להיות דיקטאטור. מאותה שעה ואילך לא פסקו בשיחותיהם
טן־דו להפוך ולהפוך בשאלת הדיקאטורה, ולדון בדרכים שיש להוציאה
לפועל.





פרק תשיעי

לאחר שיחתו האחרונה עם זיגמונד וולפזון קצרה רוחו
של חיים לאפונר למהר לנסוע אל הנסיכה ליובימסקה, ששם היה חייב לספר
לפני חבריו על תוצאות ראיונו עם וולפזון. לא הספיק לסגור מאחריו את
דלת המסבאה ולפניו נתיצבה פתאום דמות אדם גבוהה, כאילו המתינה לו
בחוץ. היה זה הד“ר ברתולד הרמאן. מתוך הפרוה הארוכה והבלויה
הבהירו כמו בהרת פניו החיורים וניצנצו זגוגיות הפינסנה הכהות. אדם משונה היה הד”ר הרמאן. קלסתר פניו לא בולט ולא ברור בשרטוטיו,
ולמראית־עין אי אפשר לעמוד על טיבו של אדם זה. גבוה בקומתו הגיבעת
והדקה, תשוש כמעט ולא מאושש בעמידתו, היה עם זאת כל הימים בתנועה;
בכל מקום אפשר היה לפגשו, וביחוד במקום שפחות מכל חיכית לפגישה
זו. מי הוא: פולני? הונגארי? גליצאי?.. איש לא ידע את זאת; כל אחד
היה מיחסו על אומה אחרת. הוא בעצמו היה משתמט מתשובה על שאלה זו.
כמעט כל לשונות אירופה היו שגורות על פיו, ועל כל בירות אירופה ידע לספר אניקדוטות ומעשים מלאי־ענין ומבדחים כאחד. פניו
החיורות והמעוטרות זקן דלול שעינו כעין הזעפרן, עם הפינסנה הכהים
כעין עשן על חטמו הדק, עושות רושם של מסוה. הוא הופיע בוארשה עם
ראשית התסיסה הלאומית בשנת 1862, וקל מהרה עלה בידו לחדור אל בתי
נוצרים ויהודים מחוגים שונים, אצילים, פינאנסיסטים, בעלי־בתים
בינוניים ודלת העם. והמתמיה שבדבר הוא שבכל מקום הוא אורח רצוי, ובשום מקום אין יודעים עליו שום דבר ברור. הללו אומרים ששנים
רבות היה חבוש בבית־האסורים בגלל עלילת־שוא שהעלילו עליו, והללו
אומרים שהוא סתם הרפתקן חביב ומענין. ידוע הוא כרופא מצוין; מן
החולים העשירים הוא דורש תמיד שכר הגון, ואת בעלי־המלאכה העניים, את
המשרתים והשמשים הוא מרפא חינם. על כן הוא חביב מאד על המון העם.
לאפונר לא היה מחבבו. אדם זה נראה לו חשוד מאד, שמצוה להזהר
ממנו.

הפעם משראה את הד"ר הרמאן עומד לפניו, נרתע בבהלה לאחוריו.

– ערב טוב למר! – אמר הרופא – מפני מה נתבעת כל כך?

– פתאום, בחושך, לא הכרתי מיד…

– וכי האדון וולפזון נשתייר עדיין יושב בתוך האולם?

– מנין לו למר שוולפזון היה שם?

– אה, הקונספיראציות שלכם… רבותי הצעירים! שמא אין
מר יודע עדיין שממני אין נסתר, ואין לפני סודות, קונספיראציות
וכדומה? לפני רופא הכל גלוי וידוע.

– מכל מה שנוגע לחולה.

– ואף לקרוביו של חולה.

– ועם כל זאת, מנין לו שוולפזון היה עמי במסבאה?

בלא להשיב על השאלה, אמר:

– מר וולפזון הוא אדם טוב ורך המזג. חבל על בחור טוב זה שאדוני ציערו כל־כך.

– ומנין לו למר שציערתיו?

– לא נגע אפילו בליקר שהזמין.

– אבל הלא אדוני לא היה כלל במסבאה! מה הוא? רואה־ואינו־נראה?

– ברי שלא הייתי שם. מה לי במקום שרק אנשים משלכם מזדמנים שם?

– הרגל רע יש לו למר לתחוב בכל מקום את חטמו…

– ואף את אצבעותיו, כדרך כל רופא. מה לעשות?

– והרגל מכוער מזה יש לו לעורר סקרנות ולהשתמט מלהשיב על שאלות.

גיחך הד"ר הרמאן לתוך דשי פרותו.

– הרי אמרתי לו שאין נסתר ממני. ואם רצונו בכך, אגלה
לו למרי סוד… לא שלי, חלילה, אלא של אדוני. מר קיבל מכתב. מכתב קטן,
רק מלים אחדות, אפשר שורה אחת קצרה, אבל חשובה, חשובה מאד, שנותנת
מקום להרהורים רבים.

– לכל הרוחין! – נפלט מפי לאפונר – אם אדוני עוסק בריגול, הרי הוא מרגל גאוני.

– פי! חס ושלום! מרגל? מה מרי סח? מלה מנוולת כזו אל
יוציא עוד פעם מפיו. כלום אין לי פרנסה אחרת, הגונה יותר? אמת,
אני מרגל ואורב לכל מחלה בגוף האדם, חי־חי…

– אם כן הוא שד או מכשף.

– לא הא ולא דא. רק רופא בלבד. אתם הצעירים פורחים
באויר, או מטפסים על הכתלים, ואי אתם יכולים לילך על הקרקע ישר, כדרך
בני־אדם. מרגל, שד, מכשף, ומה עוד? רואה־ואינו־נראה… והדבר הלא
פשוט בתכלית. במסבאה הזאת בחדר הקטן שליד חדר־הבישול, הוא יודע,
שוכבת בתו של יאנוש, בעל המסבאה, חולה, ואני מטפל בה. לא ראה מר את
המאור הקטן שבמחיצת הנסרים, שחוצצת בין אותו חדר ובין אולם
המסבאה? דרך מאור זה מושך האור אל אותו חדר. ובכן, יושב אני לי שם,
מניח את המדחום בבית־שחיה של החולה, יושב לי וממתין. ובינתים, מתוך
שעמום של בטלה, מציץ אני באותו חור עגול ורואה את האנשים, את
פניהם, גינוניהם ומחוגיהם, את הכל… פעמים גם חוטף בדל שיחה, ומכל מה שאני רואה ושומע אוהב אני ללמוד גזירה שוה, להסיק מסקנות,
לבנות בנינים שלמים בפסיכולוגיה וכדומה. הרי זה משעשע מאד.

– אבל המכתב?

– רק לא כישוף. אלא פשוט בתכלית. ראיתי שבמעוף־עין
אחד הספיק לקרוא את הפתקה, ומיד נשמטה ידו עם פתקה זו, ושקע
בהרהורים כבדים. את זאת אפשר היה להכיר בפניו. מכאן כל המסקנות
ההגיוניות שלי. או שמא יאמר שהסתכלותי הטעתה אותי הפעם?

– ולמה שואל מר לעל וולפזון?

– ראיתי בפניו של זה כמה ציער אותו מר בדבריו. הייתי מיצר עמו. אנו ידידים.

– אני מברכו, אדוני, בידיד זה. הוא אדם הגון מאד.

– לכשיראה מר את וולפזון יברך גם אותו בידיד הגון
מאד. כל ידידי הם אנשים הגונים אף־על־פי שאין ביניהם נסיכות
וכדומה.

לאפונר בלע את הרמז ושתק. והרופא המשיך:

– לא שאלתיו על וולפזון אלא כדי להכנס עמו בשיחה.
אוהב אני להשיח עם אנשים הגונים בכל מקום שהם נקלעים לי. אפילו על
פתחה של מסבאה, כך, שיחה בטלה…

– סליחה, אבל לי אין פנאי לשיחות בטלות.

– יזדרז, יזדרז אדוני. הרי מחכים לו כבר… שם כבר נתאספו כולם….

חיים כבר עמד לפרוש ממנו, אבל מששמע את המלים האחרונות, נעץ ברופא מבט קודר, מלא תמיהה, רוגז ושאט־נפש.

– שוב אני אומר למר: הוא שד וילך לכל השדים!

הפך אליו את גבו והלך לו.

ואמת אמר הד"ר הרמאן. כל חברי המועצה כבר נתכנסו
בטרקלין הארגמן; אבל לא פתחו את הישיבה מפני שחיכו ללאפונר. היו
יושבים בניחות, שותים משקאות שונים ומשיחים בפוליטיקה ובחדשות היום. שיחה טרקלינית רגילה, מרפרפת, נוגעת־ואינה־נוגעת בענינים
שונים, קלים וחמורים, ששנינות שבקלות־ראש ושטחיות שבכובד־ראש
כביכול משמשות בה בערבוביה. כבר הספיקו להעלות גרה של כל אותן האניקדוטות ואותן החדשות שבלשון־הרע, שמהלכות היו אותם הימים
בטרקליני וארשה, והשומעים העמידו פנים כאילו שומעים הם אותן לראשונה והדברים שמחים כבשעת נתינתן. לבסוף התחילו מסתכלים בשעון, ושולחים מבטים כלפי הנסיכה: מה הגיע לו ללאפונר? וכמה זמן עוד
יהיו ממתינים לו? התחילו מתלוצצים פה ושם בלחש על הדייקנות
היהודית. פאן שיפנייבסקי אמר, בחיוכו המתמיד, שמר לאפונר רוצה
מסתמא להוכיח שבלעדיו אי אפשר לנקוף אצבע. והכומר המודה של הנסיכה
השיב על כך, שאם זאת היא כונתו של מר לאפונר טירחה יתרה הוא טורח,
שכן החיים כבר הוכיחו שבלא היהודי שלו אין פאן פולני יכול להתקיים. הנסיכה לא שמעה אף־על־פי שהשתתפה בשיחות החולין שסביבה,
ועוד נתנה את דעתה על כך שאורחיה לא ישתעממו, ניכר היה שטרודה היא
בהרהורים או בדאגות כמוסות עמה. מרגע לרגע היתה מעיפה עיניה מתוך
קוצר־רוח אל הדלת.

נכנס החדרן הזקן עם שהוא גורר את רגלו החולה, כיבה
אחד הנרות בנברשת והחליפו באחר. ראתה זאת הנסיכה ונזדעזעה: זה היה סימן
מותנה ביניהם. עמדה ויצאה מן הטרקלין. ב“זוית הקטנה” שלה המתין לה
לאפונר.

– למה אחר אדוני כל כך? התחלתי כבר חוששת…

– אספר לגברתי הנסיכה אחר כך. קיבלתי את מכתבה…

הפסיקה אותו בשאלה:

– סליחה. מה מר וולפזון שלו, היסע?

– לא.

– מפני מה?

– הפרטים אחר כך.

– טוב מאד. אדוני צריך לנסוע לקובנה ולהפגש שם עם טראוגוט… עד שלא יבוא זה לוארשה. ההבין מר?

– שאני אסע לקובנה?

– אדוני ולא אחר. עליו לראות את טראוגוט שם… אסביר לו את זאת אחר כך. אבל יזכור אדוני את זאת בישיבה!

כמה וכמה צירופי־ענינים וקומבינאציות העלה חיים
בדעתו כדי לעמוד על כונת הידיעה הקצרה ששיגרה לו הנסיכה, ואילו
אפשרות כזו לא עלתה על דעתו. הוא הבין רק את זאת, שגופה של ההצעה
מכוון לרעיון הדיקטאטורה. ולסוף דעתה לא ירד.

לאפונר נכנס אל טרקלין הארגמן. הכל הקדימו את פניו
בחיוכי־חן. ביקש סליחה על איחורו: עיכובים שונים שלא צפה אותן
מראש… נכנסו מיד לדיון השאלות שעמדו על הפרק: הנשק והתעמולה בליטה
ובאוקריינה.

מצב התחמושת היה בכל רע. יהודי מברוצלב היה מעביר
רובים בתוך דודים. את הדודים היו מוכרים בלודז בבתי־חרושת שונים. אבל הרובים עלו ביוקר גדול והמשלוח לא היה בטוח. כמה
פעמים כבר נפלו הדודים עם הרובים ביד בולשת הגבול. היתה להם עוד
דרך שניה לקבל נשק: בתוך קרונות שהותקנו להם קרקעיות כפולות וגם
בארונות־ברזל מובטחים־מאש. בדרך זו נשלחו עשרות אלפים רובים,
אקדוחים וחרבות. מחצית התחמושת הוחרמה על גבולות פרוסיה ואוסטריה, והמחצית השניה נפלה בידי הרוסים לאחר שכבר הגיעה לפולין.
שתי הדרכים הללו נמצאו נפסדות. מסרו לחברי המועצה לבקש דרך חדשה יותר
בטוחה להבריח את הנשק.

אחר כך עברו לדון בשאלת ליטה ואוקריינה. הידיעות שהגיעו משם לא היו משמחות. יחס האכרים והיהודים אל המרד היה שם
צונן, ומקומות הראו גם איבה והתנגדות. האכרים לא האמינו באצילים
ונטו יותר אל ממשלת הצאר, שסוכניה הבטיחו להם שחרור גמור משעבוד
הפאנים, ואף הבטיחו להם מקרקעות על חשבונם של הללו. היהודים שלא
היו להם סיבות להגות חיבה יתרה לממשלה הרוסית, לא היה להם מקום גם
להאמין ביותר להבטחות הפולנים. באחת הישיבות הקודמות הוחלט לשלוח לשם תועמלנים. בשביל העבודה בליטה הוצע זיגמונד וולפזון. לא רק מפני שכבר עבד בעבודה זו בעיירות פולין והתמחה בה, אלא מפני
שליטה נהירה לו; הוא חונך בקובנה, ששם דרו הוריו זמן רב והיו
זכורים לטוב. לאפונר התחייב להביא לישיבה זו את תוצאות שיחתו עם
וולפזון בענין זה. לאפונר הודיע בלשון קצרה ומוחלטת:

– וולפזון לא יסע לקובנה. מצאתי שלא הוא האיש הכשר לשליחות זו.

הקיפוהו בשאלות. הרי לאפונר בעצמו הציע אותו בישיבה הקודמת, ומה פסול מצא בו? מפני מה אינו הוגן לתפקיד זה?
במה הוא חשוד? פצרו בו מכל צד להביא את טעמיו ונימוקיו. אבל לאפונר
התגדר מלפרט את נימוקיו. הוא רק אמר:

– דיברתי עם האדם הזה, שידוע לי, אגב, מכבר. לא שמעתי
הימנו שום תשובה שבסרוב, אבל מצפוני אינו מניחני למסור לידו השליחות הזו. ומן הצורך לציין: בזאת איני מתכוון להטיל צל על
רגשותיו הפאטריוטיים ועל הגינותו של האיש, בדרך כלל.

– אם כן, – העיר מישהו –
השאלה שוב עומדת לפנינו פתוחה. צריך לבקש בין היהודים מישהו אחר.

דממה של מבוכה.

– מר לאפונר! – פנה אליו יושב־הראש – שמא יש לו איזו הצעה… יותר מוצלחת מן הקודמת?

– אם אין ברירה אחרת… יש לי הצעה. – השיב לאפונר בשפה רפה כמפקפק ונמלך בדעתו.

– והיא?

– אני מציע את עצמי. אף אני ביליתי בקובנה חלק מנעורי.
סבורני שאם אין אחר… אני כשלעצמי איני יודע אחר… טוב שאסע אני.
ולאחר שאמצא שם במקום את האנשים הנאמנים שיש לסמוך עליהם, אמסור להם
את המשכת העבודה, ואסע לאוקריינה. שם יש לי קשרי משפחה…

מודעה קצרה זו הדהימה את השומעים יותר מן הקודמת.
הכיצד! אדם מניח מרצונו את מקומו במועצה והולך לתפוש עבודה
בעילום־שם, שאין עמה לא כבוד ולא הנאה אלא סכנה בלבד… שמא אין כאן
אלא מחלחוליותיו של יהודי איזו ערמה נסתרת? איזו מזימה כמוסה?
בחנו איש את רעהו במבטי שאלה. עמעמו על ספיקותיהם וחששותיהם ולא
ידעו האיך עליהם להיות סוברים הצעה זו. והנסיכה… היא שתקה ובפניה
אי אפשר היה לקרוא כלום מרחשושי־לבה. היא היתה כל אותה שעה עסוקה
בציור ראשי מלאכים קטנים ואילנות. ואילו לאפונר ידע שדעתה נוחה
הימנו. בלבו חשש מאד מפני שתיקה זו שמא ימצא נימוק שלא להסכים
או שמא יקרא מישהו בשם מועמד אחר. אבל הכומר, פאן פרושאק, פניו
העגלגלות והחלקות הצהילו, קמטים זעירים ודקים נפוצו מסביב לעיניו
הזעירות שנתקטנו יותר עד שנעשו דומות לפשפשים:

– ברשות הנסיכה וברשותכם, סבור אני שאוכל להביע
בשם כולכם את הערצתנו למר לאפונר על שהוא מוסר את נפשו על טובת
המולדת. אגב, הפאטריוטיות שלו לא היתה צריכה ראיה. אין ספק שנצטער על
פרישתו מעבודתו המועילה בכאן ועם זאת לא נוכל לא לשמוח על העבודה
המזהירה שהוא עתיד לעשות לטובת עניננו בשדה אחר. אדם כשר והגון
ממנו לעבודה זו לא נמצא.

כיון שנשמעו הדברים הללו, כאילו אבן נגולה מעל לב
הנאספים, וכולם נזדרזו להסכים במחיאות־כפים ובבנות־צחוק של
חיבה והוקרה.

פאן שיפנייבסקי יצא מגדרו מרוב התפעלות, ובא בהצעה חדשה:

– מתוך רגשי הוקרה ואמון למר לאפונר, ניטיב לעשות,
כמדומני, אם נשתמש בנסיעתו לליטה ונמנו למפקח על הפלוגות
העובדות והעתידות לעבוד שם.

עבודת “מפקח” היתה כהונת־כבוד מסוכנת; מחובתו
היתה לבוא במגע קרוב עם גייסות המורדים, לדאוג כמה שאפשר לצרכיהם,
להעניק למצטיינים בגבורה ובאומץ־לב אותות־כבוד ולהעמיד את המפקדים
על הליקויים והשגגות שנעשו. ה“מפקח” היה חייב, לצורך מלאכתו, לפקוד
את הגייסות במקומות מלחמתם וחנייתם.

אף את ההצעה הזו נזדרזו החברים לקבל במחיאות־כפים ובלא כל דיון.

לאפונר שתק ולא אמר כלום. השיעול הציק לו מאד. פעמים תוקפתו צמרמורת קלה. “טוב שאחלה ליום־יומים – חשב – ויהיה לי פנאי להחויר לעצמי את
כל הענין הזה…” הנסיכה לא הגביהה עיניה מציורי המלאכים הקטנים
שלה.

– ומה דעתה של הנסיכה? – שאל פאן פרושאק.

הנסיכה זקפה את ראשה, כניעורה מהרהורים, ובאדישות כביכול, מתוך פיזור־רוח אמרה:

– בנוגע לנסיעתו של מר לאפונר? אם אין לנו אחר… אין כל נימוק להתנגד.

ושוב השפילה עיניה אל הנייר שלפניה.





אחר הישיבה נכנסו שניהם, הנסיכה ולאפונר, אל הטרקלין
האפור־ירוק. הוא ישב במקומו הרגיל, בזוית ספה. היא עמדה לפני צרור
אסטריות גדולות בתוך כד גביש גבוה ועם שאצבעותיה היו מתעסקות בפרחים, אמרה בלא שהעבירה עיניה מהצרור:

– אם כן… מר נוסע לקובנה? טוב שהצעתו נתקבלה.

– הה, אותם שם נזדרזו יותר מדי לקבלה… אפילו עד כדי חוסר נימוס.

ושניהם צחקו.

– לא שיערו כלל שכל־כך מהר יפטרו ממר, המסכנים.

– מפני מה מסכנים?

– מפני שאינם יודעים מה צפוי להם בעתיד…

באה וישבה בזוית השניה של הספה שהוא ישב עליה, והוסיפה:

– מן ההכרח שאדוני יפגש שם עם טראוגוט. אפשר שקצת
יקדים לפניו לבוא לשם. ישתדל להתקשר שם עם החברה הפולנית. ואם לא
יצליח, אין בכך כלום. אנו זקוקים יותר לאכרים וליהודים. בין הללו ודאי שיצליח מר. העיקר שימצא שם אנשים אחדים נאמנים שיש להכשירם
ולמסור לידם אחר כך את העבודה, לכשיעזוב את קובנה. אבל יזכור נא, מר
חיים, שעיקר נסיעתו היא הפגישה עם טראוגוט. מרי יספר לאדם זה את המצב
כאן כמות שהוא. מר טראוגוט הוא אדם דתי. אם הוא אוהב יהודים,
איני יודעת, אבל את פולין ודאי שהוא אוהב. מובטחני שמר חיים יקנה
את לבו ואמונו.

– ואם לאו?

– כלומר?

– אם לא יעלה בידי לקנות את לבו ואמונו?

זקפה עליו את עיניה בתמיהה:

– שאלה זו… בהחלט אינה במקומה.

– כלומר?

– לא לשאול שאלות כאלו, מר חיים! רק לרצות בכך, להחליט על כך, והשאר יבוא מאליו…

אמונה זה שהיה לה בו שימחו ועודדו. לבו הוצף בחום של חיבה אליה, שהיה בו יותר מרגש של הכרת־טובה.

– למה הוא מרבה כל־כך להשתעל, מר?

– נראה שמצונן אני כדבעי.

– מר חיים! עליו לשתות דבר־מה לפני השינה. שמא יפנה אל הד"ר הרמאן?

– על האדם הזה עלי עוד לדבר עמה, מרת יאדויגה! אבל בשביל להזיע בלילה כבר קיבלתי תרופה אחת…

והוא סח לה את המעשה בצנצנת המרקחת של הגברת וולפזון,
שלא יכול להפטר ממנה, עד שעזבה על השולחן במסבאה. ושניהם צחקו. אבל
מיד לאחר מכן שוב הפך סבר פניה חמור.

– אם כן, – אמרה – פאן חיים נוסע מכאן בקרוב?…

שאלה זו כבר שאלה פעם אחת. אבל לא הרגישה בדבר.

– רואה אני, מרת יאדויגה, שאינה מרוצה ביותר מנסיעתי.

לא השיבה מיד. שקועה בהרהורה, היתה מסבבת זמן־מה את
טבעת הקידושין על אצבעה, ואחר אמרה בחיוך משונה, נבוך, כמדברת אל
עצמה:

– לא עלה כלל בדעתי שכל כך קשה יהיה לי הדבר… עכשיו איני יודעת באמת מה אהיה עושה כאן לבדי, לאחר שיסע.

– אף לי יהיה קשה שם… בלא מרת יאדויגה עמי…

היא, כמדומה, לא שמעה את הערתו, והמשיכה לדבר כשעיניה נתונות בטבעות אצבעותיה:

– יש פגישות שהן כמו גורל, כמו גזירה מן השמים… אני הרגשתי את זאת עוד בערב הראשון…

פתאום עמדה. עברה ממקום אל מקום בפסיעות דמומות
כתועה או מבקשת מה; הזיזה כסא ממקומו והעבירתו למקום אחר; עמדה
לפני צרור פרחים אחד והריחה כל פרח ופרח לחוד; עמדה לפני צרור שני,
פרטה את הגבעולים וסידרה אותם בסדר אחר, יותר נאה. ואחר נתיצבה לפני
תמונת הגנראל הזקן, כשידיה מופשלות לה לאחוריה, עמדה ותלתה בה את
עיניה שניות מספר. אחר כך נפנתה וחזרה אל מקומה בזוית הספה, ועם
שאצבעותיה העצבניות משחקות בשרשרת שעונה, אמרה:

– כך… הרגשתי את זאת עוד בערב הראשון…
– ובאותו חיוך משונה, נבוך וכמו מעורר רחמים: – הזוכר פאן חיים היאך ישבנו אז כאן
וסיפרנו זה לזה על עברנו וילדותנו? אז כבר ידעתי… לא! לא! עוד קודם
לכן. היתה לי מעין הרגשה מוקדמת. בפעם הראשונה, הזוכר מר? ציויתי
להכניסו אל חדר התפילה שלי. לפני שנכנסתי עם מר חיים לשיחה,
התפללתי…

– כך, כך, זוכרני. על מה התפללה אז מרת יאדויגה?

– היה בי איזה חשש לא ברור, טמיר. והתפללתי שישמרני האל להבא.

– ממה ישמרנה האל?

– היו בחיי הרבה טעויות, שגגות, הרבה סבל־נפש. ויראתי.

פתאום קרא בהתעוררות:

– מרת יאדויגה! שמא… נסע יחד? נסע לקובנה! הנ?

– יח–ד? זאת למה?

– ככה. יחד! לשנינו, כפי שאני רואה, יהיה טוב יותר.
קודם תמהה על שאלתי אם חפצי לא יצליח בידי. בקרבתה של הגברת לא שאלתי אף
פעם שאלה כגון זו. עמה אני בטוח יותר, אני בוטח יותר
בעצמי…

– על אדוני ללמוד לעמוד לבדו על הרגלים. להיות מהלך לבדו בלא משענת…

רגע אחר כך חייכה ואמרה:

– מהנ! רעיון נועז ומגרה… היינו שוכרים לנו חדר
באיזה מלון קטן, וחיים לנו שם בעילום שם… אינקוגניטו… חיי! הרי
זה מענין! מסע זה אל שאינו־ידוע. ובאמת, שמא כדאי לנסות הרפתקה
זו?

לאפונר ספק כפים מרוב התפעלות:

– נפלא! מצוין!.. בקובנה אין איש מכיר אותנו; שנינו נהיה חפשים כצפרי־דרור…

שוב התחילה משחקת בטבעת הקידושין שלה עם שהיא מלכסנת
כלפיו עינים מחייכות ובוחנות מתחת לעפעפים מושפלים למחצה.

– אם כן? אם כן? – תבע ממנה – מה? הן?

– לא, יקירי! לא…

– מפני מה לא? – מפני מה לא? – שאל מתוך עצבות של אמת.

עיניה היו עדיין מחייכות חיוך עגום של כניעה:

– הם אינם מרשים.

– מי הם אלה שאינם מרשים?

– הם… אותם שם שביציע־התמונות.

– אה! אותם… סוף־סוף הרי אלו הן תמונות של מתים, של עבר מת.

– מת? לא, יקירי! לא מת. הוא חי. חי מאד.

– אבל… הרי סבור הייתי שמרת יאדויגה רוצה להשתחרר… שהיא משוחררה כבר מן המתים שם.

– נחה!.. המתים לא מתו… והם לא רק שם לבד. הם גם
בקרבי. אין פאן חיים מבין זאת… אינו יודע כמה הם חיים בי. אמרתי
לו פעם: הם אינם מוציאים מידם את… את השלשלת… מהם אני מתיראה יותר
מכל. הם עלולים לקלקל לי את שמחתי. הם עלולים להטיל רעל לתוך כוס
חיי, כמות שרבים מהם עשו בחייהם. מן הצורך להזהר. מוטב לחיות עמהם
בשלום… כך, כך, יקירי! יסע לבדו ויחזור דיקטאטור של פולין.

– מוטב, אם כך הדבר! – קרא
בנעימה של התגרות – רצוני עז להיות דיקטאטור של פולין,
ואז…

– ואז יצוה מר עלי?

– אצוה ואצוה! – השיב בצחוק, אבל באותה הנעימה של התגרות.

– על פולין כן, אבל לא עלי. אף לא ינסה. הדבר לא יעלה בידו.

נכנסה נערת־השרת עם חבילה עטופה בעתון בידה.

– מה זאת? – שאלה הנסיכה.

– הוד מעלתה! זאת לאדון. שלחו מאיזו מסעדה.

נתמה לאפונר: כמדומה לו שלא היה בשום מסעדה. הסיר את העתון ומפיו פרץ צחוק:

– הרי זו אותה צנצנת! צנצנת המרקחת…

הנסיכה צחקה יחד עמו מטוב לב:

– רואה מר שיש גורל שרודף אחרינו ואין ממנו מפלט… נטלה את הצנצנת והתחילה תוהה עליה:

– פטלים… איזה ריח נפלא…

פתאום תקפתה איזו פחזות עליזה, לא דומה כלל לרוח הקשה של קודם לכן.

– המותר לטעום? – שאלה בסקרנות של ילדה לקקנית – כדאי הדבר, לא כן? א?

וציותה לנערה להביא פינכאות וכפיות.

– טעם נפלא! – קראה בהתפעלות משהכניסה לפיה כפית מלאה מן המרקחת – טעם נפלא! נפלאה אותה אשה זקנה…
מפני מה אין מר טועם? אה! רוצה לחסוך? ה־ה־ה… עוד יש הרבה…
יטעם, בבקשה ממנו!

והוא תמה על רוח השובבות העליזה ששרתה פתאום עליה. מעולם לא ראה אותה בכך.

ובעוד היא מטעמת בשפתותיה ומלקלקת, התכופפה משהו אליו ובהנמכת קול, כמגלה סוד אמרה:

– יודע מר מה שעשיתי פעם? אל יטעה בי. גם בחיי היו
הרפתקאות. פעם עשיתי קיץ שלם בלובימובו, אחוזתי שבסביבת קיוב.
היה אז יריד בקיוב. נסעתי לראות. פתאום תקפני אז יצר משונה כזה….
איזה חשק עז להתערב עם המון העם, להתחכך בתוך הצפיפות, בתוך האבק,
בין החמילות של האכרים, להסתובב עמהם בתוך העגלות־הסוחרות,
לשתות עמהם באיזה בית־מרזח, או ליקח תפוח מתוך הסל של איזו מוכרת
ולנעוץ בו את השינים, כך כמות שהוא, ובו במקום, בשוק… את כל זאת עשיתי…

– ומה?

– לא. לא חזרתי על הנסיון הזה. הריחות הרעים, הבוץ,
הגסויות, בררר!.. חשבתי שאקיא. מיהרתי להמלט מתוך המהומה שם חיש מהרה
ככל האפשר… אבל די לאכול מן המרקחת הזאת. הרי צריך להשאיר גם למר.
חוששתני שאזיע ממנה הלילה…

ושוב צחקו שניהם כשני שובבים לקקנים שגנבו מן המזוה…

אך הנה באמצע הצחוק נזכרה מה ופתאום נסתלקה הימנה
פחזותה כשם שפתאום באה עליה. פתלה אל הצנצנת את צמידתה, עטפה אותה
בעתון והעמידה אותה מן הצד

– מר חיים לא אמר לי עדיין מפני מה אחר היום כל כך.

– היתה לי פגישה לא נעימה ביותר.

סיפר לה על פגישתו עם הד"ר הרמאן וסיים:

– כמה פעמים כבר העירותי שאדם זה חשוד בעיני מאד. חוששני שהוא עלול לגרום לנו צרות.

– אילו צרות?

– מלשינים ומרגלים שונים, בין־לאומיים שורצים כאן לרוב.

– יש לו למר חיים עובדות נגד אותו האיש?

– עובדות… בהא! האנשים הללו פיקחים הם יותר מדי
וכל חכמתם היא שלא יהיו עובדות, לטשטש את עקבות מעשיהם. אדם זה אתה
מוצא אותו בכל מקום, גם בחדר הלאקיים וגם בטרקלינים. בכל דבר הוא
מתענין, בכל מקום הוא מרחרח, ואין דבר נסתר ממנו. הכל הוא
יודע.

– מה הוא יודע?

– הכל! מנין לו, למשל, שכאן צריכה להיות ישיבת המועצה?

– וכי שמע מר זאת מפיו?

– הן. הוא אמר לי בפירוש, שמחכים לי כבר כאן.

– מהנ… – רגע שקעה בהרהורים – קרוב הדבר שזה ידוע
לו מן החדרן הזקן שלי. הוא מרפא אותו משגרון. הוא סובל, המסכן,
ואני משתדלת לפטרו מן העבודה. אבל דוקא היום שימש בטרקלין הארגמן…
הרי זה לא טוב אם פיטפט. עוד היום אנזוף בו נזיפה חמורה.

לנסיכה לובימסקה היו צינורות השפעה מרובים, שהסתעפו לצדדים שונים, והגיעו גם אל אנשי המשמר הלאומי.

– אנשים כאלה, – אמר –
מיסודו של הד"ר הרמאן מוטב שלא יהיו מתלבטים בינינו.

היא הבינה למה הוא מתכוון, ותפושה בהרהורים אחרים, סיננה בין שיניה:

– הנ! אף אני סבורה כך…

אף הוא הבין למשמעותן של המלים האלו, ונחה דעתו. ואף
תמיהה כלשהי לא תמה עליה, העדינה, הרגשה, הטובה כל־כך… שניהם
היו מטבעם אנשים טובים. אבל יותר מדי אהבו את פולין, ומבעד לענין
גדול ששיעבדו את לבם אליו, לא ראו את האדם. חיי הפרט היו בטלים
לגבי הצלחתו של ענין פולין…

לאפונר נזכר ואמר:

– דיבר עמי היום מר וולפזון בהתרגשות על אדם אחד,
זאיונטשיק שמו, שנתפש על־ידי בעלי־הפגיונות שלנו. וולפזון נשבע
שהוא חף מכל פשע. הוא יודעו יפה וערב לו… אין טעם לאסור אדם
בגלל איזו שטות…

– מה שמו? – שאלה מתוך פיזור־רוח.

– זאיונטשיק.

– טוב… ישמעני, מר חיים, ואל יזלזל יותר מן המידה בבריאותו. הוא משתעל… – הניחה את כפה על
מצחו – דומני שיש לו חום. אם, חלילה, יחלה לא יהיה זה דבר בעתו. אין
השעה צריכה לכך. ילך לביתו, ישכב, וישתדל לעמוד מחר בריא. את הנסיעה אי
אפשר לדחות. לא, מוטב שלא ילך ברגל אלא יסע במרכבה הסגורה שלי… –
ותוך כדי דיבורה צילצלה וציותה “להכין את המרכבה הסגורה בשביל להביא
את האדון לביתו”.

ואחר כך ישבו שניהם על הספה, איש בזויתו, ושתקו.
והרגשה היתה להם ששניהם מהרהרים בענין אחד, בפרישה הקרובה לבוא. הפך
אליה את פניו וראה את עיניה הגדולות תלויות בו באותו מבט רחוק
מלא תהיה, שעתים היה מכביד עליו ומפחידו.

שלא ברצונו חייך אליה ואמר מתוך היסוס מה:

– המותר לי, הגברת יאדויגה, לשאול אותה מה היא חושבת ברגע זה?

התחלחלה כלשהו, כניעורה מתוך חלום, ואמרה:

– מה אני חושבת? מותר… מפני מה לא מותר?.. תמוה לי
הדבר מאד: הרי הוא, מר חיים, בעצם אדם זר לי, לא ידוע לי… בעצם מי
הוא?

– מה משמע “מי אני”?

– הן, מי הוא? יאמר לי, בבקשה ממנו: יש לו כאן משפחה, אב, אם, אח, אחות?..

– לא אב, לא אם, לא אח, לא אחות. אני לבדי!

– לבדו? יחידי? והרבה זמן כך?

– זה כחמש־עשרה שנה וכמה. הלא סיפרתי לה לגברת פעם,
כמדומני. הביאוני לכאן נער קטן, ומאז אני שרוי כאן יחידי, בלא
קרוב, בלא משפחה. הורי מתו. אחי ואחותי יושבים בדרומה של רוסיה. אחותי נשואה לבאנקיר אחד באודיסה, ואחי סוחר ויושב בכפר. הרי
לפניה כל ה־ Curriculum Vitae שלי.

– ואף פעם לא ראה אותם?

– הן, פעמים. פעם נסעתי לשם כשנמלאו לי חמש־עשרה שנים. ואחר כך – כשגמרתי את הגימנסיה.

– ומפני מה לא נשתייר שם עם כל בני משפחתו?

– התגעגעתי על וארשה, על פולין. מה הייתי עושה שם?
הריהם שם כולם רוסים, ואני הייתי זר ביניהם. אף הם היו זרים
לי.

היא שאלה את שאלותיה בקול משונה כזה, כאילו קראה
אותן מתוך רשימה שרשמה לפניה. והוא שאל לעצמו: ועכשיו מה השאלה העומדת
לבוא?

והיא פתאום:

– ואף פעם לא אהב בחייו?

– מפני מה שואלת, הגברת יאדויגה, את זאת?

בלא כל חיוך שהוא, בכובד־ראש ובאותו מבט מצומד, בהיר ותוהה השיבה:

– רוצה אני לידע את הכל. רוצה אני לידע אם יש בו
הסגולה לאהוב, אהבה של אמת, אהבה… בכוח, עזה ועמוקה, כמות שהגברים
אוהבים לפעמים.

– אהבתי רק פעם אחת. ורק אחר כך, לימים, נודע לי שזו היתה אהבה, מפני שהייתי מתגעגע מאד עליה.

– ומי היתה זו אפשר לידע?

– ילדה קטנה כבת שמונה בערך, בת גילי בקירוב.

– אה, כך? – וגיחכה משהו – ושוב לא נפגשתם?

– אחרי שנים הרבה, כשהייתי באודיסה בפעם השניה.

– ומה?

– לא כלום. ראיתי נערה חביבה, מלאה חיים, לא טיפשה.
אילו נשארתי שם יותר זמן, אפשר שהייתי מתאהב בה… בואי וראי: הרי
היום כבר נזדמן לי פעם לספר על הרומאן הזה שלי, בבית אותו פאן
וולפזון, הגברת יודעת… בתחילה היתה בינינו חליפת מכתבים, ואחר נפסקה,
באשמתי. לא הייתי מדייק להשיב. ולבסוף הפסקתי לגמרי לכתוב. טרדות
ועסקים שונים הסיחו את דעתי. וכך נסתיים רומאן הילדות בלא
כלום.

– כך… כך…

ושוב שתיקה.

עמדה והלכה אצל הפסנתר. נשענה עליו בזרועה ודומם הביטה לפניה בצל.

באו והודיעו שהסוסים רתומים.

עמד להתפרש ממנה. הוא ליותה אותו עד הפתח, והושיטה לו את ידה. הוא לא הזדרז להוציאה מתוך כפו.

– איזו כף לוהטת למר. – אמרה.

– פאני יאדויגה… פאני יאדשה… – אמר בתחנון – ואף־על־פי־כן, שמא… שמא…

– מה “שמא”?

– שמא תנעץ את השינים בתפוח?

היא חייכה את חיוכה הקודם, העצוב, הנכנע, ובדממה ניענעה ראשה בשלילה.

– בהחלט לא?

אותה השתיקה ואותו חיוך מתוך נענוע ראש.

– ליל מנוחה, מר חיים! – אמרה לבסוף.

– ליל מנוחה, הגברת יאדויגה!

הניחה את כפה על כתפו, נתנה בו את עיניה, וכאילו עטפה אותו במבטה הבהיר והמתחנן:

– מר חיים! יקירי! – אמרה בנעימה רכה ועצובה –
בקשה לי ממנו. נא, יתפלל הלילה לפני השינה… הפעם
הזאת!.. בבקשה ממנו, מר חיים! נא, יבטיח לי זאת! אף אני אתפלל הלילה,
הרבה, כל הלילה… מר חיים מבטיח לי?

לא יכול לעמוד בפני המבט הזה, ואמר הן.

– תודה! ועכשיו ילך לו בשם אלוהים.

והוא יצא.





פרק עשירי

דלת ה“חנות” של שבתי’ל שר כבר היתה מוגפת, והבית…
כמו כל בתי השוק, כבר היה שקוע בחשיכה. לאפונר, כדי שלא להעיר
את האנשים משנתם, לא דפק על דלת החנות שממנה נכנסים בבית, אלא עבר את
החצר שמאחוריו כדי להכנס משם אל הפרוזדור הקטן החוצץ בין הבית
ובין חדרו. בחדר דלקה המנורה הקטנה בלהבה זעירה, כהה. בתנור בערו
עצים והפיצו חום, ואור אדמדם נשל מהם על הקרקע. על גבי הכותל רטט
ופירפר צל משונה מן העציץ עם פרחי־הנייר, שעמד על הכוננית –
הקישוט היחידי בחדר, גאותה ותפארתה של בעלת־הבית.
בחשאי ובפני עצמו, כתפוש הרהורים, טיקטק לו שעון הקיר עם
לוח־ספרות מצויר בפרחים, שפרסת־ברזל של סוס ועלי קשורים אל
משקלותיו, אבל ללא תועלת, מפני שתמיד הוא מפגר… לא הספיק חיים
להעלות את הפתילה במנורה וראה את בת בעל־הבית עומדת בפתח.

– פריל! – קרא בתמיהה – עדיין אין את ישנה?

– הרי אתה מצונן, ואמא אמרה שאכין לך תה לכשתחזור. עוד
מעט ירתח הקומקום. טוב שבאת עכשיו לאחר שהחדר התחמם קצת. קודם היתה
כאן צינה… איום!

הנערה פיטפטה בקול צרוד משינה. שערותיה השחורות היו סתורות, ועיניה האחוזות עדיין בשינה היו מרפרפות כנגד האור.

– המסכנה! – אמר – ישנת בשמלותיך והמתנת עד שאבוא.

– לא! שכבתי על הדרגש, כך… לנוח ונרדמתי…

– אבל לכי שכבי. לתה שלי אדאג בעצמי. היכן אמא? כבר ישנה?

– אמא ואבא מגהצים חליפה אחת בשביל אחד הלקוחות שיבוא מחר בבוקר לקבלה.

לא סיפרה לו על הדין־והדברים שהיו קודם בינה ובין
אמה, שדרשה ממנה לסייע את אביה בגיהוץ הבגדים, הואיל ואת המלאכה הזאת
פרילי מיטיבה ממנה לעשות; ותמורת זאת תטפל היא בתנור. פרילי טענה:
לא כי, אמא תגהץ, והיא, פרילי, תסיק את התנור ותשפות את הקומקום
לתה. לא סיפרה לו את זאת, ואף, לאמה לא הסבירה מפני מה חביבה עליה
ההתעסקות בצרכי דיירם, יותר מכל תפישת־ביתם. זה היה סודה שלה, סוד
לבה…

– תודה רבה לך, פרילי! את באמת ילדה טובה. ואשה זקנה
אחת, טובת־לב כמותך, נתנה לי את זאת להזיע. את יודעת לרקוח
מרקחות?

– לא. דומני שאמא לא עשתה זאת מימיה. מה זאת, מרקחת של דובדבנים?

– לא. הריחי! מה זאת?

– איזה ריח טוב. מה זאת?

– פטלים!

– באמת?

– טעמי!.. אבל לא. המתיני עד שירתח הקומקום, ואז נשתה תה
עם מרקחת הפטלים… אבל למה את עומדת בפתח? חבל על החום שיצא. הכנסי
וסגרי את הדלת.

– אבל איני מצוננת. – השיבה פרילי ולא זזה מלעמוד בפתח.

– הה! אף לאדם בריא אין זה מזיק. לכשתזקיני מובטחני שגם את תיטיבי לרקוח כל מיני מרקחת ותסרגי גרבים.

– מנין לך מה שאהיה עושה אז? – שאלה בצחוק, לאחר שסגרה את הדלת ונשתיירה עומדת על
הפתח.

– כל הזקנות הטובות אוהבות לסרוג גרבים ולרקוח מעשה מרקחת. – ראה שהיא חוששת לזוז ממקומה והוסיף – לכי והזמיני גם את אבא ואמא לשתות
עמנו תה, אם כבר גמרו את מלאכתם. ועמך נדבר אחר כך לכשישכבו הזקנים
לישון.

פרילי קרצה לו בעיניה בחיוך הסכמה, כשותף לדבר־עבירה, ויצאה. אחר רבע שעה הופיעה כל משפחת שר במלואה: שבתי’ל
בראש, אחריו אשתו ואחר אשתו הבת.

ישבו כולם מסביב לשולחן ושתקו.

– הקומקום כבר רותח. – הודיעה בריינדיל וקפצה ממקומה. הלכה לחלוט את התה. פרילי עמדה להכין את
הכוסות, כלומר שלוש כוסות וספל אחד פגום בשוליו. שיפשפה וקינחה
אותם יפה יפה במטלית נקיה. אחר רצה אל בית דירתם וחזרה משם עם
מפת־שבת לבנה ונקיה, עשויה מבד גס מטוה האכרות, ופרשה אותה על
השולחן.

– מה זאת? שבת היום? – שאל שבתי’ל קצתו בתמיהה וקצתו בנזיפה – או שמא
“תנאים” שלך, פרילי? “תנאים” בלא חתן משלם כלולאה בלא
כפתור.

פרילי נתביישה, ובריינה שראתה את בתה מסמיקה, צחקה ואמרה:

– אל תדאג, שבתי’ל, גם חתן יהיה לה. נערה כמו פרילי לא
תשב עד שילבין שערה. אילמלא היה לה ביש־גד כמותך לאב, היתה זה כבר
ארוסה. אבל אוהבת היא מנהגי עשירים: מפה לבנה, כוסות מבהיקות…
לואי שמזלה ישחק לה, כמות שהכל משחק בידיה…

לא דיברה כך אלא להפיס דעתה של הנערה, אבל
בינם־לבין־עצמם גמרו זה כבר האב והאם בדעתם שחיים עתיד להיות
בן־זוגה של בתם. לא דיברו על זאת בפרהסיה, אלא היו מתלחשים ומסתיידים
בלילות על מיטותיהם. לא דחקו את השעה ובאורך־רוח המתינו עד שחיים
יפתח. והוא בודאי יפתח כשהשעה תהיה כשרה לכך.

– הרי כל זה לכבוד מרקחת הפטלים שלי. – צחק חיים.

– תה עם מיני מרקחת יפה ליולדות. – העיר בעל־הבית, ואף־על־פי־כן שמח מאד לקבל מיד אשתו
כפית מלאה מרקחת לתוך כוס התה שלו (את הספל הפגום נטלה היא לעצמה).
ואף הגביה את כוסו כנגד המנורה ליהנות ממראה הנוזל שהפך סגול
– חייכם, הרי זה דומה ליין־הצימוקים לקידוש.

בריינדיל סיפרה לחיים שאצל אמה, עליה השלום, היו תמיד
עומדות במזוה צנצנות עם כל מיני מרקחת לתחלואים שונים, נגד מיחוש
מעים, נגד מיחוש בגרון או בלב, רחמנא ליצלן, ואף בשביל יולדות…
כל בני העיירה היו באים אליה להשיב נפשם במרקחת שלה. ואילו היא,
בריינדיל, אין בידה לבשל אף צנצנת אחת של מרקחת דובדבנים,
בעוונותינו הרבים…

בעלה שראה עצמו נרמז ונאשם על־ידי דברי הטרוניה של אשתו, ניפח אותה בידו:

– אט! עדיין לא נתרפא שום חולה בדברי לקיקה אלה. תפנוקים אלו רק נשים לקקניות ובזבזניות המציאו אותם.

– אתה, אי אתה זקוק אלא לכוסית יי"ש, רפואה זו של החייטים.

– פשיטא! מעולם לא נתפר זוג מכנסים מתוך אכילת מיני
מרקחת. ואילו לאחר שהערית לתוך גרונך כוס אחת של יי"ש, ושטפת אותו
יפה בכוס שניה, הרי המחט מרקד והמספרים מזמרים בידך.

בריינדיל מזגה שוב את הכוסות. האש בתנור בערה
ופיצחה בחדוה. הפנים הצהילו והזיעו. בריינה השיאה לדיורה עצות טובות כיצד עליו להתנהג בשביל “לגרש מתוכו את הצינה”. גם הבטיחה ליתן
לו את כסתה של נוצות ואת סודר־הצמר שלה לכרוך אותו על צוארו,
בשביל שיזיע. לאפונר הודה לה ואמר שיש לו סודר־צואר חם שקיבל מהגברת
וולפזון.

בריינדיל לא האמינה לו עד שעמד והראה לה את הסודר.
הואיל והוא היה סרוג מצמר כחול כהה מעוטר בפסים אדומים, מלאכה
עשויה בטוב טעם, נתנו עליו את דעתן גם האם וגם הבת; התחילו שתיהן
ממשמשות בו ובודקות את טיב המלאכה. ואילו שבתי’ל השתוקק להשיח עם
דיורו קצת בעניני פוליטיקה.

– הנח להן – אמר – לנשים ולשטויותיהן. מוטב שתספר לי מה שמעת חדשות
בעיר.

– לא שמעתי כל חדש.

– ואני שמעתי שמחר עומדים לתלות ברחובות וארשה פועלים אחדים שנתפשו.

לאפונר העמיד פנים של אדישות גמורה, פיהק ושאל:

– במה נתפשו?

– שיצאו בלא טלית־קטן.

– אל יתלוצץ, ר' שבתי’ל! אם משום כך, חוששני שאף אותי יתלו.

– הזהר, הזהר, חיים! אף אני חושש לך.

– ואף־על־פי־כן שמא תאמר לי במה נתפשו?

– בעשיית נשק למורדים.

– קרוב הדבר שעשו חרמשים למכירה. – העיר לאפונר במנוחה עשויה.

– יש להניח שהממשלה יודעת לאיזה קציר מתכוונים בחרמשים הללו… הזהר, חיים! עוד שמעתי שמחפשים בבתים…

– כדי שהשוטרים לא יהיו בטלים, ממציאים להם עבודה.

– בימינו – העירה בריינדיל עם שעיניה נתונות עדיין בסודר של שרה־דבורה וולפזון – לעולם אי אתה
יודע מפני מי עליך להזהר יותר, מפני הפולנים או מפני
הקוזאקים.

– ואני אומר לך, חיים, אילמלי היית שומע בעצתי…

– אדרבה, נשמע! עצה טובה מוכן אני תמיד לשמוע בתודה.

– עצתי היא: ”אשרי יושבי ביתך"…

– רצונו, ר' שבתי’ל, לומר?

– רצוני לומר לא להשכיב ראש בריא על מיטת דוי.

– ר' שבתי’ל! וכי זוהי עצה הוגנת לנו? בינינו לבין
עצמנו: הרי אותם המורדים נלחמים בעד כולנו; הם מסכנים את חייהם
בעד ארצנו, ואנו נחבא בבתינו? או היאך אמר מר את הפסוק
שלו?…

– מה זה נוגע לך? נלחמים… ילחמו להם כאות נפשם! ישברו הם את גולגלותיהם, מה להם ולנו?

– פולין – השיב לו חיים בניחות – היא אם לכולנו. ומי שנלחם בעדה, נלחם גם בעדנו, בעדי, בעדו, ר' שבתי’ל ובעד כולנו.

שבתי’ל פרץ בצחוק. אף בריינדיל גיחכה יחד עמו לתמימותו או לטיפשותו של דיורם.

– ספרי לו, בריינדיל, כיצד הפולנים נלחמים בעדי ובעד כולנו.

– מעשה שהיה בך ספר אתה. עדיין אני מתרעדת כשאני נזכרת במעשה זה.

ושבתי’ל סיפר באריכות על נס שנעשה לו וניצל מחבורת מורדים שפגעו בו ועמדו עליו להרגו.

– מעשה שהיה כך היה. – פתח החייט ואמר – בשבוע העבר… היה זה בשני בשבת,
בשעה שלא יום ולא לילה, מהלך הייתי דרך יער לוסוסנה. כל אותו היום
עבדתי בכפר, אצל האכרים, וחזרתי לביתי עם שק תפוחי־אדמה על גבי
ותרנגולת לבנה, שמנה ונאה בידי. סבור הייתי, שאצא אל דרך־המלך ומן הסתם
אפגוש בעגלה שהולכת לעיר ואעלה עליה עם שקי. הכלל, מהלך הייתי עם
אוצרותי ומזמר לי כדרכי את ה“נעריצך” החדש של החזן שלנו
מקלויז־החייטים, ניגון נאה, שמשתפך בכל האברים ומותאם כל־כך, אני אומר
לך, כמו מותן של קאפוטה חדשה…

– סבורה אני שגם קצת שתוי היית. – העירה אשתו – הרי בלא זה אי אפשר לך…

– אמת ויציב! בלא זה אי אפשר, אי אפשר להן לרגלים שילכו.
כך דרכו של אכר, אינו מחמיץ שום הזדמנות להריק עם אורח כוסית
אחת. הכלל, כוסית אחת כאן וכוסית אחת שם, עד שזה מצטרף לחשבון…
ופתאום רעם קול מבין העצים: “עמוד!” כמות שאתה רואה אותי, צייתן
אני מטבעי. וכשמבקשים ממני לעמוד, אני עומד. מן הנמנע להיות חזיר
ולסרב. עומד אני, עומד ותוהה: אין איש סביבי! מתחיל אני מתרעם: מה זאת?
לא “שמונה עשרה” ולא ”קדושה" ולמה זה אעמוד כמו גולם, ירקתי
והתחלתי מפסיע להלן. ופתאום קפצו מבין העצים כעשרה מלאכי חבלה
והקיפוני מכל צד. “מי אתה? למה אתה משוטט במקומות הללו?” –
חוקרים אותי וצועקים עלי כולם בבת־אחת. “שא! שא!
ברוך ה' שאיני חרש, ואין צורך לצעוק כך אלי. ומה שייך מי אני? הרי
אני שבתי’ל שר. תמוהני שאין אתם יודעים מי אני. הלא אין כלב בכל כפרי
הסביבה שאין יודע מי אני, שאין מכירני מרחוק. ומה שייך למה אני משוטט
במקומות הללו? בשעה שאתם הייתם עדיין מתריזים בתוך מכנסיכם, כבר
הייתי מהלך בדרך זו אל לוסוסנה ואל שאר כפרי הסביבה לתפור בשביל
האכרים. אילמלא שבתי’ל שר, היו כל האכרים מהלכים כאן חשופי־שת,
במחילה, ופרועי־ראש, מפני שגם כובעי־פרוה אני עושה להם. ואתם באים
ושואלים: מי ומה?” – “מה לך, זשיד, בשק? תפוחי־אדמה? והתרנגולת
הזאת… היכן גנבת את כל זאת?” – “גנבתי – אמרתי להם – את תפוחי־האדמה ואת
תרנגולת כשם שאתם גנבתם את הכינים שלכם”. הדברים, כמו שיש להניח, לא
נראו להם, וראיה לכך הסנוקרת שהעיפו בשיני. “שתוק, זשיד! –
צעקו – אתה אינך אלא מרגל”. – “מרגל? אני מרגל? – תמהתי – שמא התרנגולת שלי עוסקת במלאכה
בזויה זו, בשעה שהיא מנקרת בכל אשפה. מכל מקום לא אני”. נראה שהם
חשדו באמת לא רק בתרנגולת אלא גם בשקי של תפוחי־האדמה, שכן
החרימו את שני הדברים האלה יחד עמי. כלומר אותי הזמינו לילך עמהם אל
הראש. זה כלל גדול, אסור לו ליהודי להיות חזיר ולסרב בשעה שמזמינים
אותו. והראש – אש ולהבה. ושוב: מי אתה? מאין
באת ולאן אתה הולך? מה להשיב על שאלות כמו אלו אני יודע כבר מן
המחזור… אלא שהוא, הראש התכוון לדבר אחר. אני מסביר לו כך וכך,
והוא – אש ולהבה. “הוכיחה לי, צועק הוא, שאין
אתה מרגל. ואם לאו תלה נתלה אותך על העץ הזה”. “אדוני הראש! טוען אני
לפניו יש בידי להוכיח לך שחייט אני, ולהעיד על כך את כל אנשי הכפרים
שבמקום. אבל כיצד אוכיח לך שאין אני מרגל?” – “יש גם חייטים מרגלים. כל יהודי מרגל הוא”. הקיצור, גזרו
עלי תליה. מיד כרכו על צוארי חבל ומשכוני אל העץ שעמד בצד הדרך,
כמות שמושכים פרה לשחיטה. ומפני מה דוקא אל העץ שבצד הדרך? נראה
שלפרסם אותי בעולם נתכוונו. ראיתי שהעסק הוא ביש, ואין לי אפילו
פנאי לקרוא וידוי, התחננתי לפניהם שלא יהדקו יפה את החבל, שכן טבע יש
ליהודי שנשמתו יוצאת מן הגרון, ואם יהדקו יפה את הגרון, תשאר נשמתי
בתוך גופי. שמעו הבחורים וצחקו. מכיון שצחקו, אמרתי לעצמי: סימן
טוב לך, שבתי’ל! והוספתי: “הי, חבריה! למה אתם מבזים על העולם הבא
על־ידי ומשגרים אותי לשם בלא מלבוש יאה לבן העולם הבא? הרי יעלבו
שם ויתרעמו עליכם לכשאבוא לשם רק בעניבה זו שאתם קושרים
לצוארי”. – “ומה המלבוש היאה לך שם?” שאלוני. – “תכריכים של מת”, עניתי. שוב צחקו
ותוך־כדי צחוק התחילו מתעסקים בתלייתי. אותה שעה נעשה לי נס ועברו
באותו מקום אכרים מליפקי. עמדו, הסתכלו והתחילו מצעקים: “הרי זה
שבתי’ל שלנו! מה עושים הללו לשבתי’ל שלנו!” התחילו מפגיעים
ברוצחים, לא הניחו מהם, התחננו לפניהם, חירפו וגידפו אותם, דיברו
בזכותי שאני צדיק הדור. הכלל, נתגלגלה לי זכות על־ידי אותם הגויים
מליפקי וניצלתי. רק את שקי של תפוחי־האדמה ואת תרנגולתי לא יכולתי
להציל. ועכשיו, יקירי, צא ולמד היאך אותם הפוחחים, ימח שמם, נלחמים
בעדי ובעד כולנו. רוצחנים וגזלנים הם, ימח שמם!..

– עד שאתה משיא לחיים עצה טובה להיות יושב בבית, שמא
תהא אתה חכם לעמך ותפסיק בימים האלה את טיוליך בכפרים? לא בכל יום
מתרחשים נסים. איני יודע מפני מה אי אתה יכול לישב בביתך ולעבוד כמו
כל החייטים? מה מושך אותך לשם? אי, הכוסית, הכוסית… אבל אותה
תוכל למצוא גם בבית…

– מוטב! אשב בבית ואומר תהילים, ואת תשימי בתוך הקדרה זפק ממולא קדחת…

– החיים קודמים לכל…

– אל תדאגי, בריינדיל! יש לנו אב בשמים ואני בוטח
בו. דרכי מתמיד היא, כשאני רואה שהפרזתי במספרים שלי וגזרתי מן
האריג יותר מן המידה וכנף אל כנף לא יקרב, מה אני עושה? מכניס אני
טריז, והבגד מתרחב. להוי ידוע לך, אשתי, שבכל מקום שאני רואה שצרתי
צרה מוצא אני תמיד מקום להכניס שם איזה טריז שהוא, ומרויח לי. ואילו
חיים שאני. הוא אינו חייט.

פרילי ששתקה כל הערב, פקעה סבלנותה וקראה:

– אבל, אבא… חיים סבור שפולין צריכה חירות כשם
שאתה צריך פרנסה. מה אתה מסכן את עצמך בשביל פרנסתך, אף הוא מסכן
את עצמו בשביל חירותה של ארצנו.

היא היתה אדומה כסלק, מפני שיצאה מגדרה. בפני אביה היא נזהרת תמיד מלדבר בזכותו של הדייר.

– בהמה את, פרילי, בהמה את, מפני שמדברת שטויות.
רוצים הגויים במלחמות, ילחמו להם וישברו כולם את ראשיהם. מי
אינו מניח להם? אבל אנו היהודים למה נכניס אנו את האצבע בין זוג
מספרים? – אל חיים: – שמא לא צדקתי?

חיים היה מורס בכפיתו את התה, תולה עיניו בנערה משולהבת הלחיים ומחייך. על שאלתו של בעל־הבית שלו השיב:

– אין פולין אשמה במעשי הגייסות. אחר המלחמה הכל יתוקן ויכופר. מנהיגי פולין רואים אותנו כמו אחים.

– אחים, אחים, נהח!.. – רטן החייט – מוחל, מוחל על האחוה שלהם. אנו החייטים
דרכנו להיות גוזרים ופורמים על מנת לתקן ולאחות. ואילו הפולנים
מאחים ומחייטים על מנת לפרום ולקרוע אחר כך. המתינו, המתינו קצת עד
שיהיו בעלי־בתים בפולין ואז תרגישו. אותם הרוצחים גזלו ממני את
תפוחי־האדמה ואת התרנגולת בעודם חיים. ואז ינהגו מנהג אחת: בריינה
תבשל אותם, והם יבואו ויטלום מתוך הקדרה…

כאן התערבה בריינה:

– שבתי’ל! אל תגזים גם אתה. כאילו אנו היהודים
כולנו צדיקים והגויים כולם רשעים. ולא היא. אף הם אנשים
כמונו…

שבתי’ל לא נתן לה לגמור; התרתח מאד ונכנס לתוך דבריה:

– ודאי, ודאי! אנשים כמונו. אלא מה? עלינו היהודים
אני מעלה הכתוב: “אוי להם למכנסים שאין בתוכם אחורים”; ואילו
הפולאקים – אחורים בלא מכנסים. זה הוא! – קרא כמנצח.

חיים שמע וחייך לדברי שבתי’ל שר: הוא ידע מכבר את
שיחו ושיגו של אדם זה. חום החדר והתה החם השפיעו על גופו לטובה.
כמדומה עליו שצינתו פגה ואף שיעולו פסק. ישיבה זו בחוג המשפחה
הטובה והאוהבת אותו כבנה, ערבה עליו מאד. תמיד, בצוות אחד עמהם,
נעורים בו זכרונות רחוקים ועוממים מבית רחוק בעיר אחרת, כשהיה
עדיין ילד שרוי בין אב זקן ויקר מאד, אם רגזנית אבל אוהבת, אח ואחות…
גם אז מה טוב וחם ושמח היה! אבל, אלוהים! כמה זה רחוק ונמוג בערפילי
השנים… הסתכל חיים בצנצנת המרקחת וחייך לעצמו. דומה עליו שצנצנת
מרקחת זו היא סמל הבית היהודי, בכל נפשיותה הפשוטה והחמה, בכל
אחדותה וליכודה… אם זכרונו אינו מטעה אותו, אף אצל אמו עמדו
במזוה פכי־חרס וצנצנות זכוכית מלאי כל מיני מרקחת… ואף זו! אחרי
הגלגולים והבגידות שהוא, חיים, זמם לבגוד בה, בצנצנת זו, מצאה
סוף־סוף את תיקונה ואת מקומה. יצאה ממשפחה וחזרה אל משפחה. עשירותה
של זו ועניותה של זו אינן מעלות ואינן מורידות. שתיהן עולות כמשפחה
יהודית אחת…

הקומקום כבר התרוקן. שבתי’ל התחיל מפהק. הוא הראשון
נפטר בברכת “לילה טוב”, והלך לשכב. בריינה עמדה הוסיפה עצים בתנור,
כדי שלא יוצן בלילה. פרילי שטפה את הכוסות וקינחה אותן יפה, עם
שהיא בודקת אותן לאור המנורה אם מבריקות הן. אחר כך נפטרו גם האם
והבת מתוך אזהרות חמורות לחיים שיכרוך את סודר הצמר על צוארו, שלא
יתגלה, חלילה, בלילה בשעת הזיעה. לא יצאה שעה מרובה, והדלת שוב נפתחה
ואל החדר נכנסה כסת גדולה וארוכה על זוג רגלים קטנות. הוא הכיר מיד
שהרגלים רגלי פרילי הן. הכסת הלכה כיון אל המיטה ונפלה עליה כשהרגלים
של פרילי מפרכסות לצאת מתוכה וקולה החנוק מצעק וצוחק מתוך הכסת.
חיים חש לעזרתה, ואחר עמדו שניהם וצחקו זה כנגד זה.

– ועכשיו – אמר – נראה נא מה הספיקה לעשות ילדה עצלנית כמותך.

חיים תמיד מתפעל משקדנותה ודייקנותה של הנערה בעבודות שהיא עושה מזמן לזמן בשבילו.

לפני שלוש־עשרה שנה בא אל שבתי’ל שר פריץ פולני
אחד, פאן קאשינסקי שמו, בלוית יהודיה אחת, גבוהת־קומה ובעלת בשר,
שתפשה בגופה את כל אוירו של החדר (היא היתה מנהלת אחוזתו של אותו
פריץ, בסביבת קובנה) והביאו להם, על־פי המלצת קרובים, נער אחד כבן
שלוש־עשרה, חיימ’קה שמו, בן אחותה של אותה אשה, על מנת שידור אצלם
ויהא סמוך על שולחנם. פרילי היתה אז כבת חמש, וחיימ’קה היה מגלגל עמה
בשעות הפנאי מלימודיו, מאכילה ומישנה בשעה שבריינה היתה עסוקה בחנות. נפש הילדה היתה קשורה בו, יושבת על ידו בשעה שהיה מכין את
שיעוריו, כרוכה אחריו בכל מקום ואינה פורשת ממנו. הוא גם היה
מלמדה אחר כך תפילות, קרוא וכתוב פולנית ואידית, מביא לה ספרים
למקרא, מדריכה ומפתחה. חיים היה לה בהמשך הימים לא רק חבר ורע אלא בר־סמך
עליון, שאין חולקים על דבריו אלא מקבלים אותם כדברי אלוהים חיים. מה
הוא התחיל מזלזל בתפילה ובמנהגי דת, אף היא כן; מה הוא התחיל מתלהב
בתנועה הלאומית הפולנית, אף היא כן. בידיעת הפולנית היא גם עולה
עליו. הוא אינו נוהג סלסול בלשון; לשונו פשוטה, ענינית ועניה,
ואילו היא כותבת בצחות ובעיטורי־חן של סגנון. הוא מתגאה בידיעתה
את הלשון הפולנית, בכתב־ידה הנאה, בסדר ובנקיון שהיא נוהגת בספריה,
במחברותיה ובמלבושיה. לאפונר אהב אותה אהבה של אמת שצמחה והשתרשה
במשך הרבה שנים של חיים משותפים בתוך כתלי ביתם הקטן. זו היתה
אותה אהבה של אמת שהיא תמיד נאיבית, אהבה שלא מדעת, שאינה מכירה את
עצמה ואינה שואלת על עצמה. אהבה זאת היא תמיד עמנו, בתוכנו, מתלוית
אלינו עם כל פסיעה שאנו פוסעים, אף בשעה שאין אנו מעלים אותה על
דעתנו. היא נותנת לנו אושר, ואין אנו יודעים שמאושרים אנו. אנו מרגישים באהבה ובאשרה, רק בשעה שהם כבר נחלת העבר. כזאת היתה אהבת
לאפונר אל פרילי. לאפונר, כל פעם שהיה חוזר מארמונה של הנסיכה
ליובימסקה, היה שמח לראות את פרילי, לשמוע את פטפוטה ואף את
קשקוש הקדרות והצלחות שהיא מתעסקת בהן בחדר־הבישול.

בזמן האחרון היא גם משמשת לו מזכירה. היא כותבת לו
מכתבים, עורכת לו את הצעותיו והדינים־וחשבונות שלו, מעתיקה בשבילו
כרוזים או מכתבים־חוזרים בכמה וכמה העתקים; ואת כל זאת היא עושה
ברצון, באמונה ובדייקנות ובסדר המצויים בה, בכתב־יד נקי
ובאותיות עגולות וקטנות כמחרוזת פנינים. היא נוהגת לשכב לישון בשעה ששוכבים הוריה; שוכבת וממתינה עד שהם נרדמים. ואז היא יורדת
בחשאי מעל מיטתה, נכנסת בהתגנב אל חדרו, ושם הם עובדים יחד עד שעה
מאוחרת בלילה.

ואף הפעם, תחת להחזיר לחיים על דבריו האחרונים, עשתה מה
שהיא נוהגת לעשות תמיד בשעה זו: העמידה כסא באמצע החדר, על גבי
הכסא העמידה שרפרף קטן, עלתה ועמדה – לא בלי סיועו של חיים – על השרפרף הזה, הוציאה מתוך
החלל הקטן כעין סדק שבין המריש ובין התקרה חבילת ניירות שהיתה טמונה
שם.

– קודם כל – אמרה משקפצה מעל הכסא – הרי זה שנתקבל היום.

והיא הושיטה לו מכתב חתום.

– מה זאת? מכתב? – תמה לאפונר – למה טמנת אותו שם למעלה?

– לא פתחתיו ולא ידעתי מה במכתב. ליתר בטחון שמתיו שם עם שאר הניירות.

לאפונר פתח את המעטפה: שני מכתבים קצרים מאחותו
ומגיסו שבאודיסה. חיים לא מצא בהם כל חידוש; מה שהיו כותבים בכל
מכתביהם מצא גם בזה. חנה אחותו מתאוננת על בריאותה שהיא, כמו תמיד,
חלשה, אבל אינה נותנת מקום לדאגה יתירה; אפרים מספר שעסקיו מרובים,
הוא עובד הרבה ואין לו פנאי להאריך. שניהם מספרים בשבחי בנם יחידם
שהוא בריא, יפה ובעל ראש טוב. אל המכתב הזה היה מצורף גם מכתב ארוך
מאת סיוזאן, היא שיינדילה. “נא, אמר לעצמו, את המכתב הזה אקרא מחר.
עכשיו ראשי כבד עלי במקצת”, ותחב את המכתב בכיסו הצדדי. ועם שפנה אל
פרילי:

– נראה נא מה בניירות הללו?

– הרי לפניך חשבונו של פאן חווילה, ממה שהספיקו לעשות חרמשים וכדורים.

הציץ בשורה האחרונה של החשבון.

– מה זאת! – קרא – חמישה־עשר חרמשים בסך־הכל, וכדורים… מה זאת? כדורים
כמעט אפס.

– הן. אבל היו אבטלות מרובות – התנצלה הנערה כאילו היא אשמה בכך.

– כך… – אמר טרוד בהרהוריו – מה שסיפר אביך הרי זה אמת. שלושה מפועלינו השקדנים ביותר נידונו לתליה.

הנערה החוירה.

– לתליה?.. פועלים… לתליה… – דובבה באימה לעצמה. בקושי שמע את רחשושי־פיה.

שניהם תלו עיניהם במנורה טרודים בהרהוריהם.

– ומה יהיה? – שאלה באימה – ומה יהיה הסוף? בלא נשק…

צחק:

– בלא נשק כאילו חרמשים קרויים נשק, בשעה שהאויב חמוש רובים, אקדוחים, תותחים…

– אם כן?

– ברי שכך לא נוכל להמשיך. עלינו להתאזר עוז ולמצוא מקור חדש לרובים.

– אבל כיצד? שוב נתקשר עם וינה? הרי כל המשלוחים משם כמעט נחרמו.

– אם יהיה לנו די ממון, יהיו גם רובים. נמצא דרך. העיקר: ממון, ממון!

פרילי השפילה את ראשה תחת כובד דאגתה וצערה. לבסוף שאלה:

– כלום באמת אין לפאנים די ממון לכך?

– יש ממון לפאנים, יש ממון ליהודים, יש ויש! הצרה היא
שממונו של אדם חביב עליו מנפשו. צריך למצוא דרך להוציא את הממון מידי
בעליו… אבל השעה מאוחרת כבר, וראשי עלי כבד מאד. אמא שלך גזרה עלי
לשכב תחת הכסת שלה. מן ההכרח שאציית לה הפעם. לכי, פרילי, גם את
לישון. בערב דאגה ולבוקר מזימה. לילה טוב לך.

– לילה טוב לך, חיים! – אמרה ופנתה לצאת. על הפתח עמדה.

– מה לך? – שאל.

– אתה עובד יותר מדי, ואין איש מסייע…

– בענין שלנו אין “יותר מדי”. יהי רצון שתעשה מחצית העבודה שיש לעשותה.

– הרי כמעט שאין רואים אותך כלל בבית… אתה מתיש יותר מדי את כוחותיך. חוששתני שעוד תחלה.

– מה לעשות, פרילי? – אמר בפישוט זרועות – ואם אחלה… ברי שאחלה… תהי מטפלת בי, פרילי?

– שטויות אתה מדבר. שלום לך ולילה טוב, חיים!

– שלום לך ולילה טוב, יקירתי!

משיצאה עמד רגעים מספר שקוע בהרהוריו. חזר
בינו־לבין־עצמו על דבריה האחרונים: “הרי כמעט אין רואים אותך
בבית”. מעין תרעומת נשמעה מתוכם. לבו היה נוקפו על אותן השעות
שהוא מוצא שם ב“זוית הקטנה” של הנסיכה ומסיח את הדעת מפרילי. היה לו
רגש סתום ולא נעים, כאילו משחית בידיו מה־שהוא עדין וטוב וחביב מאד.
אבל מה לעשות! – השתדל להפיס את עצמו –
אין רחמים לפני החיים. עדיין אין מקומי מבוצר די צרכי. אחר כך אתקן הכל… – ולא טרח לקבוע לעצמו את
זמנו של “אחר כך” זה, שזרח לפניו מתוך ערפילי הימים הבאים… פולין
המשוחררת – מדינה ברשות עצמה; הוא עומד בראש ממשלה גלויה, רשמית, מוכרת על־ידי העולם כולו… והוא אז משוחרר
מאפוטרופסותה של הנסיכה. הוא הרי תקיף ממנה… הה, הרבה דברים
נפלאים ומזהירים מבליחים נגד עיניו מתוך ערפילי “אחר כך” זה!..

חיים התפשט, כיבה את המנורה ושכב לישון כשהוא מצמצם
את עצמו תחת הכסת של בריינה. תמה שהכסת כל־כך קלה עליו, עם היותה
גדולה. ראשו היה כבד עליו. לא יכול להרדם. ההרהורים שהיו מעסיקים
אותו כל הימים האלה שוב התחילו מרחשים במוחו כקופת תולעים
מעדנים עצמם ומתפתלים, פעם זוחלים מתונים ונפרדים זה מזה, כל
הרהור לעצמו, ופעם הם קשורים, ענובים ותפושים יחד בערבוביה ובתנועה שאינה פוסקת, שלא ברצונו ושלא בכונת מכוון, אלא סתם,
מאליהם, בכוח קיומם לבד. הירהר בסיפורו של שבתי’ל. ואילו באמת
היו תולים אותו, מה היה אז לבית הזה? לא הביא את הרהורו זה לידי
גמר, מפני שהרהור אחר נכנס באמצע והפסיקו. אין אמון ליהודים
בפולנים. אפשר לא בפולנים בכללם, אלא בפאנים. אף האכרים לא
לקקו דבש מידיהם, אף הם שבעו הבוז של הגאיונים הללו. לכשיהיה
דיקטאטור יוצרך ליתן את דעתו על כך, לבקש דרכים אל לב העם, לעורר את
האמון… האדונים של ה“אגודה האגררית”, שיסדו בתי־מסחר ועמילות על
מנת לקשר את היצרן בפולין עם הצרכן בחוץ־לארץ בלא תיווכם של הסוחר
והסרסור היהודיים, האדונים הללו עדיין חיים וקיימים; עדיין חי וקיים
הלך־הדעות של אדונים כמו מאנישבסקי החושדים ביהודים שאין לבם נוטה
אחר תקומת פולין מחשש שמא ישמטו מידם המונופולין שלהם בענפי
המסחר, ושהפאטריוט היהודי אין בלבו אלא לפרסם בעולם את האנרכיה
השוררת בפולין ולהשליט עליה את הצבא הרוסי התומך במסחר היהודי…
עדיין לא נעקרו החשדות והחששות הללו מן הלבבות… חינוך, חינוך העם
מחדש, על עקרוני האחוה, האמונה וצדק… הדיקטאטורה תוצרך לטפל
בזה… טראוגוט כאיש דתי יבין את זאת. כמו כן עליו לומר לטראוגוט
שהעם… שהפולני הפשוט, האלמוני, נלהב באש המרד ועומד ליתן את נפשו
עליו, ואילו ההנהלה רעה מאד… מה עוד עליו להגיד לטראוגוט?..

הכסת התחילה מעיקה עליו כהר כבד. התהפך מצד אל צד;
השכיבה לא היתה נוחה, הזיע קצת, אבל פחד להתגלות. סבל מאד. מחר יקרא
לרופא. אבל עד מחר הלילה עוד גדול… כדי להסיח את דעתו ממצבו
הגופני, ביקש למצוא את חוטי הרהוריו הקודמים שנפסקו. הן, במה עמד
קודם? הן, פולין, פולין המסכנה… אין רצון לאומי מרוכז, אין
משמעת… כש“ישוב דיקטאטור”, כמו שאמרה פאני יאדויגה… כמה היא
נחמדה! אבל עליה הוא רוצה לחשוב אחר כך, במיוחד. יש לה אמון רב כזה
בו. לשמה לבד כדאי לעבוד, כדי להצדיק את אמונה זה… צריך לעורר
אמון בעם; להשמיד את כל ההרמאנים מן הארץ. וגם לעורר אמון
בחוץ־לארץ על־ידי מעשים, על־ידי נצחונות… נפוליון אינו זז.
צרפת ואנגליה אף הן מחכות. למה מחכות? לואי שלא יחמיצו את השעה..
אלוהים לא יעזוב את פולין. אלוהים רוצה בשלטון האמת והצדק
בעולם… אח! אילמלי נפלה עליו שינה, שינה טובה וחזקה עד מחר בבוקר,
כמה טוב היה זה!.. אבל על מה חפץ היה קודם לחשוב ודחה את מחשבתו לאחר
כך? זוכר הוא שהיה לו ענין חשוב מאד להרהר בו, ואינו זוכר מה
הוא… הדבר הזה הטרידו מאד. אימץ את כל כוח זכרונו, חיטט וחיטט
במוחו כדי למצוא את אותו ענין חשוב שרצה להרהר בו קודם, ולחינם!
כלום לא העלה בידו… אפשר שיזכר מאליו, בשעה של היסח־הדעת, כמות
שאירע לו כבר כמה פעמים, ודוקא בשעה שהוא טרוד בענינים אחרים.
ואפשר עוד הלילה… אילו היה נרדם לשעה קלה… פתאום נזכר שהבטיח
לנסיכה להתפלל לפני השינה. כיצד שכח את זאת! והתחיל מרחיש בשפתותיו:
“אנא, אלוהי, הושיעה נא את פולין! אם לא היא, מי יעשה את רצונך
בעולם הזה? מי ישליט בעולמך את הצדק והמשפט? אנא, אלוהי! זכור את
עבדך והצלח את דרכו, תן לו כוח לעזור לפולין הדוויה והרמוסה
בימיה הקשים האלה!”… אחר שאל לעצמו, על מה עוד עליו להתפלל? והוסיף:
“אל נא תסיר את חסדך, אמיתך וחנך מאת אמתך הנאמנה, יאדויגה ליובימסקה,
ושמור לה את מנוחת נפשה הטובה”…

פתאום הגיע אל אזניו רחש של תנועה מאחורי חלונו. זקף
את ראשו והאזין. דומה היה עליו שהוא שומע פסיעות מתגנבות. קפץ מעל
מיטתו, רץ אצל החלון, אבל בחושך לא ראה כלום. פתח את החלון והוציא
את ראשו לחוץ. “מי שם?” שאל. איש לא השיב. רק רוח טחב טפחה במטלית
שהיתה תלויה בחבל. הגיף את החלון וחזר ושכב. לא יצאה שעה מרובה ושוב
אותן הפסיעות הקצובות, החשאיות. נזכר את הד"ר הרמאן ונתעורר בו
חשד סתום… לא יכול עוד לשכב במנוחה. שוב נזדקר מעל מיטתו, נעל את
סנדלי־הבית, זרק על כתפיו את מעילו ויצא אל הפרוזדור. רגע עמד על
פתחו, ולא ראה איש. אז יצא אל החצר והקיף את הבית מכל צד. לא ראה
כלום. פתאום נתקלו עיניו במטלית התלויה שמתלבטת וטופחת ברוח. מיד עמד על טעותו, וחזר אל חדרו. נעל את הדלת ושוב שכב תחת הכסת. אבל
שיעולו לא פסק. קשה היה לו לנשום לרוחה. עם כל נשימה חש דקירות
בצדו השמאלי. הפך את פניו אל הכותל ושפתותיו הרחישו:

“אלוהי! שלח נא שינה לעיני… הסר מעלי כל מחלה”…





פרק אחד־עשר

שבוע שלם שכב חיים לאפונר בדלקת ריאות קשה. ימים
רצופים היה מדמדם ורואה את עצמו שבוי בידי הקוזאקים של הצאר ומושלך
לבור אפל. חבר המועצה, פאן פרושאק, הוא גם שליח האיקויזיציה החשאית,
מענה אותו בשפודים מלובנים שדוקר בהם את צדו השמאלי, עם שהוא
מתנצל תוך כדי מעשה שהוא מחויב לעשות זאת על־פי מצות “האב
הקדוש”. ובשעת העינויים הללו בתוך בור האפלה, משנה הכומר את
פניו והופכים פני הד"ר הרמאן עם זקן הזעפרן שלו ועם הפינסנה הכהים על
חטמו, ואילו הוא חיים, אינו טועה בו ויודע ידיעה ברורה שזהו פאן פרושאק… היה מטרידו ומבעיתו מאד שד קטן שעמד כל הזמן על
הכוננית, פניו פעם כפני מר שיפנייבסקי ופעם כפני פרושאק, והוא מעווה את פרצופו עויות מבהילות, צוחק לו, מלעיג עליו, מפריז כנגדו
אצבעות ארוכות ומשונות ומאיים, מאיים… מפלאים ומרגיזים אותו ביחוד אברהם־אלי' אחיו וחנה אחותו שעומדים על פתח המערה ואינם
נוקפים אצבע להצילו מיד מעניו; מתיראים להכנס לתוך המערה וכאילו
אינם רואים אותו, והוא רוצה לשווע, אבל אין קול יוצא מפיו… לשעה
קלה יש שמתבהרת בו הכרה עמומה ועיניו המשולהבות עוקבות אחר הצללים
החולפים על גבי התקרה עם כל אדם שעובר בחוץ לפני החלון. אף האנשים
שיוצאים ונכנסים לפעמים בחדרו, שעומדים עליו ושוחים לראות פניו,
נראים לו כצללים דוממים, שאין לו כל ענין בהם. פעמים הוא רואה
פנים חביבים כפויים עליו; מתעצם הוא בזכרונו ונזכר שאלו הם פני
הנסיכה ליובימסקה. אבל אינו תמה ואינו אומר כלום. היא מדברת אליו,
שואלת, והוא אין בו כוח או רצון להשיב. שוכב הוא על צדו
השמאלי, ומרגיש שחסר הוא אויר לנשימה. לשונו בפיו כאילו משוחה
בריר דביק ושפתותיו יבשות. גמיאה אחת של מים קרים היתה משיבה את נפשו.
אבל אין כוח לבקש. פעמים מגביהים ראשו ויוצקים לתוך פיו נוזל חם.
מי הוא זה ואיזה הוא – אינו יודע. פעם הבליחו כנגד עיניו להבות
קטנות ומגוונות. והוא שמע בפירוש מישהו מסביר בפולנית, ולא הבין כלום. רק מלה אחת צללה באזניו: משבר… משבר… משבר…

יום אחד, שבוע לאחר שחלה, פקח את עיניו וראה את עצמו
שכוב על מיטתו כולו שטוף זיעה קרה. הסתכל בחדר כאדם שחזר מדרך
רחוקה. על השידה לא מצא עוד שום שד קטן ואף לא את שליחו של
האינקויזיציה. במקומם חזר ועמד העציץ העטוף בנייר ירוק עם הפרחים
המגוונים העשויים נייר… אור כהיון של יום מעונן משך מן החלון.
שם אצל החלון היתה ישובה אשה אחת וספר פתוח בידיה. הפרופיל הכפוף
אל הספר הסתמן בבהירות על גבי מלבן החלון, והוא ידוע־ואינו־ידוע
לו. לא יכול לזכור מי היא אשה זו, מהיכן היא מוכרת לו. שכיבה זו
בתוך שטף הזיעה מאד לא נוחה היתה לו. ואילו תשישותו היתה גדולה
במידה כזו, שלא היה בו כוח לפשוט את ידו ולנגב את הזיעה שקלחה
מעל מצחו אל עיניו ואל פיו. נאנח חרישית. האשה נזדעזעה, נזדקרה בבת־אחת
מעל כסאה ומיהרה אליו. שחתה עליו, כשהיא נשענת בשתי ידיה על דפני
מיטתו מצד זה ומצד זה, ופניה מכוונים אל פניו, ומעיניה האפורות
נשפך עליו זרם אור בהיר של אהבה ורחמים.

– מה שלומו של האדון? –שאלה בלחש ובפנים מסבירות, שוחקות.

– לשתות. – הגה בקול חלוש.

– תיכף, יקירי! שבח לאל, המשבר עבר…

ספגה במגבת את זיעתו מעל פניו. הגביהה עם הכר את ראשו ויצקה לתוך פיו קצת תה פושר.

– יאדשה… יאדשה… – היה מרחיש בשפתותיו, וקולו כמעט לא נשמע.

היה חלוש מאד וחש בחולשתו. דומה עליו שאף לבו תש
כוחו לדפוק. הנסיכה יצאה וחזרה עם בריינדיל שהביאה את כסתה הגדולה
וכיסתה אותו בה. מתחת לשמיכתו הכניסה בקבוקי מים חמים לחמם בהם
את גופו הצונן.

התחילו ימי ההחלמה. מעט מעט, כמו בזהירות מרובה,
התחילו כוחותיו חוזרים אליו. אף־על־פי שלא פסקו עדיין הדקירות
בצדו ולא פסק שיעולו יחד עם ליחה מרובה, מפציעה בו שמחת חיים
כבושה. לפעמים תכופות חוטפתו תנומה, וטוב לו כל פעם כשהוא פותח את עיניו לראות את הנסיכה יושבת סמוכה אצל מיטתו ומהרהרת את
הרהוריה או מחליקה בכפה את שערות ראשו, בדממה וברוך. טוב לו מהשקט ומהדממה האלה ומהלטיפה האילמת הזאת, מפני שנוסכים שקט מתוק בכל
אבריו. יש שהיא יושבת בפאתי מיטתו, מעמידה את הטרין עם סעודתו
לפניו, ובשקידה וקפדנות חותכת בשבילו את הבשר לחתיכות זעירות, ומכניסה לפיו, כמות שעושים בילד חולה. וכשהוא מסרב לקבל את
האוכל היא נוזפת בו או מפתה אותו בדברי ריצוי ופיוסים, ומכנה
אותו “תינוק שוטה”. היא מכניסה את זרועה אל מתחת לערפו ומגביהה את
ראשו כדי להשקותו מן היין האדום או מן הקהוה הריחני. וכל־כך טוב
לו, נפשו מתמלאת על גדותיה אהבה והכרת טובה אל האשה הזאת, עד
שכולה, כמדומה, מתמסמסת מחום הרגשות הללו. פעם נתמלאו עיניו דמעות.

– מר חיים! מה לו? – שאלה.

– מרת יאדויגה… כמו אם… כמו אחות… – יכול רק להגיד. תפש את כפה בידיו החיורות וכיסה אותה נשיקות.

– יפסיק נא, מרי! יפסיק נא! אסור לו להתרגש. –
הוציאה את כפה מידיו, התחילה מלטפת את ראשו ועיני עצמה נתלחלחו.

–מה בחוץ? – שאל.

–סגריר.

–וכאן טוב.

בחדר שקט ושלוה. זולת השעון על הקיר עם ציורי הפרחים
האדומים שטיקטק בלא הפסק ובקול כבוש אף הוא. האור החיוריין שבחדר
כאילו הסתנן מבעד לוילון. דומה שהעולם כבש את נשימתו, שהחיים מסביב
נדממו ונתרכזו כולם בתנועה טמירה אחת של הצמיחה והגידול
שבתוכו…

ומעבר לפרוזדור הקטן, בביתו של שבתי’ל שר לא היה
שקט. בפקודת הנסיכה שכרו מבשלת יהודית; כל יום היו מבשלים פרגיות
לחולה. בחדר־הבישול עמדו סלים עם בקבוקי יין. עבודה מרובה היתה
מוטלת גם על בריינה. צא וראה! כל אימת שהיתה לבדה, השלטת היחידה
בביתה, היתה מספקת בכל מקום, גם בחנות, גם בחדר־הבישול וגם לסייע
לפעמים לבעלה, להוציא את חוטי הכליבה, לגהץ, לתפור כפתורים,
וכיוצא בזה; ועכשיו שבאה מבשלת לסייע לה, היא מתלבטת ומתיגעת כל
הזמן, ואינה מוציאה יומה וחצי מלאכתה בידה. אבל אין לך דבר בשביל חיים
שקשה ממנה. ואגב, משעה שזה חלה נשתבחה פרנסתם; על שולחנם עלו כל
השבוע מאכלים שלא חלמו עליהם אפילו בשבת. ואף הפרוטה היתה מצויה,
שכן “אותה פריצה” לא היתה מעולם מבקשת חשבון היציאות, ולא עוד, אלא
שהיתה תמהה על שמועטות הן. בריינדיל צפנה בסתר לבה עלבון ש“הפריצה”
השתלטה דוגמת בעלת־בית בחדרו של חיים שלהם; נטלה על עצמה את כל
הטיפול בחולה ולא נתנה לה ולבתה דריסת־רגל בחדר. דבר זה הכניס בלבה
חששות ודאגה: “מה היא ומי היא לחיים?..” לא יכלה להסכים לכך. יש שניסתה
לדבר בענין זה עם בעלה, והלזה דחה אותה בקש. דעתו של שבתי’ל זחה
עליו, כאילו בזכותה של “פריצה גדולה” זו, שיושבת תקועה כל הימים
תחת קורת ביתו, כלומר בחדר החולה, נתעלה אף הוא. מפעם לפעם הוא מתגנב מביתו ומחזר על יושבי הקרנות ועל השוקדים על פתחי חנויות
לשמוע מהם חדשות ואגב להתיהר ולהתרברב לפניהם בדברי הבאי וגוזמה,
כדרכו, על אותה אדונה גדולה שנעשתה אצלו בת־בית, והיא “כמעט
נסיכה”…

רק פרילי לבדה נהלכת כצל, ואינה מגדת מה לה. פרילי
אומללה. מיום שה“גויה” היתה קבועה כל הימים בחדרו של חיים, לא נתנה
לה ולאמה לעבור את מפתן החדר, ולא נזדקקה להן אלא במלאכות שהיא בעצמה
לא יכלה או חותה היתה לעשותן. עלבון גדול היה לה לפרילי. הכיצד!
חיים, חיים שלהם חולה, והנה באה איזו גויה זרה, זרה לחלוטין, וכבשה לה
את החולה לעצמה, ואינה מניחה לשמשו, אפילו לעמוד אצלו. חזירות של
גויה!.. רק בשעה שהגויה מסתלקת מן החדר, היא מתגנבת לשם, עומדת אצל
מיטתו, שומעת אותו מדמדם, מתחנן ומתנה לפני מישהו, קורא בשמות לא ידועים לה, כמו אברהם־אלי', חנה, שיינדילה… פרילי מעבירה על גבי
שמיכתו את כפה המרפרפת והמלטפת, נוגעת־ואינה־נוגעת בידיו וממהרת
להסתלק.

יום אחד התאזרה עוז ועשתה מעשה נועז. רחצה את פניה וידיה, הסתרקה, לבשה את שמלת השבת שלה – הה, מי
ישער בכמה קשיי־קשיים עלה בידה לכסות את הדבר מעיני אביה ואמה! – ויצאה
מן הבית. הלכה לחזור על פתחי תלמידיו ותלמידותיו של חיים שהיה מלמדם
פולנית, סיפרה להם שהמורה חולה קשה, והריהי עומדת לרשותם במקומו,
עד שיבריא. פניה היו כפני נערה קטנה, הרבה צעירה מגילה, ולכך קיבלו
את דבריה מתוך פקפוק וחוסר אמון. אבל היא, בתוקף שלא לפי גילה,
עמדה על שלה, שיבחה את ידיעתה בלשון הפולנית וספרותה, ביקשה לנסותה
והבטיחה שלא יהיה לה עליהם ולא כלום אם לא תניח את דעתם. וסוף שנתפצרו
בתחילה מקצת מן התלמידים, ואחר כך – כולם.
נסיון־מה היה לה משיעורי־ההוראה שנתנה לילדי העניים, ודעת התלמידים היתה
נוחה הימנה, והיא היתה שמחה לעשות משהו לטובת חיים, שלא יפסיד כלום
משכרו בימי מחלתו. אמת, עבודה זו, הריצה מתלמיד אל תלמיד, אחר יום
של יגיעה מרובה בעסקי הבית, התישה את גופה החלוש גם בלא זה, אבל
נפשה היתה שמחה, כמות שלא היתה מימיה…

פעם אחת היתה הנסיכה לובימסקה יושבת לפני מיטתו של
חיים וקוראת לפניו מתוך איזה רומאן צרפתי. פניה נפלו מאותו ערב שראה
אותה בפעם האחרונה בארמונה; החוירו ונתארכו, עיניה כאילו גדלו יותר ומבטן מרוכז יותר. חיים האזין לקולה הקולח במנוחה בתוך השקט והדממה שמסביבם ובו בזמן היו עיניו משוטטות בחלל החדר ונתלות
בפני האשה. בתוך הכהיון הלבנבן המושך מבעד החלון מן הסגריר
שבחוץ נתגלה לו פתאום חדרו העלוב בכל דלותו הגדולה, בכתליו המסוידים עוד מלפני הפסח והעומדים ערומים כל־כך. בסדקי הנסרים של
קרקע החדר, העקובים והחורקים עם כל פסיעה, ובעציץ עם פרחי הנייר,
בשעון־הקיר עם פרסת־הברזל ועם העלי הקשורים למשקלותיו… וכך תמוה
היה לו לראות את הנסיכה לובימסקה יושבת כאן בפניה המרוכזות
והעצובות. איכה נעקרה מתוך שלות ארמונה, מתוך עתרת התפארה והתפנוקים והוטלה לתוך הדלות והעריה האלו! נתגלגלו בו רחמים עליה,
כאילו עוול גדול נעשה לה על־ידו ואין מי שיתבע את עלבונה… לא
התאפק ואמר:

– הגברת יאדויגה! פניה דלים כל־כך.

הפסיקה את הקריאה באמצע המשפט:

– אין אדוני שומע כלל?

– הן, אני שומע. אבל מפני מה כה רעים פניה?

– אני עייפה קצת. – השיבה בחיוך דק – אין בכך כלום. אני מקוה שבקרוב יחזרו לעידונם.

– פאני יאדשה, המסכנה והטובה… הרי זה בגללי…

העבירה את כפה על מצחו ועל שערותיו:

– דומני שהוא מסתכל בי יותר מדי, פאן חיים!

– אבל איזו עצבות טבועה בפניה, גברתי היקרה! כלום אסור לי לדעת מפני מה כה עצובות פניה?

– מרוב שהייתי מהרהרת. כשאדם יושב ארוכות בבטלה, מה הוא עושה? מהרהר, וזה הכלל: מרבה הרהורים, מרבה עצבות.

– עגומים מאד היו הרהוריה, גברתי?

– קבסתן הוא אדוני. – אמרה באותו חיוך דק.

– ומה אצלנו? מה עושה הממשלה? – ומה במועצה שלנו?

– כך, כמו תמיד.

לא אמרה לו שמיום מחלתו לא השתתפה אף פעם בישיבות.

– ומה נשמע ב“יומן”?

–את “היומן הלאומי” החרימו. אף שאר העתונים שלנו נאסרו. מחפשים את הגליונות בבתים פרטיים.

חיים כיון ששמע זאת, גמר בדעתו לבקש מפרילי שתשמיד את הקומפלקטים הטמונים אצלו בשידה.

– ומה בדבר הפינאנסים שלנו? כלום לא חזרו לדון בהצעתי?

– נניח את הענינים הללו. – אמרה כדי להשתמט מתשובה – לפי שעה אין לו למר כוח להביא את הכף אל פיו. לכשיעמוד ויחזור אל העבודה, ידע את הכל.

– ברי לי שאין הענינים כשורה.

ואחר רגע של שתיקה:

– בואי וראי, גברתי! מיום שנכנסתי לעבודה לא היתה לי אף שעה אחת של קורת־רוח.

היא לא השיבה לו כלום, והוא הוסיף:

– אפשר שטועה אני, אבל דומה עלי שאף הגברת יאדויגה אינה שמחה ביותר בעבודתה.

והיא המשיכה בשתיקתה.

ישבה סמוכה אצל מיטתו. רגליה על שרפרף קטן, על ברכיה
הספר הפתוח, וראשה שמוט על לבה בין שתי ידיה התומכות באצבעותיהן
את רקותיה. את פניה לא ראה. רגעים יצאו בדממה. נשמע רק טקטוקו החשאי
של השעון המפגר כאילו מרוב הרהורים… אחר כך נפלו ידיה על גבי
הספר, את עיניה תלתה בפרחים האדומים של השעון, ובלא להפוך אליו את
פניה אמרה:

– קודם שאלני מר להרהורי. מעולם, כמדומני, לא היה לי
פנאי להרבות בהרהורים כמו כאן אצל מר. ואני באתי לידי דעה… לידי
דעה אחת באתי ש… אין כל טעם לחיים הללו שאני חיה. שאי אפשר לאהוב
בלא סבל, בלא כל יסורים… כל אהבה כך. היא דורשת יסורים… אף
פולין, אף אותה צריכים כך לאהוב…

– למשל?

הפכה אליו את פניה. עיניה היו נשואות אליו, גדולות,
בהירות. בתוך הכהיון של החדר היה להן איזה נצנוץ מיוחד,
כספספי.

– פשוט. – אמרה – לעזוב את הכל. מבין אדוני? הכל! להתלבש כאכרה עניה, עם
מקל ביד ועם תרמיל על הגב, ולצאת לנדוד בכל דרכי פולין ושביליה,
לחזור מכפר אל כפר, מישוב אל ישוב, לדפוק על כל דלת, לבקש נדבות,
ויחד עם זאת לגלגל דברים עם הבריות, לעורר את הלבבות להתקוממות
ולמרד… מבין אדוני? לירד למצולות העם ולהרתיחן.

דיברה בקול נמוך ומתון מאד, אבל מרטיט וחם, יוצא ממעמקים. מבט עיניה היה מצומד אל פניו. וכמו תמיד היה דומה עליו
שאינה רואה אותו… והוא שאל בהמשיכו את קו מחשבותיה:

– ולישון על האדמה, ולהודות על כל פרוסה של פת קיבר?

– לישון על האדמה ולהודות על כל פרוסה של פת קיבר.

– לסבול רעב וצמא וכל מיני תחלואים?

– לסבול רעב וצמא וכל מיני תחלואים.

– והרגלים יחפות, בצקות וזבות דם?

– והרגלים יחפות, בצקות וזבות דם.

חזרה על דבריו באותו קול כהה ומרטיט בחום נפש.

“כמה היא נהדרה!…” אמר בלבו ולא יכול להוציא הגה מפיו.

פתאום הרגיש במבטה המרותק עליו והרחוק ממנו.

– למה היא מסתכלת בי כך, פאני יאדויגה?

נתחלחלה משהו משאלתו, וחייכה אליו חיוכה הטוב, הרחום והעצוב, כאילו חזרה אליו מדרך רחוקה.

– שמא לא כך? – שאלה.

– כך, כך.

– לא. אין אדוני מאמין.

– כיצד! אני כן מאמין. – אמר אף־על־פי שלא ידע בבירור במה הוא צריך להאמין.

– אבל אני רואה שלא… כלום פאן חיים אינו יודע
שכל ימי אני מהלכת עניה ואביונה, רעבה וצמאה?.. הן, כל ימי… אח,
אם האלוהים! אח, מרים הקדושה! באילו דרכים לא הייתי מכתתת את רגלי
היגעות והפצועות! ועל אילו דלתות לא הייתי מתדפקת!

פתאום אמר:

– פאני יאדויגה! שחי אלי…

– למה?

– רצוני לומר לגברת סוד… שאיש לא ישמע.

גחנה אליו קצת.

– לא, יותר. על אזנה אלחש..

הקריבה את אזנה אצל פיו. הוא לפת את צוארה בשתי ידיו ונשק לה בכל הכוח שהיה לו.

חלצה את ראשה מתוך זרועותיו. פניה היו סמוקות כעין הזהורית, ובעיניה נדלק שוב האור הכספספי־כחלחל.

– הה, פאני יאדשה!.. אני אוהב אותה עכשיו כמות שלא אהבתי אדם בחיי! – והוסיף בלשון האיבנגליון – “נסלחו לך חטאותיך הרבות כי אהבת הרבה”…

– הה, יקירי! – אמרה. שילבה את
ידיה מתחת לערפו והצמידה את שפתותיה אל פיו. ואחר כך הגביהה את
ראשה. ובעוד ידה האחת חובקת את צוארו, בידה השניה החליקה על שערותיו
ועל מצחו ובקול רך, אמהי כל־כך דובבה:

– גם לא אהבתי… גם לא אהבתי… חטאתי ואהבה לא ידעתי.
אהבו את ממוני, את הטובות שאני יכולה להעניק, ואני סבורה הייתי
שאוהבים אותי. לא אהבתי…

– ועכשיו? –שאל.

פתאום השמיטה את ידה מתחת לצוארו ונזדקרה מעל הכסא:

– אח, למה כל זאת? – קראה. בעיניה היו דמעות.

– מה לה לפאני יאדויגה?

עמדה לפני החלון בגבה אליו ולא השיבה.

– שמא תמשיך את הקריאה? הזוכרת היא היכן היא עומדת?

חזרה אל מקומה על הכסא, ובחיוך אמרה:

– הרומאן נפסק באמצע. באשמתו של מר. – ואת הספר לא פתחה עוד. התחילה מדברת בפיכחות מעשית על
עניני הממשלה ועל המצב, כממשיכה את השיחה הקודמת, כאילו לא היתה הפסקה
באמצע וכאילו כלום לא אירע בינתים…





פרק שנים־עשר

חיים לאפונר עמד מעל מיטתו. הוא מהלך בחדרו ברגלים
כושלות, כשהוא נשען בידיו על הכותל ועל כלי־הבית. כולו נתון
להרגשת החלמה ערבה ולבטלה מתוך רפיון כללי, מתוך איזו עצלות של
תפנוק. כוחותיו חוזרים אליו מעט מעט, ועדיין אין בו הכושר לאמץ את
עצמו במחשבה מרוכזת. לפי שעה, עד שיאגור כוח לעבודת החולין של
יום יום, הוא מפנק את עצמו בקריאת פייטני פולין או רומאן צרפתי,
שהביאה לו הנסיכה. דומה כאילו קיבל פיטורין לשעה מן הממשות
והריהו מפליג לטיול של חופשה במדינת האגדה והבדות. אבל להשתהות שם
הרבה אינו יכול. בפיזור הדעת הוא חוזר משעה לשעה ושלא במתכוון אל
המציאות. פעמים, תוך כדי קריאה, הוא מוציא מתוך כיסו את מכתבה של
שיינדילה שקיבל באותו ערב שחלה ולא קראו בשעתו. עכשיו משלבש את
בגדיו, מצאו בכיסו הצדדי. מתוך דברי הנערה למד שלא כתבה אליו כל
הזמן לא בעטיו שלו, אלא מפאת מחלת חנה אחותו. הואיל והיא,
שיינדילה, טיפלה בחולה ולא זזה ממנה עד שנתרפאה, לא היתה פנויה
לכתיבת מכתבים. להלן היא כותבת על אילו אפקים חדשים שנפתחו ברוסיה,
על אילו אביב וחיים חדשים שנתעוררו שם, על הצורך לעורר את העם מתוך
חשכה ותרדמה של דורות ולהכשיר את האנשים לחיי עבודה ומעשה של אזרחים
מועילים; אגב כך היא מספרת לו על שיעורי־שבת שהיא אומרת לפתוח
בשביל ילדי העניים. כללו של דבר: המלאכה מרובה והפועלים אין
מספיקים (וכאן משולבים חרוזי ניקראסוב, המשורר הרוסי, ש“הקמה בשלה
ומצפה לקוצרים”). לבסוף היא שואלת אותו, אמת, לא במפורש אלא
ברמיזות, מה הוא עושה “שם בפולין שלו, השוגה בדמיונות הבאי
ומסתכסכת במלחמה עם רוסיה”. הוא לא הבין לא רק מה שכתבה לו על
“פולין שלו”; כל המכתב כולו היה כמעט סתום לו, סתומה ומוזרה היתה לו כל אותה התלהבות העלומים, כל אותה המליצה האידיאליסטית. לשון
זו, כמדומה לו, היא נחלתם של הפייטנים ושל הרומאניסטים שכל עצמם אין
באים אלא לפוגג ולשעשע את האדם, ואין להם תפישה בחיי ממש… לכתחילה
התיחס אל כל המכתב הזה בחיוך של לגלוג, כמו אל להגה של קטנה. אבל
במידה שחזר וקרא את המכתב, בה במידה נישא שוב, שלא מדעתו, מיטלטל על
גלי הדמיון והחלום. נזכר ילדה בת שמונה, קפוזה, עליזה וצחקנית, והוא
אז כבן עשר מיטמר בביתם מן ה“חטפנים”. נזכר שהיו מתגנבים ומטפסים אל
עלית־הגג (זה היה אז כל־כך גבוה!) ושניהם חבוקים ראש אל ראש משקיפים
בעד החלון הקטן ונפשם הקסומה יוצאת אל מרחקי השדות והאפרים ואל היער
באופק; או שהיו פורשים אל איזו פינה חבויה בחצר שמאחורי הבית, מצמצמים את עצמם באיזה ארגז ריק מארגזי הסחורה שהיו מרובים שם ושעות
מספרים זה עם זה בלחש. כמה היה נותן עכשיו בעד זה שידע על מה היו
משיחים אז בינם לבין עצמם!.. או שאביו בא ללמדם תורה ולספר להם
סיפורי־מעשיות. גם מאביו נשתייר לו זכר עמום של זקן לבן, של ריח
טאבאק חריף, ומעין ערפל של חום ושל אהבה… וכל זה רחוק, לא ממשי
כמעט, כמו ריח דק מוחש־ואינו־מוחש של צלוחית פליטון ריקה, או ריח
של איזה עשן שבא אל האף עם הרוח ממרחקים לא ידועים, כמו בחלום…
נזכר הוא אחר כך את הנערה המתבגרת שראה לימים באודיסה, זקופה, עם שתי
מחלפות על גבה, כולה כפרי מתבשל בחמה, שקויה עסיס עלומים ומלאה צמאון חיים, עם עינים לגלגניות וגאות, שעתים מציצה מתוכן, מבעד לערפל
דק של חלום, איזו פליאה, איזו ציפיה סתומה… עינים כאלה עם מבט
התמיהה והשאלה היתה לפעמים תולה בו, אף הוא אז בעצם התבגרותו,
ומביאתו לידי מבוכה… והנה המכתב הזה! “פולין השוגה בחלומות”.
מה היא יודעת על פולין ומה היא רואה במלחמתה?.. כל המכתב אינו אלא
קריאה נלהבת אליו, והוא לא הבין למה הוא צריך או חייב לבוא לקצור
במקום שלא זרע. פיכח מטבעו, שמימיו לא השתכר מאמרי שפר וממליצות
מצלצלות וגבוהות, תמה על עצמו שקורא וחוזר וקורא את המכתב הזה
ואינו פורש ממנו. מה יש בו, חוץ לחדות המעשה וששון העלומים, שמגרה אותו כל־כך ומזעזע בו נימין נעלמות כמו געגועים על העבר?
כלום אין זו אלא קנאה לבד באושר העלומים שעדיין לא טעם כמעט את
טעמם?.. מפני מה אין זז מנגדו אותו מבט עינים של ציפיה והשתוקקות,
שבשעתו היה מטיל בו חרדה כמוסה?..

שעות הוא שוקע בהזיה קלה כמו ערפל שקוף, ללא דמות
וללא צורה, מעין כמיהה סתמית המעגמת את הנפש בלא סיבה ובלא סבר
ברורים. ושעות, מתוך שהוא נזכר את הנסיכה, הוא מתרגז ומיצר על
עצמו. מימיו לא היה לבו נוקפו על שום דבר. אם קילקל והיה בידו
לתקן, לא הלקיש את תקנתו אף לשעה קלה, ואם לא היה בכדי תיקון, מיד הסיח
את דעתו ממה שקילקל ועבר אל “סדר היום”… ואילו היום אינו יכול
להסיח את לבו ממשגה שעשה. אין דעתו נוחה מעצמו, והריהו מרוגז מאד.
אחר השיחה האחרונה שהיתה בינו ובין הנסיכה, שניהם כאילו נבהלו מן
ההסתערות שבאה עליהם לפתע, שלא ברצונם ולא בטובתם. ומאז ואילך נעשה
היחס ביניהם יותר צונן וכבוש. ביחוד היתה הנסיכה נותנת את דעתה
להתגדר מדיבורים שיש בהם משום רמז לחייה הפנימיים. שניהם כאילו
עמדו על המשמר… תשוש היה יותר מן המידה בכדי שיוכל לישא בקלות את
המתיחות הזאת. הבוקר באה אצלו הנסיכה רק לשעה קלה. הביאה לו עתונים,
רומאן לז’ורז' סאנד וחפיסת פירות וממתקים, שאלה לשלומו, היאך ישן
בלילה הקודם, פיטפטה על דברים של מה־בכך, שלשניהם לא נהיה כל ענין
בהם, ואחר נסתלקה, מתוך התנצלות שעליה לעשות היום ביקורים בבתי
ידידים שזה ימים הרבה לא ראתה אותם. דרכה בכלל להזהר בחובות
שה“חברה” מטלת על אדם. ועכשיו – אמרה בחיוך – עומדת לפניה עבודה קשה. עליה להתחיל
בפרעון החובות שזילזלה בהם כל הימים האחרונים… מחובתה להתחיל
שוב “להופיע בעולם”…

כיון שנתפרשה ויצאה נתמלא לבו חרטה נוקבת על שלא ידע
אז לשלוט ברוחו. אמת, מגע שפתותיה על פיו ועל פניו, נשימתה התכופה
והלוהטת, קרבת בשרה החם, – כל זה עדיין לא פג,
עדיין הוא חי בקרבו כזכר מתוק מאושר בן רגעו, שהופיע פעם בחייו
ונגוז. אבל לבו אומר לו ששילם ביוקר בעד רגע־אור זה. על־ידי אותו
רגע איבד אותה ידידות גלוית־לב, פשוטה וחמה, בלא מלאכותיות
ומתיחות כלשהן, אותן שיחות־נפש אינטימיות בטרקלין האפור שלה.
נפשו עגומה מכמיהה אליה וקנוטה על עצמה.

ואילו פרילי שמחה. כיון שה“גויה” נסתלקה, רואה פרילי את עצמה כאילו חזרו אליה זכויותיה בחדר הזה. היא יוצאת
ונכנסת, מביאה לו אוכל, משמשת אותו בזריזות ובשקט, מכבדת את החדר,
מציעה לו את מיטתו, קוראת לפניו מתוך ספר. וכשהוא מבקשה, היא שמחה
לישב על־ידו שעה קלה ולפטפט על דא ועל הא. הוא שוכב אז,
שומע־ואינו־שומע את פטפוטיה, ופעמים מפליגה דעתו ממנה ושוכח אותה
לגמרי. אבל היא אינה מקפידה על כך.

יום אחד כשפשטו צללי בין־השמשות בחדר, חפצה להדליק
את המנורה. ביקש ממנה לא לעשות זאת; נוח לו באפלולית זו. זרקה
לתוך התנור גזירין אחדים, הבעירה בהם אש וישבה בסמוך אצלו. שוב
מפקעת ומפטטת הלהבה בתנור, שוב נושל ממנה אור אדמדם על הקרקע ושוב
מפזז ומכרכר על הכותל צלו המשונה של פרח הנייר בעציץ ובחשאי מטקטק
לו השעון המפגר מרוב שהוא תפוש בהרהוריו על עצמו… –

הכל כמו באותו ערב כשחזר חולה לביתו. אבל הפעם היתה לו ההרגשה הנעימה שבעוד זמן קצר יחזור אל עבודתו ואל חייו
הקודמים.

– זוכרת את, פרילי, אותה מרקחת הפטלים שאכלנו אז, כשבאתי מצונן?

– ושתינו אז תה, יחד עם אבא ואמא.

– החיים בתום חשבון אינם רעים כל־כך, כמו שמעלילים עליהם.

– ברי שכן. אילמלא המחלות…

– אה! אילמלא המחלה לא היינו חשים בכל הטובה שיש בבריאות.

– מימיך אי אתה משגיח על עצמך. משום כך חלית.

– אין לך דבר משעמם כמו הדאגה המתמדת לבריאות. הגיעי
בעצמך, אני חש בחולשתי, וטוב לי; אני מתהלך בחדר כולי מתנודד
ותשוש, וטוב לי. עכשיו איני משתעמם כשכל מחשבותי נתונות לעצמי,
לגופי. ואין רע בזה. העיקר הוא, פרילי, התקוה לחזור אחר הפסקה קלה אל
מה שהיה קודם…

פתאום, תוך כדי דיבורו, נזכר את הנסיכה ונשתתק.
היא השיבה לו מה, והוא לא שמע… לא ניעור אלא לקולותיהם ולפסיעותיהם
של אנשים בפרוזדור.

– אנשים באים! – קראה פרילי בבהלה.

– למה נבהלת כל־כך? – שאל בצחוק – לבוא! לבוא! – השיב משנשמעו דפיקות על הדלת.

– אבל המתן, המתן, עד שאדליק את המנורה. הרי חושך – לחשה פרילי נבהלת למצוא גפרורים.

וחיים צחק למבוכתה הגדולה של הנערה.

באו לבקרו הד“ר אסתרין, המטיף בבית־הכנסת לנאורים,
הד”ר פונר מנהל הבאנק של אביו ואחד ששמו ווהל. ווהל זה, צעיר נמוך
בקומתו משיעור של בינוני, רחב כתפים ומסורבל בשר, עם ראש גדול
נטוי קצת לצדו, ומשקפים גדולים על חטמו, בעל צורה של מלומד, משמש
פקיד בבאנק של פונר, ובזכות כשרונותיו המצוינים עלה לגדולה ונתמנה על עניני הכספים של הממשלה הלאומית. פרילי נזדרזה להסתלק מן
החדר. אבל מיד חזרה עם שני כסאות לאורחים, שכן בחדר עמד רק כסא אחד,
לא מאושש ביותר על כרעיו.

לאפונר לא היה מרוצה ביותר מהביקור הזה. עם כל
פשטותו ונוחותו לבריות, חייו האישיים היו נעולים בפניהם. דעתו לא היתה נוחה ממה שאנשים באים ורואים אותו שכוב חולה על מיטתו.
החזיק טובה לפרילי שלא שכחה את בקשתו שהקדים וביקש ממנה להעמיד
כסאות למבקריו לא בסמוך אצל מיטתו… לא נתקררה דעתו עד שפרשה
עתון על גבי כובע־המנורה, והוא היה כולו שרוי בצל.

ישבו האורחים וסיפרו לו בלחש על מאסרים שונים, שכבר שמע עליהם עוד מקודם, קצתם מפי הנסיכה וקצתם מפי פרילי. אבל מה
שלא שמע קודם הוא שנאסר גם בנדיקט ברגר. תחילה לא נתן את דעתו לכך.
אחר רגעים נזכר ושאל:

– על שום מה נאסר ברגר?

– אומרים שעבר לתומו ברחוב בשעה של התקהלות המונית, ונתפש יחד עם שאר אנשים.

לאפונר גיחך:

– דוקא אנשים מסוג זה הם תופשים…

– סבורני – אמר פונר – שאין זה
אלא לטובתנו. אדרבה, ילמדו מאנשים כמו ברגר גזירה שוה על כל
העסקנים שלנו, שאינם מסוכנים.

זו היתה גם דעתו של לאפונר שלא השמיעה בקול, ולכך צחק.

כדי לפוגג את החולה, התחילו הד“ר אסתרין והד”ר פונר
לספר לו שמועות של רינון ולשון־הרע המהלכות בין מכריהם. לאפונר
שמע אותם מתוך פיזור־הדעת. השיחות הבטלות הללו מעולם לא מצא בהן
ענין.

ווהל שהיה עשוי להשמיעו דברים של טעם על מצב הענינים
במזכירות הכספים, פיכר את ידיו על כרסו ולא הוציא הגה מפיו. נראה
שהוא משתעמם.

פתאום התעורר לאפונר. פעם ופעמים שמע את שמו של וולפזון.

– סליחה, רבותי! לא שמעתי יפה. מה אתם מספרים על וולפזון?

– הד"ר פונר נעשה חשדן בזמן האחרון. בכל מקום הוא רואה בגד ומעל… – ­השיב אסתרין כדי לבטל לכתחילה את דברי ידידו.

– במציאות שלנו – העיר לאפונר – הרי זה, לצערנו, טבעי מאד. אבל מה בנוגע לאותו וולפזון?

הד"ר פונר עם היות לו פנים מטופחים ומראה בריא, היה עצבני ונוח לרגוז ולהתרעם.

– סליחה! – אמר מתוך הצצה של טרוניה כלפי המטיף – אין
אני סתם חשדן. ואני יודע מה שאני מדבר. – ואל לאפונר: – אמרתי שאותו
באנקיר חשוד שאי פיו ולבו שוים. הוא נוהג לדבר עם הפולנים
כפאטריוט מובהק, ומאחרי גבם הוא מחליק לשון לשררה הרוסית.

– בנוגע לאדון הזה – אמר לאפונר – אין דאגה! אני
מכירו. אדם הגון. כשמבקשים ממנו תרומה לעולם לא יתגר. אלא אנשים
מסוגו ומגילו נבוכים מאד. עדיין הם פוסחים על שתי הסעיפים.

־ נבוכים… נניח שכך! אף־על־פי שאיני תופס מבוכה זו
אצל אדם בשעה שהוא נתבע לסלק חוב. הכרת־טובה אף היא בגדר חוב.
נניח את הדור הישן. אבל הבנים? מה יש לומר לזכותו של וולפזון
הצעיר, למשל?

– ומה יש לומר לחובתו? – שאל לאפונר מתוח קצת.

– הה! בחברה מרבים עתה לדבר בחובתו… אף הד"ר אסתרין יעיד. שמא לא כך?

– בחובתו של זיגמונד? – קרא לאפונר בתמיהה.

– מספרים, למשל, שהיה בדעת הממשלה להטיל עליו איזה
תפקיד, וחזרה בה מפני שאחרי חקירה ובדיקה נמצא לא בטוח
ביותר.

לאפונר התרעד. ודרך שינים קפוצות סינן:

– ממי שמע את זאת, אדוני הד"ר?

– לי סיפר זאת המשורר דבושיק. הוא שמע זאת ממקור נאמן.

– ישמע נא לי, אדוני הד"ר! – אמר לאפונר בקול כבוש
אבל בתוקף מיוחד – איני יודע את המקורות של אותו משורר. אף את
המשורר עצמו איני יודע. המשוררים בידוע שבעלי דמיון הם. ואילו אני
מודיע לו בהחלטיות גמורה… בבקשה ממנו למסור את זאת למכריו, שאין
בשמועה זו על זיגמונד וולפזון אלא עלילת־שוא לא הוגנת. מתאוה אני
לדעת מי הם “מרעילי הבארות” בינינו…

הד“ר פונר משך בכתפיו ולא השיב כלום. הד”ר אסתרין,
שדעתו לא היתה נוחה מרעו בגלל חשדנותו היתירה, שתק אף הוא. רק
זגוגיות הפינסנה שלו ניצנצו מבעד לרצועת העשן של הסיגרה נצנוץ של
לעג טמיר. כיון שהשתיקה נמשכה קצת יותר מן המידה, פתח ואמר:

– סבורני, מר לאפונר, שמקור כל דברי הרינון ולשון־הרע בינינו הוא הרוגז על המצב היגע, על הקופה הממשלתית הריקה,
ועל האמידים שאינם מזדרזים להתיר את הפס…

– הרי ידוע לכם שלזיגמונד אין ממון משלו.

– לא, אני בדרך כלל…

כאן התעורר הד"ר פונר שוב:

– כל זמן שלא נטיל מס על כל עדה ועדה, על כל עדה
ועדה – חזר והטעים את דבריו – נעמוד לפני אבוס ריק. כל עדה וכל עיירה
חייבת לידע שאם לא תתן ברצון סוף שתתן באונס.

– מה נעשה, – העיר אסתרין – והעיירות היהודיות
מדולדלות, והגייסות מדלדלים עוד יותר. התלונות על מעשי השוד בעיירות מתרבות והולכות.

– נפשי סולדת כשאני שומע את המלה שוד במקום
שחיילינו נוטלים בכוח מה שחייבים ליתן להם מרצון. למי הם נלחמים?
לעצמם? אפשר, לפי דעתי, לשלוח קומיסארים אל כל ועד קהילה ולדרוש ממנו
את רשימת בעלי־הבתים שיש בידם לתרום לטובת הצבא. בדרך זו יש למנוע
כל השתמטות. כלום מת ביהודים כל רגש של הכרת־טובה? איני
מבין…

אף חיים לאפונר היה בדעה זו. אבל אדם זה הרגיזו מפני
שדיבר בקול רם והיה יותר מדי תוקף בדבריו, ולכך נמנע מלהודות לו,
ושתק.

– וקומיסארים נוצרים דוקא? כדי להטיל אימה, לא? – שאל אסתרין כשהוא מלכסן כלפי חברו מבט באבק של אירוניה.

– קומיסארים פולנים. – השיב הלה בהטעמה. חייך
והוסיף – אדוני הד"ר! אילמלי הייתי בטוח שלא יתרעם עלי, הייתי אומר
לו שאני חושד בו…

– גם בי הוא חושד? – הפסיקו אסתרין בשאלה.

– אני חושד בו שהוא אוהב את פולין קצת… מקצת מן המקצת פחות מדי…

הוא אמר את זאת בנעימה מיוחדת מתוך שהראה בראשי אצבעותיו על שיעור־מידה זעיר מאד.

– מפני מה חשד זה?

– מפני שהוא אוהב גם את היהודים. ואפשר שאותם יותר…

– איני מכחיש כלל את אהבתי ליהודים. הם בשר מבשרי.
ואילו הוא, אדוני הד"ר – אמר בחיוכו הדק שניצנץ, כמו קודם, מאחרי
זגוגיות הפינסנה מבעד לעשן הסיגרה שלו – אילמלי ידעתי שלא יתרעם עלי,
הייתי אומר לו שאף אני חושד בו באדוני שהוא… אוהב את פולין
קצת, מקצת מן המקצת יותר מדי – והוא חיקה את הנעימה ואת תנועת־היד שבהן
דיבר פונר.

– אתמהה! וכי אפשר לאהוב את פולין יותר מדי?

– הן! שמעתי הערב מפיו, אדוני הד"ר, פעמים את המלים
“הכרת־טובה”… “חובה של הכרת־טובה”. כאן הכלב קבור! הפאטריוט
הפולני אוהב את פולין, בלא טעמים ונימוקים, אלא פשוט, מפני שהיא
פולין שלו… ואילו אדוני אוהב מפני חובה, מפני שהוא מכיר לה טובה, לפולין. ומכיון שכך הרי צורך לו שיאמינו הפולנים שהוא מכיר טובה, צורך לו להוכיח את זאת. ולפיכך בהכרח מכריזים על אהבה
זו, מגביהים את הקול, כדי שיגיע אל אזני מי שצריך לשמוע…

הד"ר פונר לא נתן לו לסיים. נכנס לתוך דבריו, רגז,
צעק שאינו מרשה לסלף את דבריו, שאסתרין אינו אלא טופל עליו עלילות, שלא
כך אמר… דעתו של לאפונר קצה מכל הויכוח הזה. תלה עיניו בווהל,
שכל הזמן ישב מכונס בתוך עצמו ומסויג בשתיקתו:

– מר ווהל! הוא שותק כל הזמן… יאמר לנו מה שהוא?

ווהל כאילו נעור משינה, פילבל כלפי חיים בעיניו:

– מה? מה? מר אמר אלי דבר־מה?

חייך לאפונר שלא מרצון וחזר על דבריו.

– אין לי כלום לומר. – השיב ווהל מבויש בחיוך של התנצלות.

– השמע מר את הצעתו של הד"ר פונר על משלוח קומיסארים אל העיירות?

– שמעתי, שמעתי, אבל… – ולא סיים, אלא עיקם את פניו בעויה מצחיקה של ביטול.

– וכי אין הצעה זו מתקבלת על דעתו?

– מה תסחטו, רבותי, מלימון סחוט? – השיב ווהל ופיהק לתוך פסת ידו – הרי המשק היהודי בערי־השדה הוא בכל רע. הקרדיט ירד
עד לאפס. תהליך זה של התמוטטות כלכלית אינו מהיום. אילמלא היינו
כולנו שטופים ב“תנועה”, היינו צריכים לדאוג לכך…

– מה איכפת לנו! – קרא הד"ר פונר, מרוגז עדיין.

ווהל גיחך:

– צריך שיכפת לו, אם הוא איש ציבורי. מה תעשו
באוכלוסיה שהמחר שלה אינו בטוח? בכרכים יש אמנם בידי יהודים
בתי־עסק ובאנקים גדולים, יש גם בעלי נכסים רינטאביליים… איני
מדבר, כמובן, על הפולנים… ממשלה חייבת לבנות את התקציב שלה על
בסיס מוצק, בשיטה וסדר…

ובנעימה מתונה ומעשית סיפר על הצעת מלוה לאומית
שעיבד בזמן האחרון ושנתקבלה במחלקת הכספים. במלוה זו ישתתפו כל אילי הממון שאין בדעתם להיות משוללי זכות אזרח במדינה העתידה
להבנות. חוץ לזאת יש למכור בחוץ־לארץ שטרי־כסף בסך של 50 מיליון
זהובים פולניים שיכסו בהם הון יסודי של שני מיליון ז"פ עם קביעת
המטבע הפולני בערך של מחצית הרובל.

הוא דיבר במתינות ובניחות, כאילו מתוך עצלות, ודבריו היו מתובלים בעובדות ובמספרים ממלוות דומות לזו בארצות אחרות.

– כך!.. כך אני מבין! – פרצה קריאה מפי הד"ר אסתרין – בזאת היו צריכים להתחיל.

– אבל – אמר ווהל – המלוה שלנו, כמו כל מלוה לאומית,
לא תוכל להתקיים בלא אמונה וחיבתה של כל האוכלוסיה. בשביל לקנות את
חיבתם של היהודים מן ההכרח יהיה, כמדומני, להזדקק להרב הראשי, לר' בר
מייזלס. אומרים שהשפעתו מרובה גם על החסידים כמו על המתנגדים. בין
החסידים יש בעלי עסקים גדולים עם מחזורים ענקיים. אם יעלה בידו להשפיע
עליהם, הרי זה יהיה טוב.

ולאפונר לא העביר את עיניו הנוצצות מן האדם הקטן הזה
כמו ממכשף שמפריח מפיו מיליונות ישר אל קופת הממשלה. המספרים הרבים
והגדולים שהיו מעופפים מפיו צללו באזני לאפונר כחרוזים מצלצלים בהרמוניה של הימנון לאומי רב פיוט והדר. עכשיו קצרה רוחו לחכות עד
שיבריא ויוכל לנסוע לקובנה, להתראות עם טראוגוט ולהחיש את העמדת
הדיקטאטורה. הדיקטאטורה לא תצטרך לא לחסידים ולא למתנגדים. לדיקטאטורה
יש אמצעים משלה הטובים מחיבתם של הללו. הרהוריו שהיו בתחילתם נלהבים
והרחיקו עוף, חזרו במהרה כצפרים מטיסה רחוקה וטרפו בכנפיהם היגעות, הסתכסכו ושקעו באפלת תרדמה…

האורחים עמדו ונפטרו בחשאי מן החדר.

ביום המחרת ניעור, אחרי שינה ממושכת ועזה, בדעה
צלולה ובכוחות רעננים. “היום אני יוצא לטייל… אני יוצא לטייל…”
זימר לעצמו. נכנסה פרילי עם פת־השחרית שלו.

– בוקר טוב עליך, חיים!

– בוקר טוב, פרילי! – בירך אותה בקול רם ובשמחה.

הוא אכל ושתה, והיא עמדה עליו והסתכלה בו. מזגה לו את התה, סייעה אותו למרוח את החמאה על הלחם. פתאום נזכר וקרא:

– שמעי! הרי שכחתי אימתי וכיצד יצאו אמש האורחים מכאן.

– נרדמת, כנראה, באמצע השיחה. ישבתי וחיכיתי עד
שיצאו, וכששמעתי אותם יוצאים, יצאתי ללוותם בחצר ולנעול מאחריהם את
הדלת.

והוא צחק לעצמו: הרי זו הדרך הנוחה ביותר להפטר מאורחים; פשוט, להרדם…

–מה צעקו כל־כך? וכי היה ויכוח כזה ביניהם? או התקוטטו?

– גם זאת וגם זאת. לא שמעתי היטב… היום, פרילי, אצא קצת לטייל. די להתפנק.

– היום! – קראה הנערה נפחדת – אבל לא! עוד מוקדם.

– היום יפה, שמש. מפני מה לא אטייל קצת?

– אם הרופא יתיר לך.

– שאלי את החולה ולא את הרופא. – השיב לה במשל הדיוט.

– לא, חיים! אתה לא תצא מן הבית בלא נטילת רשות מן הרופא! – אמרה לו בתוקף של גזירה.

הסתכל בה בחיוך של חיבה:

–אוהו! את מדברת כדיקאטאטור, מטילה ממש אימה. מוטב,
יקירתי! למענך מוכן אני גם לשאול ברופאים. אבל מי הוא הרופא שטיפל
בי? הרי אף זאת איני יודע…

– הד"ר הרמאן.

–הלזה? הרמאן? למה הוא? – שאל בעויה של רוגז.

– ומפני מה לא הוא?

– אני מצטער על כך. אדם זה אינו חביב עלי.

– איש לא הזמין אותו. נודע לו שחלית ומיד בא מאליו.

– הוא בכל מקום. כיצד סוף־סוף נפטר מן החזזית הזאת?
– הוא דיבר ברוגז. תמהה הנערה, לא הבינה לרוגז הזה ומה יש לו
בלבו על הרופא שטרח בו שלא על מנת לקבל שכר. אבל שתקה, כדי שלא
להרגיזו יותר.

לאחר שפרילי יצאה עם הכלים הפנויים, עמד, התרחץ
והתלבש בעלמות. אבל מיד חש בחולשתו הגדולה והבין שלא יוכל עוד
לטייל. מן החוץ השריק אל החדר יום חמה בהיר. הקריב כסא ושרפרף אצל
החלון, בתחומו של האור, וזימן את עצמו להתיחד בהנאה עם הרומאן
שפתח אמש בקריאתו. פתאום נשמעה דפיקה על הדלת. “לבוא!” אמר בעויה
של מורת־רוח. נכנס הד"ר הרמאן. לאפונר זקף פניו כנגדו בתמיהה,
ובשפה רפה השיב לו על ברכתו. “משלחת פגע רע זה, חשב, מעשה פרילי
הוא…”

– הייתי סבור למצוא חולה על מיטתו, והנה… – אמר הרופא סמוך לברכתו.

–כבוד הרופא מצטער על שהבראתי?

– מה מרי שח? אני רק מצטער על שלא הזמינוני אף בשעה שדעתו צלולה עליו ואינו מדמדם עוד.

– עכשיו שדעתי צלולה עלי, אין לי עוד צורך בעזרתו, אדוני הרופא!

– לאמיתו של דבר עדיין זקוק מר לעצת רופא. אבל אין
מדרכי לפתות חולים שישאלו דוקא בעצתי שלי. וביחוד חולים שאין להם
אמון בי, ולא עוד אלא שיש להם בלבם עלי.

זקף עליו לאפונר את עיניו בשאלה. הד"ר הרמאן תפש את מבטו ואמר:

–הרי באתי לבקר את מר, והוא אף לא הזמינני לישב.

–אוה! יסלח לי מר ד"ר שמפאת פיזור־הדעת שבי… הוא
מבין, ברגע שעמדתי לצאת… בבקשה ממנו… – מילמל לאפונר מתוך
שנתערבבה עליו דעתו, והחוה לו כסא מאותם שעמדו כאן מאמש – בבקשה לישב, אדוני, אדרבא…

נפשו היתה סולדת מן האדם הזה. ברגע הראשון היה לו
הרצון לבקש ממנו להסתלק מחדרו. אבל תחת זאת ציית לרגש אחר, והזמינו
לישב. אפשר שעשה כך מסיבת ההתפנקות והרפיון שהיו נסוכים בכל אבריו, אפשר מרוב הנעמות שחש בכל גופו בתחומה של השמש המחממת, וגם
אפשר מחמת שפני הרופא נראו לו חולניות ביותר, בלא קוטר של דם
וחרושות יסורי־גוף חבויים… מכל מקום הוא שמע לרגש שפיתה אותו
להתגבר על הטינה ועל סילוד־הנפש, ולהוציא עמו שעה קלה בשיחה בטלה.
הואיל והוא רואה את הרופא הזה במפולש, אין לך דבר מבדח את הדעת כמו
לראותו מערים ומתחכם, מדבר אחד בפה ואחד בלב, מגלה טפח ומכסה
טפחים, לכאורה מדבר אליך בהתגלות־לב, וכונתו לגנוב את דעתך. וכל
זה בשנינות ובפיקחות. אתה שומע אותו במנוחה ואי אתה מאמין אף לחצי
דבר מכל שהוא בא להשמיעך. עד שהוא פורש מצודתו לצוד דברים מפיך,
נמצא הוא עצמו בפח…

הד"ר הרמאן לא המתין עד שיפצירו בו לישב. כנראה קשה
היתה עליו עמידתו, מפני שהזדרז ושמט עצמו על הכסא בהרחבה כשנשען
בשתי ידיו, הלבושות כסיות שחורות, על חזינת־השן של מקלו.

– באתי – אמר – לראות מה שלומו, אבל לא כרופא, לא כרופא…

– תודה רבה למר.

– לא בשעת כושר באתי, לצערי. אבל לא אעכבו זמן
מרובה. עייף אני קצת, אח־אח־אח… אין שמחה בזיקנה… הן, כנגד מה
שאמרתי קודם על האמון והחיבה, הן… בחיבה אין אונס ואין פיתוי
ואין הגיון; הרי זה מן הדברים המסורים לטעם ולרגש שאינו ניתן להסבר.
אף־על־פי… אם תמצא לומר יש גם לה, לחיבה… לא תמיד, רק לפעמים,
כמובן… יש גם לה צד של גזירה־שוה, של הנחה ומסקנה הנתונות
לויכוח, לבדיקת ההגיון… ואילו לגבי האמון יש ויש לשאול לסיבה,
לטעם, למה ועל שום מה?.. אני אומר זאת סתם, ככה; לא על מנת כן באתי.
אדוני פטור מתשובה, ח־ח־ח! – צחק צחוק פנימי, כאילו רותת, דרך הנחירים.

– כמה חביב אדוני הד"ר שמפטרני מתשובה! – אמר לאפונר
בחיוך – ואף־על־פי־כן יכולני להשיב לו; אין זה קשה ביותר. יגיע
אדוני בעצמו: מנין יבוא אמון בו? אדוני יוצא ונכנס בינינו, מריח בכל מקום, שומע ומאזין לכל דבר, בשעה שהוא מתנגד, ואפשר גם
אויב לנו…

– “מריח, שומע ומאזין”… מודה אני לפני מר שיש בזה מן
האמת. חטא זה יש בי עוד מקטנותי. סקרן גדול אני. בכל מקום שאני בא
לשם, אוהב אני לראות, לשמוע, לידע ולהבין כל שנעשה סביבי. מה אעשה
וחטא זה דבק בי כל ימי! אבל אדוני אמר “לנו”… מי הם “לנו” אלה, אם
מותר לשאול?

– על חינם הוא מיתמם, אדוני הד"ר! הוא פיקח, ואף אני
איני שוטה. למה זה ישאל? ואם הוא עומד על שאלתו, הריני מוכן להסביר
לו. “לנו” פירושו לאותם שמחבבים את התנועה הלאומית הפולנית.

–שבח אני זהירות זו של לשון: “מחבבים” ו“תנועה לאומית”…

–כדי להראות לאדוני הד"ר שאין יראתו עלי, אומר לו
ביתר דיוק: לנו המשתתפים במרד נגד הרוסים. הרי את זאת רצה מר
לשמוע מפי? ועכשיו הנחתי את דעתו, כפי שאני מקוה.

הרופא החשיף את שיניו הלבנות והרוחות מתוך שצחק צחוקו הפנימי והמשונה דרך האף.

– נוסח זה יותר מדויק, אבל לא יותר מסביר מן הראשון.

– מה עוד חסר מר?

–אם יש לשאול: “מפני מה אי אתה מאמין בי?” על אחת כמה וכמה נתונה הרשות לשאול: “מפני מה אתה שונא אותי?”

– הלא אמרתי במפורש: מפני שמר הוא אויבי, כלומר אויב התנועה שבה אני משתתף.

– אויב? לא! אפיקורס? כן! חייב אני ליתן את הדין רק על פשע אחד: איני מאמין בהצלחת המרד.

–לדידי, היינו הך.

– מהנ! דומני, לא כל־כך…

– לדידי אמרתי.

– אה, זה הוא! זה הוא!.. יגיע בעצמו, אדוני! אם
שונא אדם את חברו על שאינו מאמין באלוהים, כולכם רוגשים על שנאה
זו וקוראים תגר על חוסר הסבלנות. ואם אין אדם מאמין בהצלחת המרד,
מותר או מצוה לשנוא אותו?

– מלחמתנו היא מלחמת האמת והצדק. אנו נלחמים בעד שלטון
אהבת־האדם ובעד חירותו. מי שאינו בעד מלחמה זו, הוא נגדה… ממילא
הוא נגדנו!

– האמת והצדק, אהבת־האדם וחירותו… אידיאלים נשגבים,
ואין לחלוק עליהם, ברי! אבל מי ומי הם הנלחמים על הדברים הנאים הללו?
זוהי השאלה! אותם הפאנים היהירים, המבזים על האדם הפשוט והעני? אותם
ההוללים והשיכורים הם הם לוחמי האמת והצדק וכו' וכו'? וכי יש בהם
אחד שמוכן להקריב את הקרבן הקטן ביותר בעד האידיאלים הללו? להזיר
עצמם, למשל, מחיי מותרות והוללות?

– שמא יש בדעתו להכחיש שהיו בין האצילים שהקריבו את רכושם, שישבו בבתי־כלא, שנתחייבו גלות?

– יודעני, יודעני. הטובים שבהם נרקבו ונרקבים בבתי־האסורים או נמקים בגלותם. ואילו אני מתכוון ל“גיבורים”
שבכאן. אותם יש לי הכבוד להכיר יפה. מלחמה לאהבת־האדם ולחירותו,
חא־חא־חא!.. מפני מה מפחידות כל־כך את אוהבי האדם הללו הרפורמות
החקלאיות? צא וראה: מי שבר את העול מעל צואר האכרים המשועבדים? הצאר
ולא הפאנים! הנ?..

הוא נשען בשתי ידיו על חזינת מקלו ועליהן תמך את
סנטרו, ועם שהוא מתנדנד לימין ולשמאל, פזל כלפי לאפונר מבעד
למשקפיו הכהים, ודיבר בקול כהה, כאילו מתוך עצלות.

– בעצם אין זה מרד של אצילים, אלא של העם. – הפליט לאפונר.

– יסלח לי מר, אבל דומני שהוא מגזים. העם!.. מלה רבתי,
שאפשר להכניס לתוכה כל שעולה על הדעת. העם… מושג שאין ודאות
תופשת בו, אין לקבוע בו תחומים; אין מידה ומספר חלים בו. מר
אומר לי: העם! ואני היאך אוכל לבדוק אחריו? אבל רצונו של מר לידע מי
הוא זה שאיני מטיל בו ספק שמוסר את נפשו על ענין זה של פולין בכל
תום לבו? אלה הם אתם! אתם הצעירים היהודים! רוצים אתם לקנות לכם
בדמכם מולדת, והפולנים עושים עמכם “גישפט”6, “האנדל”7: תנו לנו את ממונכם ודמכם, ואנו נשלם לכם באחוה ובזכויות. הנ…

לאפונר ניתר מכסאו, ומיד חזר וישב ישיבת המנוחה
הקודמת. שיחתו של הד"ר הרמאן לא שיעשעה ולא בידחה עוד; שוב לא ראה
אותו במפולש, ותחת שיחה בטלה מתוך סקרנות גרידא הוצרך להתגונן:

– מה הלעג הזה, אדוני הד"ר? אין אנו “קונים” מולדת
בדרך של מיקח־וממכר. פולין היא מולדתנו זה מאות בשנים. אנו
מוכנים לשפוך את דמנו בעדה, מפני שאוהבים אותה, את מולדתנו. איני
מבין מה יש כאן מן המתמיה…

ד"ר הרמאן זקף עליו עיניו בדאגה:

– אדוני מתחיל, כמדומני, מתרגז, וזה לא טוב. אני
מצטער. שמא נפסיק את השיחה? מה שיש לי להשיב, נדחה לזמן אחר. ובכלל אין
זה מעלה ואין זה מוריד…

לאפונר נעקץ על־ידי דברי הרמאן עקיצה לא נעימה, וקרא:

– לא, לא! אמת שאני חלש. אבל אני מסוגל לשמוע הכל;
שיחה זו מתחילה מענינת אותי. בבקשה ממנו, ישיב מה שיש לו להשיב. אני
מבטיחו לשמוע בשלוה גמורה.

– הרי טוב. “מולדתנו” אומר מר. אה, כן!.. אתם זקוקים
למולדת, אתם משתוקקים לדבר הזה שיש לכל אדם מן הישוב. אני מבין, אני
מבין… אבל אין אני יכול להתעלם מן העובדה… מן העובדה הטראגית מאד,
שמולדת זו רואה בכם מאז ומתמיד בנים חורגים לבד. היא מביטה
אליכם – ואף פעם לא הביטה אחרת – בבוז או במשטמה, בעוד אתם מתפלשים בעפר רגליה ולבכם
שותת דם. בשנת 1831 היתה מולדת זו, לפחות, גלוית־לב ובעטה בכם
בגאוה. איש לא רצה בכם, לא המוני העם, לא הלאנדטאג, לא הממשלה ולא
הצבא. בשנת 1861 השתדלו לכסות את הבוז הגאיוני של ה“מולדת” אליכם,
ורימו אתכם. אתם נפתיתם על נקלה, ואדוני יודע את הסוף. פשטתם
זרועותיכם ו… חיבקתם את החלל הריק. עכשיו שוב אתם מתמוגגים מהבטחות
שוא של אחוה. ואילו להמוני העם היהודי יש אינסטינקט בריא יותר משיש
לכם, האינטליגנטים…

– מה כונתו, אדוני הד"ר? שמא מתכוון הוא להכניס
בלבי שלא אוהב את פולין? לא יעלה הדבר בידו. מה לעשות, אנו
אוהבים אותה אחרי הכל.

– זוהי אהבה של אמת! ואין בדעתי כלל לעקור אותה
מלבו של מר. אבל אהבה ובינה אין הולכות שלובות זרוע. האהבה דוהרת
בעינים עצומות, והבינה אין בידה לעכבה, שכן היא מתונה ומחשבת. אוהבים אתם את פולין? הרי יפה! אבל יותר מדי מהירים אתם בדהרתכם
ועוזבים הרחק מאחריכם את המוני היהודים. וגדולה מזו: אתם שורפים את
הגשר המפריד בינכם ובינם…

נזכר פתאום לאפונר בויכוח שהתלקח אמש בחדרו, בדברי פונר ובקריאתו: “מה איכפת לנו!” וחשב מתוך תמיהה צוננת: אין
להכחיש, אמת!.. אדם זה היאך זה הוא תופס ומבין הכל!.. השהה לאפונר
מבט תייר על דמות זו שישבה לפניו כולה שחוחה, פניה כבושות בקרקע
וקרחתה כדיסקוס ממורק נוצצת באורה של החמה.

– אדוני הד"ר! – קרא אליו.

הד"ר הרמאן זקף את ראשו ואחר עמד מוכן להתפרש. עמד גם לאפונר ואמר בחיוך:

– הדברים שהשמיעני מר אינם דברי חלקות על פולין
ועלינו… היהודים. בפולין אפשר שעתידה לעמוד דיקטאטורה; עדיין לא
ידוע מי יהיה הדיקטאטור, ואז… כיצד אינו נזהר?

הד"ר הרמאן עשה בידו תנועה באויר עם שחייך אף הוא חיוך חולני:

– ממי אפחד, מר לאפונר? אילו ידע כמה פעמים כבר
נזדמן לי להסתכל במות פנים אל פנים… ואם שוב יזדמן לי “ראנדא־ואו”
עם המות, אהיה מצטער רק על מספר חולים שמקוים לישועתי… שטויות…
אבל השתהיתי אצל מר יותר מן המידה. קודם שאפטר ממנו רצוני לומר
לאדוני רק את זאת: הרבה הייתי נע ונד בארצות שונות. הרבה ראיתי
מהפכות, בלבולים ומלחמות. אדוני יודע שלפני חמש־עשרה שנים לא היה
העולם שוקט. והיהודים, כמו שמסתבר מאליו, לא ישבו בשלוה. אדוני
יודע… והנה מכל שראיתי נתחוור לי דבר אחד: היהודים ברוב מנינם לא
היו מעולם חסרים אינסטינקט בריא, שעמד להם בכל מקום וזמן ושמר עליהם.
אלא המשכילים שבהם, המנהיגים או אותם שהיו משימים עצמם מנהיגים, מן
הצמרת, הם היו נתעים ומתעים. אותם אפשר היה תמיד להשיא בקלות על־ידי
הבטחות־שוא ורמזי־כזב, ואילו היהודים ברוב בנינם לא שעו אליהם.
הללו לא היו מרומים מעולם. אברים אברים היו נושרים מהם ונשטפים
בזרם, ואילו העיקר היה עומד וקיים… שלום למר!

עכשיו, כשאדם זה עמד לפניו נשען על מקלו בכל קומתו
הגבוהה והגיבעת קצת, תמה לאפונר לראות בפניו החיורות, שהמשקפים
הכהים עוד השרו עליהן צל כחלחל, סימנים של איזה מיחוש פנימי נעכר,
של יסורי־גוף טמירים.

– שלום למר! – השיבו מתוך שנתן לו את ידו, והוסיף
בחיוך כשהוא מלווה אותו אל הדלת – אחרי השיחה הזו אני מקוה
שאדוני הד"ר לא יאשימני בחוסר־סבלנות…

– חוסר סבלנות? זאת לא. – אמר הרופא בצחוק קל
– אבל בחוסר־סבלנות לבד איני מסתפק. הייתי רוצה שאדוני יהרהר קצת במה ששוחחנו, יעיין קצת בענין…

– הה! להרהר איני מתעצל לעולם!

– הרי טוב! הרי יפה! – על הפתח הפך אליו את פניו
והוסיף – אל יזדרז לצאת מביתו. עוד שבוע ימתין, עוד כשבוע… עדיין
משתעל אדוני ומפריש הרבה ליחה. עליו לחזק את גופו. לאכול יפה וגם
לקבל את הטיפין הללו, שלוש פעמים ביום לפני האוכל… – וחזר מן
הדלת אל השולחן ורשם לו משהו במהירות על העלה שטרף מתוך
פנקסו.

– איני יודע כמה מגיע למר… בבקשה ממנו, יואיל בטובו לשלוח לי את החשבון. – אמר לאפונר עם שהסמיק במקצת.

– טוב, טוב… – מילמל הרופא ונפטר מן החדר.





פרק שלושה־עשר

היה יום בהיר וחם בשעה שחיים לאפונר יצא לראשונה
מביתו. כיון שיצא מפתח הבית התחיל מחייך כלפי השמים שהם גבוהים
וטהורים כל־כך, כלפי מספר העננים הלבנים והתפוחים שעמדו שם בלא
ניע; חייך כלפי העוברים־והשבים כשמח לראותם שוב… והיה רגש עומם
בו כאילו אף הם, אף העולם כולו שמח ומחזיק לו טובה על הפגישה
הזו. כמה מעט צריך אדם כדי להיות מאושר: אך מעט סבל, אך מחלה
קצרה!..

מכיון שיצא משוק התבואה אל הרחוב הראשון נתמה לראות אנשים אצים רצים למקום אחד ופניהם מתוחות ונבעתות, ומאותו מקום
חוזרים אנשים ופניהם נעוות מרוגז ומצער. כמה מהם היו מלוחלחות
בדמע. יותר שהיה מתקרב והולך אל הרחובות המרכזיים, יותר נתרבו
מטליות מטליות של אנשים שותקים או מלחשים, ופניהם קיבצו קדרות,
נשים פורשות כפים בתנועת יאוש ובוכות. לאפונר מטבעו היה נמנע מלהיות מעורב בתוך קהל אנשים. כשהיה מהלך ברגל, נוהג היה להאריך
דרכו ולעקוף את המקומות ההומים מאדם רב, ועובר ברחובות צדדיים
שקטים וריקים. נפשו סולדת מכל אספסוף. לפי דעתו, כל אדם נטועה
בנפשו הנטיה לכניעה; כל אדם הוא בכוח עבד, ורק היחידים החזקים
מתגברים על נטיה טבעית זו ונוטלים לעצמם עוז להתנשא, לשלוט ולצוות.
וכשבני־אדם מרובים מתכנסים לקהל גדול הרי העבדים בכוח הופכים
עבדים בעלי כוח… הפעם לא היה סיפק בידו להחלץ מתוך זרם
ההמונים ונשטף על־ידיו, שלא ברצונו. אפשר מפני שנחלש מאד על־ידי
מחלתו, ואפשר אנוס היה על־פי אותו כוח טמיר הגנוז בציבור של
בני־אדם כשהם נקהלים במקום אחד בכמות גדולה. נמצא עומד בתוך קהל
צפוף של מגולי ראש. פנה אל זה ואל זה בשאלה. השיבו לו דברים סתמיים
למקוטעים ובתנועת ראש רמזו לצד אחד. לבסוף נודע לו שחמישה
בעלי־פגיונות מ“המשמר האזרחי”, שנאשמו ברצח יהודיה אחת חשודה
בריגול, הובלו על־ידי המשטרה בלוית תופים דרך הרחובות הראשיים
ונתלו בפומבי איש איש ברחוב אחר, לעיני אספסוף גדול שעמד נדהם
ונבעת. מפעם לפעם בקעו, בתוך הדומיה הכללית, צוחות בודדות, נשים התעלפו…

כל העינים היו נשואות אל פיגום־התליה הגבוה מעל
לראשי האנשים. חיים מימיו לא הסתכל בפני ברמינן. ואף־על־פי־כן, נגד
רצונו לא יכול להמנע מלהביט בפני התלוי שנראו לו מרחוק. כמו בכוח נעלם של כישוף משכו וריתקו אליהם את עיניו. התלוי היה צעיר,
כמעט נער. פניו לבנים, ראשו נטוי הצדה, ודומה שהוא מצמצם את עיניו
להסתכל ישר בחמה הזורחת מעל לראשו, כולו מרוכז בהסתכלות זו. ועל פניו נסוכה שלוה לא מצויה. אפשר שהנער היה רע־מעללים, השתתף ברצח
אשה אחת, ואפשר ברצח של כמה אנשים. באו אחרים, רעי־מעללים כמותו,
ורצחו את הנער הזה ותלוהו כאן למעלה. ועכשיו, שם במרומיו, נשכח
הרשע, נשכחו כל יצרי־הלב הרעים; אין שנאה, אין יראת המות, אין תאות
נקמה, אין משאלות־לב. שם במרומיו יש לו לנער לבן־הפנים רק דבר אחד רם
ונכבד מאד, נקודה זו בחמה שאליה נצמדו עתה כל חיי נפשו… אין לו
עתה כל ענין וכל קשר עם מה שנעשה כאן למטה. הזעם, חריקת השינים הצער,
הבכי, שנאת אדם אל חברו, שנאת עם אל עם – מה
איכפת לו כל זה! שרטוטוי־ההקף של פניו מטושטשים על גבי רקע השמים,
בתוך הזיו המבהיק של החמה, וכאילו ממוזגים הם עם התכלת והזהב. ואילו
העולם שמתחת לרגלי התלוי נראה עתה כבור אפל ובו, כמו תולעים,
רוחשים ושורצים בתרבוכה איומה אנשים סומים, וכמו תולעים הם מעדנים
עצמם ומתפתלים ומתענים בשנאתם ובקנאתם, זוחלים זה על גבי זה ברעבם
לאושר. אח, אילמלי אפשר היה להודיע לעולם מה שיודע עתה אותו נער קטן
בעל הפנים הלבנות, מה שהוא רואה שם בחמה!..

פתאום בבת־ראש החזיר לאפונר את עצמו ודחק לצאת מתוך
ההמון. רגש פנימי אמר לו להפסיק את שלשלת הרהוריו ולא להמשיכם…
בקושי הבקיע לו דרך אל סימטאות צדדיות, ומהן פנה והלך אל הפרור
הקראקווי ששם היה ארמונה של הנסיכה לובימסקה.

משנכנס חיים לאפונר אל “הזוית הקטנה” של הנסיכה, קפצה
זו לקראתו בשמחה וזרועותיה פשוטות אליו. אבל עד שהגיעה אליו,
שמטו הזרועות והיא הסתפקה בלחיצת יד עזה וחמה לבד. פניה הורידו
מרוב התפעמות. בעיניה הגדולות והבהירות היו ניצוצות מתרוצצים. חיבקה את זרועו, הקריבה אותו אצל שפתה קטנה והושיבתו על
ידה.

בפעם אחרת היה נותן את עצמו כולו לקסם השמחה והחום
של ידידתו. עוד עם יציאתו מביתו היה מקוה שיאות לאורה. ואילו
עכשיו לא יכול להפטר מן הרושם שעשה בו הנער התלוי. היא בתחילה לא
הרגישה בקדרות פניו. ישבה על־ידו ופיטפטה בלא סוף. הרי בעצם לא
היה יום בזמן האחרון שלא ראתה אותו, ואפילו לשעה קלה אחת. אבל כל
אותם הראיונות כאילו לא נחשבו. זה ימים מרובים לא נתיחדו ב“זוית”
זו. עכשיו הלא נתחדשו עליהם פגישותיהם של ידידות וקירבה נפשית.
ואף־על־פי־כן לא היו עוד בשיחתם הנועם והשקט של אז. ולא היתה בעיניה
אותה עגמת שלהי הקיץ. היא דיברה הרבה ובשטף, קפצה מענין אל ענין.
כילדה בלב רוגש או כאשה שמתכוונת להשתיק בדבריה את המתרחש בלבה.
על מה לא סיפרה לו? על מה שכבר ידע ועל מה שעדיין לא ידע. על מכריהם
המשותפים, על ישיבות הממשלה, על תכנית ווהל שדנים בה בימים האלה. הוא
שמע במנוחה, עתים היה מפליט מפיו הברות קטופות של תמיהה או של
הסכמה. אבל כל הענינים הללו שעוד לפני זמן מועט היו נראים לו
כעומדים ברומו של עולמם, עכשיו שמע עליהם כעל דברים לא חשובים,
צדדיים, שאין בהם משום עיקרם של החיים.

פתאום הפסיקה באמצע ונתנה בו עיניה כאילו אך ברגע זה נתגלתה לה ארשת פניו.

– מה לו לאדוני? – שאלה.

הוא ישב כפוף, כשהוא נשען בידיו המפוכרות על ברכיו. ובלא שהגביה ראשו אמר:

– ראיתי היום תלוי אחד.

–אה! מאותם, בעלי־הפגיונות… למה הסתכל מר? לא צריך… אני מתיראה לראות פני מת.

– גברתי יאדויגה! היא מתיראה לראות פני מת?

–מאד!.. וכי יש בזה מן המתמיה?

לא השיב לה הזדקף ואמר:

– הגברת יאדויגה! שמא תנגן מה?

– מה הוא רוצה שאנגן?

– משהו מ… מ… משופן. הרי היא אוהבת את שופן…

– מוטב.

לא איכפת לו מה שתנגן, ובלבד שלא יצטרך לדבר ולשמוע מה שמדברים אליו.

עמדה, עברה בפסיעות מתונות אל הפסנתר, ישבה והעבירה
את ידה הלוך וחזור על פני המנענעים. פתאום הפכה אליו את פניה
ואמרה:

– כל מהפכה היא ככה… אי אפשר, כנראה, בלא זאת…

ומיד שוב החזירה פניה אל הפסנתר. דיפדפה שעה קלה
בחוברות התוים והתחילה מנגנת משהו עגום מאד ושקט, כמי שמספר חלום
אחרי ליל נדודים, או משהו כמו אור עמום של החמה המפציע מבעד
לערפל בבוקר סתיו. אחר כך התחילה משתפכת איזו קדרות של דכאון
כמבשרת פורענות גדולה, סופה איומה שממשמשת ובאה… מרחוק נשמע מעין רעם תותחים, כאילו מלחמה מתחוללת אי־שם… מתגלגלים אקורדים
מוזרים שנופלים על הלב בכבדם המעיק… ומיד לאחר מכן מתגולל נוף
מרהיב־עין, אפרים ירוקים, שדמות עוטפות בר ומקוטרות בשמי פרחים.
הכובד נמוג מעל הלב, הוקל לנשימה. הנגוז כבר הסיוט? אך הנה חוזרים
ערפילי הסתיו בבוקר משכים, שקרני החמה מפציעים בעדם עמומים כל כך;
חוזר סיפור החלום אחרי ליל נדודים. והלב מתכווץ מלחץ
היגון…

הצלילים האחרונים תמו לגווע, ועדיין עמדה דומיה
בטרקלין, כאילו לא היה בו איש. הוא ישב מכונס לתוכו ושתי
זרועותיו משולבות על לבו, כאדם אחוז צינה. דומה עליו שהמנגינה
סיפרה על כל מה שהתרחש בו לרגלי עץ־התליה, כל שהירהר והרגיש ביודעים
ובלא־יודעים… פתאום ניעור ונזקר ממקומו כאדם שרוצה להשתחרר
ולזרוק מעליו משא מעיק שאין צורך בו. התהלך בחדר אילך ואילך שניות
מספר.

– מה זה היה? מה זה ניגנה הגברת יאדויגה? – שאל.

– “פולונז” לשופן. – השיבה עם שהיא הופכת בגליונות התוים.

– הגברת יאדויגה אוהבת את המוסיקה הזאת…

– אוה, הן! אני שומעת מתוכה את חיי של עצמי ואת פולין כולה.. ומה מר סובר?

– אני מבין כל־כך מעט במוסיקה. מה אני סובר! סבורני
שיש סמים מסוכנים שמתישים את מרצו של אדם ואת תשוקת החיים. המוסיקה
הזאת, הגברת יאדויגה, היא מסוכנת כמו אותם הסמים… לא! יותר מהם…
המוסיקה הזאת… הריהי גרועה ממראה פני ברמינן… לא, הגברת יאדויגה,
אל תנגן עוד את המנגינות הללו.

לא השיבה על דבריו כלום, רק ליותה אותו בעיניה כתוהה עליו.

עברה אל מקומה הקודם על השפתה וביקשה אותו לישב עמה.
התחילה מדברת על נסיעתו לקובנה, על טראוגוט, על הדיקטאטורה. הרי זה
היה כעין זריקת סם מעורר בורידיו. הכל נשכח בן־רגע. דיברו
בהתעוררות על הגדולות הצפויות להם בעתיד. ואותה השמחה על שיחתם
ועל ישיבתם טנדו, שחלם עליה עם יציאתו היום מן הבית ושהתמהמהה כך, רק
עתה התרגשה ובאה עליו פתאום…

משעמדו להתפרש, נזכרה הנסיכה, מתוך איזה קשר־מחשבה,
ושאלה אותו מה הוא יודע על וולפזון… על אותו בן הבאנקיר שמר
חיים רצה פעם לשלחו לקובנה… תמה חיים על שאלתה. והיא הסבירה לו שהיא
שמעה על אדם זה כמה דברים משונים. הרי הוא היה פאטריוט מרדן מובהק,
וכמדומה שהיה גם כלוא במבצר. והנה בזמן האחרון כאילו בגד
בתנועה. מספרים שאינו מתבייש אפילו להיות מטייל ומדבר רוסית עם מכרים ברחוב, ועוד דברים כגון אלה. וכי לא טוב לשים עליו עין? הרי
מר חיים מכירו יפה… סח לה חיים שאף אליו הגיעו שמועות כאלה, ואילו
הוא אינו מאמין בהן. יש מן הסתם מישהו שחותר תחתיו. “בקשר עם
השמועות הללו – אמרה הנסיכה – הזכירו שמו של פייטן אחד, דבושיק
שמו”. “איני מכיר את הפייטן הלז – העיר חיים – אבל רגלים לדבר שאשה
באמצע. דומני ששניהם מחזרים או היו מחזרים על בחורה אחת. אגב, אני
מכירה, היא באמת חביבה מאד; ומי יודע אם אין השירה מקנאה
בכסף…”

– בכל מקום, כנראה, Cherchez la Femme – אמרה הנסיכה בצחוק ומיד עברה לענין אחר ויעצה לו לילך ישר
אל ביתו ולשכב. לא טוב להתרוצץ יותר מדי ביום הראשון ליציאתו מן
הבית. והוא הסביר לה שעליו לחזר על תלמידיו, לאסוף את צאן־ידו.
שבועות לא ראו אותו, ויש לחשוש שנתיאשו הימנו והלכו לבקש להם
רועה אחר… הנסיכה השהתה עליו מבט של רחמים. כמה היתה שמחה אילו
הסכים לעזוב את עבודת ההוראה ואת חיי העוני; היא היתה יכולה למצוא
לו בקלות עבודה שכבוד היא לעושיה ומתן שכרה גדול. אבל ידעה שאין
כל תועלת לבוא לפניו בהצעות אלה.

– שמא ישכב מר חיים כאן לנוח שעה קלה?

ניענע ראשו: לאו. אין לו פנאי.

– אבל התלמידים שהמתינו לו עד היום, ימתינו גם עד מחר.

שוב נענע ראשו: אין זו רק שאלת פרנסה בלבד. כיון שעמד על רגליו לא מן היושר הוא שלא ליתן את שיעוריו לתלמידיו.

– ואחר הצהרים? שמא יבוא מר חיים לסעוד עמי את ארוחת הצהרים ולבלות עמי את שארית היום?

חיים דחה גם הבקשה הזאת. יש בדעתו לדבר היום לפני
הפועלים העובדים בנשק. אחר התליות הללו, ותחת לחץ זה של המשטרה,
הבחורים שלנו נבוכים וזקוקים לעידוד ולחיזוק. ודוקא היום…

הניחה את שתי ידיה על כתפיו ונתנה בו את עיניה במבט
שוהה, מהסס ושואל… ושפתותיה מרעידות משהו בחיוך משונה שהיה בו משום עינוי וחיבה כאחד.

– מר חיים… – דובבה בלחישה.

– מרת ואדשה?

ניענעה משהו את ראשה כניעורה. החיוך כבה מיד על שפתותיה:

–לא כלום… יש, מר חיים, מכאוב שהוא מן ההכרח, כמו
גורל, ואין להמלט ממנו… אז קופצים את השינים, מקמצים את הפה
ועוברים אל סדר היום…

ופתאום:

– ילך לו, יקירי, והאל ינצרהו ויעזרהו.

ועשתה עליו את סימן הצלב.





בבתי תלמידיו היתה מזומנת לו אפתעה: כל זמן מחלתו
היתה פרילי נותנת להם שיעורי־הוראה במקומו, שלא על מנת לקבל שכר.
תלמידיו סילקו לו את שכר עבודתה בעד חודש ימים. מה עלה בדעתה של
נערה טיפשונת זו? וכי סבורה היתה שהוא, חיים, יהנה מפרי עמלה?
בנקיפת־לב נטל את דמי השכר, ומתוך רגש של חיבה היה מהרהר: כמה
נאמנות ומסירות־נפש גנוזות בנערה הקטנה הזאת! כיצד התחכמה להפנות
בשביל שיעורי־ההוראה מעבודות־הבית המרובות המושלכות עליה?..

בדרך אל המסעדה עבר על חנות של מיני סדקית ועמד לפני
חלון־הראוה. לא היתה לו כל כונה מיוחדת בכך, אלא עשה זאת מתוך
פיזור־הדעת. ואילו בחלון־הראוה הדהימו דבר אחד שהיה מוצג שם: זאת
היתה מטפחת משי כתומה וגדולה עם פיפי משי ארוכים בשוליה; בתוך
ארבע כנפותיה רקומים סמלי המרד הפולני: לב, עוגן וחרמש… יש שמרוב
זהירות ומרוב שקידה על המשמר אין בני־האדם רואים את אבן־הנגף המוטלת
לרגליהם. הבולשת הרוסית היתה קונסת ואוסרת את האנשים שהסמלים הללו
נמצאו אצלם, והנה כאן פרושה בפרהסיה מטפחת זו, ואין הבולשת
משגחת בה.

“על מטפחת כזאת תשמח פרילי מאד”, הירהר חיים מתוך
אותו רגש החיבה אל הנערה. נכנס אל החנות, ובלא לעמוד על המקח לקח את
המטפחת, קיפלה, שמה בכיסו ומרוצה במקחו הלך אל מסעדת יאלושינסקי
לאכול סעודת הצהרים. שם גם ערך את מכתב ההזמנה אל פועלי הנשק,
שיתכנסו בשעה ארבע בבית מאצייביץ. לא שכח גם להוסיף אל ההזמנה את
סיסמת הכניסה: “מות וחיים”. ההזמנה נשלחה על־יד הדואר הלאומי שבמסעדת
יאנוש. שעה־שעתים קרא חיים בעתוני הארץ בחוץ־לארץ, הירהר שעה קלה
במה שהוא עתיד לדבר בפני הפועלים, ובארבע פחות רבע עמד והלך אל
בית לודויג מאצייביץ, בקרן־זוית של “שדרות ירושלים”, שאולמיו הפכו
בהסכמת הבעלים לסדנאות בשביל תעשית תחמושת.

שער הבית היה נעול. ברחוב לא היתה כמעט תנועה. רק
אנשים בודדים היו מהלכים שם אילך ואילך. חיים הבין שזוהי משמרת
פועלים. דפק על השער. מבפנים שאלו: “מי?” “מות וחיים”, השיב חיים. השער
נפתח וזאסוליה הקדים את פניו. זה היה בחור כבן עשרים ושתים, בעל
שערות פשתה מסתלסלות ופנים רחבות וטובות. הוא גילה את ראשו, חייך
לקראת חיים חיוך של חיבה והערצה כאחת, ורץ לפניו להורות לו את
הדרך.

אולם האסיפה היה גדול והכיל מאות אנשים. כדי שרעש
הסדנאות לא ישמע בחוץ, התקינו לכל הבית חלונות כפולים, ואף תלו
עליהם וילאות בהירים אבל כבדים. לפיכך היתה שרויה כאן אפלולית של
בין־השמשות בניגוד לאור היום הבהיר שבחוץ. האולם היה מלא אנשים
מפה אל פה; עוד מרחוק, עם עליתו במדרגות, הגיעה אליו המולת
הקולות של הנאספים. מכיון שנכנסו, הגביה זאסוליה, שהלך לפניו את
זרועו ומיד נשתתקו הקולות. חיים הלך כיון אל הבמה הקטנה שהותקנה
בשבילו. כמו תמיד, בשעה שהוא עומד לדבר לפני קהל, נתעורר בו גם
הפעם, למראה הראשים המרובים והצפופים, רגש ידוע לו מכבר, עז
ומשכר, רגש כוחו ושלטונו על האנשים הללו. הרי כל אלה עתידים,
בהשפעת נאומו, להיות בידיו כחומר ביד היוצר, כבצק ביד הליש: ילכו למקום שיוליכם, יקבלו דמות שיעצב מהם. בדרך לכאן ידע רק בקירוב
על מה הוא עומד לדבר לפניהם; לו היו ברורות רק הנימין העמוקות
בנפשותם שעליו לנגן עליהן. עכשיו כשעמד על הבמה רגע אחד דומם וסקר את
הקהל השותק ומצפה לדבריו, כשראה את הפנים והידים המפוחמות, מיד
נולד בו רגש אחר יותר עמוק. זה היה זעם פאטריוטי מעורב ברחמים על
האנשים הללו שלכמה מהם מזומן גורל חבריהם התלויים ברחובות וארשה.
ובתוך הדממה ששלטה באולם פרצה פתאום מפיו קריאה, שמתחה את עצביו של
עצמו:

– אחי וחברי, בני פולין המעונה, השסועה והרמוסה!

הקריאה הזאת עברה כרטט עמוק בכל הקהל, שמיד ליכד את
כולם כאיש אחד, וחזר ונגע גם בו בנואם, שהמשיך מתוך
התפעמות־לב:

– היום שוב נשפך ברחובות וארשה דם פולנים נקי על
חטא שחטאו: הם אהבו את פולין שלהם ושנאו את הבוגדים בה. יהא
ברור לנו דבר זה: שונאינו שרצחו היום את אחינו חפרו קבר לעצמם…
יש אלוהים או אין אלוהים? אם יש אלוהים המשקיף עלינו, על מעשינו
וסבלנו ממעון קדשו, היוכל לראות און ולא יתבונן? יבוא יום נקם ושילם, כשההיסטוריה תעמיד לדין את כל רשעי העולם, ומפיה יקרא אליהם
קול אלוהים: קין! אי הבל אחיך? מה עשית? קול דמי אחיך צועקים אלי מן
האדמה!.. אה! קול דמי אחים ואחיות לרבבות צועקים מאדמת פולין שלנו
השדודה… אחי! בחלקכם נפלה הזכות הקדושה להיות שלוחי אלוהים לפדות את אדמתנו הקדושה, הרוויה דם בניה ובנותיה, מיד מאנסיה. כל רמון,
כל כדור וחרב שאתם עושים כאן, דעו לכם – קודש הוא לה', מפני שאלוהינו בירך את ידיכם אלה
המיובלות, המפוחמות והיגעות מן העבודה בעד נקמת הדם השפוך ובעד
גאולת מולדתנו היקרה. זהו הצדק, זוהי האמת שעליהם בנה אלוהינו את
עולמו… כזאבי טרף התנפלו אויבינו על פולין האצילה והמעונה,
אכלו את בשרה, שתו את דמה. אבל בשרה הוא כלחם הקודש, דמה הוא
כיין הקודש (מפני שבה חי אלוהים), שעדת מרעים וכופרים גונבים מעל
המזבח. לחם הקודש ויין הקודש יהפכו בתוך מעיהם לראש וללענה,
ויקיאום במכאובים… העולם השקוע בעבדות, בטומאת גזל, עושק, רצח, גאוה ושחצנות, הרומס ברגלי רשע כל עני וחלש, העולם הזה ישתחרר
מעבדותו, יזדכך ויטהר מטומאתו על ידיכם, רק על ידיכם, רק עם שחרורה
וגאולתה של פולין, שאתם מוסרים עליה את נפשכם… היום נתלו חמשה,
ומי יודע יומו של מי מחר יהיה! אבל אין אנו אלא שלוחי אלוהים הרוצה
בגאולת פולין ובנצחון הצדק והאמת, והיסוג שליח אלוהים לאחור מפני
פחד המות? מה הוא המות לאלה אשר אלוהים בחר בהם לעבדים לו, לצבא
קדשו?.. בדמנו, אחים, נדיח את כתם העבדות מעל פולין, נמחה ממנה את
חלאת הטומאה שבעקבות אויבינו שעברו בה. בשמחה, באמונה ובאהבה נעבוד איש איש בבית מלאכתו; בשמחה, באמונה ובאהבה נשפוך דמנו היום, מחר וכל פעם שידרש מאתנו. לעבודה, אחים! לעבודה
ולקרבן!..

באולם היתה דממה, כאילו לא היה בו איש חוץ ממנו,
ורק קולו לבד הידד תחת התקרה הגבוהה. הוא השתכר מקולו של עצמו.
כשראה מתוך האפלולית את הפנים החיורים, כשראה אילך ואילך אנשים מוחים
דמעות מעיניהם, אגרופים קפוצים בין השינים ההדוקות, נתוספו לקולו רטט וצלילות. תוך כדי דיבורו הרגיש שכל הקהל מצומד אליו,
מוכן לעשות כל שידרוש ממנו, ורגש זה הוסיף ברק ומעוף למחשבתו, יתר תוקף לקולו ולניבו. וכשגמר וביקש לצאת, עייף ושטוף זיעה,
התעורר הקהל כמו מחלום, כולם נדחקו אליו בהמולת קולות ובפנים
לוהטות. נדהם, לא הבין מה הקולות הללו. רק חייך לכולם. זאסוליה
בהיר השערות וטוב העינים שהיה בשעת נאומו ישוב על הקרקע מאחרי
גבו של המדבר, קפץ פתאום על רגליו, פניו הלבנות היו מעוותות
מהתרגשות ושוב זרועו שלוחה למעלה. למראה הסימן הזה התחילו הקולות
משתתקים. אותם שעמדו לצאת, מיהרו לחזור. נשמעו קריאות: “לשבת!
לשבת!..” מעט מעט השתרר באולם שקט.

– חברים! – קרא זאסוליה בקול מרעיד ובשפתים מרטטות מבכי חנוק – הנואם את
כל מעינו בקרבנו הפך. הוא דיבר… איני יודע היאך להגיד זאת…
מתוכנו, כלומר מלבנו דיבר… בקיצור, חברים, אנו לא נבגוד… נצפצף על הרוסים, על הבוגדים ועל המות… אנו הפועלים נראה להם
שיודעים אנו לצפצף… בקיצור, חברים, נישבע באלוהים ובמרים הקדושה
למות בעד פולין…

– נשבעים, נשבעים אנו! – ענו מאות קולות, ומאות ידים באצבעות מצורפות לשבועה התרוממו למעלה כחורשה מרטטת.

– מות לבוגדים ולמלשינים, ולכל הטינופת הזאת, בקיצור… – קרא שוב זאסוליה.

– מות! מות!..

מסוף האולם פתחו קולות צעירים אחדים, בלא בטחה כמו מתוך גישוש, בשיר Boze cos polske….

מיד נצטרפו אליהם עוד ועוד קולות. לא יצא רגע ומסוף
האולם ועד סופו נשתפכה שירה אמיצה של מאות קולות כשטף הארמוני,
והשטף הלך הלוך והתגבר, עד שהאולם, כמדומה, היה צר מהכיל אותו והוא
פרץ ושטף את כל הסדנאות והמסדרונות של הבית הגדול, פרץ ועבר החוצה
אל הרחוב…

סמוך אצל לאפונר עמד זאסוליה. הוא לא שר. פניו היו כבושים בכובעו המרופט. הוא בכה…

בשעה שיצא חיים אל החוץ כבר ירדו על העיר צללי
בין־השמשות. ברחובות הדליקו פנסים. היה מפסיע פסיעות מתונות ולא
בטוחות, וראשו שמוט על חזהו. היה רצוץ מעייפות במידה כזו, ששאל
לעצמו אם יעמוד בו כוח להגיע אל ביתו. נוסף לכך היה בו גם איזה
רגש לא טוב, כאדם שלבו נוקפו, כאילו התנהג שלא כשורה, ולא ידע
בתחילה מה טעמו של רגש זה. הוא חזר בלבו על הדברים שדיבר לפני
הפועלים. זכר אותם בכללותם. זכורים היו לו ציורים ואמצעי ריטוריקה מסוימים שהשתמש בהם; זכורים היו לו גם רשמי הפנים של
הפועלים. והוא אמר לעצמו: מה יש למצוא ב“סך־הכל” של נאומו זולת
השנאה שהצליח להלהיב בלב שומעיו? שוב שנאה ונקם בעד שנאה ונקם…
כמה זה רחוק מאותה האמת הקורנת שראה הנער התלוי בשמים ובשמש שמעל
לראשו! וכמה הוא, חיים בעצמו, היה רחוק ממנה היום! אף אני, חשב,
הייתי שם באולם תולעת בין תולעים; זחלתי ביניהם ועמהם, דחוף כמותם
על־ידי אינסטינקט עיור של משטמה ורצח… היאך יש להגיע מתוך בור האפלה
שבו אנו רוחשים אל זיו הנצח, אל אותה האמת הגדולה והמאירה? כלום
אין להגיע אליה אלא דרך עץ־התליה? ודרך אחרת אין? אין?

בנפש קניטה נכנס אל חדרו וכקטוע רגלים התנפל על
מיטתו. תוך כדי שכיבתו חש בריח של טחב. הגביה את ראשו וראה, לאור
המנורה שעמדה דלוקה וחיכתה לבואו, שקרקע החדר שטוף מלפני שעה קלה
ועדיין עמד ברטיבותו. אגב ראה גם וילאות לבנים חדשים על החלון,
ומפות לבנות חדשות על השולחן ועל השידה. על השולחן היה מוטל תל קטן
של לבנים שזה עתה יצא מתחת המגהץ. חיים חייך מתוך מחשבה על פרילי שטרחה
כאן בשבילו. נכנסה הנערה עם ספל חלב ועל גבי הספל פרוסת לחם עם חמאה.
המטפחת האדומה שבראשה היתה שמוטה במקצת ועל מצחה נפלו קווצות
שחורות וסתורות. שרווליה היו מופשלים עד למרפקיה, ידיה – רטובות, ואף שמלתה מלפניה – רטובה. כנראה עסוקה היתה
בכביסה.

–מה שלומך, חיים? – שאלה.

– שלומי טוב. אבל עייף אני.

– לפי שעה, סעד את לבך בזאת, עד שנכין את פת־הערבית. טוב שתנוח קצת.

ישב, נטל את פרוסת הלחם ועד שנשך ממנה נזכר וקרא:

– פרילי! המתיני, מה עשית? נתת שיעורי־הוראה לתלמידי?

הנערה נתבלבלה, הסמיקה ושתקה.

– למה עשית זאת?

מתוך נעימת קולו שמעה שהוא מתרעם עליה, נתערבבה עליה דעתה יותר ומילמלה:

– חוששת הייתי שמא התלמידים לא יסכימו להמתין זמן
מרובה עד שתחלים… שמא יבקשו להם מורה אחר ואתה תצטרך לחזר על תלמידים
אחרים…

– תודה על דאגתך לי. הילך שכר עבודתך! – והוא שפך על הכסא שעמד בסמוך אצלו את כל הממון שקיבל מן התלמידים.

– אבל לא… לא… הרי זה שלך… לא עלה על דעתי… לא בשביל כך עשיתי זאת…

– בבקשה ממך, איני אוהב לשמוע שטויות. מהרי וטלי את זאת. איני מחויב לשמור אתי את ממונך. – דיבר בקול גוזר וקשה.

– אבל הממון אינו שלי. – ניסתה להתנגד.

– ושל מי הוא? – קרא בכעס.

פרילי נבהלה מקולו. עשתה כמצווה עליה, ונתכופפה לאסוף בחפנה את המטבעות. ואז ראה על לחייה טיפין של דמעות נוצצות
לאור המנורה.

– למה את בוכה, טיפשונת? – שאל אותה.

– איני רוצה בממון הזה. אשליכו החוצה. – קראה מרוגזת.

– שוב מדברת שטויות. אם אינך יודעת מה לעשות
בממונך, מסרי אותו לקופה הלאומית שלנו. הרי זה יהיה מעשה מועיל
יותר מלהשליכו בחוץ.

ההצעה הזאת הפיסה את דעתה במקצת ורטנה:

– מוטב… אם רצונך בכך…

– את כועסת עלי, פרילי? את יודעת, נאמתי היום לפני
פועלים. הייתי יגע ומרוגז קצת. אבל אין את צריכה לכעוס עלי. נו־נו!
סלחי לי ושוב נהיה ידידים טובים. טוב? מסכימה? זקפי את פניך וצחקי קצת
כלפי… צחקי, פרילי, קצת ואז אדע שאין בלבך עלי… כך! כך! כך
אהבתיך, פרילי!.. המתיני, הרי שכחתי את המטפחת… אח, כמה אני מפוזר!
מה דעתך על זאת?

הוציא את מטפחת עם הסמלים מתוך כיסו ופרש אותה על המיטה.

פרילי נדהמה בתחילה ולא יכלה לפצות פיה מרוב
התפעלות. פיכרה את ידיה על לבה ועיניה הבריקו. ואחר מילמלה
לעצמה:

– מה זאת? למי זאת?.. איזה יופי! איזה יופי! וסמלים בקצוות… נחמד!

מישמשה קצת בראשי אצבעותיה, ולחשה כמבינה בענינים אלה:

– הרי זה משי… משי טהור…

– פרילי! זה בשבילך. המטפחת הזאת מובטחני שתהא הולמת אותך.

– בשבילי? לא, אי אפשר! אתה צוחק…

פניה הוצפו סומק עז. חיים עטף במטפחת את כתפי הנערה, והפיפין ירדו עד לקרקע.

– איזה יופי! – קרא חיים עם שהוא מחקה את קריאת התפעלותה של הנערה.

– מה אתה עושה? כולי מלוכלכת…

–אבל חמודה.

– עכשיו אתה מפטפט שטויות. – ופניה שוב נתלהטו בארגמן – תודה לך, חיים! איני יודעת למה עשית זאת. הרי זה בודאי יקר
מאד. אבל תודה לך. אלך ואראה לאמא…

והיא פרצה עם המטפחת מן החדר. לא הספיקה לפסוע פסיעה
אחת ונרתעה לאחוריה בצווחת בעתה: בפרוזדור נתקלה באדם אחד שגישש
באפלה ולא מצא את הדלת. כיון שפרילי קפצה נבעתת לתוך החדר, והדלת נשארה
פתוחה, מיהר אותו אדם לעמוד בפתח ולדפוק על הדלת מבפנים ובקול
אשה צעירה שאל:

– מותר?

זו היתה אשה שצעיף שחור וסמיך כיסה את פניה. היתה
לבושה לא כעניה ולא כעשירה אבל בפשטות מרובה. שתי ידיה היו טמונות
בתוך ידונית קאראקול קטנה. האשה בעצמה נבעתה, כנראה, מצווחתה של
פרילי, ולפי שהפכה אליה את פניה בפתח ניכר היה שהיא מסתכלת בעינים
בוהות בנערה משונה זו שלבושה כמבשלת או ככובסת ועטופה במטפחת שיריים כתומה־בהירה. פרילי נזדרזה להעלם, והאשה נכנסה כמתביישת או
מהססת.

– שלום, מר לאפונר! – אמרה לאחר שננעלה מאחריה הדלת
ונמצאה עומדת לפני חיים לבדה – חוששתני שאני מפריעה. – הוסיפה עם
שהפשילה את צעיפה על מצחה.

לפניו עמדה ואנדה ברגר.

– מרת ברגר! – קרא מתוך אפתעה – שלום למרתי. אינה מפריעה כל עיקר. בבקשה ממנה, תשב נא.

לפניה היתה חורורית חולנית, כמו אחר מחלה ממושכת,
ואיזו ארשת של דכאון. נזכר אותה נערה נהדרה ומזהירה ביפיה שראה
בנשף יום־הולדתה; כמה היתה אז חיננית וחמודה עם הדמעות בעיניה
כשהושר שם במקהלה השיר הלאומי… עכשיו ראה לפניו נערה אחרת. לכאורה
לא נפגם יפיה הקודם, ועם זאת דומה כאילו משהו דהה בתוכה, כאילו
הועם בה איזה זיו. בלא להוציא את ידיה מתוך הידונית, תלתה בו עיניה
ולא דיברה דבר.

שתיקה של מבוכה. זו לו הפעם הראשונה שהוא רואה את
הנערה בחדרו. מסתמא באה באיזו שתדלנות, או קרוב יותר שהיא בצרה
גדולה ובגלל כן באה אצלו. רצה לסייע אותה, לפתוח לה, ושאל:

– מה שלומה, מרת ברגר?

– תודה, מר לאפונר! שלומי טוב.

ושוב שתיקה.

– שמעתי – ניסה שוב – שאחיה במאסר. וכי יש תקוה שיצא בקרוב?

משכה בכתפיה:

– כלום אני יודעת? אבא המסכן מתרוצץ מפקיד אל פקיד,
בכל מקום מבטיחים לו ודוחים אותו בלך ושוב… אי אפשר לידע בבירור
כמה זמן עוד יחזיקוהו חבוש, את בנדיקט.

– אני משער כמה צער ודאגה גורם לכם המאסר הזה.

– מהמ…

פתאום הרתיעה על כסאה, שחה אליו במחצית גופה ובקול כהה, לא בטוח:

–מר לאפונר…

– מרת ברגר?

–באתי לשאלו דבר־מה.

–לשרותה, מרת ברגר!

– אנו כאן לבדנו?

– אין איש שומע. היא יכולה לדבר כאשר עם לבה.

– מוטב… אדבר… כלומר, באתי לשאול רק דבר זה…
מפני מה מצא אדוני את וולפזון פסול לתפקיד שאדוני חשב מתחילה להטיל
עליו? מפני מה חזר בו?

השאלה הדהימה אותו רגע אחד. אף־על־פי שקישתה מאד לדבר, היה בקולה איזו עזות שבהחלטה. שתק.

– אדוני שותק. אבל הלא אדוני לא יסרב להשיב לי…

– הגברת ברגר שואלת אותי בענין שאני חייב בו שתיקה. הרי הגברת מבינה…

– אבל זיגמ… אבל וולפזון גופו אינו ענין ממשלתי. מפני מה נפסל?

לא הזדרז להשיב. רק בחן אותה בעיניו. חורירותה הפכה
ללובן; שרירי פניה נעשו מעוותים־מתוחים. עמדה ובקול רצוץ
דובבה:

– אם כן… אם כן… אמת מה שמספרים עליו? על וולפזון אין לסמוך?.. הוא אינו נאמן?.. ידו עם אויבינו, עם הרוסים?

קפץ גם חיים מעל כסאו:

– אבל לא! לא! מי אמר את זאת? הרי זו דיבה רעה! איני
יודע מה מתרחש כאן. היכן נעוצה תחילתה של רשת זו של שקרים ושל ליזה
שאורגים סביב השם הזה… האם יש כאן אי־הבנה לבד שמצערת מאד, או איזו
כונת רשע להזיק… אני מבטיח לה, מרת ברגר, שהסיבה היא אחרת, אחרת
לגמרה…

– אחרת? לא זאת?

– בהחלט!

פתאום כאילו נקטעו רגליה: צנחה על הכסא וכיסתה את
פניה בשתי ידיה. אבל לכסות את הדמעות שזלגו עיניה לא יכלה; הוציאה
מתוך הידונית ממחטה לנגבן. חיים הפך את פניו ומיהר לסור אל
החלון.

יצאו שניות מספר בדממה. ואחר עמדה, ואמרה:

– תודה לו, מר לאפונר!

החזיר אליה את פניו. עיניה הבריקו בברק משונה, חולני.

– אח, מר לאפונר! – אמרה – אינו יודע מה שעבר עלי בימים האלה…

“הן, רואה אני את זאת בפניך, חביבתי!” הירהר בלבו ואמר:

– לא טוב כשמתחיל מתמוטט בנו האמון באדם הקרוב לנו.

פניה הוצפו בדם עד למצח. מיהרה ושילשלה את צעיפה.

– לא. בלבי לא התרועע אמוני בוולפזון אף לרגע.
ואפילו היה אומר לי אדוני אחרת ממה שאמר, הייתי מאמינה לוולפזון ולא
לאדוני…

– למה אם כן באה אצלי?

– למה באתי? וכי יודעת אני? חפצתי לבדוק את דיבת בני־האדם… וטוב עשיתי…

– אמון זה שמרתי רוחשת אליו סימן טוב הוא לו.

– הלא אני יודעת אותו כשם שאני יודעת את עצמי. זה שנים שאנו מכירים זה את זה.

– אם איני טועה, זה הוא שהכניס את הגברת בתנועה הלאומית שלנו.

–הן, אדוני! הוא השפיע עלי ועל אחי.

– עוד גם על אחרים השפיע, אני יודע את זאת…

– אוה, מר לאפונר! אני מכירה לו לוולפזון טובה גדולה. הוא נטע בי את רגש המולדת. מה הייתי בלא זה? אפס! בין
הפולנים – יהודיה; בין היהודים – זרה, “גויה”־למחצה. מכאן מנודה ומכאן רחוקה, ובכל מקום
בזויה. באימה אני חושבת, כיצד הייתי יכולה לחיות בחלל הריק שמסביבי
ובתוכי? וולפזון נתן לי מולדת, ומאז יש טעם לחיי. אדוני אמר אמת: על
רבים השפיע ברוח זו. ועכשיו… היאמין מר? הרי יש אנשים שנמנעים
מלהשיב לו שלום! הוא סבל, אוי, סבל מאד! וביחוד בימים הראשונים,
כמו ממהלומה כבדה. הרושם היה עמוק ואיום. הוא נשתנה מאד מאד…
כמעט היה לאחר… ואפשר שלא זה בלבד השפיע עליו. מותו של זאיונטשיק
זיעזע אותו…

– איזהו זאיונטשיק?

– היה לנו מכר אחד, זאיונטשיק שמו.. יום אחד נמצא מוטל דקור בחוץ, אצל פתח ביתו.

לאפונר פילבל בעיניו:

– כיצד! הרי… אימתי אירע הדבר הזה?

– זה כבר. לפני שבועות מספר. אמש אמר לי זיגמונד שאין
לו רשות לחיות חיי בטלה ושלוה. החליט להתגייס לאחת הפלוגות
הלוחמות שלנו. הוא אומר שנסתלקה ממנו מנוחת נפשו; שם, מקוה הוא,
ימצא את המנוחה לנפשו…

– הרואה גברתי עד היכן פאטריוטיותו של אדם זה מגעת?

שוב הוציאה את ממחטתה מתוך הידונית והתחילה מנגבת
עיניה ומקנחת את חטמה. היה דומה עליו שהיא מתיפחת כבושות. הניח את
ידו על כתפה ואמר:

– תרגע נא, מרת ברגר! הערב אבקר את וולפזון; אשתדל
למצוא הזדמנות לטייל עמו ברחוב או להופיע עמו באסיפת עם, ואפשר
שאמצא לו איזו עבודה… וזה ישים קץ, כפי שאני מקוה, לכל לשון־הרע
ולדברי הרינון.

– תודה, מר לאפונר!

– אגב, מי הוא זה האדון דבושיק?

הנערה הרתיעה בכל גופה לשמע השם הזה:

– למה הוא שואל?

– כמדומני ששמו של האדון הזה מעורב בכל ההיסטוריה המגונה הזאת. וכי הכירו שניהם זה את זה?

– הן, אדוני… שלום!

ובפסיעות מהירות נמלטה מן החדר.





פרק ארבעה־עשר

חביב היה על חיים לאפונר ביתו של הבאנקיר וולפזון
בגלל העין הטובה והפנים המחייכים של בעל־הבית, בגלל אשתו המזומנת
תמיד להשפיע עליך הרבה מן הטובה הגנוזה בלבה וססיל בתם הנבונה
ועדינת הנפש. חביבה היתה עליו דממת השלוה השרויה בחדרי הבית הזה
ומחפה כמו במעטה צמר רך את חיי יום יום הזורמים שם מתונים מתונים
בבטחה ובשלום; דאגות המשפחה הגדולות והקטנות, המצויות בכל בית בישראל, צפונות מתחת למעטה השקט ומעולם אינן מבצבצות
למעלה…

הערב מצא חיים שינוי גדול בבית. לא היו עוד בו
הדממה והשקט הקודמים. בחדרים התרוצצו והשתובבו שני נכדי וולפזון,
שרעשו, צעקו, דפקו בדלתות, הזיזו כסאות; יש שגם כלי חרסינה או
זכוכית נופל פתאום ונשבר ברעש… בחדר־האוכל מצא את שרה־דבורה
ישובה במקומה הרגיל ועסוקה במלאכת הסריגה הנצחית שלה. לא הרחק ממנה
ישב אדון אחד בהיר־שערות, כבן שלושים וחמש, וקרא בעתון. הזקנה
הביטה אל לאפונר מעל משקפיה. ברגע הראשון כאילו לא הכירה אותו,
ומיד לאחר מכן פרצה קריאת שמחה מפיה:

– מר לאפונר! הוא בריא כבר? ברוך השם… כל כך דאגנו לו. הלא כמעט שהיה בן “העולם ההוא”…

– כנראה לא היה שם צורך בי והשאירוני בעולם הזה. – השיב לאפונר.

– עמדה לו למר זכות אבות. בבקשה, ישב מר. ססיל תשמח
מאד לראותו. כבודו מכיר את האדם הזה? הלא קרובים אתם… בעלה של
ססיל.. זליג… בן קובנה אף הוא…

זליג עמד והושיט לו את ידו. זה היה אדם הדור
בלבושו, בעל גוף מסורבל עם כרס בולטת. לא עשה רושם נעים על
חיים. פניו העגולות והשמנות לא הפיקו בינה יתרה, אבל בתנועותיו
המתונות ובראשו המופשל קצת לאחור היה משובע־הרצון ומן הבטחון
בעצמו.

– שמו של מר חיים… – אמר זליג עם שהוא משתדל לזכור נשכחות – חיים… דומני
שאני זוכר את מר מקטנותו. היה מן ה“חטופים”, לא? זוכרני ילד אחד שהיה
נגרר אחר הדודה זלאטה, שניהלה איזו אחוזה הסמוכה לקובנה… אבל אז,
באותם הימים שאני ראיתיו, כבר יצאה הדודה זלאטה מן האחוזה. כמה זמן
עבר מאז? עשר שנים? לא, יותר. זוכרני ילד חיור עם פיאות
ארוכות…

התחיל זליג מספר זכרונות מן הימים ההם בקובנה, היאך
הוא, זליג, היה קורא בסתר מאביו ספרי השכלה… דייר משונה היה
בביתם, יוסיל שמו, אף הוא איזה קרוב שלמד בגימנסיה, וזליג היה מתקנא
בו, וגונב מחדרו ספרי השכלה… היאך גירש אביו את הדודה זלאטה
מביתו על שהסכימה שהיתומ’ל… כך היה מר לאפונר קרוי אז בפי בני
הבית… שהיתומ’ל ילמד ב“שקולאס”8 של הגויים. לא ידעה המסכנה מה לעשות ביתומ’ל שהשליכו עליה…

– כן – אמר חיים – אז היה מצב אחי ואחותי לא טוב… אבל הדודה זלאטה שכרה בכל זאת מלמד שילמדני תורה.

– ואותו מלמד לא עשה אותו לגדול בישראל, כנראה?

– לא אוכל להתפאר בזאת. לא אהבתי את הלימודים הללו.

– ואתה, זליג, – שאלה פתאום שרה־דבורה – כלום מזדמן לך פעם לפתוח גמרא?

– בקורסק גמרא? וכי מה סבורה חמותי, שמא אנו יושבים שם בבטלה? עתים אין פנאי לעיין אפילו בעתון.

– מסתמא כבר הספקת לשכוח הכל…

– גירסא דינקותא אינה משתכחת. אני מקוה שאוכל עוד למצוא את ידי ורגלי באיזו סוגיה.

– הן, הן… ללמוד קשה, לשכוח קל, אח־אח… נאנחה הזקנה בלא שהגביהה את ראשה ממלאכתה.

זה שנים רבות שהיא נאנחת כך בינה־לבין־עצמה, עד שהאנחה
נעשתה לה להרגל. בשעה שנישאה לבעלה ידעה שהיא נישאת לבחור בן־תורה
וירא־שמים, מעורב עם הבריות ובקי בהויות־העולם. מעט מעט דחקו
הויות־העולם את יראת־השמים, וה“ביכלאך” דחקו את ה“ספרים” הקדושים.
והש“ס בכריכות העור היקרות שבעלה קיבל מאביה ז”ל מתנת־דרשה לחתונתם,
עומדים בארון, וזה כבר שאין איש מעיין בהם. הלב כואב ממש מעלבונה
של תורה. אף את צילה השיאו לבן־תורה וירא־שמים והסוף? שוב אותו
הסוף… ובנוגע ליראת־השמים שם, על דעתה, כשהיא רואה את נכדיה…
שקצים קטנים… אבל שרה־דבורה אינה מתמרדת ואינה צווחת: ס’טייטש,
והאידיש־קייט שלכם היכן היא?" הויות־העולם חזקות, כנראה, מן
האידישקייט… ומה כוחה של אשה פשוטה כמותה להלחם כנגדן? מי יאמר
“קדיש” אחריה? היזכור מי להדליק נר ביום ה“יארצייט” שלה?.. פעמים היא
נבהלת כשהיא רואה פתאום את עצמה זרה בין בני־ביתה של עצמה, עולמם
אינו עולמה. עמה מדברים הכל ב“מאמע־לשון”9, ואף־על־פי־כן יש שאינה מבינה מה הם שחים. כאילו מעולם אחר
באו. עולמה שלה, עולמם של אבא ואמא, של סבא וסבתה, של כל אותם
היהודים מעיירתה, שוקע, שוקע – ואין מציל… ועל כן היא נאנחת כל ימיה
בינה־לבין־עצמה, עד שהאנחה נעשתה לה לטבע שני.

נכנסה ססיל, עם שהיא גומרת לפרוף את חולצתה, לאחר
שהיניקה את הילדה. דומה היה על לאפונר שהאשה הצעירה הזאת עוד השמינה
במשך השבועות שלא ראה אותה. היתה פוסעת פסיעות רכות וכבדות,
והוא תמה עליה כמה היא הולכת ונעשית דומה לאמה. אלא יחד עם זאת
כאילו נתוספו לה בינת־חיים ורוך־מזג שתמיד היו משוכים על פניה
נטולי היופי… היא שמחה מאד לראותו ישוב אל שולחנם. לחצה בחום את
ידו, והוא נשק על ידה ברגש.

– הא, מנהג פולני זה לנשק ידי אשה! – רטן זליג לתוך עתונו – אצלנו הרוסים אין נוהגים כך.

ססיל גיחכה ושאלה:

– בקורסק “שלנו” אין נוהגים כך?

ומיד פנתה אל חיים והתחילה שואלת אותו על מחלתו ועל
הרגשת־עצמו בשעה זו. שלוש פעמים הלכה לבקרו בשעת מחלתו. אבל
בעל־הבית שלו… בר־נש משונה, מצחיק… טוב־לב? יתכן. אבל בשום
פנים לא היה נותן לה להכנס אצלו. כל פעם היה לוחש לה מתוך רגש של
איזו יראת־רוממות כשהוא מסוכך בכפו על פיו: “אי אפשר! שם יושבת
נסיכה… אין דעת הנסיכה נוחה כשבאים אצל החולה”… נו, מי יוכל
לעמוד בפני נסיכה? מימיה לא היה לה הכבוד להיות במחיצתן של נסיכות.
מאז לבה מלא רחשי כבוד אל מר לאפונר, ואף אל עצמה, שמכירה אדם שמכיר
נסיכות…

בעוד היא מדברת כך בלגלוג, נפתחה הדלת ברעש ואל
החדר פרצו שני נערים שגררו כסא מושכב על גבו. אחד כבן שש היה
ישוב על גב הכסא, והשני כבן חמש דחף אותו מאחריו בכרעיו.

– מה זאת? – קרא האב בזעם – איזה משחק חדש המצאתם?

– אנו נוסעים במזחלת… אל הסבתה אנו נוסעים.

– להחזיר מיד את הכסא אל מקומו! – גזר האב.

– אינך מכיר את השודדים שלי? – שאלה ססיל את לאפונר –
הניחו, ילדים, את הכסא! אתם מגרדים את הרצפה המדונגת. בואו ואמרו
שלום לאורח.

הילדים העמידו את הכסא בלא רצון על כרעיו ונתקרבו
אצל לאפונר. הגדול, בסבר פנים גלויות, מעודנות ומפונקות הושיט לו את היד ובעזות אמר: “שלום!” והשני, חיור, צנום, עם מבט חשדני מתחת
למצח, הושיט אף הוא את ידו, אבל בשתיקה.

– זה מישה – אמרה האם על הגדול – וזה השני, שמו מארק; הלזה אצלנו שתקן וזעום. מפני מה לא בירכת לשלום כיאות?

– שלום! – נענה לה הקטן בריטון כשהוא מרופף בעיניו לצדדים.

– מישה, מארק… – ריטנה הזקנה בפני עצמה – וכי אלה הם
שמותיהם של ילדי ישראל? מה יש להתבייש בשמו של סבם משה עליו השלום,
שהיה סוחר מכובד על הבריות ובעל צדקה גדול, ור' מרדכי דודם ז"ל אף
הוא יהודי נאה היה וגדול בתורה. אילו שמעו הם היאך שינו את שמותיהם
לשמות של גויים, היו מתהפכים בקבר…

מארק הזעום לא נתן לה לסיים את דבריה. נתקרב אצלה, גיפף
את ערפה ולחש לה על אזנה, עם שהוא סוכך בשתי כפיו על פיו כדי
שקולו לא ישמע. הזקנה שמעה, שמעה בחיוך של חיבה, סוף גיפפה
אותו, נשקה לו ואמרה באידיש:

– אה, זהבי! אילו יכולתי לשמוע את לשונך… אמור לאמך מה אתה רוצה.

הקטן התחיל מתרגז. אף הוא לא הבין מה הסבתה שחה לו, ושוב התחיל לוחש לה על אזנה במפגיע.

– הרף מהסבתה, מארק! – נתערבה האם לעזרתם – אמור לי מה רצונך.

– הוא רוצה מן הסוכריות שהסבתה נתנה לנו בבוקר. הסביר מישה.

– שוב סוכריות! – העיר האב בתרעומת – רק מפנקים אותם ומקלקלים את קיבותיהם.

– לא, ילדים! – אמרה האם – עוד מעט נאכל פת־ערבית. אחר
כך תקבלו. עכשיו הסתלקו מכאן. לכו אל הדוד זיגמונד. הוא בודאי בחדרו.

– מוטב, – הסכים מישה – אבל אל הדוד נסע ולא נלך ברגל.

– מה משמע “תסעו”?

– נסע על הכסא.

ססיל ולאפונר צחקו. האב חייך מאונס. והילדים לא
המתינו להסכמת האם, התנפלו על הכסא, השכיבוהו. האחד שרק, השני קישקש
כביכול בלשונו: דין… דין… דין… ונעלמו בפתח שבו
נכנסו.

– אם נשהה כאן עוד חודש, עלולים הילדים להתקלקל במידה שלא תהיה להם עוד תקנה. – אמר זליג רוסית, כדי שהזקנה לא תבין.

– מה אתה רוצה מן הילדים. – השיבה ססיל – איני רואה בהם שום קלקול. הם ילדים כמו כל הילדים.

– פשיטא שאין את רואה. כל היום רועשים והופכים את העולם. כל היום סוכריות וכל מיני טינופת מתוקה.

– הרי הם רק ילדים. הם זקוקים לתנועה כמו לאויר. ומה
יעשו ולא ישתובבו? שמא יקראו כמוך עתונים? חברים אין להם
כאן.

– מפני מה אין את מטיילת עמהם?

–את זאת יכול אתה לעשות, הואיל ואתה יושב בטל כל
היום. הרי יודע אתה כמה קשה עלי ההליכה. אחרי מחצית שעה של הליכה, רגלי
נהפכות לבקיעי־עץ. זיגמונד ניסה פעם לצאת עמהם לטייל, אבל לא נעים לו
להשיח עמהם רוסית. הקטנים אינם יודעים פוליטיקה ומפטפטים ברוסית
שלהם דוקא בקול רם.

– ומפני מה לא ידברו בקול רם רוסית? כלום בושה היא להם?

– בושה לאו דוקא. אבל ברחובות וארשה בימים האלה… הלא תבין מאליך שאין זה נוח ביותר.

– יורק אני על תעלולי הפולנים… פהחה! משחק ילדים…

– אתה יורק… חבל שדבר זה אינו ידוע לפולנים, שכן
אין הם יורקים כלל וכלל. לדידם הענין הוא חמור מאד. ואי אפשר
לידע…

– שטויות, ססיל! “אי אפשר לידע”!.. וכי עולה על דעתך
שפולין עשויה לנצח ב“מלחמה” זו? מה זאת פולין? פשפש… פשפש
נגד ענק!

– ענק או לאו. ואילו פולין שואפת לשבור את העול
מעל צוארה. הם רוצים להיות בני־חורין, ולכך לא נעים להם לשמוע
ברחוב את לשון האויב.

– ואני אומר לך, לירוק צריכים על כל השטויות שלהם.

– שמע, זליג! – אמרה בקול שקט מאד, שנשמע מתוכו רוגז
כבוש – בכלל אין זה מן המידה לירוק, וביחוד על דבר שחשוב ונכבד על
בני־אדם. על כל דבר שאינו לפי רוחך אתה יורק. יותר מדי
יורק…

בשעה שססיל נישאה לזליג היתה היא המשכלת ובעלת
ההשקפות המודרניות, והוא – בחור־ישיבה צנוע וביישן, בלא כל השכלה. העלמה וולפזון היתה לו אז כקו־אור, כחזון־קסם; לקח אותה
לאשה כמי שפושט יד אל פיס גדול. בשנים הראשונות היתה ססיל מלמדתו
ומדריכתו בכל דבר, והוא היה שומע לה כתלמיד שומע לרבו, בכניעה
ובצמאון, מתוך יראת־כבוד גדולה. לא נקף אצבע אלא אם כן שאל בעצתה
תחילה. לימים לאחר שנכנס לעסקי חמיו ואחר כך עשה עסקים לעצמו והצליח,
וביחוד לאחר שסופח למשרה גבוהה בבנין מסילת־הברזל
מוסקבה־קורסק־וארשה, סמכותה של אשתו, בינתה והשכלתה התחילו
מדכאות אותו. צמחו לו כנפים והתחיל זוקף עליה חטמו ומראה לה
שאינו קוטל קנים, וכל שכרסו היתה הולכת ומתבלטת ומתעגלת, היה הוא
מתרברב ומתיהר יותר. ססיל ראתה את השינוי ההולך ומתהווה בבעלה תחילה
בחיוך של קורת־רוח, כמות שרואים נער שדעתו מתבגרת ומתאוששת
עליו. סוף התחילה התרברבות זו מקניטה אותה. אבל ותרנית מטבעה, כמו
אביה, לא הקפידה ונמנעה מניצוחי־דברים. הפעם יצאה קצת מגדרה, ולאפונר
מצא שמן הראוי לו להתרחק.

–כלום זיגמונד בבית? הייתי רוצה לראותו.

הזקנה השיבה לו שבנה כלוא כל הימים בחדרו ואינו
יוצא מפתח הבית, והבת מצאה מקום להתלוצץ על אמה: האל הטוב אינו
שוכח את אמא וממציא לה תמיד דאגות חדשות. אם זונדלי שלה שוהה זמן
מרובה חוץ לבית – מי יודע אם לא חבשו אותו בבית־האסורים; ואם זונדלי יושב בבית – מי
יודע אם ישיבה זו לא תזיק חלילה לבריאותו… הכלל: ברוך השם
שבדאגות אין מחסור.

עמד לאפונר והלך להקיש על דלת חדרו של זיגמונד. זה היה
חדר מרווח ומפואר בכלים נאים ויקרים: שטיחים, תמונות, אגרטלי פרחים,
ספרים, פסל ונוס גדול משיש לבן. באויר צף ערפל כחלחל מעשן סיגריות.
הוא מצא את זיגמונד יושב בתוך כורסת עור גדולה; מישה תלוי על
גבו מאחוריו ומארק בין ברכיו. לפניהם היה פתוח ספר גדול עם
תמונות, והוא מסבירן לילדים. הללו, שקועים בתמונות, האזינו לדבריו בכונת־הלב. הוא דיבר בקול נמוך ומתון ובפניו איזו
קורת־רוח מיוחדת, אבהית. מכיון שראה את לאפונר, ניער מעליו את הילדים
ועמד ליתן לו שלום, הזמינו לישב והוא גופו חזר אל כורסתו.

– רואה אני – אמר לאפונר – שאין מר משתעמם בחברה עליזה זו.

– כלל וכלל לא. הם כבר מתחילים לשמוע קצת פולנית.
הנה אני מסביר להם את התמונות בפולנית, והם מתרגמים לי את דברי
ברוסית. מישקה זה יודע כבר אפילו לקרוא. אילו היתה לי שהות הייתי
הופך את שני המוסקאלים הללו לפולנים טובים על אפו ועל חמתו של
אביהם. חבריה! – פנה אל הילדים – נראה לאדון הזה את ידיעתכם המרובה בפולנית. הביאו את
לוחות־השחם שלכם. הוו יושבים ומקשיבים בכובד־ראש, ולא
להשתובב…

הילדים פרצו בצחוק גדול, מפני שדודם סירס את המלה
הפולנית “להשתובב” על־ידי שהגה אותה במלעיל ונתקבלה על אוזן
ה“מוסקאלים” מלה רוסית שהוראתה “להוכיח”. ראה זיגמונד את טעותו וצחק
יחד עמהם. "אה, דם כלבים! – פנה אל לאפונר – אין מר יודע אילו מלאכי חבלה הם
אלה. וביחוד הקטן. שתקן זה מאות שדים גנוזים בו… חבריה! מי ימנה
עד עשרים בפולנית? אל תצעקו כך שניכם יחד! אתה, מישקה, עד עשר, והוא
מעשר עד עשרים. טוב?

חיים האזין והתבונן כל הזמן אל זיגמונד. התמיהו
אותו מאד חיבתו אל הילדים, קורת־רוחו והתענינותו המרובה
בהם.

זיגמונד התעייף סוף־סוף, ואפשר רצה לישב ביחידות עם לאפונר.

– לפי שעה, דייכם! – קרא – ועכשיו מהרו והסתלקו מכאן!
עושו! חושו! עופו מכאן, שדים משחת! הש… הש… – זירז אותם כמות
שמגרשים כלבלבים קטנים.

משנסתלקו הילדים, ישבו שניהם זה כנגד זה ושתקו שעה
קלה, לאפונר ראה איך מעט מעט נעלמת מעל פני זיגמונד, כמו מסוה, ארשת
בדיחות־הדעת וקורת־הרוח, ובמקומה באה ונקשרת אליהם עננה של הרהורים
כבדים. דומה ששכח אפילו את מציאותו של חיים עמו בחדר.

– שמעתי על מר נפלאות. – אמר לאפונר.

זיגמונד הרתיע על כסאו ונתן בו עינים שואלות.

– אמרו לי שמר נעשה בזמן האחרון ליושב־בית.

– מאונס, מר לאפונר! –השיב הלזה בחיוך – מאחר
שננעלות בפני דלתי הבתים שהייתי יוצא ונכנס לשם. אגב, פסק בי גם
כוח המשיכה אל החוץ. אני אורח אצל עצמי.

– ומה עושה מר כאן כל הימים “אצל עצמו”? עם הילדים?

– לא. יש לי גם ענין אחר. – ושוב חייך – אני בודק את ה“אינואנטר” הפנימי שלי. זה לא קל.

– ומה העלה בבדיקתו זו?

– לצערי, מצאתיו חסר.

לא נוח היה לו ללאפונר לשמוע התגלות־לב פתאומית זו.

– מר וולפזון! מאימתי… הדלתים הנעולות? – שאל.

אינני זוכר יפה. כמדומני, מיד אחרי פגישתנו במסעדת יאנוש.

– אף אלי הגיעו דברים על דיבות ורינון שאין להם שחר. כדי לשים להם קץ החלטתי למצוא לו איזה תפקיד ציבורי…

זיגמונד ניענע ראשו: לאו, לאו.

– למה?

– החלטתי להתגייס אל אחת הפלוגות הלוחמות שלנו, כחייל פשוט.

– כחייל פשוט דוקא! למה הוא עושה את זאת?

בפניו של זיגמונד ניצנצה פתאום, מבעד לענן ההרהורים, בת־הצחוק הליצנית הרגילה שלו:

– יותר מדי נצטבר חלב על גופי. רצוני להפחית קצת ממשקלי.

– יעזוב מר את ליצנותו. וכי שקל יפה בדעתו מה הם חיי פלוגותינו הלוחמות? כלום יוכל לעמוד בהם?

– אם לא אוכל לעמוד, קרוב הדבר שאפול.

– מר וולפזון, איני מבין…

–מה יש כאן להבין! – קרא. פניו הפכו שוב חמורים. מעל עינו הימנית נחרש פתאום קמט עמוק ששיוה לו ארשת משונה –
כשאנשים מפרכסים ומתפתלים בבור מחשכים עמוק… ואני עומד למעלה, באויר ובחמה, ומסתכל. כמה זמן אוכל לעמוד עוד
כך, מלמעלה?.. כלום אינו מבין שזה מגונה? סוף־סוף חייב אדם להתבייש
ולירד אל אותם שלמטה…

רגע אחד נבעת חיים מארשת פניו ומדבריו. הצליף עליו מבט תמה: וכי שפויה דעתו של אדם זה?

– אין אנו עשירים כל כך בכוחות אינטלקטואליים. תמצא עבודה גם בשביל מר. עבודה מועילה למולדת, ושתצדיק אותו בפני
כל הציבור שלנו. – אמר לאפונר והרגיש שדבריו אינם מן הענין.

– מה לי ולציבור! – קרא במרירות של צער וכעס – אני רוצה
להצדיק את עצמי בפני עצמי… עלי להצדיק את כל חיי בפני עצמי. כלום
אינכם מבינים את זאת, אלוהי!..

– אני מבין… כלומר, אני משתדל להבין. אבל יסלח לי
מר… אני מדבר אליו כידיד. הוא גדול ממני בשנים ומשהו אני חייב
לו. יש שבהשפעת איזה רגש ידוע, איזו חויה עזה בא מיטמוט פנימי…
ואז הרגש הוא הקובע את החלטותינו. הרגש לא תמיד הוא יועץ טוב. אנו
שוכחים לשאול את עצמנו אם יש לנו רשות לילך בדרך שהרגש הנסער שולח
אותנו. אבל מחובתנו לשאול זאת…

זיגמונד נזדקר ממושבו עד שהתרעשו כל הקפיצים
בכורסה. נעץ את שתי ידיו בכיסי מכנסיו ובפנים מעוותים התיצב לפני
לאפונר, כמו לפני אויב, ולא דיבר עוד אלא צעק כמו מכאב:

– רשות? על מה רשות לשאול? ומי נתן לי רשות לחיות
כמות שחייתי עד עכשיו… בבטלה, בתפנוקים, בשובע ונחת? אלו הן
זכויותי? יענה לי, בבקשה ממנו, אם הוא יודע לענות! בזמן האחרון
שהיתי ימים רבים בפראגה, בסימטאות מסריחות ובבתים דומים לבתי־מחראות וראיתי שם דברים שאינם עולים כלל על דעתו של אדוני! הוא
דר לו אצל החייט שלו, ואינו רואה מה שנעשה סביבו, איך אנשים כמותו
חיים, וביחוד שם, באותם המקומות, בפראגה… אדוני אינו רואה ואינו יודע כלום, כלום, כלום!.. מי נתן לו למר את הרשות להסיח את
הדעת מן החיים לאמיתם, ל… לעיצומה של אמיתם? אדוני אוכל ושותה בשעה
הקבועה, ישן לו על מיטתו בשעה הקבועה, נואם ומצוה ומנהל מרד
לאומי, וסובר שזהו הכל… הה, אין זה עוד הכל! ירעב, יסבול
יסורים, ישכב לישון רעב תחת כיפת השמים, יפול פעם בידי
בעלי־הפגיונות שלו, ואז יראה… אז ידבר אחרת על רשות. מהנ!..
רשות!.. אני הסתכלתי לתוך התהום, ואמרתי: די!.. כשיש לי בושה
וגועל־נפש מן החיים שאני חי, מן החיים בכלל, באים ואומרים לי: היש לך
רשות? מהנ…

הוא עמד על לאפונר כדיין או כתובע קשה ולא העביר כל
הזמן ממנו את עיניו המביטות בצער של כאב וכעס כאחד. לאפונר ישב
ועיניו מצומדות אל הדובר אליו. לבו נטרף ושלא־מדעת כאילו נסחב
על־ידי הסתערות צערו של זה.

– אפשר שלא ירד מר לסוף דעתי. – גמגם לאפונר –
התכונתי לומר שיש דרישות עליונות שעליהן אנו חייבים תשובה…
אהבתנו למולדת מטילה חובות… גם באנשים האהובים עלינו אין
לזלזל…

זיגמונד כמדומה לא שמע עוד. הוא התרוצץ בחדר אילך
ואילך כשידיו נעוצות בכיסי מכנסיו. פתאום עמד. המלים האחרונות
כאילו נגעו בשפוד מלובן בפצע טרי שבלבו. ברגלים כושלות נתקרב אצל כורסתו והתנפל לתוכה. פניו היו חיורות. התחיל משפשף
בשתי ידיו את לחייו בתנועה עצבנית משונה, כאילו התכוון להחזיר
לתוכן את דמן שאזל. וכפצוע נאנח:

– האנשים האהובים עלינו… אה, אלוהי, אלוהי! האנשים האהובים עלינו…

התחיל מפרך את אצבעותיו:

– אבל מה אעשה?. איני יכול, איני יכול אחרת… אדוני!
הוא אינו צריך לדבר עמי על זאת… הוא לא… סוף־סוף הרי בשביל
פולין עתיד אני להלחם שם… הרי גם את פולין אני אוהב. את פולין
כולנו אוהבים…

– אימתי אומר מר לצאת לשם?

זיגמונד לא ענה. אפשר לא שמע. ושניהם ישבו רגעים אחדים ושתקו. קראו לפת־ערבית. חיים עמד ויצא דומם מן החדר.

כשנכנס חיים אל חדר־האוכל, כבר מצא שם את כל
בני־הבית. ה' וולפזון וחתנו הצטדדו אצל החלון והיו שם עסוקים
בשיחה. ססיל עמדה באמצע החדר ושני בניה דבקים בה, דורשים ממנה מה
ופוצרים בה בקולי־קולות, והיא בניחות ובקולה השקט, משתדלת
להשתיקם. שרה־דבורה עומדת עם המשרתת אצל המזנון ונמלכת בה, כנראה,
בעניני הסעודה. משראה ה' וולפזון את חיים, חייך אליו ופסע כלפיו
ביד פשוטה, עם שהוא מברכו באחלמתו המהירה.

באה שרה־דבורה ושאלה אותו היכן זונדיל ומפני מה לא
נכנס לסעודה. עד שהיא שואלת בדאגה, הפסיקה בעלה בקריאה: “הרי חזרה לך
אבידתך! הנה זונדיל שלך!”

לאפונר עמד בגבו אל הדלת. במתכוון לא החזיר את פניו. ואף אחר כך נמנע מלהפגע עם זיגמונד במבטו.

הסעודה היתה עליזה ורועשת בגלל הילדים. הוולפזונים
שהיו כל ימיהם רגילים להסב אל השולחן במנוחה ובשקט, הרעש הזה הכביד
עליהם וראשם היה עליהם סחרחר; אבל קיבלו את זאת באהבה ובשמחה. הילדים
סירבו הפעם לישב במקומם הקבוע. מישה בחר לו מקום דוקא לימינו של
הסב. כיון שראה זאת מארק הקטן, נתקנא באחיו וטען שאף הוא רוצה לישב
באותו מקום. ידוע היה הקטן בקשיות ערפו ששום דברי פיתוי או
איום לא יזיזוהו מחפצו, הכריז זיגמונד שיפיל בין שני האחים גורל.
הרי לפניהם שני אגרופיו הקפוצים: בתוך אחד מהם פסיגת סוכר, ומי
שיראה על האגרוף עם הסוכר עליו לישב במקומו הקבוע אצל הסבתה; השני
ממילא ישב ליד הסב. מישה הבכור קפץ הראשון לתפוש את אגרוף הדוד,
והנה סוכר! הגדול קיבל את הדין, הלך וישב אצל הסבתה, והקטן זכה במקום
המחלוקת, לימינו של הסב. אה! אילו היו הקטנים יודעים שדודם גנב את
דעתם ופסיגת סוכר היתה בכל אחד מאגרופיו… לאפונר הצליף מבט על
זיגמונד: פניו היו חיורים קצת, אבל לא נשתמר בהם אף סימן להתרגשותו
הקודמת; הוא חייך מתוך בדיחות־הדעת כביכול. “הרי נפשו של אדם זה,
הירהר לאפונר, אינה נטולת כוח! וכמה הוא צריך לאהוב את האנשים הללו
בשביל להעמיד פנים כאלה!..”

זליג ישב מרוגז על שהילדים אינם יודעים לישב במנוחה, על
שהם הולכים ומתקלקלים על־ידי הפינוק המרובה, ועל אשתו שהיא ותרנית
כלפיהם. ססיל הרגישה בפניו הרגוזות של בעלה, ניסתה פעמים אחדות
להשקיט את הילדים ולא עלה בידה. יותר מדי חלשה היא בשביל כך. ובלבה
התרעמה על בעלה: משום מה סבור הוא שחובה זו של חינוך הילדים מוטלת
עליה ושהוא פטור ממנה?.. זיגמונד, שלא היתה לו כל חיבה אל גיסו,
הרגיש מיד בתרעומת האילמת שבין אחותו ובין בעלה, וכדי להרעים את זה
יותר, הרבה להתעסק עם הילדים. שאל את מישה כמה רגלים יש מתחת לשולחן.
בעוד מישה היה יושב ומחשב, נעלם הקטן תחת השולחן ולאחר מכן הגיח
משם בקריאת נצחון: “שתים־עשרה… לא, ארבע־עשרה!” הגדולים צחקו. את
רגליו של עצמו שכח למנות. מישה טרוד לא נתן את דעתו לקריאת אחיו
ולצחוקם של הגדולים; הוא היה שקוע בחשבון שעדיין לא גמרו: מתונה
מאד היתה מחשבתו. וכשהכל נשתתקו, השמיע במנוחה ובכובד־ראש:

– מתחת לשולחן שש־עשרה רגלים.

–בראוו! – קראה האם.

– לא נכון! – קרא זיגמונד.

– כיצד “לא נכון”? – התמרמרה האחות – הרי לכם בעל
חשבון! מישה מיטיב לחשב ממנו. סבא וסבתה, אבא ואמא, הדוד והאורח,
מישה ומארק – הרי שמונה. ושמונה זוגות רגלים
כמה הן?.. וזיגמונד בשלו: לא נכון! התחילו מלגלגים עליו. ומישה
אדום כסלק מצטער על שהדוד עומד בטעותו. היה מוכן כבר לותר על
זוג אחד או להוסיף ובלבד שהדין יהיה עם הדוד… מוחו הקטן עבד
עבודה מאומצת, ופתאום קרא:

– אני יודע! אני יודע! שש־עשרה רגלים ועוד ארבע של
השולחן, הרי זה… הרי זה… שש־עשרה, שבע־עשרה, שמונה־עשרה,
תשע־עשרה, עשרים רגל!

– בראוו! – קרא הפעם זיגמונד.

ססיל שישבה על ידו החליקה בחיבה על ראשו. ראה מארק בנצחונו של אחיו וקרא בביטול:

– אף, זה ענין חשוב! אילמלי ידעתי שצריכים למנות גם את רגלי השולחן הייתי גם אני יכול למנות עד עשרים.

ושוב צחוק.

כל השיחה התנהלה בפולנית וברוסית מרוסקת (וולפזון ובנו דיברו רוסית לא־רהוטה). בתוך ההמולה והצחוק ישבה
שרה־דבורה כחרשת־אילמת; כזרה מעולם אחר שנקלעה במקרה אל השולחן הזה,
בין האנשים האלה… לאחר שבתה הסבירה לה את כל הויכוח, חייכה ואמרה
בתרעומת אל חתנה:

– ראשים כאלה, בלא עין־הרע… לא היית יכול ללמדם “מודה אני” או ברכה על הפת, על החלב, ובכלל…

– אמא! – התערב הבן – מוטב שתשאלי את צילה שלך. זוכרני,
בקטנותי היית מציקה לי שאברך על דא ועל הא… לא יכולתי להכניס פסיגת
סוכר אל הפה בלא שתזכירי לי: “זונדילי, וברכה?” וססיל היתה אותה
שעה נוזפת, רוגנת ורוטנת כחתולה מרוגזת: ממהננ… לא יאה לו
לגימנזיסט “לעשות” ברכה… ועכשין למה את שותקת, ססיל? מפני מה אינך
רוטנת ונוהמת כמו אז? לא יאה לך “לעשות” עם ילדיך ברכה?

ססיל צחקה, ושרה־דבורה אמרה באנחה:

– אי, זונדלי, זונדלי! שמא סבור אתה שאם היית, חלילה, נשמע לי ונזהר בברכות, היית מצליח פחות בחיים?

– אל דאגה, אמא! עוד יש לי תקוה להצליח. עדיין לא גמרתי את החיים.

– חס ושלום! אל תפתח פה לשטן! – הפסיקתו אמו בבהלה.

הילדים, שישבו מרוחקים זה מזה, התחילו עושים איש כלפי רעהו העויות.

– הביטי אל הילדים. – אמר זליג אל אשתו ברוסית.

– למה אביט, וכי איני מכירה אותם? – השיבה הלזו.

– אבל אני איני מכירם…

ססיל לא אמרה לו כלום, רק החליקה בידה על ראשו של הבכור ולחשה לו מה על אזנו.

וולפזון העמיד פנים כאילו אינו רואה ואינו שומע דברים שנפלו בין בתו ובעלה. בלבו היה אף הוא מדבר עליו, ובכדי
לטשטש את הרושם ששיחה קצרה זו היתה עלולה לעשות על לאפונר, פנה אל
זה ואמר:

–אדוני מכיר את סלומון ברגר?

– את בעל בית־החרושת? הן. יותר אני מכיר את בנו ובתו.

– הוא מכר את בית־החרושת שלו.

–מי קנה אותו? – שאל זליג.

– פרנקל ופראגר קנוהו בשותפות. הערב יבואו לכאן לגמור את הענין.

– וכי נהפך עליו הגלגל על ברגר זה? – שאל לאפונר.

– כלום אי אפשר היה לעשות דבר לטובתו, כדי שלא יגיע לידי כך? – לא התאפק זיגמונד ושאל אף הוא מתוך שפניו האדימו משום מה.

– אי אפשר היה, אי אפשר היה! – השיב האב בצער נאמן –
הסתבך יותר מדי. הוא חרוץ ושקדן, ואפשר יותר מכל בעלי־התעשיה
שלנו. אבל כשהשעה חצופה, אין עצה ואין תבונה. ובנו, נוסף לכך, חבוש
בבית־האסורים. צר לי על אדם זה. מר לאפונר! ישאר אחר הסעודה. גם
הד"ר הרמאן יבוא. שמא ימצא ענין בחברתו.

– בחפץ לב. – השיב לאפונר.

אחר הסעודה הלכה ססיל להשכיב את הילדים ולטפל
בפעוטה. זיגמונד נשתייר בחדר־האוכל עם אמו. בזמן האחרון היה אוהב
להשתהות טן־דו עם אמו ולהרבות שיחה עמה, שלא כרגיל. בעל־הבית,
חתנו ולאפונר נכנסו אל חדר־האורחים.

שם כבר ישבו והמתינו לו סלומון ברגר, פרנקל, בעל
בית־חרושת לבד לבן ושותף לבית־חרושת גדול לסוכר, ופראגר, הרבה
צעיר ממנו, מנהל בית־החרושת לחוטים של אביו – שניהם חסידים, מגודלי פיאות וזקן ובכומתאות על ראשיהם.
וולפזון, לאחר שלחץ את ידיהם של אורחיו והכירם לזליג וללאפונר, הציע
לפניהם סיגאריות ועל־פי פקודתו הביאו משקאות ועוגות.

סלומון ברגר ישב ושתק מתוך פיזור־הדעת וולפזון
הרגיש בדבר והבין שלבו רגוש עליו בגלל העסק שהוא עומד לגמור הערב,
הצטדד עמו במקצת ואמר:

– רואה אני בו במר שבריאותו נשתבחה. קיצורו של דבר: הוא גיבור חיל, אין כמותו! בראוו, מר ברגר!

– הדאגות והטרדות, מר וולפזון, הן שנושאות את רגלי.
ממש נסים נעשים בי. אילמלי הוצרכתי לשכב חולה, היה נהפך הכל
לתוהו. ואף סופו של בנדיקט היה רע, חס ושלום…

– אגב, – שאל וולפזון בקול נמוך יותר – מה מצב הענין הזה, של בנו?

– בעזרת ה' הוא עומד להשתחרר בראשון לחודש הבא.

– נו, הרי יפה! הרי טוב!.. ברוך השם, יש לנו אב בשמים.

ה' וולפזון בעל העין הטובה שכל ימיו לא היה זז מלחבב
את מידת הכנסת־האורחים, זחה עליו דעתו בגלל האורחים החשובים היושבים
בחדרו והצטער מאד על העצבות הקשורה בפני ידידו. התאוה להפיג את
עצבותו וניחמו:

– ואני אומר לו, מר ברגר, שגם זו לטובה. בנדיקט שלו
קיבל לקח טוב הפעם. מעתה יוכח שלא תצמח כל טובה מן הבטלה וירתם
לעבודה. והראיה זיגמונד שלי. אף הוא הרי היה חבוש בבית־האסורים,
כידוע למר. ובמה הוציא את כל ימיו? בדברי בטלה, בפוליטיקה…
סוף שנמאס לו כל זה וחזר בתשובה, ח… היה ליושב אוהל, וזה כבר
סימן טוב. מובטחני שסופו להכנס בעבודה בבאנק או באיזה עסק אחר.
אני מקוה עוד לראות נחת ממנו. יראה, שכך יגיע גם לבנדיקט שלו.

– לואי, לואי… – מילמל ברגר.

וולפזון ראה שאין דבריו נכנסים ללבו של ברגר, שאבן
מעיקה עליו. הפך את פניו אל שני החסידים, שזליג נכנס עמהם בשיחה בעניני
פוליטיקה. הלזה השתדל להוכיח להם שהיהודים חייבים ליתן את ידם לרוסיה
ולא לפולין: אנו היהודים שחלשים אנו ואין לנו כלום – על מי עלינו להשען? על החזקים או על החלשים? מידת ההגיון
נותנת שעל החזקים. בעצם גם ה' וולפזון היה בדעה זו, אבל הצעיר הזה
הקניטו ביהירותו ובטחונו, וביחוד היה בלבו עליו שאינו מכבד, כמדומה לו, את בתו כראוי, ועל כן אמר:

– אתה טועה, זליג! לא תמיד האלימים ובעלי האגרוף הם
החזקים; לרוב הטוען לדין ולצדק הוא החזק. ודוקא מפני שאנו חלשים
ואין לנו כלום, אין לנו משען אחר אלא הדין והצדק.

– בפוליטיקה, חמי, אין באים בדין־תורה אצל רבנים… – השיב זליג.

– ואני אומר לו, מר וולפזון! – העיר פרנקל בעל
בית־החרושת לבד לבן שהיה סורק כל הזמן באצבעותיו את זקנו הגדול –
אם יד הפולנים תהיה חלילה על העליונה, את פתנו מפינו יוציאו, את
הבאנקים ובתי־החרושת שלנו יקחו לעצמם ואותנו ירעיבו. הרוסים, לפחות, אינם בעלי עין רעה. הרי החוקים החדשים, למשל… לסוחרים
יהודים בעלי גילדה, לאומנים יהודים ובעלי דיפלומים מותר כבר לדור בכל רחבי רוסיה, לעסוק שם במסחר ובכל משלח־יד, ואין עינם של הרוסים
צרה בהם…

לאפונר שלא התערב כל הזמן בשיחה, שדיפדף באלבום
של תמונות שמצא על טרסקל ועשה עצמו כאינו שומע, לא כבש עצמו
והעיר:

– סליחה, רבותי! אני דר אצל חייט אחד שסבור שאין
ליהודים מולדת אלא במקום שפרנסתם מצויה. כלום אף אתם סבורים
כמותו? שונאי ישראל מונים אותנו באהבת בצע, ומה נענה אחריהם?

– כאילו הגויים שונאים בצע! – קרא פראגר החסיד הצעיר שהיה משחק בשרשרת הזהב על כרסו – כבר חז"ל אמרו שעני חשוב
כמת. ומה היהודי בלא ממון! כגוף בלא נשמה, באמת! אין לנו מלך,
אין לנו מדינה, אין לנו בטחון משום צד ובשום מקום. ואילו הממון
הוא צבאנו, הוא מלכנו והוא בטחוננו… למה נכחיש, רבותי, את
האמת!

– אה! – קרא וולפזון בתנועת יד של ספקנות – מה
הבטחון הזה שבממון! כמו שנאמר על בן־אדם: היום הוא כאן ומחר
שם… אל תצחקו לי, רבותי! אבל אני, בן הדור הישן, סבור כמות שהיו
סבורים אבותינו: “זרע ברך השם” הוא כוחנו והוא צבאנו. כדברי
מר. הרבה הרבה יהודונים קטנים… הרבה איטשי־מאיר’לך, משה’לך,
שלמה’לך, יענק’לך, ידברו רוסית או פולנית מה איכפת לי! ובלבד
שיהיו מרובים…

– ואני אעשה פשרה ביניכם. – אמר החסיד הזקן הסורק
באצבעותיו את זקנו – נסכים למה שאנו אומרים במוצאי־שבת:
“זרענו וכספנו ירבה כחול”, חי־חי־חי… זרענו וכספנו…
שניהם כאחד טובים.. וכמו שאמר שלמה המלך: “אחוז בזה וגם מזה אל
תנח ידך”… אני מסכים, וכבודו – פנה אל החסיד הצעיר – הלא גם הוא מסכים?

– מצדי, הן. אבל צריך אני גם לשאול את פי ה“פלונית” שלי, בנוגע ל“זרענו”…

הסוחרים צחקו, ואף ברגר לא נמנע מלחייך.

נכנס הד“ר הרמאן. לאפונר שמח עליו; קיוה להמלט
על־ידו מחברת הסוחרים הללו, ששיחתם הרגיזתו. אף בעל־הבית היה מרוצה
מן האורח הזה: ראה שעת־כושר להפנות עם בעלי־התעשיה אל העסק שלשמו
באו אצלו. ביקש מהד”ר הרמאן סליחה שיעזוב אותו לשעה קלה בחברת
לאפונר וחתנו, הואיל והוא יהיה עסוק עם האדונים הללו – החוה על שני החסידים ועל ברגר – בענין אחד. אבל לשעה קלה, רק לשעה קלה… ומיד עברו ארבעתם
אל חדר־עבודתו של וולפזון. אחרי שניות מספר נפטר גם זליג מן החדר.
לאפונר והרמאן נשארו לבדם. שניהם ישבו בכורסותיהם זה כנגד זה,
עישנו ושוחחו במנוחה. פני הד“ר הרמאן היו חיורות־חולניות. ידו
הנשענת במרפקה על יד־הכורסה עם סיגרה בין אצבעותיה, היתה מרעידה
משהו. שאלו חיים אם אינו בקו הבריאות. סיפר לו הד”ר הרמאן שלפני
הרבה שנים נדקר בסכין בכרסו; הפצע הגליד זה כבר. אבל בזמן האחרון
ניעור בו שוב הכאב הישן. וזה לילות אחדים שאינו רואה שינה מרוב
היסורים. הרי זו אזהרה שעליו לארוז את מיטלטליו ולחזור אל
ביתו.

– מי זה התנקש בחייו, אם אפשר לשאול? – שאל לאפונר.

– קשה להגיד מי. מהמ!.. העם… העם האוהב חופש, משפט וצדק הוא התנקש בחיי.

לאפונר היה סבור שהוא מרמז לו בדבריו לשיחה האחרונה שהיתה ביניהם בחדרו, ואמר:

– דברי מר סתומים. נא לספר לי מה אירע בשכבר הימים, אם אפשר…

– אפשר ואפשר, מר לאפונר! מעשה שהיה לפני כחמש־עשרה
שנה. מולדתי… אז אף אני הייתי מאמין במולדת… אם כן מולדתי היתה
אונגארן ולא פולין… בעיצומו של דבר אין בין מולדת זו ובין
מולדת זו ולא כלום… לגבי היהודי, כמובן. אהבתי את אונגארן שלי,
התגאיתי בעברה, האמנתי בעתידה, נלחמתי בעד חירותה… הכל כמו שצריך
להיות, כלומר כנהוג… כנהוג עתה בפולין ובארצות אחרות. סיסמותיו של קושוט על צדק, שויון וחירות לכל בני המולדת הלהיבו
אותי ואת חברי… הייתי מגויס בגוארדיה הלאומית, והייתי גא בתפקידי,
במדי… ואילו לעם האונגארי היתה, כנראה, דעה אחרת על שויון וחירות.
לאחר שחירות זו היתה לו לעובדה הראה למעשה ובלשון שאינה משתמעת לשתי
פנים מה הוא סובר בענין זה. בזזו את רכושי, שהיה לי בטימישוואר,
הרגו את אבי, כמות שהרגו כמה וכמה יהודים אחרים, ו… שחטו את
ארוסתי… הן, ידידי! נעבור על זה, נעבור!.. מרי שאלני על הפצע בכרסי.
הייתי בגוארדיה, כמו שאמרתי, ובאחת ההתנגשויות עם המון העם שעל
חירותו נלחמתי, קיבלתי מאחד האונגארים מזכרת זו לכל ימי
חיי…

– אבל המצב, כמדומני, שונה שם מאז לטובה.

– הן, לטובה. ולכמה זמן? מי יודע! בעד “טובה” זו
שילמנו מחיר יקר מאד, כלומר, אנו היהודים. נפרעו ממנו בעד
חלומותינו היפים, בעד הפאטריוטיות שלנו, נפרעו כמות שבעלי דת האהבה והרחמים מסוגלים להפרע.

– הדברים ידועים. – העיר לאפונר – אוסטריה התנקמה
ביהודים על הפאטריוטיות האונגארית שלהם. מן הסתם, אוסטריה היא שגזרה
על מר גלות.

– לא. גליתי לחוץ־לארץ מרצוני שלי. עזבתי את הארץ בשאט־נפש.

– בשאט־נפש ממי?

–מכולם שם, מן האונגארים ומן האוסטרים, מן הנוצרים
ו… מן היהודים כאחד. בימי קושוט צעקנו אני וחברי: “תחי אונגארן!
יחי קושוט!” מה עשו הללו? התעללו בנו, באמוננו התמים. גירשו
אותנו מתוך הגוארדיה הלאומית והחזירונו אל הגיטו הצר. ממש כמות
שנוהגים בכלבלבים שמוציאים אותם לשעה קלה לאויר החפשי, ואחר מחזירים
אותם בגרופית קלה אל מאורתם. באו החורוואטים והסרבים והכונו ושדדונו, כמו שעשו האונגארים קודם לכן. מה עשו היהודים? התחילו צועקים: “תחי אוסטריה! יחי הקיסר!” עד שבאו השלטונות וטפחו
על פיהם… אסור לו ליהודי להיות עורך־דין, אסור לו להיות רופא,
אסור לו להחזיק בביתו משרתת נוצרית, אסור ליקח מקרקעות, אסור
ואסור… משספגה אונגארן גופה מלקות מבחוץ, הקלה את יד מעל יהודיה,
ואז באה אוסטריה והכבידה היא את ידה. וכל זאת, צריך מר לידע, מתוך
ויכוח שאינו פוסק אם היהודים ראויים לשויון, או לשויון בהדרגה, או שאינם ראויים לשויון כל עיקר; אם לנהוג בהם בצדק ואמת, או בצדק
ואמת לשיעורין או שמידות אלו אין חלות ביהודים כלל ועיקר… כמה
זה מעליב ומשפיל! הרגשתי גועל־נפש עד לידי כאב, עד לידי מחלה. ירקתי אז
על הכל העל ויצאתי לחוץ־לארץ.

הטיל את עצמו אל גב הכורסה ועטף את פניו בעשן הסיגארה
שלו. הוא שתק, ולאפונר חשק שידבר, שיספר עוד ועוד… על לשונו פיעפעו הרבה שאלות, אבל כבש אותן. דומה לו שמאחרי מסך העשן של
הסיגארה כמוסה חידת־חיים אפלה כגון ערפל מגרה, דביק ומדריך
מנוחה…

הד"ר הרמאן הפסיק מאליו את שתיקתו:

– בפריז הכרתי כמה וכמה מאנשי שלומכם. מהם גם למדתי
פולנית. היו לי ביניהם ידידים. שם גם נפגשתי עם יהודי גרמני אחד
מענין; זה הוא השפיע עלי שאסע לפולין.

– מי הוא זה?

– שמו ד“ר הס, סוציאליסטן, פילוסוף, כותב בעתונים ורעב ללחם. אבל יהודי גא, שלא ראיתי כמותו בשום מקום. מה היא
היהדות לגבי הד”ר פונר, למשל, וחבריו? יבלת, איזו יבלת־מלידה על
גבי הפרצוף, שאין להסתירה ואין להפטר ממנה. ואילו לגבי הד"ר הס
מקופל ביהדות גורל האנושות כולה, גורל תרבותה וחיי נפשה. ומשום כך חייבים נושאיה, כלומר, היהודים, לבנות את ביתם מחדש
ב… היכן? ינחש, מר! לא, לא ימצא. בפלשתינה! תקומת היהדות
במולדתה הישנה, ההיסטורית, תהא גורלית, מכרעת בשביל התפתחותה של
האנושות… יש לו תיאוריה שלמה בענין זה. יותר מדי עייף אני כעת
ואין בכוחי להרצותה לפני מר.

– פלשתינה… – הגה לאפונר קצת תמה ומאוכזב – הרי זה כל כך רחוק…

– אין בכך כלום שזה רחוק. אדרבה, יותר שהמטרה
רחוקה, יותר קרובה היא ללב. על פלשתינה שמעתי הרבה בילדותי, בבית
אבא…

– אף אני.

– שמעתי הרבה אגדות עליה. בין יהודי פולין כאן נזדמן לי גם כן לשמוע עליה הרבה. אם כן, אם רצונו בכך, אינה כל־כך
רחוקה. אילו שמע מר את אותו סוציאליסט יהודי מדבר על אלוהים, על
הנבואה ועל יעודי ישראל בקשר עם אותה ארץ רחוקה!.. ומה בכך שהיא
רחוקה? לאחר שרימו אותנו בכל מקום ומוסיפים לרמות, לאחר שהאמנציפציה פשטה את הרגל, במה נחיה אנו היהודים. לגויים איני
דואג… הרי צריכים היהודים משהו… משהו… איזה חזון שכדאי לחיות
ולסבול בשבילו. במה חיים היהודים הללו? – החוה בתנועת ראש כלפי דלת חדר־עבודתו של ה'
וולפזון.

– בשביל ממונם ובניהם. – העיר לאפונר בצחוק.

– אלה הם אמצעים. והמטרה? האידיאל? ראה כבודו את פרחחי
הרחוב שנתלים מאחרי כל עגלה שעוברת ברחוב, עד שבעל־העגלה מרגיש בהם
ומבריחם בשוטו. כמוהם כמונו. סוף־סוף הרי אין זה מצב נוח
ביותר.

– יסלח לי מר את שאלתי: למה בא לפולין ולמה הוא עוזב אותה?

– באתי לכאן… הלא כבר אמרתי לו, בהשפעת הד"ר הס
ועוד מי מן ההגירה הפולנית. חשקה נפשי לראות שוב אוכלוסיה יהודית
גדולה בארץ שעומדת בתוך תסיסה לאומית; רציתי לראות אם חכמו
השכילו היהודים במשך השנים…

– וראה?..

– מה שכתוב כבר אצל פילוסוף אחד, מרומה אף הוא
על־ידי החיים: “מה שהיה הוא שיהיה”. כבר דיברנו על זאת פעם, ואין
טעם לחזור. אני עייף וחולה, ואיני עשוי עכשיו לחדש את הויכוח. חולה
אני, מר לאפונר! מוכרח אני למהר לצאת לדרך. לחזור לאונגארן
שלי.

– שלו? אהא!.. הרי באונגארן אסור, כמדומני, ליהודי לקנות מקרקעות…

הד"ר הרמאן הצליף על לאפונר, דרך משקפיו הכהים, מבט פוזל וממושך:

– ודאי שאסור לנו לקנות שם קרקע, חוץ לד' אמות
בבית־העלמין היהודי… אבל שם בטימישוואר יש באר עתיקה, מזרקת־מים,
שבילדותי אהבתי לשחק שם עם חברי. לפני בית־הספר, ששם למדתי בקטנותי,
עומד אגס, ואני וחברי היינו מטפסים עליו, והוא היה קולט אותנו
כסב בין זרועותיו ומעניקנו מפירותיו הקטנים והחמוצים המקהים את
השינים… שם יש נחל שעל שפתו עברו ימי ילדותי בלא דאגות ועצב…
מה אמר מר, שאינם שלי? יתכן. אבל אני נושא אותם בלבי. כברת אדמה יש
שם שהיא בודאי שלי. בבית־העלמין היהודי של טימישוואר נקברו אבותי.
נקברה שם עוד נפש אחת יקרה… הרבה שנים לא פקדתי את הקברות היקרים.
ועכשיו שאיני יודע את יומי, גמרתי בדעתי למהר ולחזור. רוצה אני לשכב
עם אבותי באדמת טימישוואר.

עמד בכבדות מתוך אנחות כבושות כאנחות זקנה, עם שהוא תומך בידו במקום הפצע, ואמר לפני פרישתו מלאפונר:

– אני דר במלון “אירופה”. נא לבקרני פעם, מר לאפונר,
כל עוד לא נסעתי. אבל יזדרז… חוששני שאם לא יזדרז, יאחר… בבקשה
ממנו לומר שלום לבעלי־הבית. “השעה הקלה” של אנשי המעשה אינה דומה,
כנראה לשעה הקלה של הולכי בטל כמונו. שלום למר!

כצל התחמקה בחשאי מתוך החדר הדמות הגבוהה והגיבעת של הד"ר. לאפונר נשתייר לבדו בחדר שקוע בהרהוריו.





פרק חמישה־עשר

כל כמה שהנסיכה ליובימסקה זירזה את יציאתו של
לאפונר לדרך, לא יכול זה לגמור כמה ענינים חשובים, אלא לאחר יותר
משבועיים. ובתחילת חודש אייר כבר היה לאפונר מוכן לדרך. בחזיתו,
מתחת לבטנה, היו כבר טמונים מכתבים מראשי התנועה בוארשה אל אחדים
מחשובי הפולנים, בעלי השררה הגבוהה בקובנה, ושפרילי, בתו של שבתי’ל שר, תפרה אותם כך שלא ירגישו בהם.

יותר שנתקרב יום נסיעתו, יותר טפח עליו רוחו ונתגבר
בו החשק לעבודתו. מעולם לא הרגיש כמו בימים אלה שיש בכוחו
לפעול גדולות בשביל פולין. פגישתו עם טראוגוט בקובנה עתידה להיות מכרעת בעבודתו ובכל חייו. מה שעשה עד עכשיו נראה לו רק
כגישושים לבד; עיקר העבודה עדיין לא נעשה, והוא עומד להעשות בעתיד
הקרוב, לכשהשלטון יהיה בידי שניהם לבד, כשהוא וטראוגוט יטלו בידם
את המושכות של כל המדינה…

הבוקר, לפני יציאתו מביתו על מנת לחזר על החנויות,
בשביל מקחים שונים, ולבקר אחר כך אצל הנסיכה לובימסקה, נזכר בד“ר
הרמאן ובהחלטתו שהבטיח לו לפני שבועיים לבקרו במלון “אירופה”.
טרוד בענינים מרובים, התלויים בנסיעתו ובעבודתו בבירה, הסיח את דעתו מאדם זה. רושם שיחתם האחרונה בבית וולפזון כבר התנדף כעשן.
שכח גם את פרטי השיחה. לא נשתייר ממנה אלא זכר הלך־נפש של אדם מרופה
ומיואש המתלבט בבדידותו ואין בו כוח ואופי לצלול בתוך החיים, לפעול ולהשפיע עליהם. כך הוא בעצם גם זיגמונד וולפזון. עכשיו הוא
תמה על עצמו ששמע באותו ערב, בחדר־האורחים של וולפזון, בלא כל
אירוניה, את דברי ההבלות המצחיקים של אותו ד”ר מגרמניה היושב בפריז
וחולם על פלשתינה. הלכי־רוח כמו אותם של הד“ר הרמאן או של זיגמונד
אינם בעצם אלא אנומאליה יהודית שמתגלית בסקפטיות ובציניות, פרי
התרופפות הרצון שיש בה משום סכנה… הערב, אם יעלה בידו לראות את
הד”ר, יגיד לו בגלוי מה שהוא חושב בענין זה.

לא הרחק מבית מאצייביטש, בקרן־זוית של שדרות־ירושלים,
ששם התרכזו הסדנאות לתעשית נשק ושם גם נאם לפני שבועים בערך באסיפת
פועלים, ראה המון נוהר בפנים מרוגזות ומדוכאות, כמו באותו יום שתלו את הפועל. בקושי הבקיע לו דרך. “שוב תליות!” קרא לעצמו
ונשא עיניו למעלה לכל רוחות־השמים. שום עץ־תליה לא נראה. שאל לאנשים.
הללו משכו בכתפיהם ואמרו שראו בני־אדם רצים, והריהם רצים אחריהם
לראות להיכן הללו רצים; הללו אמרו שפועלים נורו על־ידי המשטרה,
והללו – ששוטרים נורו על־ידי פועלים. לבסוף
נגלתה לפניו סיבת ההתקהלות: עגלה אחת, מאותן שמנקי־הרחובות מוציאים
בהן את האשפה, רתומה לסוסה קטנה וכחושה מתנהלת לאטה, ועל גביה
מוטלת גופת גבר שותתת דם. הדם היה מנטף בשפע מתוך העגלה והיה דומה
כאילו העגלה מושכת אחריה על גבי הקרקע רצועת ארגמן ארוכה.
הפועלים, שליוו את העגלה צפופים ומגולי ראש, נמנעו מלדרוך ברגליהם
על רצועה זו, וכך נתהווה בתוך ההמון ריוח של שביל צר. הגופה היתה
מוטלת על גבה, אבל את שרטוטי הפנים אי אפשר היה להכיר: כל הראש היה
מרוסק ודומה יותר למין גוש אדום ורופס שרותת עם כל תנועה. סמוך אצל חיים הלך פועל זקן ויבב, עם שהוא מנגב מפעם לפעם את עיניו
בכובעיתו ועושה את סימן הצלב על פניו. תוך כדי כך סיפר
ללאפונר: הם באו אל בית־החרושת ושאלו עליו. הוא הספיק להטמין
בכיסיו רימונים אחדים. כשבדקוהו ומצאו את הרימונים שאלוהו בשביל מי התקין אותם, ומי הם שותפיו בעבודה זו. והוא שתק.
הבטיחו לו שאם יגיד, לא ישא עוונו והוא שתק. איימו עליו שאם לא יגיד
ימיתוהו ככלב שוטה, והוא שתק. שתק כל הזמן. רק ברגע האחרון,
כשהוציאו את כולנו אל החצר והעמידונו כנגדו, וחמישה שוטרים
מכוונים את רוביהם כיון אל פניו, אז ירק והספיק לקרוא: “דם־כלבים!”
מיד שמעתי מישהו קורא איזו קריאה במוסקאלית, ונשמע רעש כזה, רעש
כזה… הספקתי לראות את זאסוליה שלנו מתנודד כתורן הסירה ונופל. מיד חשכו עיני ונתעלפתי. יאמין לי אדוני, זה היה נורא מאד… מה אומר
לו אדוני? ממש נורא… התעלפתי… ירחם עלי אלוהים, תסלח לי אם
האלוהים הקדושה, התעלפתי… לא יכולתי.

– מה שמו של הפועל? זאסוליה? איזה זאסוליה? – שאל חיים מתפעם.

– היאך אתה שואל, אדוני החביב! כלום אינך יודע? הרי
זה זאסוליה, זאסוליה המסגר שלנו, זאסוליה היקר והאהוב שלנו… – ושוב יבב הזקן.

כמו חי ניצב לפניו אותו בחור בהיר־השערות עם עיני
הילד הטובות שראה באסיפת הפועלים בשעה שדיבר לפניהם, נזכר היאך
השביע זאסוליה זה את חבריו למות בעד פולין… והוא קיים את שבועתו.
זקף לאפונר את ראשו לראות מרחוק את הראש המרוסק, הרותת עם כל
תנועה. “הוא קיים את שבועתו”, היו שפתותיו מדובבות וחוזרות ומדובבות. דחק את עצמו ונתקרב אצל העגלה ואחז באחד מסולמותיו. נשים
היו דוחקות ונדחקות בשביל להגיע אל העגלה, וטובלות בתוך דמו של
ההרוג ממחטות ומטליות. אותן שלא יכלו להגיע אל הגופה, הגביהו מעל
לראשי האנשים את זרועותיהן עם מטליות בידיהן; את המטליות היו נוטלים
מהן הקרובים אל העגלה לבנות ומחזירים אדומות… אבל מה רואות עיניו
בריחוק ממנו מבין האנשים הצפופים? וכי אין זו מטפחת משי כתומה,
כעין זו שהביא מתנה לפרילי? הן! שם פרילי הקטנה… את פניה אינו
רואה. את פניה אינו רואה, שכן קטנה היא הנערה והאנשים מכסים אותה,
אבל נראים לו תלתליה השחורים, ומטפחת זו… היא פושטת את ידה למעלה,
עם מטפחת המשי הכתומה, שכל כך שמחה עליה. מפני מה אין מקבלים אותה
ממנה? קטנה היא הנערה, דחוקה בין בחורים גבוהי קומה ואין רואים
אותה… אך הנה מי שהוא ריחם עליה, ואל הסמלים הלאומיים הרקומים על
המטפחת נצטרפו עכשיו גם כתמי־דם… מעכשיו גם בביתו של שבתי’ל שר תהא
גנוזה מזכרת דם זו…

… כשנחלץ חיים סוף־סוף מתוך ההמון ועבר אל רחוב
שקט, לא היה מדוכא, אלא מזועזע. ויחד עם זאת הרגיש מעין זחיחות־הדעת.
סוף־סוף, מרד… – הרהר – הרי זה מדרך הטבע… כשחוטבים עצים, מתיזים שבבים…

את הנסיכה מצא ב“זוית הקטנה שלה”, שכובה על ספה
ומנמנמת. בסמוך אצלה היה מושלך על הקרקע ספר פתוח. עמד על הפתח ולא
העיז לזוז, גזירה שמא יעיר אותה. אבל היא, כמו מישהו דחפה, התחלחלה
וניעורה. מיד התגבהה וישבה.

– אה, זה הוא, מר חיים! – קראה בשמחה – יבוא נא וישב.
יספר נא, מה חדש? מה שמע? – שאלה בקול צרוד קצת עם שהיא מסדרת עליה את
שערותיה.

והוא סיפר לה על הקרבן החדש של המשטרה ותיאר לה את כל
המראה שראה ברחוב. שמעה אותו במנוחה ובשתיקה. דומה היה שרחוקה היא
בהרהוריה ממה שסופר לה.

– אילו ראתה מרת יאדויגה באיזו דבקות דחקו האנשים
להבקיע להם דרך אל העגלה! כל אחד עם איזו מטלית או מטפחת לטבלה בדמו
של זאסוליה. היה בזה משהו מאמונה דתית… איזו תהלוכה דתית עם
רליקויות של קדוש. רגלים לדבר שעתידים לרפא כל מיני תחלואים במטליות
הללו הספוגות דם…

היא לא הוציאה הגה מפיה, זולת: “מהנ… מהנ…”

– וטוב שכך…

– מה טוב? – סיננה דרך שיניה.

– טוב שבכל בית פולני, בתוך הארגז, ששמורים שם דברי־החפץ של המשפחה, תהא גנוזה גם מזכרת־דם זו. היא עשויה לטהר
ולהבריא את אוירו של הבית. טוב שמאבות לבנים תעבור רליקויה זו של
מלחמתנו וקרבנותינו…

– יותר מדי מרובים בינינו המרגלים. אנשי המשמר שלנו אינם עובדים, כנראה, כראוי. – אמרה בקול כהה ואדיש.

– אין דבר. גם לזאת תמצא תקנה, אחר כך…

– אימתי?

– אחר כך, לאחר שאחזור מליטה. משטר הדיקטאטורה יבער
אחר ההידרה הזאת. רשת הריגול הפנימי תהא יותר רחבה, ענבותיה יותר
מהודקות ולולאותיה יותר סמיכות. לא יחדור בעדן אף סוכן אחד של
האויב. הפנים של כל בית בפולין יהיה גלוי לפנינו כמו מבעד לכתלי זכוכית.

– מהנ… בודאי…

חשש שאינה שומעת, ונתן בה עינים תמהות. פניה היו יגעות, כמושות; לעיניה היה מבט של מעונה.

– מה לה, מרת יאדויגה? היא חולה?

– לא. לא חולה, אלא עייפה קצת.

– אמש יצאנו מן הישיבה אחר חצות. קרוב הדבר שלא נרדמה מיד.

– הן, ישנתי מעט.

ולא סיפרה לו שכל הלילה, עד שעת שחרית, היתה כורעת לפני תמונת האם הקדושה והתפללה.

– יודעת היא, מרת יאדויגה, שבימים האלה יש לי הרגש
שהפעולה הגדולה, האמיתית בשביל פולין עדיין לא נעשתה… היא רק
עומדת להעשות?..

לא הרגיש שהיא מכונסת בתוכה ואינה שומעת. הוא המשיך:

– יש אנשים רפי־ידים ורפי־רצון שמתמלטים אל צדי דרכים עם
“אמת” קטנה שלהם, ומחזיקים טובה לעצמם כאילו פתרו את חידת העולם.
דומים הם לאותה זומית שמצטברת בשולי הקדרה. לדידי אין אושר ואין אמת
אלא במרכז החיים, בתוך תוכה של הקלחת.

הנסיכה חייכה משהו ותלתה בו עיניה במבט משונה כתמהה או כאינה מאמינה.

– ומה? – שאל – שמא לא כך?

– איני יודעת… אפשר כך… – השיבה מתוך פיזור־הדעת, והתחילה משחקת בטבעות שעל
אצבעותיה. רגע שתקה, ואחר אמרה בלא שהעבירה עיניה מטבעותיה: –
ומה יעשה אדם שהחיים בתוך הקלחת… בציבור
ובשביל הציבור, אינם ממלאים את נפשו? מה יעשו אותם שצמאים לחיי עצמם
והגורל משליכם אל שולי החיים?.. אין זה תענוג גדול להיות תמיד בין
המסתכלים מן הצד, להיות תמיד שרויים… היאך אמר מר? בשולי הקדרה…
זכורה אני לילה אחד משכבר הימים. הדבר היה באיטליה. ישבנו אז
בואנאציה. כמו שאמרתי כבר למר, בצעירותי הייתי משמשת קריינית
לדודי. והנה היה מעשה והדוד עם הדודה נסעו ליום או ליומים
לרומי, ושיירו אותי לבדי. הבדידות בלילה בעיר נכריה דיכאה אותי. עגמה מאד עלי נפשי. יצאתי לטייל אל ככר סן־מארקו, ומשם לאורך התעלה.
באותה שעה ראיתי על פני המים שטה שיירה של גונדולות מקושטות
בפנסים מגוונים ובזרי פרחים. כנראה, היתה זאת חבורת תיירים חוגגים.
הללו ניגנו, שרו, קראו מגונדולה אל גונדולה. למראה העליצות הזאת שעברה לפני, נתגברה בי עצבות העזובה והבדידות, והייתי מהרהרת אז…
זכורה אני זאת יפה מאד… הייתי מהרהרת שאילמלי היו יודעים אותם
שבגונדולות שכאן מהלכת נערה גלמודה שעצוב לה מאד, היו בודאי
מרחמים עלי ומזמינים אותי אצלם… אח, מר חיים! – קראה וקבעה בו מבט
שקט ונוגה, כאילו ערפל בוקר סתוי היה בעיניה – אין מר יודע מה זאת
להיות מהלכת יחידה בלילה לאורך חוף המים, בשעה שבקירוב מקום… ואת
יודעת את זאת… שבקירוב מקום הומים חיים של אמת, של אושר
וחדוה…

– אני יודע מפני מה זה כך… מפני מה מהלכת אשה כל ימיה יחידה לאורך החוף…

– מפני מה?

– מפני שמתיראה היא לנעוץ את שיניה בתפוח…

נזכרה בשיחה אחת שהיתה ביניהם וצחקה:

– מתיראה?

– הן. חוששת היא להקהות שיניה.

הסתכלה בו מלמטה למעלה במבט בוחן־ערמומי:

– ואם באמת בוסר הוא התפוח, מה אז?

– משליכים אותו ובוחרים בתפוח אחר, טוב יותר.

– אה, לא! אין זה ממנהגותי, לנשוך ולהשליך. לי, יקירי,
כלל אחד: נעצת את שינך, בבקשה ממך להמשיך, לסבול ולאכול עד גמירא…
לבריאות!

– אם לדבר במישרין על מרתי, הרי יש לה עיכוב אחר, עיכוב גדול יותר…

נתנערה כנבעתת ושאלה פתאום:

– אימתי הוא נוסע, מר חיים?

– יש לי עוד אלו ענינים קטנים לסדר. מחרתים אצא.

– כבר מחרתים?

– הדואר יוצא פעמים ביום, בבוקר ובערב. אזמין מקום בדואר של הבוקר. מחרתים בבוקר עוד אכנס אצלה להתפרש ממנה.

– מחרתים בבוקר… עוד יום אחד… – חזרה לעצמה בקול כהה.

מעל אצבעה נשמטה טבעת אחת ונפלה לרגליה. הרכינה עצמה.
אבל הוא הקדים להתכופף ולהגביה את הטבעת. וכשהזדקף נתקל ראשו
בפיה, הואיל והיתה עדיין שחוחה. הוא חש בשפתותיה על גבחתו… רק
שניה אחת, ואיזה מתק נמסך בו ממגע זה…

– סליחה, – הגה והחזיר לה את הטבעת.

– לא כלום. – השיבה. ובפניה החיורות פרחה אדמומית.

– אילו ידעתי, מרת יאדויגה, שהעדרי ימשך זמן מרובה, לא הייתי יוצא לדרך.

– מפני מה?

– האיך אוכל להתקיים זמן מרובה הרחק מכאן?

– ינסה, שמא יוכל.

– לא אוכל. יותר מדי נקשרה נפשי ב“זוית קטנה” זו…

היא שתקה. רק היתה מסבבת על אצבעותיה בתנועה עצבנית
טבעת אחר טבעת. חיים לא העביר מעליה את עיניו המיחלות. אבל היא שתקה.
יצאו שניות מספר ופתאום הגיעה אל אזניו שאלתה, בלחש, מבעד לשפתים
פתוחות במקצת־מן־המקצת:

– מר אוהב אותי?

– מרת יאדשא… – יכול רק להגות בתחנון.

הואיל והיא לא הפסיקה את שתיקתה, פרצה קריאה מפיו:

– מרת יאדשא… התפוח מחכה לשיניה!..

שוב חייכה כמו קודם. זקפה עליו עינים תמהות,
שואלות, כמעט נבעתות, עם שפיה ממשיך לחייך חיוך של צער, דומה לחיוך
של ילדה סובלת.

– למה – אמרה – למה לקטוף פרי קודם לבישולו? יניחו
על העץ עד שיבשל בחמה. – ופתאום כנזכרת – דומני שדיבר קודם לכן
על אילו עיכובים… עיכובים אחרים?

– התכונתי לשלשלת היוחסין שלה, לעמדתה, לתארה, לארמונה, ל… ל… איני יודע עוד דברים כיוצאים באלה…

דומם משכה בכתפיה.

והוא המשיך:

– אילו היה הדבר בכוחי, הייתי שורף את כל
כתבי־היחוס שלה, את אותה הגלריה של תמונות האבות, את הארמון, את
כל שכופת ומקשר אותה, את הכל, אילו היה הדבר בכוחי!

הפעם צחקה:

– איזה מזל טוב לי שאין הדבר בכוחו של מר…

– למה היא צוחקת, מרת יאדשא?

בן־רגע כבה צחוקה. קבעה בו מבט מצומצם כמי שמסתכל בדבר רחוק שאינו נראה ברור.

– יאמין לי, מר חיים!.. לכשיאהבני… אהבה של אמת, כמות
שצריכים לאהוב, כמות שאני מבינה אהבה… אז לא יצטרך לנקוף אצבע בשביל
לעשות זאת. אהבתו אלי היא תשרוף אל כל אותם הדברים
המעכבים…

עמדה מהספה. עמד אף הוא.

– לא, – אמרה – ישב נא מר, ימתין קצת.

מהרהרת התהלכה בטרקלין אילך ואילך. עמדה רגע לפני תמונת
הגנראל הזקן. אחר באה ועמדה לפני הפסנתר, נגעה באצבע אחת במנענעים
אחדים, ושוב עמדה והירהרה. פתאום הפכה אליו את פניה ושאלה:

– הענינים שעליו מחר לסדר, מר חיים, מרובים הם?

– לא מרובים, אבל צריכים סידור.

– כמה זמן יפנה להם?

– סבורני שתים, שלוש שעות. לא יותר.

– נניח שבעשר יהיה כבר פנוי?

– סבורני שכן.

– מוטב.

אמרה שוב להתהלך בחדר, ומיד חזרה בה. נתקרבה אצלו
ובחיוך סתום של צער וטירוף־הלב, שהיה דומה, כמו קודם, לחיוכה של
ילדה סובלת, אמרה לו:

– רוצה מר? יסדר את עניניו בהקדם, ואחר יהיה כל היום
כולו לנו, לשנינו לבדנו. מוטב? ביער שלי, לא הרחק מוארשה, יש בית
קטן. שם דר שומר היער. זקן טוב וחביב. שם נוציא את כל היום ביחידות.
נטייל, נשוט בסירה, נצוד דגים, נארה אוכמניות. אין מר יודע אם יש
כבר אוכמניות? ואם לא, נמצא דבר אחר ביער… אני אצא לשם עוד היום
אחר הצהרים, ואדוני, לכשיגמור מחר את עסקיו, יצא בכרכרה דרך רחוב
גזשיבובסקה או דרך לאשנו אל מחסום־הדרך הוולסקי, יעבור את כל
הפרור הוולסקי עד שיגיע אל כפר וולסקי. שם כבר ימתין לו
רכבי.

לאפונר קפץ ממקומו בזרועות פשוטות:

– מרת יאדויגה… יאדשה… הריהי מלאך טוב!..

נרתעה לאחור כדי להחמק מזרועותיו, ואמרה בקול יבש, עניני:

– אם כן, מחר בעשר ומחצה, בערך?

– הן, בעשר ומחצה.

– ועכשיו, שלום! בעשר ומחצה אצא להקדים את פניו.

– שלום, מרת יאדשא! – השיב בחיוך של אהבה ושמחה.

פניה היו מתוחות־חמורות.

כשיצא לאפונר מארמונה של הנסיכה לובימסקה, נגלה לו
פתאום שהיום יפה, שהחמה מאירה ומחממת בריצוי וחיבה ושנעים מאד
להיות מהלך ביום כזה פטור מכל אותן הטרדות שנטפלות אליך כל הימים, ועם תקוה ליום מחר שיהיה כולו טוב ולימים הבאים שיהיו אף הם
טובים ונהדרים. הדרך מן הפרור הקראקובי אל שוק־התבואה היא ארוכה
כמהלך שעה. אבל הוא הלך ברגל. לבו היה רחוש יותר מדי והיה זקוק
לתנועה.

תחת לעקוף את הגן הזאכסי, שהיה באותה שעה רוחש
מטיילים וסתם הולכי בטל, ולעבור דרך רחוב קרולאבסקה אל רחוב
מארשאלקובסקה הריקים כעת מעוברים ושבים, נכנס לתוכו, ולא היה איכפת
לו להיות מעורב עם המטיילים והמטיילות, עם הילדים המשחקים, עם
האומנות המסיעות את פעוטותיהן בעגלותיהם הקטנות. חייך כלפי הילדים, השיב בחיבה למוכר כעכים שעיכבו ושאלו מה השעה; תינוק אחד על
זרוע מיניקתו השמיט קרקש מידו, והוא הזדרז להגביהו, ואף קירקש פעם
לפני התינוק עד שהחזירו.

ברחוב מארשאלקובסקה נתקל בואנדה ברגר שיצאה מאחת
הסימטאות הפתוחות אל הרחוב הזה, פוסעת היתה פסיעה קטנה ומתונה
בראש מושפל. ניכר היה שטרודה היא בהרהורים כבדים. פסיעות אחדות הלך לאפונר בסמוך אצלה, כתף בכתף והיא לא הרגישה. לא רצה לעבור להלן
בלא שיגיד לה מלה ערבה:

– שלום למרת ברגר! – קרא.

הגביהה ראשה וזרקה בו מבט בוהה, מחמת אפתעה.

– אך, מר לאפונר… כמה נבהלתי! – אמרה בצחוק ומתוך קורת־רוח גלויה – שלום למר.

הנערה כאילו נזדקנה בימים האלה. פניה נפלו, התמתחו, כולה רפויה, רשישה ומעוררת רחמים.

– מרת ברגר! – אמר לה חיים – מה שהבטחתי לה בשיחתנו האחרונה קיימתי. בו ביום הלכתי לראות את זיגמונד וולפזון.

– ומר דיבר עמו? – שאלה בלא התעוררות יתרה.

– הן. הבטחתי לו איזה תפקיד, איזו עבודה שכבוד היא לבעליה.

– והוא סירב.

– מנין לה? וולפזון סיפר למרתי?

– הריהו כבר מגויס.

–כבר?

– הן. וכבר נסע מכאן.

– למה הזדרז כל כך! – קרא בתמיהה.

– הרי אדוני יודע… הרי דיבר עמו… – השיבה
למקוטעין. פיה הקפוץ ריטט משהו. היה לו רושם שעוד רגע אחד והיא
תפרוץ בבכי. הלך בצדה ושתק. משהגיעו אל פרשת רחובות עמד להתפרש
ממנה.

– מרת ברגר יודעת להיכן נסע וולפזון?

– הן. אמר שנוסע לליטה. הואיל וסביבות קובנה נהירות
לו, יכנס לאחת הפלוגות העובדות שם… הלא אף אדוני עומד לנסוע
לאותם המקומות, לא כך?

לאפונר נבעת. כל עצמה של נסיעתו ומטרתה היו צריכות
לכתחילה להיות שמורות בסוד, והנה נערה זו מדברת עליה כעל דבר
ידוע…

הואיל והוא לא השיב לה, המשיכה:

– בעצם יצאתי מביתי על מנת להכנס אצלו. ברצוני לבקש ממר טובה קטנה.

– אם אוכל, ברצון רב.

– אפשר שיפגש שם עם וולפזון… נא למסור לו את זאת… את זאת…

בריסי עיניה נתלו טפין קטנות. כדי להעלימן, הרכינה את ראשה אל ארנקה וחיטטה בו. ואגב כן ניגבה חיש מהר את עיניה בממחטה
קטנה.

– בבקשה ממנו למסור לו את זאת… ממני… – ומסרה לו דבר קטן עטוף בנייר משי מגוון.

– מה זאת? – שאל.

– דבר של מה־בכך… – איזו פריפה קטנה…

– למה לו שם פריפה – נתמה לאפונר.

פני ואנדה האדימו קצת:

– וולפזון יודע…

– ומה אומר לו?

– יאמר לו… יאמר לו… שאני מבקשת ממנו להיזכר מה
שאמרתי בשעה שקיבלתי פריפה זו בחגיגת יום־הולדתי. רק זאת…
וכמובן, ימסור לו את אחליותי הלבביות. מר מבטיח לי?

– הן, מרתי! אני מבטיח לה למלא את רצונה בכל הדיוק.
ועכשיו עלי להתפרש ממנה. – הוא לחץ את ידה, ובלא שהוציאה מתוך ידו
הוסיף – תתחזק ותאמץ, מרתי, הלא תמיד היתה בת־חיל, אמיצת־לב… תשמור
על אומץ־רוחה עד הסוף. נא להאמין, הימים הקשים יעברו ועוד יבואו
ימים טובים מאלה, ימי שמחה לכולנו… הרי מרתי היא עוד צעירה כל־כך,
וכל החיים עוד לפניה… – טפח טפיחה קלה על כתפה – מרת ברגר!
אומץ־רוח! עוד נראה בטובה, תאמין לי…

זקפה עליו את פניה המאובנות, ופיה נתעקם בחיוך מאונס:

– לואי! לואי! דובבה – תודה, מר לאפונר! דרך צלחה ויחזור בשלום…

עם שהם עומדים לפרוש זה מזה, אמר פתאום:

– אגב, הגברת ברגר, מי אמר לה את זאת… בענין נסיעתי?

– שמעתי אומרים… ומה בכך?

– הדבר אינו ניתן להתפרסם ברבים. ואני תמה כיצד הגיעה הידיעה אליה.

– אמת שסיפרו לי את זאת בסוד.

– איש לאיש לוחש, וכך מתפרסמים דברים ב“סוד” כביכול.
אותם הפטפטנים המסתודים מסוכנים יותר מן המרגלים והמלשינים. – אמר
ברוגז.

– כלום הד"ר הרמאן היה אף הוא סוכן? אתמהה!

– מי סח לה זאת?

– כלום אינו יודע עדיין את החדשה האחרונה? הד“ר הרמאן נהרג היום בבית מלונו על־ידי אנשי ה”משמר".

– מ—מה! הד"ר הרמ… אי אפשר! – פרצה קריאה מפיו.

– עובדה היא, מר לאפונר! מחר יקרא על זאת בעתונים. סבורים שזה הוא בקשר עם רצח המסגר על־ידי המשטרה…

רגע אחד עמד לפניה כהלום־רעם, חיור, בפה פעור ועינים
לטושות, ופתאום הפך את פניו והלך לו בפסיעות מהירות
כבורח.

הוא רץ ולא ידע להיכן, בלא מטרה. באותו רגע שעמד לפני
ואנדה המום, נזכר שזה הוא שהיה לפני ימים דוחק על הנסיכה שמן ההכרח
“לסלק” את הד“ר הרמאן. והנה היא עשתה את רצונו. “סילקוהו”. זה הוא
שרצח את האדם הזה. הוא והנסיכה. ידי שניהם מטונפות בדם. בוא וראה:
לא העלה כלל על דעתו את אותם הרבים, החפים מעוון, שנספו על ידיהם
באותה הדרך שנספה הד”ר הרמאן. עליהם לא חשב; לא אמר לעצמו שדרכה של
כל מהפכה בכך, לא אמר: “כשחוטבים עצים, מתיזים שבבים”… דמי הנרצח
צעקו אליו מתוכו, ודומה שכל העיר שומעת את הצעקה… התבייש בפני
הבריות שעברו על פניו בלא להשגיח בו, התבייש בפני אור היום. בזוי ומגונה בעיני עצמו, אילו מצא איזו מחילה אפלה, היה מיטמר בה,
שלא יראוהו בשפלותו ובקלונו…

כשנכנס לחדרו, נעל מאחריו את הדלת והתנפל על מיטתו.
כמה פעמים דפקו על דלתו, והוא לא נענה. כל הזמן לא נסתלקה מנגד עיניו
דמותו הגבוהה של הד“ר הרמאן. ראה אותו יושב בחדרו כפוף על מקלו
שעמד בין ברכיו, שמע את קולו החלוש ואפילו את שיעולו, ראה איך
הוא ממשש בידו על כרסו, במקום פצע הדקירה. את כל זאת ראה ושמע
בבירור גמור עד לידי האלוצינאציה. נזכרו לו דבריו האחרונים בבית
וולפזון: “נא לבקרני, מר לאפונר! אבל יזדרז… חוששני שאם לא יזדרז,
יאחר”… לא הזדרז ואחר… אף הוא, הד”ר, אחר. לא יראה עוד את מזרקת
המים ואת עץ האגס אצל בית־הספר שבטימישוואר, ולא ישכב עוד באדמת
קברות הוריו וארוסתו. אחר… האונגרים פתחו ברציחתו והפולנים סיימו… אילו היה חי, היה אומר: נוצרים אונגרים ונוצרים פולנים
עשו ביניהם קנוניה לרצחו וידו של סרסור יהודי באמצע… איזה ניוול, אלוהי, איזה ניוול!… – – – – –

– – – – מבוהל ניעור לאפונר מתרדמה כבדה, דוגמת אדם שמגיח מתוך בור עמוק ואפל. פתח את עיניו וראה בחדר אור אפור
חיוריין של בין־השמשות. לא ידע אם שעת ערבית היא זאת או שעת שחרית.
בראשו צף ערפל כבד, ורק זכר אחד היה חי בו, והוא – שאירע בו
מה־שהוא לא טוב. ישב והתחיל מעלה על זכרונו את אותו דבר לא
טוב.

– ומה עכשיו? – שאל לעצמו – מה יעשה מעכשיו? הריהו
מחויב לגמור בדעתו מה עליו לעשות. נזכר פתאום את יאדויגה
ליובימסקה, את שיחתם האחרונה… היא מחכה לו שם ביער… הרתיע מתוך
רגש של תיעוב.

לא! לא!.. צריך להפסיק את כל זאת!.. מה שהיה הוא שלא
יהיה עוד. אבל גם להשאר כאן אף שעה אחת יתרה לא יוכל. מה טוב שהוא
בלאו הכי עומד לעזוב את וארשה. על חייו יש רבב, רבב אדום. מעתה עליו
לשקוד לכפרו בעבודה. דרך אחרת אין. הרחק מכאן יצלול בתוך העבודה
כמו בתוך מצולת מים. אין לו תקנה אלא אם כן ימשיך, יכפיל את כובד
המשא על גבו עד שיתפקקו עצמותיו… כיצד אמרה היא פעם? יש
מכאוב, אמרה לו, שהוא מן ההכרח, כמו גורל, ואין להמלט ממנו; ואז
קופצים את השינים, מקמצים את הפה ועוברים אל סדר היום… הן, אמת!
זוהי הדרך! לקפוץ את השינים, לקמץ את הפה ולעבור אל סדר
היום…

בחלון התחיל מבהיר הבוקר, ומן החדר שמעבר לפרוזדור
נשמע כבר שיעולו של החייט וקולה של בריינה. עמד לאפונר ורחץ את
ראשו בצוננים; הרויח והתאושש. פתאום נזכר שעליו עוד לראות לפני נסיעתו את ר' שבתי’ל, את בריינה ופרילי, ושוב נתרשלה בו רוחו. זמן
מרובה עמד לפני דלתם ולא העיז לדפוק עליה. האנשים הטובים הללו…
היום תגיעם הידיעה על רציחתו של הרופא ויהיו נדהמים. אילו ידעו שיד
חיים “שלהם” במעשה זה… לא! הם לא יאמינו. אף פרילי לא תאמין. הזקנים
אפשר שהיו מוצאים לו צד זכות ומוחלים, ואילו פרילי לעולם לא תסלח
לו דבר כזה… פרילי החביבה, היקרה… היאך זה קיפח בידו את הנערה
הזאת! היאך זה יצא שכל כך קיפח את עצמו? בתום חשבון הוא רואה
שכל חייו, מיום שהכיר את הנסיכה, היו קיימים על חשבון של טעות. סירס
את חשבונו ויצא לו סך־הכל כזה.. נתבעת ממחשבה זו וניענע ראשו
בתנועה אחת עצבנית וחזקה, כרוצה לחלוץ אותו מתוך עניבה חונקת.
מוטב שיזדרז ויתפרש מן הזקנים קודם לקימתה של הנערה. ממנה לא יוכל
להתפרש; פשוט, לא יוכל לישא את פניו אליה. לקפוץ את השינים,
בחור! – קרא לעצמו, ודפק על הדלת.

פתחה לו בריינה. לאפונר ביקש פת־שחרית, אם אפשר, שכן הוא רעב מאד, ו… גם מזדרז הוא.

– מה היה לך אמש? – שאלה – דפקנו, דפקנו, גם פרילי, גם שבתי’ל ואני… לא ידענו מה לחשוב.

– הרגשתי את עצמי לא בטוב. אבל עכשיו הוטב לי קצת. עלי להזדרז אל דואר־הסוסים. אם מזלי ישחק לי, אסע מיד.

– מה הבהלה? להיכן זה?

– יש צורך דחוף, בריינדיל היקרה! ואפשר שלא אחזור עוד.

פערה האשה את פיה:

– הכיצד! מה משמע לא תחזור? כיצד זה?

– כך… אל תשאלני, כך צריך.

עמדה רגע אחד וריפרפה בעיניה, כאינה מבינה מה הלזה סח
לה, ופתאום, בלא שהשמיעה הברה קלה, החזירה פניה וברחה אל
חדר־הבישול.

מיד לאחר מכן פרץ ר' שבתי’ל אל חדרו לשאלו אם יש ממש
של כלום בדברי להגה של בריינדיל. לאפונר אימן את דבריה, והוא חזר
על שאלות אשתו: הכיצד? על שום מה ולמה והיכן? לאפונר חייך מאונס
והשיב אגב דחיקת כתפים: מה לעשות, ר' שבתי’ל! כך צריך, כך נגזר עלי.
ואל נא ישאל, בבקשה ממנו, שאלות יתירות…

– כך, כך… – דובב החייט בלב טרוף – כל כך הרבה שנים יחד… לא בתפירת־הכלבה נתקשרנו… לא דבר קטן הוא, שנים!
גידלנוך כמו בן, כמו בן יחיד. ופתאום הרי לך, לקרוע תפר חזק
כזה… קשה יהיה לנו בלעדיך, חיים! מה אומר ומה אדבר… אוהבים
אנו אותך, חיים, ולכולנו… לכול– ננ–ו יהיה קשה בלעדיך…

– גזירה היא, ר' שבתיל, ואין לשנות… אף לי לא קל לפרוש מכם…

ובבית עמדה התרגשות של בהלה. ביחוד רתחה בריינדיל.
צריכים להתקין לו לפחות סעודה כדבעי; הרי מיום אתמול לא בא אוכל אל
פיו, המסכן. יוצא לדרך ארוכה (מנין לה שהדרך ארוכה?) בעוד הוא
בקושי עומד על רגליו ואין מי שיסייעו להכין את כליו, לצרור את
צרורותיו… ניסה בעלה לסייע לה, התלבט אילך ואילך, והיא צעקה עליו
שאינו יודע לקשור זנבו של חתול, ואינו אלא מערבב עליה את עבודתה.
ו“הבתולה” אף היא טובה: דוקא עכשיו נתקעה שם בין המיטות, ואינה נוקפת
אצבע לעשות משהו… לך וסחוב אותה משם!.. הלך שבתי’ל “לסחוב” את
בתו מחדר־המיטות. אבל פרילי פניה כבושות בכר, אינה שומעת ואינה
זזה מלבכות. ירק אביה ויצא מחדר־המיטות. עם שהוא קורא אל אשתו: “לכי
וקבלי נחת מן ה”כלה־מויד“10 שלך! הריהי גועה
שם כפרה. וכי מה היתה סבורה, שבשביל כל אחורים תפורים המכנסים?
תוף!..” ושוב ירק.

במימרתו האחרונה שהפליט החייט ביריקה השמיע על האסון
שבא עליו פתאום, אמר את כל מרירותו. זה היה חורבן חלום שטיפחו
וגידלו בלבותם הוא ואשתו במשך שנים, חלום אשרה של בתם. בריינדיל, כל אותה השעה שהיתה מתרוצצת בחדר, גועשת ומטיחה דברים
קשים כלפי בתה ובעלה, השתדלה להמנע מלהסתכל בפניו של זה, מפני
שאותה מרירות האכזבה צרבה גם את לבה שלא: “לא בשביל כל אחורים
תפורים המכנסים”…

עד שלא הספיקו להתקין לו “סעודה כדבעי”, מיהר
לאפונר לילך אל משרד דואר־הסוסים לשאול אם יש מקום פנוי בקרון
היוצא בבוקר לדרך שהוא אומר לילך בה, ומיד חזר עם בשורה שלמזלו
מצא מקום פנוי ובעוד שעה יצא. אחר כך הצטדד עם ר' שבתי’ל ובלחש
התוכח עמו רגעים אחדים בעניני ממון. חיים הפציר ר' שבתיל סירב.
ולבסוף תחב לו משהו לתוך כיסו הצדדי.

פרילי לא יצאה מחדר־המיטות גם כשהתיצבה לפני “חנות”
ביתם הכרכרה ששכר לאפונר להובילו עם חפציו אל הדואר. “פרילי! אי
את רוצה לראות את חיים לפני נסיעתו?” שאלה האם. וחיים שמח בלבו
כשמחדר־המיטות לא נשמעה כל תשובה. חיים התנשק עם ר' שבתי’ל שלא פסק
כל הזמן מלגרוף את חטמו לתוך מטפחתו ברעש גדול. אחר כך נשק את שתי
ידיה של בריינה והודה לה “על הכל, על הכל”. האשה תפשה פתאום בידיה
המקורזלות את ראשו, לחצה אותו בכוח כאילו אמרה לפצחו, ובחיוך
מבעד לזרם דמעות אמרה: “כמה פעמים חפפתי את ראשך, סרקתי שערותיך…
לפחות תזכור אותנו, חיים!..” ועדיין לחצה את ראשו בין שתי ידיה.
והיא בכתה הרבה. בכתה כשמרחה את החמאה על הלחם, בכתה כשחתכה את
המלפפונים לארכם בשתי־וערב. את צרכי האוכל עטפה בנייר חבילות
חבילות ונתנה אותן לתוך חפיסה גדולה, עם שאינה פוסקת מללמד לחיים
מנהגות ואזהרות לדרך. אחר כך ציותה עליו ללבוש את מעילו העליון,
ושלא יחזיק אותו על זרועו, “כמו פראנט”, שאם לא כן חזקה עליו
שישכחנו באיזה מקום שהוא. לאפונר נשמע לה ולבש את המעיל, והיא
בעצמה פרפה אותו בכל כפתוריו: דומה שלאפונר הפך פתאום לעיניו
ילד קטן שאינו יודע את המלאכה הזאת… אחר כך נצטוה לישב רגע אחד לפני
יציאתו מן הבית: סגולה לדרך צלחה. והוא נשמע גם בזאת וישב אגב חיוך,
וסוף־סוף יצא בלוית שני הזקנים שנשאו אחריו את צרורותיו.

לאפונר כבר ישב על הכרכרה, העגלון כבר משך
במושכות והסוסים זזו, ופתאום התחילה בריינדיל מצוחת לעגלון שיעמוד. נזכרה עוד אזהרה אחת אחרונה שהשמיעה תוך כדי בכי:

– נהי–הי… התרנגולת היא בנייר הכחול, נהי–הי… והמלפפונים בתוך העתון… נהי–הי… הביצים…נ הי–הי… אל תשכח את ה… ה… ביצים שב… נהי–הי…

את הסוף לא שמע לאפונר. הסוסים עקרו בשטף ממקומם.





פרק ששה־עשר



לא בלי התפעמות־לב נסע חיים לאפונר לקובנה, שהוציא
בה כמה מימי ילדותו. במידה שקרון הדואר הלך והתקרב אל העיר הזאת, בה
במידה התגברו זכרונות אותה ילדות שלו המיותמת והעגומה ביער
פולישוק, אחוזת פאן קאשינסקי, שהיה מסתתר בו מפני ה“חטפנים”, ובבית
ר' בר. שוב קמו לפניו לתחיה הדמויות היקרות שאינן משתכחות עולמית.
מפני היותן ענובות ותפושות בזכרונות הילדות. מהדוד ר' בר נשתייר בו זכר מטושטש, הואיל וזמן קצר, לאחר שהביאוהו לפולישוק,
יצא זה לארץ־ישראל. ואילו דמויות זלאטה דודתו וישראל’יק בנה
עומדות כמו חיות לפניו. זלאטה בקומתה הגבוהה, ברוחב כתפיה, בקולה הגברי ובעתרת הכוחות שבה היתה מטילה בו מורא, ועם זאת אהב
אותה אהבת־נפש, מפני שהיתה לו כאם. הרי היא היתה מנהלת את פולישוק,
טרודה בכמה וכמה עסקים, משגחת על העבודה בשדה, על קציצת האילנות
ביער, על בית־משרפות־היין, על האורוה, על הרפת וכו’; היא היתה
מתעסקת בכמה וכמה פועלים, נותנת להם פקודות, נוזפת וזורקת בהם מרה,
ומוראה על כולם. היא היתה נושאת־ונותנת עם סרסורים, עם קוני תבואה
וסוחרי יער. ועם זאת לא ארע לה אף פעם שתשכח להביא ל“ילד”, אל בקתת
הזפתים שלו שביער, בצנעה, מתחת למטפחת הגדולה שלה, את התבשיל החם,
ולפעמים גם ממתקים ומיני לקיקה, לשמח את נפשו העלובה. כיון שיכלה
להפנות לשעה קלה, אפילו בעצם רתיחת העבודה, אפילו בשעה שהיתה יגעה
מאד, רצה אל בקתת הזפת לראות מה שלומו, להפיג את בדידותו, לספר
עמו כמות שמספרים עם ילד חולה, בחסד וברחמים, שלא כדרך טבעה הקשה
והקפדני. ר' בר היה בא ללמדו תורה ומצוות; ומשיצא ר' בר
לארץ־ישראל, היתה הדודה שולחת אצלו את מלמדו של ישראל’יק בנה. לבסוף
ביטלה את האיסור החמור שחל על ישראל’יק להתקרב אצל הבקתה.

ישראל’יק זה היה בן גילו, נער חי ולוהט, ששערותיו מיד
היו סתורות, פניו וידיו שרוטות ומצולקות, וידיו תמיד נעוצות לו
בכיסי מכנסיו מעשה אדם גדול בטוח בעצמו. שני הילדים נתחבבו מיד זה
על זה. שעות רצופות היו יושבים בבדידות היער ומשיחים יחד. ישראל’יק
היה מרבה לדבר ולספר נפלאות. הואיל ולחיים אסור היה להתרחק ד' אמות
ממקום מחבואו, היה הוא בא ומספר לו על פלאי היער, על בעלי־החיים
הדרים בו, על כלבתו וגוריה, על השיטה בסירה וכיוצא בזה, ואזני
חיימק’ה לא תמלאנה משמוע. זכור לו ישראל’יק לטוב ולאהבה בעד סגולות
החמדה שהיה מפעם לפעם מעניק לו מגנזי כיסיו המלאים תמיד. ומה לא היה
גנוז במטמוניות כיסי מכנסיו? שזיפים שקטף זה עתה בהחבא מעל העץ,
אגוזי פרך ואגוזים קנטרונים שמפצעים אותם באבנים, פטלים ואוכמניות שארה במיוחד בשבילו, ביצי צפרים זעירות, מגוונות ומלאות חן… באותן שעות התיחדותם ביער לימד אותו ישראל’יק גם כמה מלאכות שיש
בהן משום תועלת גדולה. רובי תורותיו לא נשתכחו מלבו של לאפונר עד היום הזה. למשל, כיצד מתקינים חליל? קוטמים זרד לח וישר, מקצצים
אותו לפי המידה הראויה, תומדים אותו יפה יפה ברוק הפה עד שהקליפה
נפרשת יפה מעל העץ, מוציאים את העץ ומשתיירת קליפה חלולה כעין אבוב;
פוקקין את האבוב מכאן ומכאן, מצד אחד שבו מחללים משיירים סדק צר,
וסמוך לסדק עושים נקב באבוב, והרי לפניך חליל שלא תיעף לעולם לנשוף
בו ולא תשבע נפשך מקולו הדק והנעים כל־כך לאוזן… ושרשרת נאה
מגלעיני שזיפים כיצד? אין לך דבר פשוט מזה. נוטלים אבן חלקה כעין
משחזת ויורקים עליה, הרבה רוק יורקים ומשפשפים על גבה את הגלעין,
משפשפים ויורקים, משפשפים ויורקים – כנראה שום דבר בעולם אינו נעשה
יפה אלא אם כן יודעים גם לירוק יפה… – עד שמתהוה נקב באמצעיתו של
הגלעין, והנקב, תוך כדי שפשוף הולך ומתרחב וסוף שמשתיירת מן הגלעין
רק טבעת דקה וסגלגולת. ומשהתקנת לך הרבה טבעות כאלה, אתה מספקן זו
בזו על־ידי סדק דק שאתה עושה בהן, והרי לך שרשרת נאה כרביד הזהב
בצוארו של יוסף או של מרדכי… עכשיו נזכר חיים לאפונר מתוך
התפעמות־לב של חיבה וגעגועים אותן השעות המרובות שהיו יושבים
שניהם בבדידות היער עסוקים במלאכתם, ומתוך התפעמות־לב של חיבה
וגעגועים יש שנפשו בקרבו משועת: איך, ישראל’יק, איך?..

לאחר שפאן קאשינסקי השיא את בתו וכתב לה את פולישוק,
הדבר הראשון שחתנו עשה הוא שפיטר את זלאטה; וזו עברה לדור בקובנה.
את “הילד”, את חיימ’קה, נטלה עמה. שם הכיר לדעת את חתנו של וולפזון, את
זליג כץ, ואת אביו, ר' הניך שלמה’ס. הדודה היתה באה יום יום כמעט אצל
זקן זה, כשהיא מושכת אחריה בידיה את שני הנערים, ישראל’יק וחיימ’קה. ר'
הניך שלמה’ס זה הנערים היו מתיראים מפניו ולא חיבבוהו. אף פעם לא
פנה אליהם בדברים. המעשה היחידי שהיה עושה בשעת רצון, בשעה שהיה
עולה על דעתו להסביר פנים ליתומ’ל, כלומר לחיימ’קה, או לחברו,
הוא שהיה שולח שתי אצבעות כפופות וקשות כצבת אל לחיו של הנער
וצובט את הבשר, תוך כדי אמירה: “שגץ שכמותך!” הצביטה היתה מכאיבה, עד
שלא פעם היו מבצבצות דמעות מעיני הקרבן. ואילו ישראל’יק, שהיה יותר
מזורז ועז־פנים, היה מרתיע ראשו ומשתמט מצבת אצבעותיו של הזקן. על מה
היתה זלאטה מדיינת עם ר' הניך שלמה’ס, אינו יודע. הוא רק זוכר
שהדין־והדברים ביניהם היו סוערים; זלאטה היתה תובעת ומאימת, והוא היה
מדבר בניחות, נאנח, מגביה עיניו כלפי התקרה, פורש ידיו כמי שרוצה
להושיע ואין ידו משגת. ופעם אחת ניענעה זלאטה את אגרופה כלפי
חטמו של הזקן וקראה: “המתן, המתן, רשע שכמותך, יש לנו אב יתומים
בשמים, והוא ישלם לך כגמולך על שאתה מתעלם מיתום קרוב”, ירקה בפניו
במלוא פיה וברחה מן הבית, עם שהיא גוררת אחריה את שני הנערים הנבהלים.
אחר כך התחיל פאן קאשינסקי מבקר לעתים תכופות בבית הדודה, ושניהם היו
שוקלים־וטורים, אגב הצלפת עינים כלפי חיים, בלשון הפולנית. חיים לא
הבין אז את הלשון הזו, ולבו היה חרד מפני חשש טמיר ששני האנשים חותכים
את גורלו, וסוף באה עליו הפורענות הגדולה: הפרידו בינו ובין
ישראל’יק. אותו מסרו לגימנסיה ואת ישראל’יק לתלמוד־תורה. חיים ראה
בזה עוול גדול; סבור היה שמזל חברו יפה משלו. רק מפני שאין לו אב
ואם נגזרה עליו גזירה רעה זו ללמוד אצל גויים. בימי חייו המעטים כבר
היה למוד בצרות, כבר טעם את טעם הלענה המרה של החיים. ידוע ידע שאין
לו לדון עם שתקיף ממנו ואת הנעשה אין להשיב, אבל בלבו צרב העלבון.
בלילות כשהיו שוכבים שני הנערים לישון על מיטה אחת, שעות לא היו
נרדמים ומשיחים בלחש ובמרירות־נפש על הרעה שנעשתה להם, ובוכים
בדמי. חיימ’קה נשבע שבאם יאנסוהו להמיר דתו, הרי בסתר, מתחת לבגדיו,
יהא תמיד לובש טלית קטן ויהא מקיים את המצוות בחשאי, ולכשיגדל ויהא שר
וגדול ויעשה טובות גדולות ליהודים, יבטל את כל הגזירות הרעות
עליהם, ולפני מותו יזמין אליו את הרב לקרוא עמו את הוידוי ויבקש
להביאו לקבורת ישראל. ואז יתגלה לעולם שהיה כל ימיו יהודי ירא שמים;
ישראל’יק היה בטוח שהוא עצמו יהא רב בישראל, רב גדול, ראש ישיבה
גדולה; בחשאי חשאין יהא בא אצל השר הגדול, כלומר: אצל חיימ’קה, ללמדו
תורה, והוא הוא שיבוא לקרוא עמו את הוידוי לפני מותו של זה… אח,
אותם הלילות, אותם הלילות!.. לימים נודע לו שדודתו דאגה לכך שפאן
קאשינסקי יהא משלם לא רק שכר הלימוד בגמנסיה, אלא שיהא גם שוכר יהודי
אחד שילמד את ה“ילד” “אידישקייט”11 קרוב הדבר
שבשעה שמסרתו לידו של מר קאשינסקי לא נתכוונה אלא להכעיס את ר' הניך
שלמה’ס: ידע קמצא בר קמצא זה למה גרמה צייקנותו…

כשנתיים למד חיים בקובנה, ואחר נשלח לוארשה ללמוד שם
באחת הגימנסיות. בזמן הראשון היה נוסע לקובנה לבלות שם את ימי
החופשה בבית הדודה. אלה היו ימי אושר ושמחה לו ולישראל’יק. משמתה
הדודה נפסק גם הקשר בינו ובין חברו זה. אבל שכוח לא שכחו. עתים
מתעוררים בו געגועים עזים עליו. מי יודע מה חלקו בחיים ומה הגיע
אליו. עכשיו, בדרכו לקובנה, פעמה בלבו בלא הפסק אמונה עמומה
שתשחק לו השעה והוא עתיד להפגש, באיזו דרך שהיא, עם ידיד
נעוריו.

מפעם לפעם היו מזדקרות לפניו דמויות מן העבר הקרוב,
ודמותה של הנסיכה ליובימסקה חופפת על כולן. הוא משתדל לדחות אותן
בכל כוחות נפשו… בחיבה יתירה, מגוזמת על־ידי געגועי הפירוד,
מהרהר הוא בביתו של שבתי’ל שר. מה נעשה בשעה זו שם, באותו בית
קטן שבשוק־התבואה? קרוב הדבר שכבר ישנים שם. ומי דר עכשיו בחדרו?..
צל ממושך שורה על נפשו מזכרה של פרילי. כאב של געגועים כוסס את
לבו. אינו יכול למחול לעצמו שלא ראה אותה לפני צאתו לדרך, דומה
שיותר משעשה על־ידי כך עוול לנערה עשה עוול לעצמו; אילמלי היה רואה
אותה ומתפרש ממנה כראוי, אפשר שעגמת־נפשו לא היתה גדולה
כל־כך…

בדרכו עשה כשלושה שבועות. התעכב בכמה עיירות יהודיות וראה אותן בנוולותן. היהודים שנקלעו לו בדרך ובאכסניות היו עטופים בלויים וכולם או רפי־ידים כמו לאחר יאוש ועיניהם כלות
ורעבות, או מבוהלים ולהוטים בכל רמ"ח שלהם לפרנסה של כלום, בכל
דרך שתזדמן להם… מקומות היה מוצא עקבותיהן של פלוגות המרדנים:
חורבן, שוד ותלים עשנים… פעמים כשעגלתם עברה לפני אילן בודד
בשדה, היתה סיעת עורבים מופחדת מתנשאת מעליו כעננה קלה: על אחד מענפיו
התנענעה ברוח גופת יהודי תלוי – ברות לבעלי־הכנף…

מתוך מועקה בלבו לא פעם שאל לעצמו: כלום כאלה
הם גם אותם היהודים שאליהם הוא נוסע? כיצד ידבר אליהם? ומה יגיד להם?
הללו צריכים לחם, קודם כל לחם, ולא מלחמה. ועם זאת היה לו משום מה
צורך לשדל את עצמו: הרבה חטאה פולין לאנשים הללו, מפני שהיא עצמה
משועבדת ומעונה. ואילו לעתיד לבוא תתקן פולין את שקילקלה בעבר.
בחיק המולדת בת־החורין ימצא מקום לכל בניה, יהיה טוב לכולם. ואז
ימחל לה הכל…

על־פי עצת חבריו סר בקובנה אל אכסניה יהודית קטנה שעמדה
בעיבורה של העיר, מופרשת משאר הבתים על־ידי חצר גדולה שהקיפה אותה
מכל רוח. בשעה שעלה במדרגות הקטנות, יצא מן הבית בפסיעות נחפזות
אדם משונה אחד שהבעיתו כמעט במראהו. בניגוד למזג האויר החם, היה
עטוף כולו מעיל רחב וחם עם צוארון גדול וזקוף עד למעלה מראשו,
כובענית עם מצחה גדולה ביותר משולשלת לו עד לעיניו המסותרות מאחרי
משקפים כחולים; זקן שיבה מדובלל עוטר את פניו. שאלו לאפונר אם
זוהי האכסניה של זאנויל מץ; הלה לא זיכה אותו בתשובה, ועבר על פניו
בחפזה, וכמעט שלא דחה אותו מעל המדרגות. “תוף! איזה פרא אדם…” קרא
לאפונר לעצמו ופתח את דלת הכניסה, שלא היה בה לא פעמון ולא שלט ממעל
לה. נכנס לחדר קטן שהיה משמש חדר המתנה. שם היה ישוב בעל הבית לפני
ספר in folio ולא הזדרז להעביר ממנו את עיניו.
חיים עם חבילתו בידו עמד עליו והמתין שניות מספר עד שזה פרש את
ממחטתו הגדולה על גבי הספר, העביר את משקפיו, המולחמים בבדיל
והכרוכים בחוטים, אל מצחו הרחב, נתן באורח עינים ממצמצות בתמיהה
או בחשד, ושאל באידית:

–מסתמא אורח? חדר?

– הן, אני מבקש חדר ללינה. – השיב חיים פולנית.

עמד בעל האכסניה בכבדות ובעצלות ממקומו, התקרב אצל
לאפונר ברגלים לא מאוששות מחמת שגרון ונתן לו שלום בשלוש אצבעות
הואיל ובין אגודלו ואצבעו החזיק טאבק להריח, ואחר קרא:

– לישבטה! לישבטה!

נכנסה מחדר־הבישול ריבה פולנית צעירה, שערותיה סתורות, פניה משולהבות ומפוחמות, ואף ידיה מפוחמות.

– האדון מבקש חדר. – אמר לה הזקן פולנית. מסר את האורח בידי הערלית, והוא עצמו חזר מיד אל הגמרא שלו.

לישבטה נעצה באורח את עיניה. אלה היו עינים זעירות
טבועות בתוך פנים רחבות ושמנות, ומציצות מתוכן מלאות חיים וערמה.

– תיכף, – אמרה עם שעיניה בודקות את פניו – תיכף,
אדוני! יואיל להמתין קצת… מיד אחזור. – וברחה שוב אל חדר־הבישול.
חיים עמד, חבילתו תחת בית־שחיו, והמתין.

יצאו שנים־שלושה רגעים והיא חזרה. שערותיה היו כבר
סדורות מתחת לסודר־ראש קטן מבד הינדוי, פניה העגולות עם חוטם קטן
וסולד בסקרנות היו רחוצות. בידה קישקש צרור מפתחות.

– ילך נא האדון אחרי. – אמרה בעוד עיניה הזעירות בולשות בפניו.

והוא הלך אחריה בפרודור צר וארוך.

– ליום אחד? – שאלה בלא שהפכה את פניה לאחוריה.

– סבורני שליותר מיום אחד.

– לזמן מרובה?

– עדיין איני יודע.

פתחה לפניו דלת אחת והזמינה אותו להכנס. החדר היה צר
וארוך כגון צינור, ובסופו חלון אחד. בשורה אחת לאורך הכותל עמדו כיור, מיטה וארון; כנגד החלון עמדו שולחן וכסא. חיים שאל
למחיר. לישבטה אמרה בכמה יעלה החדר ללינה אחת, ובכמה – לשבוע
ולחודש, עם מזונות ובלא מזונות.

– מוטב. – אמר חיים – אני שוכר את החדר הזה.

הניח את החבילה ופשט את מעילו העליון. לישבטה עמדה עדיין בפתח.

– ומה עוד? – שאל.

– מחילה, אדוני! מהיכן הוא בא?

תמה לאפונר על השאלה ואמר:

– מפולין.

– הן, הן. שמא מוארשה?

– מוארשה.

– מחילה, ומה שמו של מר?

– אף את זאת את רוצה לדעת?

– אני מתכוונת לטובתו של מר. אפשר שישאלו עליו, אפשר… צורך אחר… אי אפשר לידע מראש כל שיתארע…

– לאפונר, חיים לאפונר שמי.

– מוטב, מר!

ונפטרה מן החדר. פשט חיים גם את מעילו הקצר וזימן עצמו לרחוץ את פניו וידיו. דפיקה על הדלת.

– לבוא.

שוב נכנסה לישבטה. עיניה הזעירות חייכו חיוך מסתורי:

– מחילה, אדוני! יואיל בטובו לעבור אל חדר אחר.

– מפני מה?

– חזר זה אינו נוח ביותר. יש לי בשבילו חדר אחר, טוב יותר.

תמה חיים:

– ובמה זה אינו טוב?

פניה הרחבים והעגולים נתרחבו יותר על־ידי צחוק של ידידות:

– אבל שם יותר טוב. – השיבה. החבילה, המעיל העליון,
המעיל התחתון והכובע כבר היו בידיה ויצתה מן החדר, בלא להמתין
להסכמתו. לא היה לו לחיים אלא לילך אחריה.

ובאמת, החדר השני היה מרובע, מרווח; כליו יותר נוחים ובעד שני חלונותיו משני רוחותיו היה שופע הרבה אור.

– כך אדוני! כאן יהיה אדוני דר. – אמרה לישבטה ופניה
מחייכות עדיין. הניחה את החבילה על כסא ותלתה את בגדיו על מגוד
שבכותל.

– הרי זה באמת חדר נאה יותר. – הסכים חיים – אבל בכמה יעלה לי?

– אל ידאג מר לאפונר! אותו המחיר. מה צריך מר?

– איני צריך כלום.

– שמא יסעד את לבו?

– תודה. לפי שעה לא. אימתי סעודת הצהרים?

– בעוד שעתים. אם ברצונו של מר להקדים…

– לא תודה! אוכל להמתין.

– שמא רצונו במיחם?

– במיחם? למה מיחם? כוס תה, אדרבה ואדרבה.

– ולתה מה?

– רק סוכר. – השיב בצחוק.

– מוטב, אדוני! – צחקה אף היא.

פניה היו מפיקות טוב־לב, ידידות כמעט, ורצון לשמש. ועם זאת נראתה לו הנערה משונה, כאילו דבר־מה כמוס עמה. חטמה הסולד
כאילו מרחרח, ועיניה הזעירות כאילו מפשפשות ובודקות בו.

יצתה והשאירה אחריה את הדלת פתוחה כלשהו. חיים סגר
אותה. אחר רבע שעה חזרה ונכנסה בלא דפיקה, טרין גדול בידיה ועליו
קנקן חרסינה, כוס, בי־סוכר, כעכים גדולים ועבים, חמאה.

– כך, בבקשה, מר! – אמרה כשהעמידה את הטרין על השולחן – ואף־על־פי־כן הבאתי משהו לטעום, גזירה שמא יהיה בכל זאת רעב..

חיים שעמד אותה שעה כפוף על גבי הכיור, ופניו וידיו
בקצף של סבון, אמר לה תודה והמשיך זמן־מה לשקשק את פניו וצוארו
במים, מתוך נשיפה והתזת מים סביבו. הרי זה נמשך רגעים; ומשהתחיל
מסתפג, הפך את פניו ונתמה לראות שלישבטה עדיין עומדת
ומסתכלת.

– מה רצונך?

– לא כלום. אני מסתכלת, מר לאפונר! כאן אצלנו אין
נוהגים להתרחץ כך. מר נוהג בעצמו נקיון. אני ממתינה עד שיגמור מר,
אז אנקה כאן ואחליף את המים בכד.

ולאחר רגע:

– יזדרז, יזדרז מר. התה יצטנן.

לישבטה הביאה מטלית וקינחה יפה את הקרקע. הוציאה את כלי
הרחצה והחזירה קערה וכד מים נקיים. את כל זאת עשתה בשקט ובזריזות. ואחר
שוב נעצה בלאפונר את עיניה החוקרות:

– וכי אלה הם כל מיטלטליו של מר? – ורמזה על החבילה.

– הן. זה כל רכושי. יש לי עוד תיבה קטנה עם ספרים. נא לירד למטה, לישבטה, ולראות אם כבר הביאו לי את התיבה.

עוד הוא מדבר ואל החדר נכנסו שני יהודים. אחד נשא על
כתפו תיבה לא גדולה אבל כבדה. אחריו פסע עוד צעיר אחד שסייע את
הראשון להוריד בזהירות את התיבה על הקרקע. חיים סילק לכתף שנפטר מיד
מן החדר עם לישבטה כאחד. האדם הצעיר נשתייר. נדמה היה לו ללאפונר
שלישבטה, לפני יציאתה, הספיקה לקרוץ לו לאדם זה בעיניה והלה השיב
בניד־ראש קל. דבר זה הרגיזו, ושאל כמעט בכעס:

– מה לך כאן?

– מה לי כאן? – חזר הצעיר על שאלתו – קודם כל: שלום עליכם! – והושיט לו את כפו.

חיים החזיר לו שלום בנגיעת יד שאיננה נגיעה, והסתכל בבר־נש משונה זה בתמיהה.

הרי זה היה צעיר כבן עשרים וחמש, ואפשר יותר מכן, בעל
פנים חיורות ועצבניות, מעוטרות זקן קלוש ומדובלל, ועיניו עיני תכלת
גדולות אבל חולניות עם לפלוף בזוייותיהן. העינים היו מרפרפות כמו
מתוך חשש ויראה, ושפתיו העצבניות מרטטות בחיוך של ילד המבקש סליחה
ורחמים.

– אצלנו בקובנה אין אורחים מצויים, ועל כן אנו שמחים על כל פנים חדשות.

– אבל מה רצונך? – שאל לאפונר.

– מה רצוני? מהמ… מה רצונו של יהודי, כלומר של כל יהודי? פרנסה!.. השיב הצעיר פולנית רהוטה.

– הרי יפה, אבל… איני מבין לשם מה בא אלי?

– לשם אותו ענין גופו, כלומר לשם פרנסה.

– אבל הרי זה עתה באתי… זר אני כאן…

– הרי זה ידוע לי ואין צורך להשמיעני דבר שמסתבר מאליו. אלא מה, כבודו הרי בא לקובנה לשם איזה ענין, כלומר לא סתם…

– ושמא “סתם” באתי? – שאל לאפונר בחיוך.

– לא! זאת לא! אין מדרכו של אדם להטריח את עצמו ולבוא לקובנה סתם, לא לשם עסק וענין.

– ואם כן?

– אה, אם כן… אילו אפשר היה לידע ענין זה מה הוא, שלשמו טרח ובא אצלנו…

– אין זה מעסקך, ופרנסה בשבילך אין לי, בבקשה ממך… – אמר חיים בקול קשה והחוה לו הדלת.

– אל נא יזדרז מר ועל נא באפו. – השיב הצעיר בשובה
ונחת כשהוא מנענע שתי ידיו באויר כמבקש לישב את דעתו של האורח –
אין זה מעסקי, אמר מר? ומנין לו שאין זה מעסקי? ושמא כן? ושמא גם
פרנסה זימן לי הקדוש־ברוך־הוא על־ידו? א־א, כמה שלוחים למקום!
ואין כבודו יודע כלל, שמא דוקא הוא הוא שליחו של המקום… למשל,
אם אדוני סוחר בקנבוס ובא לכאן לקנות את הסחורה מאכרי הסביבה,
הרי אני…

– אבל אין אני סוחר בקנבוס.

– ואפשר קונה הוא עצים?

לאפונר כבש את כעסו ובחיוך של סבלנות השיב:

– אף עצים אינני קונה.

–אל אלוהים! – התחיל כבר הצעיר מתרגז – אם כן מה הוא קונה?

– לא כלום, לא כלום!

– ושמא יש ברצונו למכור סחורה? גם בזאת יש בידי לסייעו.

– שמעני נא הפעם יפה: איני קונה, איני מוכר ואיני סוחר. ועכשיו יעזבני במנוחה.

אבל הצעיר הקבסתן הזה לא עלה כלל על דעתו לזוז. זקף על
לאפונר את עיניו המרפרפות וחיוך של בקשת רחמים ריפרף סביב
לפיו:

– ישמעני נא מר! איזה יהודי רגזן הוא כבודו! מה הכעס
הזה? וכי למה באתי? להשתכר קצת למחיתי. אם אין – אין, ואם יש – אברך את
הבורא תחילה ואחר כך את כבודו שנתגלגלה זכות על־ידו. הילדים
שבביתי אינם יודעים חכמות, רוצים הם לאכול ולא אכפת להם אם מר רוגז
או אינו רוגז. אני מחויב, אני, מחויב אני מוכרח, אני צריך ליתן אל
פיהם, הוא מבין, אדוני? מוכרח אני, מחויב אני!.. – המלים האחרונות כבר
פרצו מפיו במעין צוחה. שפתותיו ריטטו אבל לא חייכו עוד, והן הן
שהפיגו את כעסו של לאפונר.

– אבל מה אני יכול לעשות? אדם זר…

– או־הו־הו! היא הנותנת, היא הנותנת… רואני
שכבודו תפש את הענין. כבודו אדם זר כאן, ואילו אני בן קובנה,
מבין? אני יודע את מוצאיה ומבואותיה, יודע הכל, והכל יודעים
אותי… ברוך השם, מי אינו יודע בקובנה את ישראל הסרסור! ולפיכך
יוכל מר תמיד להשתמש בי לכל צרכיו, לקנות, לראות הא ודא, למצוא את
פלוני, לשלוח מכתב אל אלמוני, בין שהוא “פריץ” ובין שהוא יהודי להבדיל, ואפילו מן ה“פני”… אני לכל מקום אגיע… ואם לשאול הוא צריך
על זה ועל זה… מה שישראל הסרסור יאמר לאדוני הריהו שקול כזהב
טהור, ישאל נא עלי את מי שהוא רוצה: עלי יוכל מר לסמוך…

– מוטב, מוטב… לכשאצטרך.

– אני יודע את כל בני קובנה. – המשיך הסרסור – גם את
הנכבדים והחשובים שמשתכרים חמישים רובל לחודש, ואפילו מאה… ומה? קובנה שלנו לא נתאלמנה, ברוך השם, גם מגבירים כאלה… ואין צורך
לומר שאני יודע את הפחותים שבעיר, בריות של כלום ולמה, שמרויחים
רק למזון סעודה אחת.

גיחך לאפונר גיחוך כלשהו, העמיד עליו הסרסור את עיני התכלת שלו התינוקיות:

– שמא אין מרי מאמין לי?

– אני מאמין לך. כאן בקובנה שלכם, ממונו של אדם כבודו?

– וכי שם במקומותיכם מזלזלים בממון? אח, אח… זה
הכלל: יש לך ממון – יש לך הכל; אין לך ממון, פררר… – והשמיע קול
משונה על־ידי דחיקת אויר דרך שפתותיו הקמוצות, אגב תנועת־יד של
ביטול באויר – עני חשוב כמת, בידוע…

חיים הפך אליו את גבו ופניו אל החלון.

– על כל פנים אדם משונה הוא אדוני שאין לו צורך
בשום דבר. – דיבר הסרסור מאחרי גבו – מכל מקום אם יהיה לו צורך
בי, אין לו אלא לומר מלה ללישבטה, והריני עומד לפניו רגע
כמימרה.

לאפונר שתק.

– אם כן, מר שומע או אינו שומע? שמי ישראל סרסור…
אל נא ישכח. די לה ללישבטה ברמיזה, והיא כבר תמצאני. שלום למר ואל
ישכחני…

חיים שתק. וזמן מרובה לא החזיר את פניו מן החלון, הואיל ולא היה בטוח אם ספחת זו נסתלקה מן החדר או לא.

“אם עוד קבסתן אחד כזה או שנים יפגעו בי, לא אאריך קצי במקום הזה”, הרהר חיים אחר כך.

את סעודת־הצהרים הביאה לו לישבטה אל חדרו. אחר הצהרים
היה עסוק בסידור כליו וספריו. לעת ערב יצא לשוטט קצת בעיר. בלא
מטרה היה שוהה־פוהה אילך ואילך ומבקש למצוא רחובות ובנינים ידועים
לו מימי נערותו. אבל לא מצא אף מקום אחד מודע לו, ותמה על עצמו
שכל־כך ניטשטש בו זכר העיר שהוציא בה כשנתיים. אנשים שנקלעו לו
הראוהו את בנין הגימנסיה. עמד וסקר בהתרגשות מה: צא וראה! אף הבית
הזה כאילו נשתנה; כמדומה לו שבאותם הימים היה הבנין גדול יותר
ומשביע העין בחיצוניותו… וכל כמה שטרח למצוא את הרחוב שבו
היה יום יום מהלך ובא מביתו אל הגימנסיה וחוזר חלילה, לא
מצא…

חזר אל האכסניה ושכב מיד לישון. אבל לא יכול להרדם מיד.
מועקה סתומה כבשה את נפשו. משום מה היה מנקר בו חשש שלא יראה
בקובנה סימן ברכה ועתיד הוא לצאת מכאן במפח־נפש. נחיה ונראה! – אמר
והשיא את עצמו לענינים אחרים, כדי שיוכל להרדם. התחיל מהרהר באנשים
המשונים שראה היום באכסניה, החל בבעל־הבית עצמו שכאילו עשה עמו
טובה בשאלו לחפצו, באותה לישבטה הנוחה, כנראה, לבריות אבל חשודה בעיניה הערמומיות וגמור באותו סרסור טרדן שהרגיזו כל־כך. יהודי עלוב ורעב ללחם. יש משהו חביב ונעים בפניו… אדם זה אפשר יוכל באמת
להועיל לו, לפתוח לו את המשא־והמגע עם האוכלוסין מבין
בעלי־האומנים, הסרסורים וכיוצא בהם… ומי יודע, שמא יוכל בסיועו למצוא כאן את ישראל’יק שלו. חבל שאינו יודע את שם
משפחתו. אולי יש מי שזוכר בקובנה את זלאטה, הואיל ואשה גדולה
ובעלת השפעה היתה בשעתה; ואפשר שישראל’יק עקר זה כבר מקובנה ולא
יוכל למצוא את עקבותיו… תוך כדי הרהורים אלה חטפתו סוף־סוף
השינה.





פרק שבעה־עשר

למחרת יצא חיים לבקר אצל הפולנים שהביא אליהם מכתבי
הרשאה והמלצה. מהם קיוה להיודע מה יש לו לעשות בעיר הזאת מבחינת
התעמולה, וגם לקבל אילו ידיעות על האדם שרצה להפגש עמו. פולנים אלה
ברובם היו פקידים גבוהים מטעם הממשלה הרוסית וקצינים בצבא הרוסי.
הגישה אליהם היתה קשה, והפגישה – עוד יותר קשה ולא נעימה. המכתבים תחת
לקנות אמונם, עוררו בהם חשש ויראה. האחד התחיל תוהה על קנקנו
ומתקיפו בשאלות כאילו התכוון למסרו לרשות; השני העמיד פנים של
תמיהה גדולה ומשך בכתפיו: מה לו ולמחברי המכתבים? אינו יודע מי ומי
הם; זה נעלב על ששלחו אליו יהודי (בלא בושה שאלהו: “המבלי אין
פולנים בוארשה שיגרו אליהם יהודי?”) וזה נהג בו שמאל דוחה וימין
מקרבת, הן ולאו ורפי בידו. וכששאל את האנשים בלשון רפה כבר על
טראוגוט, אם ידוע להם האיש הזה ואם יוכלו להגיד לו היכן וכיצד יש
למצוא אותו, מיד היו פני הנשאלים משתנים, מכסיפים מפחד או נקרשים
בצינה שבאדישות: טרו… היאך אמר מר? טראוגוט? לא. אדם כזה אינו
ידוע בכאן. יואיל מר לשאול במשטרה: שם בודאי יודעים את מקום
מגוריו…

קבלת־פנים זו הפתיעה אותו, אבל לא דיכאה את רוחו.
הוא ידע שמוראביוב, נציבו של הצאר, הטיל את אימתו על ליטא ואוקראינה;
היא דיכא את המרד במאסרים ומלקות, בתליות ושריפות והחרמת נכסי
דניידי ושלא ניידי. אבל לא שיער עד היכן מגעת פחדנותם של האדונים
הללו, שנחשבו בעיני מנהלי התנועה לבני בריתם. לבו לא נפל עליו.
אדרבה, כל פעם שהוא נתקל במכשולים ועיכובים חיצוניים, מתלקח בו יותר החשק להתגבר עליהם כאחד עם איזה אמון מיסטי בכוחו ובנצחונו. אף הפעם בשעה שחזר מביקוריו אצל בעלי השררה
הפולניים, היתה בו האמונה שביאתו אל העיר הזאת אינה משגה; היה בטוח
שסופו להפגש כאן עם טראוגוט, אף־על־פי שלא היה לו ברור כיצד
ובאלו מסיבות. ראה בפגישה זו הכרח לפולין ולו לעצמו, ועל כן
האמין. הוא כבר ראה בדמיונו את פרצופיהם של אותם הגאיונים, את
עמידתם ודיבורם, בשעה שהוא יפנה אליהם כדיקטאטור של פולין.

חדרים הרבה היו באכסניה, שלאפונר דר בה, ואכסנאים
מעט. הכלים הנאים העידו על ימים טובים מאלה, על אורחים מרובים
ופרנסה בשפע בשכבר הימים. עכשיו משנידלדלו מקורות הפרנסה, נתמעטו האורחים. לאפונר היה האכסנאי היחידי שדר בבית הזה בקביעות. לפרקים
נתעה ובא לכאן איזה חנוני מן הסביבה או איזה פריץ אביון שבא לקובנה
לחזר על מלוים־ברבית. אבל הללו היו אכסנאים לשעה. לרוב היו יוצאים
ונכנסים לשם אנשים פולנים שנראו חשודים בעיני לאפונר, הואיל וקשה היה
לעמוד על טיבם ועל עסקיהם. נכנסים הם בחשאי ויוצאים בחשאי, בלא
מזודות וחבילות כלשהן. באים הם כמעט כולם בשעה אחת וכאילו בלא דעת בעלים, ולישבטה מקבלת אותם בלא שאלות יתרות, כבאי בית מותמדים. פעמים נתקל לאפונר באותו אדם משונה שפגע בו ביום הראשון לבואו לכאן, עם הכובענית המשולשלת, עם הצוארון הזקוף ועם
המשקפים הכחולים. אף־על־פי שבא לכאן על־פי עצת חברים, התחיל מנקר
במוחו ספק: מי יודע לאיזו מאורה נפל… ואילו ר' זאנויל מץ,
בעל־הבית, נראה לו יהודי הגון. הלז אינו זז מן הגמרא שלו, וברי
שאינו פורץ גדרו של עולם. את בעלת־הבית לא נזדמן לו לראות. היא
שרויה בחדר מרוחק ואינה יורדת מעל מיטתה גלל רגליה המשותקות. משם,
מחדרה הרחוק, היא מנהלת את הבית, גוזרת, נוזפת, פוסקת ומחליטה.
מפעם לפעם מהלכות בפרוזדור בנות־קול של נקישות מקלה שהיא מקישה
על הקרקע, ועל־פי הנקישות הללו דנה לישבטה אם בעלת־הבית קוראת אותה
בנחת או ברוגז. ולישבטה רצה אליה ליתן לה דין־וחשבון, לשמוע את
פקודותיה או ליטול ממנה עצה.

חיים לאפונר כל אימת שהיה עובר את חדר־ההמתנה הקטן לא
היה יכול שלא ליתן את דעתו על ר' זאנויל. אור החמה הנמשך מבעד לחלון
הסמוך אל דפי הגמרא ומבהיק מבין שערות הכסף של זקנו משרה זיו גם
על פניו, ודומה כאילו פניו, זקנו והספר הפתוח שלשתם פתוכים בחמה
כבהרת מבהקת אחת בתוך החדר… מצא לאפונר עילה של כלום בשביל
להכנס עמו בשיחה. נתקרב אצלו, ביקש סליחה על שהוא מפסיקו מלימודו
ושאל אותו מה ששאל. הזקן שמע אותו רגע מתוך פיזור־הדעת, ולבסוף
נכנס לתוך דבריו:

– הרי מוטב, הרי מוטב. ידבר עם לישבטה. היא יודעת.

– כבודו סומך על המשרתת בכל דבר?

– אף־על־פי שגויה, נשמה כשרה היא. כאדם משלנו… – השיב ונתן את עיניו בספר, ללמדו שהשיחה הבטלה כבר נגמרה
ביניהם.

– וכבודו לומד כך כל ימיו, לומד ולומד… ואין לו ענין בשום דבר אחר?

שוב נתן בו הזקן את עיניו, והפעם בתמיהה:

– באיזה דבר אחר, למשל?

– הרבה דברים יש בעולם שהבריות עוסקים בהם.

שוב פרש הזקן את ממחטתו הגדולה על גבי הספר, כדי
שלא יהא פתוח לבטלה, נטל מקופסת־עץ קטנטונת קמיצת טאבאק ושאפה לתוך
נחיריו, ואחר שאל:

– כלום יש דבר בעולם שהוא שקול כנגד תלמוד־תורה?

– למשל, עסק של פרנסה… רואה אני שעסק האכסניה שלו העני מאד ומעטים הבאים להתאכסן בביתו של מר.

– פעם היה העסק גדול, זה אמת… בשעה ש“שלי” בריאה
היתה ועומדת על רגליה. לפנים מכן היה הבית מלא מהומה ורעש; הכנסות
גדולות ויציאות גדולות. ההכנסות עתה נתמעטו, אבל גם המהומה נתמעטה.
שקט בבית. תענוג. ופרנסה, אה… מאן דיהיב חיי, יהיב מזוני.

– אני רואה שניחא למר בעניות, ובלבד שלא יבטלוהו מתורתו.

הזקן השהה עליו מבט שואל ומחייך, כמי שמחייך כלפי תינוק:

– כבודו קורא ב“פרק”? לא? “כל המקיים את התורה
מעוני, סופו לקיימה מעושר” – אמר ותירגם את הדברים לאידית – ועוד
נאמר שם: “הווי ממעט בעסק ועסוק בתורה” (ושוב תירגם לו בלשון
דיבורם), לנו היהודים אין עסק אחר חוץ לעסקה של תורה, ולא צריך שיהיה
עסק אחר…

– ומי יעסוק בפרקמטיה?

הזקן משך בכתפיו:

– מי שאין תלמודו בידו.

– אוי לנו אם כל ישראל יהיו עוסקים בתורה ויניחו את תיקון העולם.

שוב השהה עליו הזקן את עיניו, והפעם בתמיהה, ולא הזדרז
להשיב. החליק את זקנו, מתוך שהיה שקוע בהרהורים; מצא בין אצבעותיו
שערה אחת, התחיל מותחה בין אצבעותיו לאור החמה, כמבקש לישרה, עם
שהוא עוצם עין אחת ומסתכל בה בשניה. טמן את השערה בין דפי הגמרא
ואמר:

– תיקון העולם… סלקא דעתך? העולם לא שלנו הוא. יעסקו בתיקונו אותם שהעולם הוא שלהם.

– אבל הלא אנו חיים בו, אנו מתפרנסים ממנו.

– העולם לא שלנו, אנו שרויים בעולם לא שלנו. – חזר הזקן – כל יהודי מחכה לביאת הגואל. הרי כבודו מתפלל בכל
יום, ומה הוא אומר ב“אני מאמין”?

לאפונר לא ידע מה להשיב על שאלתו, אבל הזקן הקדימו ואמר:

– “אחכה לו בכל יום שיבוא”. כיצד יכול יהודי לעסוק בתיקונו של העולם?

– והצרות והגזירות והשמדות? אנו נעסוק בתורה, ומי יהא משתדל להעביר מעלינו את הגזירות הרעות? סבורני שלא נעמיד לשם כך
“גוי־של־שבת”.

– אם הקדוש־ברוך־הוא גוזר גזירה על־ידי המלכות מי
יבטלה? כלום יש תינוקות של בית רבן שאין רודים אותם ברצועה?
תלמיד שסרח, מלקין אותו. הגזירות מחזירות את היהודי למוטב. כשהשעות
חצופות והצרות מרובות, משעבד יהודי את לבו למקום. אח־אח־אח,
אתם הצעירים, אתם הצעירים!.. נתמעטו הלבבות ביניכם והרי אתם מתפחדים
מפני הגזירות. איתא במדרש: “הקול קול יעקב”, בזמן שקולו של
יעקב מצוי בבתי־כנסיות ובבתי־מדרשות, אין “הידים ידי עשו”, ואם
לאו – האומות מזדווגות אליו ויכולות לו…

פתאום נזכר הזקן שיותר מדי זמן נבטל מן התורה, הסיר את הממחטה מעל הספר והתחיל מעיין בו מתוך שהוא מנהם בחטמו.

בפעם אחרת שוב נתגלגלה ביניהם שיחה באותו ענין, וחיים שאלו:

– כבודו שמע שהפולנים נלחמים לפרוק מעליהם עול מלכות הצאר?

– שמעתי, שמעתי… – השיב הזקן בקוצר רוח.

– כמה מהם נהרגים, כמה נתלים וכמה נשלחים לגלות סיביר,
ואת כל העינויים והמיתות המשונות הם מקבלים עליהם למען חירותה של
פולין…

– מה שייך לנו בזה?

– הרבה שייך, הרבה מאד! כשפולין תהיה משוחררת, יהיה טוב גם לנו היהודים.

– אפשר יהיה טוב, ואפשר לא יהיה טוב.

– מסתמא לא ידוע לכבודו שמנהיגי העם הפולני הכריזו
על רצונם ליתן ליהודים את כל הזכויות במדינה… היהודים יהיו שוים
עם הפולנים לכל דבר…

– כך? כך? הרי יפה… אפשר שיקיימו את הבטחתם ואפשר שלא יקיימו, מכל מקום…

– סבורני שלא מן היושר הוא שהיהודי יהא יושב ולומד תורה והפולני יהא לוחם בעדו.

ר' זאנויל פרש, כדרכו, את המטפחת על גבי הגמרא, הפך
את פניו אל לאפונר במלוא הסיט ובקול של מלמד דרדקי מושך ומטעים את
דבריו בניגון של גמרא:

– אין לך דבר שאינו כתוב בספרינו הקדושים. חכמינו
ז"ל אומרים: “כל המקבל עול תורה, מעבירים ממנו עול מלכות ועול
דרך־ארץ, וכל הפורק ממנו עול תורה, נותנים עליו עול מלכות ועול
דרך ארץ”… מבין מר? לא? – ושוב תירגם לו לאידיש בקול רועד, ממושך
ומטעים – ועכשיו מוחווים לו למר הדברים?

– הן, מוחוורים ומוחוורים. – השיב חיים בשפה רפה.

שמע הזקן מתוך תשובתו שלא התקררה דעתו של הצעיר, ושאל:

– אלא מאי? אלא מאי?

– פולין היא ארצנו, היא מולדתנו… כאן נולדנו אנו
ואבותינו ואבות אבותינו. כמה דורות אנו יושבים כבר במדינה זו? וכי אין חובות כלפי ארץ מולדת?

הזקן הרתיע אל גב הכסא, חפן את זקנו, ושאל:

– מאי קא סלקא דעתך? כאן נולדנו, אבל מולדתנו אינה
בכאן, אינה בכאן, אדוני! אסור לשכוח שאנו בגלות. בגלות, אדוני! כלום האכסניה הזאת היא ביתי? וכלום היא ביתו של מר? אני משלם שכר
דירה לבעל־הבית, ומר משלם שכר־דירה לי… אנו היהודים גרים! נולדנו
גרים. להוי ידוע למר, גרים אנו! ואבותינו ואבות אבותינו היו גרים.
הפולנים רוצים במלחמות, ילחמו להם. מלחמה אינה עסק של יהודים. זרעם
של אברהם, יצחק ויעקב אינו עושה מלחמות. עשו עושה
מלחמות…

– ואבותינו הקדמונים לא עשו מלחמות?

– הא־א, אבותינו הקדמונים!.. למה נותן אותם מר ענין
לכאן? שם, שם ודאי שעשו מלחמות, בעמלקים, בפלישתים, ובמי לא עשו
מלחמות? אבל ארץ־ישראל שאני…

היה בדעתו של לאפונר לשאלו עוד שאלה אחת, אבל הלה
כבר היו עיניו משוטטות בגמרא עם שהוא הוגה בנעימה השגורה:
“אי־אי־אי… תנו רבנן”…

לאפונר נתבעת ממש מהחשש שמא כל יהודי ליטא דומים
לר' זאנויל זה שהיה משול בכותל אטום, כחומה זקופה ואטומה של מבצר,
שבו חבושים אסירים… ר' זאנויל זה ומאידך אותו סרסור שליפפו
כחזזית – מה יש לעשות במיני טיפוסים כאלה!

מחלון חדרו היה משקיף אל גגות־התבן הנמוכים של שכונת סלובודקה, שמשתטחת בשורה ארוכה ערס מול ערס
לאורך חופו של הויליה, שכונת הפועלים, האומנים ודלת העם. רגע אחד
עלה בדעתו שעליו להתישב בשכונה זו. האנשים הללו באים כל ימיהם
במשא־ומתן עם אכרי הסביבה; קרוב הדבר שקרובים הם יותר אל העם, ויש
להניח שימצא שם אנשים נוחים יותר לשמוע, להבין ולפעול לצורך הענין
שלו… ואותו סרסור, לחינם דחה אותו אז. האנשים הללו חודרים לכל
מקום, את הכל הם יודעים, כמו שהעיד על עצמו, ואפשר להשתמש בו, אם
יכשירו ו“יעבדו” יפה. חבל שהוא מפטפט יותר מן המידה… יש שהיה גומר
בדעתו לבקש מלישבטה שתזמין אליו את ישראל הסרסור, וכל פעם היה דוחה
ושוכח.

בכיסו היה שמור מכתב מוולפזון־האב אל אחד, בליומין
שמו, מן הסוחרים המשכילים שבקובנה, עמילה של חברה אחת בחוץ־לארץ
העוסקת בסחר התבואה. החליט לבקר אצל הסוחר הזה. אם לא שיחק לו מזלו
אצל הפולנים, אפשר שישחק לו אצל המשכילים היהודים. בשעה שכבר עמד
לבוש על מנת לצאת מביתו, נשמעה דפיקה על דלתו. עד שלא הספיק להשיב,
נפתחה הדלת וישראל הסרסור נכנס. “אה! אתה מעצמך באת? טוב מאד! – קרא
לאפונר – נזכרתי אותך פעמים אחדות”. הסרסור לא חיכה לסבר פנים יפות כאלה, ובת־צחוקו שלנה תמיד בזויות־פיו השתפכה על כל פניו.
התחכך קצת באצילי ידיו המצומדים אל גופו, ומתוך קידות מגוחכות
ופסיעות קטנות, הלוך וטפוף התקרב אצל הכסא, שלאפונר הזמינו לישב
עליו, וישב בפאתו.

נכנס לאפונר בשיחה עמו ושאלו על פרנסתו. הלה,
כאילו המתין לשאלה זו, ומיד התחיל קובל בשטף לשון ובמעין תענוג
מיוחד כביכול על צוק העתים, על התמעטות ה“חיונה”. היה זמן שאפשר היה
לעשות עסקים, והפרוטה היתה מצויה. הסוחרים היו בני אמנה ויהודים
היו מסתובבים סביבם ומרויחים בשופי. ועכשיו מי שיש לו עוד פרוטה,
צוררה יפה יפה וחושש להוציאה. אין אמנה, אין בטחון, אין עסק ואין ריוח
בשוה פרוטה. פשוט אין במה להסתובב. אח־אח־ח! היו זמנים… יש שהיה
יוצא, למשל, אל הכפר וקונה מאכר זה קנבוס ומאכר זה פשתה, חוזר עם
סחורתו אל העיר ומוכרה מיד לסוחרים שמגע־ומשא להם עם קניגסברג, והרי
פרנסתו לשבוע, ועתים אפילו יותר מכן, מזומנת לו. לא כן עכשיו,
משעה שהתחילו האשכנזים לפתוח כאן את הקונטורות שלהם ולבוא בעצמם
במשא־ומתן עם האכרים, נכרת אוכל מפי יהודים. הוא, ישראל, מכיר
כאן ברוך השם, את כל הסוחרים, ואילו היתה הפרוטה מצויה
בידו להסתובב אילך ואילך, היה כבר יודע מה
לעשות… יש ויש כאן מה לעשות, אבל בלא מזומנים, פהררר… – והשמיע
קול משונה על־ידי דחיקת אויר מבין שפתותיו המקומצות – קשה, קשה…
לאפונר הפסיקו פעם ופעמים בשאלות על המשפחות היהודיות האמידות שבעיר, על הצעירים המשכילים, על משלח־ידם של בני סלובודקה, ואילו
הסרסור לא הבין מה הוא רוצה ממנו בשאלות של בטלה אלו. לרגע היה
מפסיק, מרפרף עליו בעיניו ומשיב כלאחר־יד, שלא ברצון. כי מה ענין יש
לו לספר על אחרים? אדם קרוב לעצמו. אם בא לידו להשיח את לבו, וכי
לא טוב יותר לספר על עסקי עצמו, מהם שלא ראה בהם ברכה משום איזה מקח
טעות ומהם שעמד להתעשר על ידם כמישחל ביניתא מחלבא ממש, אלא שנתקנאו
בו אחרים ונפלו על החררה שהיה מהפך בה… עסק טוב בימים אלה הוא
הצמר. לפני האדון הוא יכול לספר הכל. אמת, שזהו סוד גדול, אבל מפני
האדון אינו מתירא שמא ילך ויוציא מידו את העסק, עסק של זהב ממש…
הסרסור התכופף אל לאפונר, הרכין את קולו ובלחש גילה לו שהוא
עומד לפתוח בית־חרושת קטן לאריגים… לפי שעה יסתפק בנול אחד, ואחר
יוסיף עוד אחד ועוד אחד, מעט מעט, אינו מזדרז. העסק בטוח וביד
כיום. את הצמר יקנה בעצמו מידי האכרים. אין לו צורך בסרסורים.
בעצמו, בעצמו יקנה צמר ויארוג אריגים לחמילות בשביל הצבא… הצבא
זקוק לחמילות…

– בשביל הצבא הרוסי? – שאל לאפונר.

הסרסור לא שמע את השאלה והתלהב יותר ויותר מסודו
וסכויו להתעשר. תהיה פרנסה לו ולעוד יהודים. העיקר בעסק זה, מבין
הוא, הוא הצמר; וצמר יש לקנות בזול אם יודעים את כל הדרכים איך
לקנות ואיך לדבר עם האכרים, מבין הוא? הצבא משלם יפה. עכשיו כדאי
לעבוד רק בשביל הצבא…

– איזה צבא? – שאל שוב לאפונר – הצבא הרוסי לא יבוא בדברים עם קבלן בעל נול אחד.

– הרוסי? למה דוקא הרוסי? – שאל הסרסור בחיוך סתום.

– אלא איזה צבא אחר יש כאן?

הסרסור שתק רגע, ותחת להשיב על שאלתו של לאפונר המשיך
לגולל לפניו את סיכויי בית־החרושת שלו להצלחה “ברורה
כיום”.

– ובמה תקנה את הנול והצמר? – שאל חיים.

הסרסור נתבלבל וריפרף עליו בעיניו וחייך אליו את חיוכו התינוקי המעורר רחמים, כאילו התנקשו בנפשו:

– אה, מה? במה אקנה? אה? במה?.. שאלה זו, מה?.. אף אני
שואל: במה אקנה? אילו מצאתי איזה יהודי טוב מבין עסק כמותי שילווני
איזה סכום קטן… בגדולות איני הולך… הייתי כבר מסתובב ועומד על
הרגלים. אני כבר שמתי עין על יהודי אחד כזה… מרחוק כבר תהיתי על
קנקנו… סוף סוף אסובב גם אותו בעסק זה, ושנינו יחד נסתובב ונעשה עסק…

עסק, עסק, עסק… הרי זו היתה מעין מערבולת של תכניות,
סיכויים ותקוות לרוחים ולהצלחה, שבהם “הסתובב” כל הזמן… סוף שנתעייף לאפונר מפטפוטיו, ראה שלא יוכל להציל מפיו דבר ברור לא רק
על אחרים אלא גם עליו עצמו. ישב והתבונן אליו ושאל לעצמו מה הוא חוט
החן המשוך על אדם זה. משהו מאיר בפניו. אף־על־פי שדיבר רק על פרנסה
ועל עניני ממונות, עיניו עם הלפלוף בזויותיהן הביטו כמו מתוך
חלום. תוך כדי דיבורו לא נחו ידיו עם השולים השחורים בצפרני
אצבעותיהן, היו נוטלות איזה דבר מן הדברים שעל השולחן, ממשמשות בו
ומניחות, וחוזר חלילה… נמלך לאפונר בעצמו כיצד יפטר ממנו.

– שמע נא, – אמר לו – שמא תוכל לקנות לי נייר?

– ומפני מה לא אוכל? כמה שאדוני רוצה! נייר לאריזה
או נייר לכתיבה? גליונות גדולים או קטנים? אל יפחד, בזול אקנה לו.
המחירים קבועים, ואין כאן לתגר ואין רמאות בעסק זה. אם יקנה בכמות
גדולה, בודאי יוזילו לו.

– מה אעשה במאות גליונות? יש לי צורך רק בחבילה קטנה
של גליונות נייר למכתבים. מחצית המאה, לכל היותר מאה גליונות, וכמספר
הזה גם מעטפות.

– אני מבין, אני מבין… ומה בטבע אדוני, לכתוב את
מכתביו על גליונות גדולים או על גליונות קטנים? אם יש לו למר צורך
לכתוב בקשה או תלונה אל הממשלה, הרי עליו לקנות גליונות גדולים, אל
הממשלה כותבים רק על גליונות ארוכים כאלה…

לאפונר הפסיקו: “בקיצור: מאה גליון קטן למכתבים
ומאה מעטפה. וזה יספיק לך, כמדומני…”, והושיט לו דמי המקח, יותר
מכפי המשוער על מנת שישאר לו עודף שכר טרחתו. הסרסור כבר עמד
להפטר מן החדר בשמחה, אבל לאפונר עיכבו פתאום:

– שמא ידוע לך או שמא תוכל למצוא כאן אדם אחד שאני
מבקשו בקובנה? חבר נעורי היה… זמן מרובה לא התראינו ואיני יודע
היכן אבקשו… שמו כשמך…

– אם מר מבקש, אני כבר אמצאנו! מתחת לאדמה אחפשנו ואוציאנו…

– חס ושלום! מתחת לאדמה אין צורך… – הפסיקו לאפונר בחיוך.

– רצוני לומר, בשביל אדוני אחטט בחטמי את האדמה ובלבד שאמצא את האיש…

– אם תחטט בחטמך באדמה, אין לי תקוה יתירה שתמצא את האדם שאני מבקש.

– הכלל, מה שם משפחתו של אותו יהודי?

– לצערי הגדול אין שם משפחתו ידוע לי. יודע אני רק
ששם אביו הוא ר' בר, ר' בר זה נסע לפני הרבה שנים לפלשתינה, ושם
אמו זלאטה… מנהלת אחוזה היתה בסביבת קובנה.

הסרסור פרץ בצחוק של תינוק שוטה:

– אה! אם כן אין צורך לבקש, אין צורך לבקש. אני כבר יודע מי הוא והיכן הוא. הרי זה אני, אני…

– אתה? אתה ישראל’יק?

– נו, בודאי! ומי אני אם לא ישראל’יק? אבא עליו
השלום נסע באמת לארץ־ישראל… ואמא עליה־השלום ניהלה את פולישוק עד
שהטרידוה משם. ועכשיו, אם מותר לי לשאול את אדוני, מי הוא?

– הלא כמדומני, אמרתי לך. וכי אינך זוכר את חיים… את חיימ’קה ש“נחטף”?

נטרף לבו של הסרסור. עמד בפה פעור ועיניו המלאות
חלום נתרחבו. פתאום עבר רטט של חיוך רחב מסביב לשפתותיו העצבניות,
מסביב לעיניו נתקבצו קמטים דקים וצחוק אוילי נתפשט על פניו. פשט את
שתי זרועותיו אל לאפונר כמתכוון לגפפו, ולא העז. רק קריאה פרצה
מפיו:

– חיימ’קה! אתה… הוא… אדוני… אתה הוא זה?

– איזה אדון אני לך?

– בודאי! בודאי! איזה אדון? פשוט “חיימ’קה”, פשוט… ח־ח־ח…

ושניהם עמדו וצחקו זה כנגד זה. אחר נזכרו והתנשקו.
כלומר, לאפונר הרכין לו את לחיו וישראל’יק התנפל עליה ומצץ אותה
ברעש; חיים נשק נשיקה יתומה באויר.

– אם כן – אמר לאפונר – נשב ונשיח קצת.

– בודאי, בודאי אשב. ומה? וכי לא אשב אצלך?.. אבל הנייר…

– הנח את זאת לפעם אחרת.

ישראל’יק ישב כנגד לאפונר, סקר אותו שעה ממושכת:
עדיין קשה היה לו להאמין שאדון זה היושב לפניו הוא הוא חברו לשעבר.
לא כבש את תמיהתו והשמיעה בקול. פתח בפולנית וסיים באידית:

– עומד לו פריץ צעיר ומתמרמר ומתרגז… והנה זה חיימ’קה! משונה, לא? מי מילל דבר שכזה!

לאפונר אף הוא התבונן אליו, חיפש בפניו סימנים
לישראל’יק שבעבר, ונפשו התעגמה עליו מאד. ואף־על־פי־כן הצטחק ואמר
מתוך עצבות של געגועים:

– זוכר אתה, ישראל’יק, את ביצי הצפרים שהיית מביא לי
ביער? ואת השרשראות שהיינו עושים מגלעיני שזיפים? – הוא ניסה לדבר
באידית המגומגמת שלו, וסיים בפולנית.

– עדיין זוכר אתה את כל אותן ההבלויות משכבר הימים… ילדים היינו, והרי עכשיו נהיית לבן־אדם…

התעצם לאפונר להסיח את דעת חברו מן ההשואה בין שניהם שביצבצה ועלתה מאליה, ושוב השיאו אל זכרונות העבר.

– הזוכר אתה היאך היינו בוכים על שההדודה מסרה אותי לגימנסיה?

– אה, הן! היינו ישנים על מיטה אחת, זוכר אני, והיינו
שוכבים ומספרים זה עם זה. אילו ענינים היו לנו אז שהיינו מרבים
כל־כך שיחה בלילות? כן, בכינו הרבה גלל הגימנסיה שלך. תמוהני אם
כדאי היה לבכות, א? ילדים שוטים…

– מה בכלל יודע אדם מה שמזומן לו בעתיד לבוא…

– ב“נקודות השחורות” אין אתה ידען גדול, מסתמא – אמר ישראל’יק – רואה אני שגם באידית אתה, מהנ, צולע…

– עם השנים הרבה דברים משתכחים, מהרבה דברים מתרחקים… נגד זה אין תקנה.

– ועכשיו לא תתרעם עלי אם אשאלך, לשם מה באת לכאן? מה יש בדעתך לעשות כאן?

– שמא תענה לי אתה, ישראל’יק, על שאלתי שלי? זכורני יפה
שעם כניסתך אצלי בפעם הראשונה… שעה קלה לאחר ביאתי לקובנה…
ומצאת בחדרי את המשרתת, קרצה לך זו בעיניה ואף אתה החזרת לה
ברמיזה…

– אני רמזתי לה? איני זוכר, חייך. אני יוצא ונכנס בבית
הזה. הפאנים הפולניים שבאים לכאן מכירים אותי… ומי אינו מכיר את
ישראל הסרסור! ואף לישבטה מכירה אותי…. גויה טובה עם נשמה
יהודית… פעמים די לנו ברמיזה; נרמזים בקריצת עין אחת…
אבל…

– אבל על מה קרצתם זה אל זה עין אז בחדרי?

ישראל’יק ריפרף בעיניו, תלה אותן בתקרה, ולבסוף קפץ באגרוף קפוץ, כמי שצד זבוב פורח:

– אהא! – קרא – זוכר אני, זוכר אני… הרי כאן חיכו
לבואך, איני צריך לומר לך זאת… אף אני שמעתי שפאן אחד גדול עומד
לבוא מוארשה ולהתאכסן באכסניה זו. נו, ולישבטה רמזה לי שאתה הוא
זה הפאן הוארשאי, וזה הוא כל הענין. נראה שאתה אדם חשוב אצל השליאכטה
הפולנית…

– ואתה – אמר לאפונר – מחכה עכשיו לתשובה על שאלתך
שלך. אחר כך אפשר שתדע הכל. לפי שעה נדחה את זאת. אפשר שאהיה זקוק
לסיועך, הואיל ובן המקום אתה…

– בודאי, בודאי.

– עוד נזדמן יחד ונדבר על הכל. לא עכשיו… אתה יודע,
בדרך לקובנה הייתי מרבה להרהר בך. השתוקקתי מאד לראותך (ישראל’יק
ריפרף עליו בעיניו, ניענע אליו ראשו ומשום מה חיכך יד ביד ופיצח
בפרקי אצבעותיו הדקות עם צפרניו השחורות), כיצד אתה חי? כיצד
מתפרנס? ספר, ספר…

– ומה אספר לך עוד. לא די סיפרתי לך קודם?

– כלום לא יכולת ללמוד איזו מלאכה הגונה?

– אמא, עליה־השלום, לא רצתה. לא הסכימה בדעתה שבנו של
ר' בר הפולישוקי יהיה בעל מלאכה. היא רצתה דוקא שבנה יהיה לסוחר.
אבל האידנא גם בעל־מלאכה הוא שבע אמות בתוך האדמה, כמו הסוחר. מילא,
נניח את זאת… יש לי, ברוך השם, שלושה ילדים טובים, בלא עין־הרע. הלא
תבוא אצלי, לא? נא, תשגיח לכבדני ולבוא. אז תראה גם את ה“חברה” שלי. אין
לי להתבייש בהם, ברוך־השם…

– היכן אתה גר?

ישראל’יק תיאר לו את מקום בית־דירתו בסלובודקה ואת הדרך אליה.

– ומה נשמע בפולישוק? – שאל חיים – יודע אתה, אף על
פולישוק הייתי מתגעגע. עכשיו שאני כאן, אסע לשם באחד הימים. ואתה
היית שם פעם?

– הן, לא פעם. כל אימת שקאשינסקי היה דר שם, היה נוח
יותר; הייתי יכול לבוא לשם ואיש לא אמר לי כלום ולא מיחה בידי. ואילו
לאחר מכן נעשה קשה יותר. ואף־על־פי־כן אני בא לשם לפעמים
בחטיפה.

– וכי יש לך פנאי לכך?

– פנאי? מנה! מה אני, באנקיר? אבל מה לעשות? יש
שתוקפני שגעון כזה… מין דיבוק, רחמנא ליצלן… ההה… יש יום כזה
שפתאום בא עלי הדבר הזה, ואיני מוצא לי מקום, הכל נמאס עלי, החיים
נמאסים עלי, אל ייסרני האל על עוון שפתי… רוח כזאת נכנסת בי.
איזה מין מרה שחורה… ואז אני משליך הכל ובורח לפולישוק.

– ברגל?

– יש שאני פוגע באכר נוסע, ואני יושב על עגלתו.

– ומה אתה עושה שם?

– לא כלום. שוהה־פוהה, הולך ומהלך במקומות שהייתי
משוטט שם בילדותי. מתרחץ בנהר, ואם אני מוצא סירה, אני שט בה קצת…
פעם אחת פגע בי שומר היער, התחיל חוקר ודורש מה אני עושה שם ומה
אני מבקש. קרוב הדבר שחשד בי שגנב אני. סחב אותי אל הפריץ. אמרתי לו
שאוהב אני את המקום שבו נולדתי וגודלתי. לא האמין לי. שונא ישראל
שכמותו, גזר עלי מלקות… ספגתי, ספגתי אז… וכי היתה לי ברירה? עוד
פעם, אמר, אם ימצאני יחבוש אותי בבית־האסורים…

– מה הם מתיראים? שמא תאכל את היער?

– על שונא ישראל אין מקשין. אבל אני שוחק באמם.
נהירים לי שבילי היער יותר משהם נהירים להם. אני מתגנב ונכנס למקומות
שלעולם לא ימצאוני שם. שוכב לי, מנמנם, אוגר לי פטריות או
אוכמניות או עכביות בשביל התינוקות שלי… את הניימאן אני אוהב לא
פחות משאני אוהב את היער…

– ולשחות יודע אתה?

– מהנ! אם אני יודע… – צחק ישראל’יק כאומן זה
הבוטח בכוח אומנותו – גם לישב תוך כדי שחיה, גם להתפרקד על גבי
המים. ביותר אני אוהב להתפרקד אגב שחיה ולהסתכל ברקיע השמים. מסביב
שקט כזה, מחיה נפשות… באותה שעה אני שוכח הכל, את קובנה, את
הבית, את הדאגות, ח־ח־ח… – ושוב צחק צחוקו הילדותי האוילי – שמע
ואספר לך מעשה שהיה. בפולישוק חנתה לפני חודש ימים פלוגה אחת, אתה
יודע, משל המורדים… – כאן הרכין עצמו על לאפונר, הנמיך קולו עם
שהוא סוכך בכפו על פיו והמשיך בלחישה – אני הייתי ממציא להם מצרכים
שונים, מספוא לסוסים, טאבאק, יי“ש… הכלל, כל מה שהם צריכים…
בחורים טובים היו; בעד “שרול” שלהם היו נותנים את חייהם. הייתי
נשכר יפה על־ידם. פעם מהלך הייתי על חוף הניימאן ופגעו בי אותם
הבחורים. “שמע, שרול, אמרו לי, אלוהים בעצמו שלחך אצלנו היום.
שמענו שהמוסקאלים מחפשים אותנו בסביבה. צריך להשליך את כלי־הזין
שטמונים בבית־משרפות־היין אל המים, גזירה שמא ישרפו את האחוזה ואת
הכפר ויתלו את האנשים, אם כלי־הזין ימצאו”. “מוטב, אמרתי להם,
הריני רואה בכאן את הדוגית של הפריץ, אתם הביאו לי את
ה”טריפה־פסול” שלכם, ואני אשוט ואשליך המימה“. כך עשו. במשך חצי
יום הייתי שט בסירה הלוך וחזור. הבחורים סבורים היו שטיבעתי במים את כל הרובים, האקדוחים והחרבות. לא דובים ולא יער! כלום משוגע
אני שאעבור על “בל תשחית”? מה הייתי עושה? הייתי טומן אותם
במטמורות שונות, בתוך הקמה בשדה ובתוך שיחים סבוכים שביער. הכלל, באו הרוסים וחיפשו בבית־משרפות־היין, בבית הפריץ, בבתי
הכפר, לא הניחו סדק או חור שלא פשפשו ובדקו שם, ומצאו
“תאנה”12, כמובן. סוף שתפשו ילד אחד מילדי
הכפר שהיה בחצר באותה שעה שעבדתי עם הבחורים, הטילו בו אימה,
והוא שח להם הכל, ואף הצביע עלי. אני הייתי ישוב אז בדוגית, באמצע
הניימאן, הקוזאקים צווחו אלי שאחזור, ואני עשיתי עצמו כאינו שומע.
שמעתי פקודה לירות. אפילו ראיתי עשן ושמעתי את היריה מפוצצת באויר.
הספקתי לנפול אל המים, ולהפוך עלי את הדוגית. הקוזאקים היו סבורים
שנוריתי, ואלו אני שחיתי לי במנוחה מתחת לדוגית הכפויה עלי,
כאילו לא אלי מתכוונים… עד שהגעתי אל מקום מרוחק בחוף. עד הלילה
לא הספקתי להתיבש. פחדתי שמא אחלה. לאדם כמותי אסור להיות חולה.
תענוג זה יאה לעשירים. יגע, ברגלים כושלות הייתי מהלך שעות אחדות,
עד שהגעתי אל כפר פולישוק. דפקתי על חלונו של גוי אחד. “מי שם?”
שאלו. “פתח! – אמרתי – אני שרול”. לא השיבו לי כלום ולא פתחו את
הדלת. שוב דפקתי ודפקתי: “מה לכם, צעקתי, אינכם יודעים את שרול? מפני
מה אינכם פותחים?” “שרול מת, השיבו לי מתוך הבית, הוא נורה על־ידי
המוסקאלים ונפל המימה. ואתה אינך אלא משקר. לך לך בשם אלוהים”. מה
אתה אומר לזאת? בקושי הכנסתי לראש מטומטם של גוי שחי אני. אי אתה
יכול לשער את שמחת ה”חבריה" למחרת בבוקר כשנודע להם שאני חי, ולא
עוד אלא שגם כלי־הזין חיים וקיימים כמותי. “כשם שאנו אוהבים
אלוהים, יהודון כמותך עדיין לא ראינו”, כך אמרו לי כולם. ומה
אתה סבור? הבאתי אז לביתי תרנגולת גדולה, פוד עדשים… חייך…
יהודון כמותך אין בעולם", ה־ה־ה… חייך… כלפי מה אני מספר לך
את זאת? הן! כלפי מה שדיברנו על השחיה. מעשי נערות אינם
משתכחים…

– כל הזמן – אמר לו לאפונר – אני יושב, מסתכל בך
ושואל לעצמי: הזהו ישראל’יק? ועכשיו אני רואה בך באמת את אותו
ישראל’יק שבעבר… הרי באמת, בחור טוב אתה.

ישראל’יק ריפרף בעיניו. חייך את חיוכו הטוב ומרוב
קורת־רוח דחק את אציליו אל גופו והתחכך בהנאה. פתאום עמד מכסאו
ולא זז ממקומו; קשה היה עליו לפרוש מחברו. עמד ולא העביר ממנו את
עיניו. רק מפצח היה בפרקי אצבעותיו ושפתיו המרטטות בעצבנות
דובבו: "מי מילל שאהיה ישוב כאן ומשיח עם חיימ’קה… כאילו לא היתה
הפסקה בין אז ובין עתה… משונה, משונה, חייך… טורא בטורא לא
פגיש, אינש באינש פגיש. מבין אתה? לא? – והוא תירגם לו לפולנית
מאמר זה. – אתה תבוא אצלי? תבוא? זוכר אתה היכן?

– זוכר אני היכן ובוא אבוא. בלא ספק! עוד הערב אבוא… ישראל’יק יצא, ומיד חזר:

– שכחתי לשאלך, כמה נייר אתה צריך?.. אה, סליחה,
נזכרתי! הרי כבר אמרת לי: מחצית המאה או מאה גליונות קטנים
ומעטפות.

– אח, שטות! מה בשבילי מאה גליון? בשביל מאמרי שאני
כותב בעיתונים צריך אני גליונות גדולים, כשלוש מאות… לא! חמש
מאות, הן, חמש מאות… ומעטפות גדולות אף הן חמש מאות. וכמספר הזה
גליונות קטנים ומעטפות קטנות. התזכור? הפרוטרוט שנתתי לך לא
יספיק… – והוא נתן לו שטר־כסף.

– וכי אין לך פרוטרוט? השטר גדול יותר מדי. לא יתנו לי עודף.

– יתנו, יתנו. את העודף תשמור לך עד לחשבון. אוצרך
עוד למיקחים שונים. הרי אני זר כאן. עוד כמה פעמים אצטרך
להטריחך.

פני ישראל’יק הביעו מבוכה: למה לו לשמור שטר גדול
כזה בידו? רצה לומר דבר־מה בענין זה, ואילו חיים לא רצה לשמוע ודחף
אותו בחיבה מן החדר.





פרק שמונה־עשר

אחרי השיחה הזאת עם ישראל’יק, בערב, בא לאפונר לצלצל
בביתו של העמיל בליומין. משרתת עם קפלט כבד בראשה, לא צעירה ולא
נקיה ביותר פתחה לו את הדלת ושאלה לרצונו. על שאלתו אם יוכל לראות
את ה' בליומין, הזמינתו להכנס אל הפרוזדור ולהמתין קצת ונעלמה מיד
מאחרי אחת הדלתות. לא יצאו שתי שניות והיא חזרה וביקשה ממנו לילך
אחריה. העבירה אותו דרך חדר גדול שרוי רובו ככולו בצל; באחת
מזויותיו היתה דלוקה מנורה קטנה, ולפניה שכבה גברת אחת שטוחה במחצית
גופה על ספה וקראה בעתון. לאפונר החוה לה קידה, אבל היא, שקועה
בעתונה, לא ראתה אותו. המשרתת הכניסה אותו לחדר שני וסגרה מאחריו את
הדלת.

לאפונר נמצא עומד בחדר־עבודה: ארון־ספרים גדול,
שולחן־כתיבה גדול. על גבי השולחן דלקה מנורה תחת כובע של זכוכית
ירוקה. מרוחקים קצת מן השולחן, בכורסאות עמוקות מצופות עור היו ישובים זה מול זה שני אנשים עסוקים בשיחה. עם כניסתו נפסקה
השיחה. שני האנשים זקפו עליו את עיניהם ואחד מהם שאלו לחפצו.

– וכי יש לי הכבוד לדבר אל האדון בליומין? – שאל לאפונר.

– הן. אני הוא זה.

לאפונר הושיט לו את מכתבו של וולפזון. בעל־הבית
הסמיך אותו אל חטמו וקרא בו קריאה חטופה, עם שהוא מלווה בתנועות
ראש ימינה ושמאלה את תנועות עיניו המרפרפות על גבי השיטין.

– אדוני הוא זה מר לאפונר? – שאל לבסוף.

– הן, אדוני.

בליומין הגביה את עצמו במקצת מעל הכסא, הושיט לו את ידו ואמר:

– בבקשה… יכיר מר את הד"ר פוצר… ישב נא מר.

ושוב נתן עיניו במכתב, והפעם קרא בו ביתר מתינות
ועיון. בו בזמן ישב לפניו לאפונר וסקר אותו. הרי זה היה אדם למעלה
ארבעים, מסורבל בשר, בעל כרס כבדה, בעל ידים קטנות ושמנמנות; זקן שחור, עגול וסמיך הכתיר את פניו העגולות והשמנות עם חוטם
ככפתור ועינים חדות מבט וקצרות ראיה, מתחת למצח גדול ולבן.

– ידידי הבאנקיר וולפזון כותב אלי – אמר הלזה –
שאדוני אומר להיות בעירנו מורה ל… למה? (הצצה במכתב) לפולנית
ולצרפתית. שמא יודע מר גם את השפה העברית?

– לא, לצערי.

– אין בכך כלום. לי עצמי אין ילדים. אבל כסבור אני
שימצא בכאן תלמידים לא בקושי, ביחוד לצרפתית… ואולי גם
לפולנית… לצרפתית בודאי. – אל הד“ר פוצר: – יראה נא מר את המכתב.
כתב אותו באנקיר ידוע בוארשה. לפני כמה שנים היה דר בקובנה; מן
הסוחרים החשובים בעירנו היה, יראה נא מר איזה לשון, איזה סגנון. זהב,
זהב ממש! לא נופל מלשונו של מרדכי אהרן גינצבורג או של מאפו
שלנו… גם מאמרי חז”ל יודע… לזה יקרא משכיל!

הד"ר פוצר, בעל בשר אף הוא, מגולח, בזקני־לחיים,
מרושל בחיצוניותו, נרפה בתנועותיו ובעל פנים חולניות ויגעות, נטל מידי בליומין את המכתב, הרכיב על חטמו את הפינסנה שהיה תלוי על
צוארו בפתיל משי שחור, ונתן את עיניו בגליון מתוך פיזור־רוח
וחוסר־ענין, רק מפני כבוד בעל־הבית לבד.

– איזו מליצה, א? – התפעל בליומין כשהד"ר החזיר לו
את המכתב, ועם שפנה אל לאפונר: – אילולי היה מר יודע את השפה העברית
תחת הפולנית מובטחני שהיה מצליח כאן יותר. הפולנית… יסלח לי מר,
למה לנו הפולנית?

– יש כאן בסביבה בעלי אחוזות פולניים, יש כאן אוכלוסיה פולנית. – השיב לאפונר – במסחר, בשוק, כלום אין משתמשים בשפה הזאת?

– הן, בענינים אלה, בודאי… אבל אני מתכוון להשכלה, לדעת.

– ואני אומר למר את ההיפך. – העיר הד"ר פוצר בעצלות,
עם שהוא משחק בפינסנה – דוקא הפולנית היא דבר שבהכרח, צורך החיים
יום יום. פחות צורך יש כאן בצרפתית. הריהי ענין לעשירים בלבד, שיש
להם פנאי לקרוא ספרים, רומאנים וכדומה. ואילו השפה העברית למה? מה
תועלת בה, למשל?

– הד“ר פוצר… הוא כבר בא בפרדוכסים שלו… השפה העברית היא אם כל השפות. בה דיברו אבותינו, נביאינו, בידוע שרייכלין ידע עברית. וגיתה בעצמו מספר שאף הוא למד את השפה
הזאת… הרי היא שנשתיירה לנו מכל מה שהיה לנו. מה יש לנו עוד זולת
התנ”ך והשפה העברית…

– מה יש לנו עוד!.. איני יודע, דומני שאין לנו
כלום. וכלום לא יהיה לנו אף לאחר שנלמד את השפה העברית. אני מדבר
מבחינת התועלת, כמובן. גיתה, רייכלין וכיוצא בהם אינם ענין לכאן,
למשל, אנשים שידעו שבע חכמות ושבעים לשון, יונית, רומית ואיני יודע
עוד מה, למדו גם את העברית שלנו. ומפני מה לא, למשל? וכי חסו על זמנם
או ממונם? לפרנסתם דאגו, כנראה, אחרים. ואילו בחורי ישראל חייבים
לדאוג בעצמם לפרנסתם יום יום. תמוהני אם יוכלו לקנות ככר לחם
ומליח אחד בלשון הקודש, אפילו ידעו אותה כמשה רבנו. זה הכלל, מר בליומין! כל שאינו מועיל, הרינו מיותר. וכי לא כך, מר
לאפונר?

כל הזמן שהד“ר פוצר דיבר, הסתכל לאפונר בזנבות
התלוי הקרוע שביצבצו מאחורי ערפו של הד”ר, או היה מסתכל בשכבת
האבק שעל גבי כובע־המנורה, ואת כל הויכוח לא סבר יפה.

– בעיה זו, אדוני, – השיב – אינה נהירה לי.

– ואף־על־פי־כן ראו נא משוררים כמו ויזל ואד"ם
הכהן, מליצים כמו ארטר ומאפו… כלום אפשר לבטלם ככה?.. – שאל
בליומין כמתחנן על נפשו.

– איני רוצה כלל לבטלם. אבל חבל שכתבו בלשון העברית.
מי קורא אותם? רק בחורי סלובודקה ו…סליחה, אדוני, ואדון
בליומין. אילו היו כותבים בלשון בני־אדם, הרי כל העולם היה נהנה
מהם, אם הם ראויים לכך, כמובן.

– בשפה העברית אין תועלת, אומר מר? בחומת
האורתודוכסים, מורדי האור נעשו ונעשים ככל זאת פרצים גדולים,

ועל־ידי מה? לא על־ידי השפה הזאת?

– אה! כך ידבר, בבקשה ממנו… בתורת מכשיר זמני, אולי, אולי… אבל תועלת מעשית, צורך חיים, למשל, אין בה…

נכנסה בעלת־הבית. אשה כבת שלושים בערך, מפליאה
בדקות גזרתה. פניה צנומות, עצבניות ועיניה בהירות, שקטות, עם מבט
משונה, חולם, מתחת לגבינים קצרים ועבותים כשתי עלוקות בולטות
בשחרוריתן על פניה החיורות. פיה הדק קמוץ מאיזו מרירות עקשנית או
מרדנית, כפי שנראה לו ללאפונר, ועשה עליו רושם לא נעים. זו היתה
אותה אשה שקראה בעתון בחדר הסמוך. נכנסה בפסיעות חשאיות, עמדה על
הפתח עם סיגארית דולקת בין אצבעותיה, ושאלה אם אינה מערבבת עליהם
שיחתם.

– בואי ברטה! – קרא בעל־הבית – הכירי את האורח…
מר לאפונר, כן? מר לאפונר. ידידי וולפזון… הלא סיפרתי לך פעם על
אודותיו… הבאנקיר מוארשה… הוא כותב לי… ה' לאפונר הביא לי
מכתב ממנו. והוא כותב לי שה' לאפונר, אחד מטובי האינטליגנטים
בוארשה, רוצה להשתקע בעירנו ולהתפרנס משיעורי־הוראה. הוא שולט יפה
בפולנית ובצרפתית. סבורני שבין מכרינו יוכל מר לאפונר… מה דעתך?
בודאי רבים יסכימו ללמוד צרפתית…

הגב' בליומין חייכה כלשהו חיוך של אדיבות כלפי
לאפונר שעמד וקדה לפניה. הושיטה לו יד קטנה ודקה וביקשה ממנו
לישב.

– הנה הד“ר פוצר – המשיך בעלה – הביע כאן קודם
לכניסתך, פרדוכס נורא… פוקעות האזנים לשמעו. הוא בא לעקור הכל, את השפה העברית, את התנ”ך… את כל זאת הוא נותן בעד ככר לחם
ומליח…

– סליחה! – העיר הד"ר – לא כך אמרתי, אף־על־פי שבעצם איני מתנגד גם לנוסח זה.

הגב' בליומין חייכה אגב דחיקת כתפים ושתקה.

– אתם רואים? – קרא הד"ר פוצר – הגברת בליומין, למשל,
אינה יודעת את הדברים הללו, ואין השכלתה פגומה על־ידי כך. לא כך,
הגברת בליומין? וכי סובלת היא מחסרון ידיעה בשפה זו?

– אבא שלי, – השיבה האשה – זוכרתני, היה גם כן אוהב את
השפה העברית, וכמו בעלי היה מתפעל מכל משפט בשפה זו. אותי לא
לימד. אף חברותי לא למדו לשון זו. מה אני יכולה לשפוט בענין המסור
רק לגברים לבד? – שאלה שוב בחיוך ודחיקת כתפים. היא דיברה בקול
מתון, בנעימה מרופה ואדישה כמשתעממת, והחיוך שלה אף הוא היה משונה:
עיניה ופניה לא השתתפו בו. בשעה ששפתותיה היו שוחקות כלשהן, בפניה ועיניה נשתמרה ארשת של שקט ופיזור־הדעת ועם שפנתה אל לאפונר
שאלה – וכיצד נקלע מר לתוך מאורה זו שלנו?

– וכי קובנה היא מקום שומם ונידח כל כך?

– מבחינת החיים הרוחניים והתרבותיים, הן!

– מסתמא כמו כל עיר פרובינציאלית…

– אנו יושבים במדבר, אדוני!

– אין כאן תיאטרון, קונצרטים?

– מהנ! הרי זה יש לפעמים, אבל…

– כמה זמן יושב כבר מר בעירנו? – התערב הד"ר פוצר בשיחתם.

– רק ימים מספר.

– אהה! אם כן אינו יודע עדיין מה זה מדבר פרובינציאלי, כביטויה של הגברת בליומין.

– ואף־על־פי־כן… העיר לאפונר – דוקא מפני שאין כאן כלום, יש לעשות כאן הרבה.

– למשל? – שאל הד"ר.

– ליסד חוגים להתפתחות עצמית, להרצאות, ליסד מעין
אגודה להפצת השכלה בעם… או שיעורי־הוראה, קורסים לערב או
לשבתות בשביל המוני העם. ועוד כמה וכמה דברים כיוצאים באלה.
במקום שאין חיים תרבותיים, משתדלים ליצור אותם.

– לכתחילה, הרי יש מקום לחשוב כך… כך נותנת מידת
ההגיון לאדם חדש, שאינו יודע את המקום. – העיר בליומין – צריך, מר
לאפונר, לידע את תנאי המקום ואנשיו…

בו בזמן שבליומין העיר את הערתו, שאל הד"ר פוצר בבת־צחוק ספק סקפטית ספק לגלגנית:

– מי, לפי דעתו של מר, מי יצור לו כל זאת?

– אתם המשכילים! זוהי אפילו מחובתכם לציבור, שבו אתם שרויים, וגם לעצמכם.

– הדין עם מר, הדין עם מר… – אמר בעל־הבית – אין מה
לומר נגד דעתו ולא כלום… אבל… באמת, כבר ניסו, כמה פעמים
ניסו… וכי מה הוא סבור, לא ניסו? א, בכמה מרץ עלה זה לברטה
ובכמה ממון! ולא יצא כלום… זוכרים אתם את ענין המקהלה? זוהי פרשה
ארוכה. אינה כדאית שנדבר עליה… הקיצור: לא יוצא כאן כלום. כל
אחד עסוק בעסקיו, טרוד בדאגותיו… ומלבד זאת מתחיל ענין בכיבודים,
קנאת איש ברעהו… הכלל, פרובינציה…

– אם כן, הצורך בחיים תרבותיים ובעבודה תרבותית אינו גדול כל־כך. – אמר לאפונר.

– אצלנו בוילנה – נזכרה הגברת בליומין – היה חוג
כזה, להשתלמות ולהשכלה. אני הייתי חברה בחוג הזה. היה מענין
מאד.

– ובוילנה היה אחרת? – שאל בעלה.

– כלומר?

– כמה זמן התקיים שם החוג?

– איני יודעת. הרי עזבתי את העיר. השפעתו היתה רבה
עלינו. זה הוא השפיע עלי ועל חברתי לנסוע ללמוד בקורסים
למילדות.

– לנסוע? – שאל הד"ר פוצר בהדגשה מיוחסת.

נתנה בו הגברת בליומין את עיניה בשאלה.

– אתן, כמדומני, לא נסעתן, כדרך שאדם נוסע מעיר אל
עיר. אתן ברחתן… לוהטות מצמאון לדעת לאור וחופש וכו'… חברתה של
הגברת הלא ברחה אפילו כמעט מתחת לחופה… – דיבר הד"ר פוצר מתוך
חיוך בנעימת לגלוג סקפטי.

שוב נתאבן משהו בפניה של הגברת בליומין. פיה העצבני נקפץ במרירותו המרדנית:

– אדוני מלגלג? – שאלה קשות.

– חס ושלום!

– אם איני טועה, הרי אף אדוני היה מן הבורחים. – העיר בליומין.

– ועכשיו הוא חוזר בו? – הוסיפה אשתו – ואילו אני איני מתחרטת על מה שעשיתי.

– אף אני – אמר הד"ר – לא עלה כלל על דעתי להתחרט. אם
הרבה לא הרוחתי מבריחתי, הרי פחות מזה הפסדתי. ברי שברחתי. אמת, לא
מתחת לחופתי, אבל ארוסה היתה לי…

והוא סיפר זכרונות מימי נערותו, כשהיה בא עם חבריו
בלילה אל אחד הקלויזים ללמוד השכלה לאור הנר הגנוב מתיבת השמש. אח,
אותם הימים…

– ואף־על־פי־כן, מר ד"ר… כלומר, אני חושד בו
שבסתר לבו הוא מתגעגע על אותם הימים. יודה שבסתר לבו. א?.. – העיר
בליומין.

– למה אכחד? לא רק בסתר לבי אני מתגעגע על אותם הימים.
אז היו לנו תקוות גדולות, היה לנו אידיאל, ההשכלה, האור וכו'
וכו'… האמת ניתנה להיאמר: הרי בעצם כולנו, כל המשכילים, בין
אותם שברחו מבית הוריהם ובין אותם שלא ברחו, כולנו הננו פליטים! פליטים שנמלטו על נפשם…

– מהיכן להיכן נמלטתם? – שאל לאפונר.

– להיכן? מהנ… את זאת לא אוכל להגיד לו בבירור,
ואילו מהיכן, הן, את זאת אני יודע. מהיכן בורח צעיר יהודי? מן המצוקה
והדלות היהודית, מן הזוהמה היהודית, מן החשיכה והעול היהודיים, מכל
דבר שעושה את היהודי לחרפה ולכלימה בעיני הגויים…

לאפונר, שכל אותה שעה היה מנקר במוחו ענין אחר שלשמו בא אל הבית הזה, שאל:

– וכאן בקובנה אין בין הצעירים תשוקה להמלט, כך… מריקנות חייהם?

הד"ר פוצר הבין שאין שאלה זו אלא המשך לדעה שהביע קודם לכן, קרא:

– אדרבא, מר לאפונר! אנו בני המקום קשה לנו לעשות, להעמיד איזה מפעל חדש, למשל. הוא מבין, יש דעות קדומות, יש
חשבונות שונים, פעוטים ותפלים, שאי אפשר לנו לזלזל בהם, הוא
מבין? ואילו מר הוא אדם חדש לגמרי, הוא פטור מכל אותם החשבונות
והחששות הפרובינציאליים, ינסה הוא, אפשר שיצליח…

– אנסה, אם יסייעו בידי.

– אה־ה־ה! כאן הכלב קבור…

באותה שעה נכנסו עוד שלושה יהודים. בליומין הכירם ללאפונר כסוחרים. עם ביאתם של הסוחרים הללו, נתגלגלה השיחה על
פסים אחרים. אחד בא וישב אצל הד“ר פוצר והתלחש עמו על איזו אבקה שנתן
לו נגד מיחוש ראש, ושלא הועילה לו כלום. הד”ר פוצר הוציא מכיס
חזיתו זנב עפרון ורשם לו רצפט (“רוק קמצן”, הירהר לאפונר משראה את
זנב העפרון ואת זנבות התלוי המבצבצים מאחורי ערפו). השנים האחרים
דיברו עם בעל־הבית על טראנספורטים, על הזמנות, על שער הכספים
בבורסה, על baisse וכיוצא בזה. לאפונר שתק
רגוז על הסוחרים הללו שבאו ועירבבו עליו את השיחה, שמצא בה ענין
רב לעצמו. הסתכל ממקומו בגברת בליומין, שהיתה שקועה בהרהוריה ואף
היא לא הקשיבה לשיחה. אף היא, כנראה השתעממה, ואפשר שקועה בזכרונותיה
מאותם הימים שעליהם היא עורגת כעל אושר שהיה ואינו עוד. דומם ישבה
ושיפשפה כל הזמן את ידה האחת בחברתה. לאפונר תמה על אצבעותיה הדקות
והלבנות; היה בלובן זה ובנצנוץ הטבעות שעליהן משהו מן האצילות
הענוגה והכמוסה. והוא שאל לעצמו, איזה זוג משונה הוא זה! איזה
גורל זימן אותם וזיווגם יחד? מענין הדבר, על מה מספרים הם זה עם זה
כשהם ביחידות, טן־דו?…

בליומין שהיה כל הזמן שקוע עמוק בתוך כורסתו, הרתיע והגיח מתוכה; וכשעמד תמה לאפונר לראות שהוא גבוה בקומתו
יותר מכפי שנראה לו קודם בישיבתו. גיבע קצת, מסורבל וגמלון בכובד גופו, עשה רושם משונה.

– מה דעתו של מר לאפונר? – אמר – בנוגע לקלפים, למשחק
הקלפים… אנו כאן… יסלח לנו, אבל תפושים אנו כאן לחולשה זו.
אין אנו מזירים עצמנו מן המשחק, כך, שעה קלה…

– לצערי, אדוני… אני בור בענין זה…

– אם כן, ברתה, את תעסיקי את האורח שלנו, ואנו נסתלק
ללמוד פרק במשניות, ה־ה־ה… רק תצווי ליתן לאורח תה, ואף אותנו על
תשכחי…

– והסוחרים נסתלקו מן החדר.

הגברת בליומין, הד"ר פוצר ולאפונר נשתיירו ישובים
במקומותיהם. נזכרה הגברת בליומין בחובת בעלת־הבית, ביקשה סליחה
ויצאה לשעה קלה. ואחר חזרה עם טס גדול בידיה, עמוס מערכת כלים לשתית
תה. התישבו מסביב לשולחן קטן ובאמצעיתו העמידו את המנורה שהעבירו מעל
שולחן הכתיבה. הגברת בליומין מזגה את התה. פניה היו שרויים בצל, רק
הבהיקו אצבעותיה החיורות וניצנצו טבעותיהן. לאפונר לא העביר את
עיניו מהן. אצבעות נוגות ועצובות, מתנועעות כמו יצורים חיים,
מתוך ערגון וכסוף לתפוש את שאינו ניתן לתפיסה… וכל האשה כולה
איזו עצבות כבושה בה…

– דוקטור! הערב אינו משחק? – שאלה.

– לא. הערב איני יכול לשהות הרבה. חולים מחכים לי.

ושוב לא דיברה דבר.

הד“ר פוצר פתח בשיחה בעניני פוליטיקה. לאפונר השיב על שאלותיו תשובות סתמיות, שלא ברצון, מתוך פיזור הדעת. ראה
הד”ר שאין איש־שיחו בקי בפוליטיקה העולמית, ושאלו פתאום, שלא
מענין השיחה, על וארשה ועל מהלך הרוחות שם. אף על השאלות הללו השיב
לאפונר בתחילה בקול רפה ומרופה. אבל כיון שנשאלה עוד שאלה ושניה
ושלישית, התעורר לאפוונר פתאום. התחיל מספר, ודוקא במלים פשוטות מאד ובמנוחה גמורה, כמי שהולך ומונה אחד לאחד מעשים ועובדות,
כדרך שמספר עד ראיה ושמיעה שאינו נוגע בדבר, על התעוררות ההכרה
הלאומית בעם הפולני בין הצעירים היהודיים, על צעירות יהודיות שנותנות את נפשן על שחרור מולדתן ומעמידות עצמן בסכנות גדולות, על
בחורים יהודים שמתגייסים בפלוגות הפאטריוטים הנלחמים נגד האויב,
על קרבנותיהם, עלילות גבורתם ומסירות־נפשם…

בדברו היה כל הזמן תולה עיניו בד"ר פוצר, אבל
לאמיתו של דבר התכוון יותר לגברת בליומין, שלא הוציאה הגה מפיה. לה
ורק לה סיפר את כל זאת, אף־על־פי שלא העיף בה אף פעם עין ולא ראה את
זוג עיניה השלוחות אליו מתוך הצל, המצומדות אליו מתפלאות
וצמאות… רצועת עשן דקה התנשאה מתעדנת ומתפתלת מהסיגרית שריטטה
כלשהו בין אצבעותיה, ושכחה להגישה אל פיה הפעור קצת כמו לפני
פלא…

משנשתתק לאפונר, התמתח הד"ר על כסאו, הפשיל לאחורי ערפו את ידיו, כבש את פיהוקו, ואמר כלפי צל התקרה:

– כך, כך… הצעירים בכלל… הם זקוקים תמיד למשהו…
פולין, השכלה… משהו דרוש להם… – הסתכל בשעונו ועמד: – אלך
לראות מה נשמע שם, אצל השולחן הירוק, ואחר כך אל סבלותי…

התפרש ויצא.

כיון שיצא, אמרה הגברת בליומין:

– מר לאפונר! מה אומר הוא לעשות כאן אצלנו?

ברגע הראשון לא ירד לסוף דעתה:

– מה אעשה? – חזר על שאלתה – הרבה יש לעשות.

– אבל צריך שמה־שהוא יעשה.

– שיעורי־הוראה אתן לכל דורש בעד שכר… בעד שכר
הגון – הוסיף בצחוק – הואיל ותלמידי יהיו בודאי מבתי העשירים. ואילו
פולנית מזומן אני ללמד חינם. אפתח שיעורי־ערב, אלמד את השפה
הפולנית ואת דברי ימי פולין… חינם, כמובן, לעם. שמא תשתתף גם הגברת
באיזה מקצוע?

– הייתי יכולה ללמד גיאוגרפיה וטבע, – השיבה – אף־על־פי שזה זמן רב לא עסקתי בזאת…

– מוטב, בית־ספרים עממי יש כאן?

– קטן. כל הספרים נקראו כבר, וחדשים לא באו. מחוסר אמצעים. מה משמע “עממי”?

– בית־ספרים לעם, שאפשר לקבל שם ספרים למקרא בעד תשלום קטן או אפילו חינם.

– בית־ספרים כזה אין לנו.

– אם כן צריכים לפתוח בית־ספרים כזה. זאת תהיה התחלה למפעלים תרבותיים אחרים.

– והיכן ימצא מר תלמידים לשיעורי־הערב וספרים לבית־הספרים?

– אין דבר פשוט וקל מזה…

– לקרוא לאסיפה ולבחור בועד? אוה! – נכנסה פתאום לתוך דבריו – לא, לא, אדוני! רק לא זאת… אני יודעת מה זאת; כבר נמאס
לי…

– לא אסיפות ולא ועד, הגברת! אנו, הגברת ואני, נהיה
האסיפה והועד. צריך, פשוט, להסתלק קודם כל מדעות קדומות,
מהחשבונות התפלים והקטנים שעליהם דיבר קודם הד"ר פוצר. התוכל הגברת
להתגבר על כל זה, והעיקר על הפחד הפרובינציאלי?

– מה הוא הפחד הזה, למשל?

– מה יאמרו הבריות? מה תהיה דעת הציבור על העבודה
הזאת? שמא אהיה לשיחה בפי ליצנים בטלנים, שעוסקים בלשון־הרע
וברינון של בטלה?..

– ואם אוכל? אז?

– אז תצטרך הגברת מחר בבוקר לסדר את רשימת הבתים, של
מכריה, שלפי השערתה יש שם ספרים. ואחר כך לחזר על הבתים הללו ולאסוף
נדבות לבית־הספרים. בכל בית יש ספרים מיותרים שעין בעליהם חסה עליהם
להשליכם החוצה וברצון ימסרום לה; יש שיתנו לה מפני כבודה, יתבישו
לסרב לה, ויש שיתנו לה מפני שהגברת תסביר את המטרה הנעלה שלשמה היא
מקבצת את הספרים. זוהי, גברתי, עבודה מסיונרית, מחנכת… צריכים להטיף,
להסביר, באורך־רוח, בקשיות־עורף ואפילו בחוצפה, להציק, להטריד…
התוכל לעמוד בזאת? אגב, נוסף על מה שיעלה בידה לקבץ, אני מקוה לקבל
מוארשה משלוח ספרים פולניים, ואפשר גם סכום קטן להוצאות… באותה
דרך יש לאסוף גם תלמידים לשיעורי־הערב שלנו, על־ידי חזרה על הבתים,
על־ידי פניה אישית. הרי זה רק בשביל ההתחלה. אחר כך יהיה הענין מתפתח
מאליו. והעיקר, גברתי: התמדה, אורך־רוח, קשיות־עורף ו…
מצח־נחושה… הן, מצח־נחושה! השאלה היא אם תמצא הגברת בתוך עצמה את
הכוח הנפשי לא להתירא מפני המלעיזים ומשום דבר.

היא כבר עמדה לפניו, ידיה על מתניה, הסיגרית בפיה הקפוץ
ועיניה נעוצות בו. שתי העלוקות שמתחת למצחה נתקרבו זו לזו
במתיחות כזו, ובמבטה היה משהו דרוך… לא הבין מה מבטה זה רוצה
למצוץ מתוכו, שכך דבק בפניו… פתאום הוציאה את הסיגרית מבין
שפתותיה הקמוצות ופיה הקטן חייך. ואותו רגע היה דומה עליו שכל
המרירות והמרדות שארבו בזויות פיה, ושהוא רק חשד בהן, נתגלו פתאום בחיוכה, עם שאמרה:

– אדוני… אה! אדוני… אילו היה יושב כאן, כמוני… שנים… הן, שנים!.. לא היה שואלני…

שוב מצצה את הסיגרית מציצות אחדות, ואחר זרקה אותה לתוך פנכת־האפר ואמרה בנעימה של החלטיות:

– לא. איני מתיראה משום דבר, משום דבר!

– אם כן?

עברה בחדר אחת ושתים, חזרה ועמדה לפניו:

– אדון לאפונר! מחר נתחיל.

לאפונר עמד מכסאו:

– בעזרת אלוהים! – והושיט לה את ידו.

– אם רצונו בכך, בעזרת אלוהים! – השיבה ונטלה ידו. היה לו נעים להרגיש באצבעותיה הדקות והענוגות
שמלפפות את פיסת־ידו. לתמהונו מצא שאינן רפויות כל כך כמו שהיה
סבור. לחצן היה נמרץ, עצבני, שתי העלוקות, מעל למבטה השקט והבהיר,
התנשאו באלכסון והתרחקו קצת זו מזו כשער פתוח…

משיצא לאפונר מבית בליומין לא הלך כיון אל האכסניה
שלו, אלא היה עוד משוטט ברחובות הנרדמים. לאחר שישב שעות אחדות
בביתו עם ישראל’יק ולאחר הישיבה הממושכת בחדר עבודתו של בליומין,
המלא עשן טאבאק, היה לו צורך בתנועה בתוך אויר חפשי. גם היה נפעם
קצת. דעתו זחה עליו אחרי השיחה עם הגברת בליומין. הוא עמד כעת לפתוח
בפרשה חדשה של עבודה, והיתה לו הרגשה כמו לפני התמודדות הכוחות
בזירה. נראה אם יעלה הדבר להטיל מערבולת ברקק זה… אותו רופא עם
בת־צחוקו הכמושה והספקנית הוא טיפוס לא נעים, דוחה; לעומתו
בליומין הוא, כנראה אדם טוב וסימפטי, אלא מגוחך בגמלונותו, בהתפעלותו מן ה“מליצה” העברית, בדיבורו המגומגם… ואילו אשתו,
הו, זוהי אשה “עם פלפל”!.. צפונה בה איזו מרדות מרורה שעדיין לא
עמד על טיבה. קרוב הדבר שנפשה קניטה מחייה, מבעלה. טיפוסים כאלה
מסוגלים למעשים נועזים ולחירוף־נפש, ובלבד שידעו להלהיבם
ולדרבנם כראוי… אשה כזאת תחרף את נפשה ובשעת הצורך גם לא תחוס על
נפש אחרים… דומה שיש בה משהו מיסודה של הנסיכה ליובימסקה… הרתיע
וסלד מזכר פתאום זה, כנכוה באש. אחר זכר זה עם קשרי־המחשבות הקשים
שכרוכים בו, נגרר גם זכר אחר, מתוק ומדאיב: פרילי!.. לרגע אחד באו
וטרפו לבו עליו גם געגועיו וגם תהיה על עצמו ועל מה שקילקל
בעברו. רק לרגע! כך הוא וסטו של אדם זה: לא להרהר
תשובה ולא להיות מיצר על דברים שאין להם תקנה. מיד התגבר ודחק את
הזכרונות הקשים שאורבים לו במטמוניות נפשו… ה! אותה גברת
בליומין… ברתה בליומין… מזלו לא בגד בו; שיחק לו מזלו על־ידי שזימן לו אשה זו; עתידה היא להיות בידיו כלי־שרת טוב. מסתבר,
לאחר שיאלפה ויכוונה, דוגמת סוסה אצילה ורגישה מאד. אפשר מאד שבתחילה
תקרטע מדקירות דרבן, וסוף שתכנע, תרוסן והוא יטנה לחפצו… כמו
הסינים חבושים כאן הכל בתוך איזו חומה אטומה. אבל מתון מתון יקרקר בחומה זו, בלא שירגישו בדבר. אדרבא, הבליומינים, הפוצרים עוד יסייעו בידו, יתמכו בבית־הספרים, בשיעורי־הערב. Noblesse
oblige… ולא ירגישו כלל בסדקים ובפרצים שיהיו נבעים ומתרחבים מעט מעט בחומתם הסינית…

הערב היה רך וחם. מפעם לפעם נשבו רוחות קלות
ופושרות, אי־שם מעל לגגות עמדה הלבנה והכסיפה את הערס האחד של הבתים,
והדליקה בחלונות הדיוטות העליונות אור חיוריין לח ומבהיק.
באוירים שבין הבתים עמדו קבוצות־אילנות עטופות באפלתן המלאה רחש
תעלומה שהלך בכל החלל, והלבנה משכה עליהן חוט של מסתורין. דרך סדקי
התריסין שבדיוטות התחתיות בקעו זעיר שם קוי־אור; פה ושם האירו
עדיין חלונות בודדים: מן הסתם משחקים גם שם בקלפים… לאפונר היה
מהלך ומאזין לבנות־קול פסיעותיו המפוצצות בדומית הלילה מעל הגגות
כנקישות מקבת קצובות ומעוררות. לאופנר נהנה מאד מן הטיול הזה. בכל
מלוא ריאותיו שאף לתוכו את האויר הטהור. מאי צד יש שרוח קלה הביאה
ריח מתוק של ריכפה גנובתי שיחים נרדמים בצללי גדרות… לאפונר היה
רגוש מרוב אושר, מפני שחש בעלומיו ובכוחותיו והאמין בהצלחתו. העבודה המצפה אליו כאן תהיה קשה ומיגעת אבל גדולה וטובה בסופה. היה
לו אותו רגש שיש לאדם שמאמץ את שריריו להגביה משא כבד רק בגלל שהוא
כבד ואין בכוח אחרים להגביהו. ועוד: אדם שמהלך יחידי בלילה בעיר
נכריה ואין איש אתו יש שמתעוררת בו הרגשה סתומה של חירות ושלטון,
כאילו הוא השליט היחידי בעיר… לפי שעה ישחקו להם ה' בליומין עם
חבריו הסוחרים בקלפים; לפי שעה הוא נותן להם ארכה… – הירהר בצחוק
פנימי – אין הם חושדים כלל בעלעול שהמורה לצרפתית עתיד להטיל בחייהם
וכיצד הוא עתיד ללוש את נפשות בניהם ובנותיהם. ביום מן הימים תרחרח
המשטרה בסכנה, תזדקר ותתיצב על המשמר. יהיה גם מי שיפגע על־ידה. אבל אין
זה מזיק; אדרבא, עתים יש צורך בדקירות של מלמד־בקר. טבעם של צעירים
להשתכר מן הסכנה… בלבו עוד לא כלתה התקוה להפגש גם עם
טראוגוט… אבל עד לאותה פגישה, עוד יספיק לעשות כאן את החריש
הראשון…

לאפונר התעורר מהרהוריו לקול פסיעות מהירות בסוף הרחוב שמנגדו. מישהו הלך והתקרב, וכשהיה כבר בסמוך קרא האיש:

– אה! האדון לאפונר, כמדומני… מטייל?

הרי זה הד"ר פוצר.

– ואדוני חוזר מחוליו? – שאל לאפונר עם שהוא מיצר על פגישה לא רצויה זאת.

– אה! אתם המאושרים שפטורים אתם מטיפול באנשים
מטורפים. אני בא עכשיו מאשה אחת שסובלת מעצירות מתמדת, מלחץ גאזים…
דבר רגיל… הייתי כבר ישן והנה באו לדפוק על חלוני; חשבתי שהעיר
כולה בוערת… אילו ראה אדוני את פרצופי האנשים, ואילו שמע אדוני
את צריחותיה של אותה אשה, כאילו ראתה את מלאך־המות עומד על גבה!
תוף, משוגעים!.. נו, ואתם שם, אצל בליומין, מה החלטתם, אדוני והגברת
בליומין, לתקנת הרבים?

– קרוב הדבר שמה־שהוא נעשה. ואדוני לא יעמוד בודאי מנגד.

– אומר לו לאדוני את האמת. הגברת בליומין… מילא,
היא אשה רומאנטית ומתלהבת בקלות, ועדיין היא סבורה שיש להתלחם בעד
ההשכלה, למשל.

– שמא לאו?

– לאו, בודאי, לאו! יש להלחם בדבר אחד, בעצלות,
ברפיון הידים וברשישות שפשו כאן בציבור. ואילו ההשכלה, למשל, מהנ… היא כבר יצאה מגדר של סכנה או של קדושה. בימי, למשל…
כלומר, בימי נערותי, היתה ההשכלה אידיאל מעוטר ברומאנטיקה, ב… ב… קדושה, למשל. וכי דבר קטן הוא: אור, חירות, דעת וכו' וכו‘?..
אבותינו שנאו את זאת מפני שראו בה סם־המות, ואנו אהבנו את זאת
מפני שראינו בה סם־חיים… ו… נו, מלחמת שני הדורות, האבות
והבנים, בידוע! ועכשיו המצב אחר הוא. אם לחירות, הרי זו עוד תלויה
ברפיון. אם ישאלני מר אם אני בן־חורין בהחלט, מסופקני אם אוכל לומר
הן… והאור והדעת אף הם מן הדברים השנויים במחלוקת. לא כל הדברים
שנלמדים בבתי־הספר מאירים ולא כולם מועילים… אבל לא זה הוא העיקר.
עצם ההשכלה, הקורסים וכו’ וכו' אינם עוד ענין של קדושה אידיאלית,
שנהרגים עליו לשמו. חלילה! בימינו ההשכלה פירושה פרנסה קלה, משרה,
מדים עם כפתורי נחושת… ואף אין במי להלחם, למשל. האבות שהרעישו
בשעתם את השמים והארץ בגלל “טריפה־פסול”13 אינם מצויים עוד. עכשיו כשהבן מתנענע על הדקדוק העברי או
הרוסי ומשנן בניגון של גמרא: “אי, אי, פקוד פקדתי, פקדת…” או:
“סטול, סטולא, סטולו…”14 עושה האב
עצמו כאינו רואה ואינו שומע. מבין הוא סוף־סוף שלחיות צריכים,
והקיבה אינה יודעת חכמות, היא תובעת את שלה ומציקה מאד… ימתין,
ימתין, מר לאפונר! לפי שעה מכבש האב את עינו מספרי ה“טריפה־פסול”
שנושרים מחיק בנו, ואילו עוד נזכה לראות… לא הרבה מן נצטרך
להמתין לכך, עד שנראה את האב הזה מוליך בעצמו את בנו אל
ה“שקולה”15, מרפיש עצמו לפני ה“נאטשאלסטבו”16 ומתחנן לפניה שיקבלו את
התכשיט שלו אל הגימנסיה, מפני, כמו שאמרתי לאדוני, הרי לחיות צריך
אדם, וגם לב ההורים צמא לראות מעט נחת ומעט כבוד מפרי בטנם; לראות
את ה“קדיש” באיפוליטים17 18ובכפתורי נחושת הרי זה מחיה נפשות… ואם תאמר הדת מה תהא
עליה? בגימנסיה הרי מחלל הבן את השבת בפרהסיה, לומד לזלזל במצוות,
נגמל מתפילין וציציות וכו' וכו', מאותם הדברים העומדים ברומו של
עולמנו ושאין יהודי יכול להתקיים יום אחד בלא הם… אל דאגה, מר
לאפונר! נגד זאת יש תחבולה… יש, ברוך השם, “תשליך”, יש כפרות ערב
יום הכיפורים. הבן ילך אל ה“שקולס”, והתרנגול ילך למיתה, תוף!..
אח, שכחתי. אין אדוני יודע מסתמא מה זאת. הרי זה מנהג יהודי, מנהג גרוע
מן האינדולגנציות של הקתוליים, מעבודת אלילים, למשל… בעצם אין בין
אלה ובין אלה ולא כלום; השד אחד הוא.

– אדוני מדבר ברוגז כזה… – העיר לאפונר – בכל אומה ולשון יש למצוא אמונות־הבל.

– אבל כמה סבלנו בגללן!.. ועכשיו הם עומדים לעשות פשרות… על הפשרות, אדוני, כועס אני!

– ומה הוא, אדוני מציע? וכי יכול הוא להראות דרך חדשה? – יסמוך על החיים ש…

הד"ר פוצר לא נתן לו לסיים. ברוגז נכנס לתוך דבריו:

– איני רוצה ואיני יכול להציע כלום. בשבילנו אין
הצעות חדשות ודרכים חדשות. אין תנאי חיינו ברשותנו, אנו ברשותם, וכל אדם מישראל חייב לדעת להסתגל, לפתור את שאלת חייו של עצמו על
חשבון עצמו, על אחריות עצמו… הנה אני, למשל, אני הד“ר פוצר המהלך
עמו, כלום יש לו למר מושג כמה נלחמתי, כמה סבלתי ורעבתי עד שהגעתי
הלום, כלומר: עד שנתקעתי בחור זה ששמו קובנה? מי יכול לבוא אלי
בעצות מה אני צריך ומה איני צריך לעשות בשביל להחלץ מתוך חור
מסואב זה? לא פעם שואל אני את עצמי, כלום כדאי היה לעשות מה
שעשיתי אני, לקבל יסורים שרק בחור יהודי עני לבד יכול לעמוד בהם,
רעב, נדודים, עלבונות, בדידות… כלום כדאי היה לטעום מכל הדברים הנעימים הללו בשביל שאוכל אחר כך לכתוב סמי־שלשול לה'
בליומין? וישמע נא אדוני את העיקר, את הסוף היפה: הואיל והד”ר פוצר
הוא רק רופא פשוט, בלא תואר אקדמי גבוה, אסורה עליו הישיבה חוצה
לתחום המושב, אסורה! גזירה שמא ישפיע את אמונות ההבל שלו על איואן
המאמין שאין הרעם אלא רעש גלגלי מרכבתו של אליהו המטייל שם בשמיים…
בלא תואר אקדמי גבוה, מר לאפונר, חשוד אני עדיין בשמץ של יהדות שלא
השמדתיו כליל… מוטב. החלטתי להביא להם תעודה אחרת, שתעלה לי בלא כל
קשיים שהם, ושקולה לגבי השררה יותר מתואר אקדמי, ובלבד להחלץ מתוך
מאורת־ארנבות זו שלנו…

– אני מבין לאיזו תעודה הוא מתכוון. אבל… בשביל משרה…

– מה רצונו של מר לומר? לא יפה? לא מהוגן?

אדם זה הטיל בו שעמום עוד מהרגע הראשון של פגישתם. כל השיחה הזאת היתה למורת־רוחו.

– המנ… איני גורס ותרנות זו… – הפליט שלא ברצון.

– הא־הא־הא!.. אני מבין, אני מבין מה שיש בדעתו לומר:
כיעור, ניוול… ומה בכך? הרי זו תהיה נקמתי בהם. מוטב להפחית
משבטי יעקב רופא הגון אחד, ובלבד להוסיף להם עוד מנוול אחד על כל
אותם המנוולים שכבר יש להם. הרי לפניו, מר לאפונר, דוגמה לאור
ולחירות ולכיוצא באלה שמרת בליומין חולמת עליהם! לא, לא, “זמנים
חדשים וזמירות חדשות”, אדוני, הן… במשטר הקודם, בימי ניקולאי, כשהמגלב היה תלוי על ראשינו, היינו כעדר רחלים בשעת סערה, מחוברים
יחד, ראש אל ראש, לב אל לב. ועכשיו משהותרה הרצועה, הסערה עוברת והשמים
מתבהרים, כל הרחלים, טפיווו!.. הכל מתפזרים ומתברחים… הגענו! רואה אדוני? כאן, בחצר הזאת, שוכן כבוד הד"ר פוצר בלא תואר אקדמי
גבוה, לא מגיסטר, לא פרופסור, אבל קאנדידאט לאזרח קטן ולמנוול גדול
בחיק רוסיה האם הגדולה… אם יכבדני בביקורו אשמח מאד… ובנוגע לאותו ענין שדיברנו בו, על הרמת החיים הרוחניים
והתרבותיים וכו' וכו', עוד תהיה לנו הזדמנות לשוחח. בודאי ובודאי
לא אעמוד מן הצד. ולפי שעה בוקר טוב!

ונעלם מאחורי פשפש קטן שננעל ברעש.

כשחזר חיים אל חדרו, לא הדליק אור; התפשט בחשכה, שכב, וקשה היה לו להרדם. בחדר הסמוך שיחקו בקלפים שתו והשיחו בקול רם. למחרת ניעור בשעה מאוחרת. כשהיה
מהלך בחדר, לאחר הרחיצה, אילך ואילך שקוע בהרהוריו, עם שהוא סורק את
שערותיו, נתקלו פתאום עיניו במעטפה חתומה על שולחנו. מכתב? משום
מה התפעם לבו מאד. פתח את המעטפה והוציא מתוכה גליון נייר חלק. הפך
אותו: אף הצד השני היה חלק. רק בשוליו היתה כתובה שורה אחת
באותיות דפוס זעירות: “האדם שהאדון מבקש לראותו, מחכה לו הערב
בשעה 9 בבית־הקברות של הנוצרים, בסוף השורה השלישית מימין
השער”.

לאפונר עמד רגע תוהה ובוהה. קרא את השורה פעמים
מספר ואחר נטל את הפעמון שעמד על שולחן־הלילה שלו, פרץ אל הפרוזדור
והתחיל מצלצל בחזקה אל לישבטה, עד שזו הופיעה מפוחמת מעבודתה
בחדר־הבישול. פניה – עיצומה של תמימות.

– מה אירע? – שאלה נבהלת כביכול.

– מי הביא לכאן את המכתב הזה?

לישבטה פרשה ידיה ובמשיכת־כתפים:

– המכתב? איני יודעת, אדוני!

– הא כיצד! היאך אינך יודעת? הרי מישהו הביאו, נכנס אל חדרי והניחו על שולחני.

היא עמדה ושתקה.

– לא את, לישבטה, הנחת אותו על שולחני?

תחת להשיב לו, הפסיעה פסיעה אחת אליו ועמדה סמוכה אצלו
כל־כך, עד שבהכרח נרתע לאחוריו אל תוך החדר; והיא שוב הפסיעה עד
שנמצאה עומדת לפניו בתוך החדר, ואת הדלת סגרה מאחריה.

– אדוני! – אמרה – הרי אליו כתוב המכתב…

– פשיטא! אבל את הבאת אותו?

– הן, אדוני!

– ומי מסרו לך?

שתקה.

– אסרו עליך להגיד?

שוב שתקה.

פתאום נכנסה בו רוח של שמחה. הכל נתחוור לו
בן־רגע. גם לישבטה וקריצות עיניה הזעירות והערמומיות, גם האורחים
המשונים שהיא מקבלת את פניהם ברמיזה ובלחישה…

טפח לה טפיחה קלה על כתפה וקרא בחדוה:

– בת־חיל את, לישבטה! את מוצאת מאד חן בעיני!

– תודה אדוני!

הכניס אצבעותיו לתוך כיס חזיתו, הוציא משם את
שטר־הכסף שהיה לו ותחבו לתוך כפה. הנערה נתבלבלה, סירבה בתחילה,
אלא שהוא פצר בה בקול כזה עד שנתפצרה וקיבלה.

– תודה רבה אדוני! אבל באמת, זה מיותר… – מילמלה כמבוישת והפכה פניה לצאת.

– המתיני עוד רגע, לישבטה. תודה רבה לך בעד המכתב
הזה. זמן מרובה חיכיתי לו… ואם אצטרך לשלוח מכתב אל אדם אחד, בסוד
גמור…

– ישלח על־ידי, כמובן. – קפצה לתוך דבריו.

– וכי מכירה את בקובנה הרבה אנשים? רצוני לומר אם תוכלי למצוא אנשים, בלא סיועם של אחרים, את מבינה?..

לישבטה ניענעה לו בראשה ואחר התירה שני הכפתורים
העליונים מחולצתה והוציאה מתחת לכותנתה כעין מטבע של בדיל תלויה על
צוארה בשרשרת נחושת דקה, דוגמת הצלב הקטן שהנוצרים נוהגים לתלות על
לבם. דומם הקריבה אצל עיניו את המטבע: זה היה סמל המרד
הלאומי…

– ברוכה את לאל. – אמר לה ושוב טפח על כתפה.

– אני יודעת כאן את כל אותם שאדוני יצטרך לבוא עמהם
במשא־ומגע. אני גם ידעתי מקודם שאדוני עומד לבוא להתאכסן אצלנו.
המרוצה אדוני מחדרו? מן השרות?

– מאד מאד.

– כה יתן אלוהים וכה יוסיף… יש כאן אחד שאדוני
יוכל גם בו להשתמש בשעת הצורך. שרול שמו. הוא היה כבר פעמים
אצל האדון.

– אותו סרסור?

– הן, הוא יהודון ישר ונאמן. בשבילנו הוא עושה הכל.

– הרי טוב! הרי יפה!

ויצתה מן החדר.

כרבע לפני תשע בערב יצא לאפונר אל בית־הקברות
הנוצרי שהיה חוצה לעיר. הלבנה בשיפולי הרקיע זרעה אור קלוש,
ואילנות בית־הקברות היו מסומנים על גבי האופק כגוש שחור דומם. מצא חיים פשפש פתוח ונכנס בו. ברוח נפעמת עבר במבוי מפולש וצר
תחת קמרון נמוך. כאן היה החושך מרובה משבחוץ מפאת האילנות שהיו צפופים. מתוך השחור הדחוס עממה אילך ואילך לבנות המצבות. באויר עמדה
המולת אילנות כהה, כבושה ולא פוסקת; ועם זאת – בוא וראה! – היתה
כאן דממה גדולה והאילנות עמדו כתפושי חלום. איזה כובד רבץ על הלב
מפאת דממה זו ושקט־תרדמה זה. כאילו אורח לא קרוא בא אל עולם שאינו
שלו, אל תחום התעלומה של המתים. לא ראה לפניו לא שדרה ולא שביל, וחושש
היה להפסיע להלן, מחשש שמא יתעה בעיר־המתים הלזו, בין המצבות
והאילנות, ולא ימצא את מי שהוא מבקש. ישב על גבי לוח שיש גדול שהיה
מוטל על הקרקע לא הרחק מן הכניסה. לא יצא זמן מרובה והוא נזדעזע לקול
פסיעות בסמוך. נתבהל מאד כשראה לפניו דמות אדם שחורה, עטופה במעיל
ארוך שצוארונו הזקוף כיסה כמעט את מחצית הפנים.

– מה אדוני עושה כאן? – שאל אדם זה בקול נמוך מאד, ועם זאת הגה המלים בחיתוך־לשון ברור, כאילו גלף אותן.

– אני לאפונר. – השיב חיים אף הוא בקול נמוך כשנזדקר ממקומו.

– מוטב. נלך מכאן. כאן אנו קרובים יותר מדי אל הגדר, וקולנו ישמע. ילך נא אדוני אחרי.

לא השמיע אף מלה, והלך אחרי האיש הזה, שנבלע מיד בחשכה,
הואיל ונכנסו לתוך שדרה צרה מאד של אילנות גבוהים ומאפילים בנופם,
דוגמת קמרון ארוך ושחור. לאפונר לא ראה כלום, רק שמע את הפסיעות
הקלות והקצובות שמלפניו ואת העלים המרחישים מתחתן. אחר אלו רגעים
נפסקו הפסיעות, ושמע אותו הלחש: “כאן”. “היכן?” שאל: “אינני רואה
כלום”. ואז חש ביד שתפשה ברוך את מרפקו ומשכה אותו הצדה. נכנסו
לתוך סורג־ברזל גבוה, האיש הושיבו על ספסל אבן נמוך לפני מצבה עם
צלב גדול. מלמעלה נוצצו כוכבים ובזקו אור חיור. עכשיו ראה את
הפרופיל של האדם היושב על ידו. אדם כחוש ובעל שפם משופע.
ומשונה היה לו ללאפונר. אף־על־פי שעיניו לא הבחינו יפה את תוי
הפנים, נראו לו כמודעים מכבר, כאילו כבר ראה אותם פעם אי־שם…

פתח האיש ואמר שהוא שמח להזדמן סוף־סוף יחד עם האדם
שנהירים לו כל הענינים בוארשה ובמדינה, שיש להעמיד את דבריו על חזקת
אמיתם. במכתב שקיבל מאישיות ספונה אחת בוארשה שעדותה נאמנה עליו,
כותבים הרבה דברי שבח על האדון, ועל כן הוא מבקש לספר לו על המצב
בבירה, על תכניות הממשלה ומעשיה. אל יעלים ממנו דבר. הוא מחויב
לידע הכל, דברים כהוויתם.

לאפונר לא השיב מיד, מפני שהיה מתרגש, ובה בשעה תמה
על עצמו שהוא מתרגש כל־כך. התחיל מספר לפי הסדר שהתקין לעצמו קודם
לכן, בדרכו לכאן. סיפר על הכוונות הרצויות שאין באות לידי מעשים
מחמת חוסר כשרון וחוסר תיאום בין המוסדות וגם בין המנהיגים לבין
עצמם, על ההתפוררות והערבוביה, על אהבת הכבוד והשררה בצמרות
התנועה, על אמביציות שבקטנות דמוחין שמכריעות את טובת הענין
הלאומי… סיפר בנעימה כבושה בצער, והוא עצמו לא הרגיש כמה שחורים
צבעי התמונה שצייר. לא היה זה דין־וחשבון, אלא וידוי, שיח־לב מיצר
וכואב.

טראוגוט שמע אותו במנוחה ובדומיה, אף פעם לא
הפסיקו. ישב קמצוץ כשהוא מסמיך את מרפקיו על ברכיו ומחבק בידיו את
ראשו השמוט למטה והיה דומה כאילו נרדם. ומשסיים לאפונר את דבריו,
הזקיף פתאום ראשו ואמר בקול נמוך ושפוי:

– רב תודות, מר לאפונר! מה שסיפר לי אינו חדש לי.
הרבה ממה שסיפר לי יודע אני ממכתבים שקיבלתי… ואין זה מתמיהני כל
עיקר. טבע הדברים מחייב שכך יהיה.

– הכיצד?

– פשוט מאד. אותם האדונים שבוארשה לא יצליחו לעולם, לעולם לא יוכלו להצליח! אין עושים מהפכה ואין עושים מלחמה בלא
אלוהים. אותם האדונים אינם מאמינים…

לאפונר לא יכול להמנע מקריאת תמיהה: הלא כולם שם קתוליים מאמינים… יש ביניהם גם כמרים…

– קתוליים! – אמר טראוגוט – אין זה מעלה ואין זה
מוריד… לא הכשירו את העם מקטנותו למרד הזה, ועכשיו בא יום
השילומים. לא אמרנו לפולני הקטן בעוד הוא יושב על ברכי אמו
שכבוד פולין וכבוד הבורא חד. אין לעבוד את הבורא בלב שלם, כל
אימת המולדת בשבי ובעבדות, כל אימת שלא עשית כלום לביתך, לעמך,
לארצך. לא אמרנו זאת. שכחנו, והנה… אדון העולם מתעטר באמת ובצדק,
כך או לא כך?.. ואם כך, הרי אנו מצווים כאן על אדמתנו לשקוד שעטרה
זו תהא מבריקה בכל יקרה והדר שלימותה. כך או לא כך?.. נה?.. הרי הם
כולם שם עובדי אלילים מפני שמאמינים בכוח, בנשק, בחסדי בשר־ודם,
באיזה נאפוליון…

לאפונר נבהל לשמוע את הדברים האחרונים.

– כלום אדוני הוא נגד השימוש בנשק? – שאל מתוך גרון משונק.

– הכוח והנשק הם מכשירים הנתונים לנו או מן אלוהים
או מן השטן. אם אתה נלחם לאמת ולצדק, הרי אתה שליחו של אדון העולם
ומלחמתך היא מלחמת מצוה, ואם אתה מתכוון לשלטון הכוח ולממשל העריצות
והשעבוד, הרי אתה שליחו של השטן, וכל מעשיך לתוהו ולהבל.

הדברים לא היו חדשים לגמרי ללאפונר. ואילו הפעם
התעורר בו חשש שמא נאמרו מתוך יאוש. ברגע זה הסיח לחלוטין את דעתו
מחלומותיו על הדיקטאטורה ועל עתידו של עצמו. בפולין לבד היה מהרהר.
בשעה זו אדם זה הרי הוא מבטחה היחידי של התנועה, וכיצד הוא
מדבר!..

– אם כן מה יש לעשות, אדוני? – שאל בלב מכווץ.

– לטהר את המחנה! כמו שכתוב בכתבי־הקודש: “לב חדש
ורוח חדשה”… – זה שאנו צריכים עתה, ועלינו להתפלל אל אדוננו
אלוהינו שיעזור לנו.

– אדוני הזכיר קודם את נאפוליון. כלום סבור מר שנוכל לצאת ידי חובתנו בלא סיוע של אירופה?

– את זאת לא אמרתי. אבל “חסד לאומים חטאת”… כך
נאמר בכתבי הקודש! אנו זקוקים לחסד אלוהים שיגלה רצונו על ידי
אומות העולם. האומות רוצות או אין רוצות הכרח להן לעמוד לנו;
אנוסות יהיו לכך על־פי רצונו של אדוננו אלוהינו. אין תקומה
לגויי הארצות כל עוד לא נמחה קלונה של פולין. אין עולם נבנה על שקר
ועבדות…

הוא דיבר בקולו השוה והשקט. אף פעם לא הגביה אותו.
ואילו לאפונר הרגיש באש העצורה בדבריו. רגעים היה דומה עליו שנביא
מדבר לפניו; ועם זאת לא פסקה בלבו חרדה חשאית לגורלה של
פולין.

פתאום הפסיק טראוגוט ושאל:

– בעצם לא ברור לי, אדוני, לשם מה בא לקובנה. מה יש בדעתו לעשות כאן?

לאפונר סח לו על מטרתו ועל תכניות העבודה שהתוה לו. טראוגוט נאנח:

– אף לבני הדת הישנה19 חטאנו
הרבה. אהבנו את עצמנו יותר מן המידה, ועכשיו אנו קובלים על שאין
אוהבים אותנו; האכרים עומדים מנגד, והיהודים אין מאמינים לנו…
כמו שכתוב: “מכף רגל ועד ראש אין בו מתום, פצע וחבורה ומכה
טריה”…יגיד להם, יגיד להם אדוני… פולין היא אם כולנו. אם אף
כשהיא עושה עוול למי מבניה, היא בכל זאת אם… אף כשמתרעמים עליה,
אין עומדים מנגד לה בשעת צרה…

– ואת זאת – אמר לאפונר – יש בדעתי להכניס בלב יהודי ליטא. הרי זוהי מטרתי ועבודתי…

– על מטרתו של מר ועל עבודתו עוד נדבר… נפגש
בחדרו או בחדרי; הלא אני שכנו. הפגישות כאן אינן רצויות לי. הן
הולמות יותר איזו אופירה… אלא שהיום ואתמול התרוצצו שם באכסניה שלנו יותר מדי אנשים…

– אימתי אדוני נוסע מכאן? – שאל לאפונר.

– בקרוב, בקרוב. הוא ידע את זאת בשעתו. עלינו לסייר כאן קבוצות אחדות מאנשינו השרויות ביערות הסביבה הזאת…
פירורים מן הגייס שלי שנתפזר… נראה מה יש לעשות, אם אפשר שוב
לאחות את הקרעים… אסע לקוברין שלי, אחסל אילו ענינים, ואחר כך
כיון – לוארשה…

לאפונר לא הסיח דעתו מהמלה “עלינו” שנאמרה על־ידי
אדם זה; עבר עליה בשתיקה וסיפר לו איך קיבלו את פניו הפולנים שהביא
אליהם מכתבים מוארשה. טראוגוט צחק. לפליאתו הגדולה של חיים, הוא כבר
ידע על זאת מפיהם של אותם הפולנים עצמם.

– הלא זה שאמרתי, מר לאפונר! אנשים ישנים ולב ישן…

ושוב דיבר על הסיורים שעליהם לעשות בפלוגות
העובדות בסביבה. לאפונר לא העלים ממנו את תשוקתו העזה להפגש באחת
הפלוגות עם ידיד אחד מוארשה, שוולפזון שמו.

– לי אין שם ידיד אחד – אמר טראוגוט מקצתו בכובד־ראש ומקצתו בצחוק – כולם שם ידידי…

לאפונר נכוה מדבריו ושוב לא דיבר עד שנתפרשו.

– עכשיו נצא מכאן. ילך מר אחרי. – אמר טראוגוט.

שוב יצאו בשביל הצר בין האילנות. בסוף השביל אמר לו
שאת הדרך אל השער כבר ימצא לבדו. פתאום ראה לאפונר שהאיש הוציא
כיסו זקן שתלה אותו בתנועות מהירות בפניו, הרכיב על עיניו משקפים
כהים, ונעלם. אז נזכר לאפונר באותו בר־נש משונה שפגע בו לפעמים
בפרוזדור האכסניה…





פרק תשעה־עשר

טראוגוט בא אצלו פעמים אחדות, ושעות רצופות היו יושבים בחדרו ומשיחים בלחש. טראוגוט היה ממעט בדברים, יותר היה
חוקר ושואל ומביא את לאפונר לידי דיבור. הרושם שאדם זה עשה על
לאפונר בבית־הקברות לא נחלש אלא נתחזק בשיחות הללו. הרגיש שלפניו
יושב אדם יוצא מגדר הרגיל. עתים חלשה עליו דעתו, מפני שזו הפעם
הראשונה נתקל באדם בעל כוח פנימי שהוא, לאפונר, ראה את עצמו בטל
לפניו; היתה באדם זה שלהבת פנימית כזו שלא מצא בעצמו… עתים הרגיש
שבשאלותיו יותר משהוא מתכוון לשמוע מפיו דברים שאינו יודע הוא מתכוון לבדוק ולחקור אותו, את לאפונר. ולפיכך עמד זה על המשמר, ואף
לרגע לא שכח את עיקר המטרה הכמוסה עמו, שלשמה בא לכאן…

בינתים עבדו לטובת בית־הספרים העממי וראו ברכה
בעבודתם. היתה זאת בעצם עבודת אדם אחד: ברתה בליומין. הלזו עבדה
כסהרורית. היתה מחזרת על בתים מודעים ולא מודעים, של יהודים ושל לא
יהודים; היה בפניה, בקולה ודיבורה משהו שמטיל דעתה על שומעיה וקשה
היה לסרב לב. נכנסת היא לבית ושואלת: “מה הם הספרים שאתם יכולים לנדב
לטובת בית־הספרים העממי העומד להווסד?” ועד שהאנשים הנבוכים מספיקים
לשקול בדעתם, היא מזמינה את בעלי־הבית לבוא עמה אצל ארון הספרים
ולראות מה אפשר להוציא משם מן הטוב והמועיל. ויום יום היא חוזרת
לביתה עם צרורות ספרים תחת בית־שחיה. מעט מעט נתמלאו חדרי הבית ספרים
מאובקים ומרופטים, מכורכים ולא מכורכים, שהתגוללו על כל כסא וספה, על השולחנות ועל ספי החלונות, ואפילו על המיטות. מכיון
שלאפונר נכנס אליה, היא מיעצת לו להסיר מעליו את מעילו הקצר (היא
בעצמה לבושה סינר לבן ורחב) ומושיבה אותו לעבודה. מחלקים את הספרים
למיניהם וללשונותיהם (רובם בעברית, קצתם בגרמנית ומיעוטם ברוסית
ובפולנית), מדביקים מספרים על גב הספרים, רושמים בקאטאלוג, דנים
על ספרים שכריכתם דחופה ועל אותם שיש לדחות כריכתם “עד שירחיב”.
הואיל ועדיין לא היתה להם כל קרן ליציאות הראשונות, היתה הגברת
בליומין תורמת כל פעם מממונה. נעים היה ללאפונר לראותה שטופה כולה בענין זה, ואצבעותיה עובדות בזריזות, רושמות, גוזרות בדייקנות של נשים ריבועי־נייר ומדביקות אותן על גבי הכרכים.
האצבעות הנאות והענוגות הללו! כמה הן מלוכלכות באבק, בדיו ובקולן…

יש שה' בליומין בא ומוצא את אשתו בסינרה ואת
לאפונר בשרוולי כתנתו טרודים במלאכתם, והריהו מחייך ונהנה מהקאפריזה של אשתו. הוא מחזיק טובה ללאפונר שמצא לה ענין לעסוק
בו. כמה פעמים השתדל לפתות אותה שתעסוק קצת בקונטורה שלו, כדי שלא תשתעמם, ולא עלה בידו. פעמים מספר נשמעה לו, ומיד בסרה על
העבודה הזאת. עכשיו הוא מרוצה ואינו מקפיד על האנדרלמוסיה שהספרים
הכניסו בבית. יש שהוא מצטרף אליהם לסייעם, הואיל וברתה שלו אינה
“חזקה” באלף־בית העברי ואף לאפונר לא היה “חזק” בלשון־הקודש עד כדי
שיוכל לקבוע מקומם של הספרים למחלקותיהם. אבל הוא היה רק מערבב עליהם
את העבודה. יש שהיה קצר־ראיה זה מצמיד ספר אל חטמו ואינו יכול שוב
לפרוש ממנו. “מה אתה מרחרח שם כל כך הרבה זמן? – רוטנת אשתו –
בבקשה ממך להחזיר את הספר למקומו. אנו יושבים בלא עבודה
וממתינים”… ואילו הוא: “מהיכן בא לכם דבר כזה? אילו ידעתם… יקר
המציאות… ממש, נחמד!”

– אם תרשם, ככל אדם, תקבלו לקריאה, בערבון, כמובן.
לפי שעה, החזירה לנו את ה“נחמד” הזה. אם אתה אוהב ספרים ישנים, הרי לפניך
אחר. – והושיטה לו ספר משומש שדפיו הבלויים נתפקקו מן
הכריכה.

– הלזה? – הראי! אח, הרי זה סידור ישן. גם סידורים אתם מקבלים לבית־הספרים? ושמא גם “לוחות” ישנים?

הוא צוחק והיא נעלבת:

– מה הצחוק הזה? ואתה כלום נתת הרבה מתוך ארונך?
המתן, אל תחשוב שתשתמט על־ידי פרוטקציה! גם תורך יגיע… לפי שעה,
מוטב שתלך לאכול ולא תבטיל אותנו מן העבודה. ערכו לך את השולחן
בחדר־העבודה…

– יהא בחדר־העבודה, לא איכפת לי. אבל מפני מה לא תאכלי גם את? הזמיני גם את ה' לאפונר, והספרים ימתינו…

– הרי אומרים לך: אין פנאי, יקירי! אתה רואה את
הערבוביה שבכאן. אם לא נרשום מיד, לא נמצא אחר כך את ידינו
ורגלינו…

לאפונר תמה על השינוי שחל באשה הזאת עם העבודה הזאת:
בעיניה השקטות והכבושות בהזיה נדלק מבט חי, בפניה החיורות פרחה אדמומית וכל גופה נתעורר לחיים. אפילו בקולה ובדיבורה היה יותר
רוך וחום.

יש שאחרי אילו שעות של עבודה מאומצת, היא מכריזה:

– דיינו! מספיק, לפי שעה!.. עכשיו מותר לנו להנפש ולשתות תה.

ושניהם הולכים אל הכיור ליטול את ידיהם באותה חתיכת
הסבון ומספגים באותה המגבת; זה לובש את מעילו וזו פושטת את
הסינר. וכל אותו הזמן, וגם לאחר מכן, כשהיו ישובים לפני כוסות
התה, הם ממשיכים עדיין לדון בענין העבודה, או שהיא מספרת לו
זכרונות מבית אביה. ברחה מן הבית מפני שאביה התנגד לכך שתסע ללמוד
בקורסים למילדות. הוא ראה בזה דבר של בושה, העשוי לגנות את כל
המשפחה. סוף שויתר והוכרח הוא בעצמו להשתדל לקבל בשבילה מראשי הקהילה היהודית בוילנה את התעודות הדרושות על כשרותה והתנהגותה
ההגונה. ויש שהיתה מבקשת ממנו לספר על תנועת המרד הלאומי של פולין.
היא שותה בצמא את דבריו. היא מסמיכה את ראשה בידה האחת. בשניה היא
אוחזת את הסיגרית, שאינה פורשת ממנה, ועיניה הצמאות תלויות בו. התה
פעמים הולך וניצון, הסיגרית הולכת וכלה בין אצבעותיה ומשילה את
האפר על המפה ועל שמלתה, והיא אינה מוציאה הגה מפיה. רק שומעת,
שומעת…

עבודתם הולכת ונגמרת. כל הספרים, מקושטים בריבועי־נייר, מעשה ידי הגברת בליומין, מסומנים במספרים, רשומים
בקאטאלוג ומסודרים בתוך שני ארונות. ספרים חדשים מתקבלים
יום־יום פחות ופחות. ועם זאת הולכת הגברת בליומין ונעשית מיום
ליום רפויה ורשישה יותר; מפניה נעלמה אותה ארשת של התעוררות,
בעיניה דעך אותו ניצוץ חי והן חזרו והפכו שקטות־הוזות. בכל
הויתה ניכרים היו סימני רגזנותה העצבנית שמקודם. יש שהיתה יושבת
לפניו שעות כמו שראה אותה בערב הראשון, שתקנית וחשוכת כל
ענין.

יום אחד היו יושבים כך בלא עבודה, והוא עמד להתפרש ממנה. ביקשה ממנו להשתהות אצלה עוד רגעים אחדים. עמד והמתין.

– הרי כבר באנו לידי סיום. – אמרה לו – ועכשיו מה?

– כלומר?

– מה נעשה עוד?

– נקבע שעות ונזמין את הקהל לבוא אלינו לשאול ספרים.

– וזה הכל?

– ומה עוד?

– הרי דיברנו גם על שיעורי־ערב…

– בשיעורי־הערב נמתין עוד קצת, הגברת בליומין! איני
יודע איך יפול דבר. יכול שאצטרך לנסוע מכאן. נמתין עוד ימים
מספר…

– כ – ך… ולפי שעה… מה אעשה, מר לאפונר, לפי שעה?
– שאלה בקול רפה מאד שנשמעה מתוכו מעין תרעומת או מעין
מורא…

– לפי שעה, תלך הגברת אל משרדו של ה' בליומין ותעזור לו שם. – התלוצץ לאפונר.

בקמטים הדקים שבזויות פיה שוב הופיעה פתאום אותה מרירות מרדנית הידועה לו מכבר.

– אל נא יצחק, מר לאפונר! – אמרה – אין כאן מקום לליצנות.

ולפתע פרצה קריאה מפיה:

– מה עלי לעשות! אין אלה חיים! ואני לחיות רוצה… המבין מר? לחיות… חיים אמיתיים. מה עלי לעשות?

לאפונר נתבלבל. תלה בה עיניו ושתק.

אובדת עשתונות ומיואשת, פיכרה את שתי ידיה על גבי השולחן והפגיעה בו:

– למה הוא שותק? למה אינו משיב כלום?

– מה יש לי להשיב לה? – שאל מתוך אבק של רוגז.

– הרי אדוני נבון, הרי אדוני אדם משכיל… יותר מכל
האנשים שבכאן… אל מי אפנה אם לא אליו? איני יכולה להמשיך עוד בחיים
האלה שאני חיה כאן. איני יכולה, איני יכולה!.. המבין הוא? – היא
המדברת תמיד בקול רפה ושקט כל־כך, צעקה ובכתה. הרעידה את שתי ידיה
המפוכרות, הקישה בהן על השולחן, ובתביעה של רוגז ותחנון: – מפני
מה אינו מאמין לי, אדוני? מפני מה אינו מאמין לי?

– הגברת בליומין! אני מאמין לה. למה היא חושדת בי שאיני מאמין? בכל לבי אני, הה, מרגיש, משתתף… אבל…

– לא “אבל”! רק בלא כל “אבל”! – קראה כבר בכעס – יגיד
לי מר איזה דבר, ייעץ לי, ידריכני… כדי שהעולם, האנשים, החיים לא
ימאסו עלי!.. כיצד עלי לחיות?.. זה כבר אני יודעת, אני מרגישה שעלי
לשנות את הכל… שעלי לעשות איזה מעשה, אבל מה? מה?..

– הגברת בליומין! – אמר פתאום – מפני מה לא תשתתף
בתנועת המרד הפולני? הענין גדול, קדוש, והגברת היא בעלת מרץ, יש בה
כוחות שמבקשים מוצא. הרי לפניה שדה עבודה נרחב. ליטא נצטרפה אל
תנועת השחרור של מולדתנו אך במעט. בעיר הזאת ההד הוא קלוש… א?
באמת, הגברת בליומין!..

הניחה את ראשה על השולחן עם שכבשה את פניה בשתי ידיה.

השתיקה ביניהם היתה ממושכת. דומם הסתכל בראש הזה.
מתוך רגש ערב היה משתומם על עתרת שערותיה היפות, על ערפה הענוג
והצח, שהבהיק מבעד לתלתלים שריטטו עליו כלשהו כמו חיים, בעגמימות
כזו…

לבסוף אמר:

– תתן הגברת את לבה למה שאמרתי לה.. תמלך…

כמאובנת לא זעה ולא השמיעה הגה.

ולאפונר יצא מן החדר.

באחד מאותם הימים שלאפונר והגברת בליומין היו עסוקים עדיין בבירורם ובסידורם של הספרים, נפל לידו ספר צרפתי אחד,
שהביאו לידי תמיהה וגם לידי התרגשות מה: על השער היה רשום בכתב דק
ובדיו דהוהה השם יוזף קאשינסקי…

– מהיכן הביאה הגברת את הספר הזה? – שאל.

– מאיזו חבילה הוציאו מר?

הראה לה את החבילה.

את הספרים האלה – הסבירה לו – מצאתי בבית יהודי עני אחד. מכר לי אותם בפרוטות אחדות.

הוציא לאפונר מתוך אותה חבילה עוד ספר אחד. הרי זה
היה בעברית, ספר קב הישר, ועל דף הכריכה הישנה, שהיה כולו כתוב
תרגילי אל“ף־בי”ת, נסיונות פתיחה למכתבים, חשבונות, וסתם מספרים,
מצא בין השאר את הכתובת הזאת: “הספר הזה שייך. למי שייך. למי ששייך.
פארט20 למי שייך. למי ששייך. פארט פארט למי
שייך. הספר שייך לישראל בא”א מו“ר הרה”ג ר' בר מפולישאק יה“ו, הח'
בארה”ק תובבב“א”.

– מה מענין מצא אדוני שם, – שאלה הגברת בליומין – שאינו מניח את הספר מידו?

את הנוטריקן לא הבין לאפונר, אבל הוא קרא לפניה
והסביר לה מה שהבין, ושניהם צחקו לכתובת ההומוריסטית. נזכר לאפונר
בביקור שהוא חייב לחברו לשעבר, ושעדיין לא קיים את הבטחתו.

ובאותו יום בשעת ערבית יצא לבקש את בית דירתו של
ישראל’יק. לא בקלות עלה בדבר בידו. היה מחזר על סימטאות, דופק על
דלתות בתים ומטריח על בני־אדם בשאלותיו. לבסוף נכנס, לפי אומד,
לתוך פרוזדור אפל אחד של דירה אחורית בבקתה אחת דחוקה בין בניני
מחסנים. גישש בחושך עד שנפתחה דלת ואשה יצאה לשאוב מים מתוך חבית שעמדה
שם בפרוזדור. כיון שראתה אדם עומד בחשכה, נתבעתה ובצעקה נרתעה
לאחוריה אל החדר. לאפונר נכנס פנימה. הרי זה היה חדר קטן מואר בעששית
מפויחת. לאפונר עמד על הפתח תמה על המראה שראה לפניו: על הקרקע הרגיע
אדם על ארבעתיו; לאפונר לא ראה ממנו אלא אחורי־מכנסים טלואים
וקרועים, עקבי רגלים מבצבצים מתוך גרבים חרורים וציציות טלית־קטן
סרוחות על הקרקע. על גבו של אדם זה רכוב ילד כבן ארבע, אוחז באחת
הציציות של הלזה בחינת מושכות, דופק ברגליו על ירכיו ומזרזו:
“ויואו! ויואו!”… שלושה ילדים גדולים מן הפרש הקטן הזה קופצים
ומפזזים מסביב, צוחקים ורועשים.

– שרואל! שרואל! – קוראה האשה כשהיא מתעצמת להתגבר בקולה על המולת הילדים – ראה, הרי אדם נכנס. בושה, שרואל! קום
כבר, ראה…

ראו הילדים את הזר ונשתתקו בבת־אחת. החזיר האדם המרגיע
על הקרקע את פניו לאחוריו, ראה את לאפונר ומיד עמד עם שהוא מפשיל
לאחוריו את זרועו לאחוז בתינוק הרוכב עליו שלא יפול.

– פאן לאפונר… חיים… – מילמל ישראל הסרסור נבוך עם שהוא משמיט בזהירות את התינוק אל הקרקע – איזה אורח… ציפה’לי!
הביטי, הרי זה הוא… הוא בעצמו… שסיפרתי לך על אודותיו… שמו
פאן לאפונר. ואילו אני הייתי קורא אותו פשוט חיימ’קה… בעצם אין
זה פאן כל עיקר, אלא פשוט קרוב, דודן שלי, מבינה את? שתי אמהותינו,
עליהן השלום, אחיות היו… אדוני רואה… אתה רואה, זוהי הפלונית שלי. “אשת חיל מי ימצא”, אני אומר לך, ואלה הם ילדי!.. אבל קודם
כל שב, שב! – והתחיל מתלבט אילך ואילך בחדר לבקש כסא, אף־על־פי שכסא
עמד בסמוך אצלו.

לאפונר פשט את ידו לאשה. מחוסר הרגל להושיט יד לגבר,
נגעה בידו של האורח בסופי אצבעותיה הרופפות, כנטולות חיים.
פניה חייכו חיוך של מבוכה. אף־על־גב שהחדר לא היה מואר כל צרכו,
זרח לו חיוך נבוך זה באור עלומים חביב וצנוע, עד שלאפונר חייך אף
הוא כלפיה שלא־מדעת. כרסה של אשה הרה היתה בולטת מאד, ואילו פניה
היו קטנות ועגלגלות כפני ילדה. מתחת למטפחת הקשורה לראשה עד למצח
ניצנצו זוג עינים צעירות וכחולות מאד דוגמת חוליות־זכוכית.

– שב, חיים! למה אתה עומד? ציפה’לי! העששית הזו מפוחמת
היא, שמא תנקי אותה? לא, מוטב שתדליקי נר, ואפילו שנים. אין בכך
כלום. אורח כזה לא בכל יום מזדמן. וגם תשפתי את הקומקום ונשתה תה.
אורח כזה! קרוב כזה!.. לא עלה על דעתי שעוד נתראה…

ציפה לא זריזה בתנועותיה, שתקנית וביישנית, הדליקה נר אחד, העמידתו על השולחן וסילקה את העששית.

– נר אחד? מדוע דוקא אחד? נו, יהא כך… – דיבר ישראל’יק עם שהוא מחכך יד ביד מתוך התפעמות־לב וקורת־רוח.

וחיים סקר את החדר הדל עם הזבובים הרבים והטרדנים
שזימזמו באוירו והיו מטיילים להנאתם על גבי הפנים והידים, עם השולחן
המעורטל והמזוהם בשיירי אוכל, שזבובים למכביר רחשו גם עליו מטליות מטליות, עם המיטה הסתורה ליד הכותל, עם הכירה הגדולה ליד הכניסה,
שציפה התעסקה שם בקומקום, עם התינוקות המסואבים ולבושי הבלויים
שנדחקו מי בקרן־זוית ומי אצל אמו, ותלו עיני תמיהה נפחדות
בזר.

– בר’קה! בר’קה! היכן אתה? למה אתה מסתתר שם ככלב
כפרי שבא לכרך?.. בוא, האורח רוצה לראותך. אתה רואה אותו שם, חיים, את הלזה עם החוטם הסולד ועם זנב־הכתונת הגדול המבצבץ לו מתוך
סדק־המכנסים? שמו בר’קה, על שם אבא ז“ל. עכשיו הוא מתבייש, אבל שקץ
גדול, אומר אני לך… אני בשנותיו גם כן הייתי שקץ גדול, אבל לא
כמותו. אש להבה, אומר אני לך!.. מתפלל בסידור פחז כמים, ובחומש
כבר עומד ב”וירא“. א–נו!.. אדרבה, ספר לאורח מה למדת שם
בחדר, א? מה אומר רש”י על “והוא יושב”? מה אתה שותק כאילו
שותקה לשונך, חלילה.

ובר’קה צימצם את עצמו בקרן־זוית אפלה שבין המיטה ובין הכותל ולא עמד בו לב לזוע זיע כלשהו.

– ברוך השם, לואי שכל יהודי יתברך בילדים כמו אלה, בלא עין הרע, ברוך השם! הלזה, למשל… אתה רואה אותו קורקבן
קטן שמתחכך בסינרה של אמו? בן־הזקונים שלי… הוא כבר יודע לברך על
הלחם, על החלב, על כל דבר. שד משחת, אומר אני לך! כיון שאני נכנס לביתי,
מיד: “אבא סוס! אבא סוס!” ואני מה אעשה לו? אני נהפך לסוס, והוא
רוכב עלי. הילדים דהאידנא, אומר אני לך… – ופתאום עבר צל של
כובד־ראש על פניו – ובלבד שתהיה פרנסה, אי, אי, אבינו שבשמים!
גיוואלט, גיוואלט21! פרנסה… היכן יש למצוא קצת פרנסה, אך קצת להסתובב? בגדולות איני הולך…

ציפה הביאה אל השולחן תה חיוריין בכוסות שאינן
מבהיקות ביותר בנקיונן. על גבי הסוכר רבצה עדת זבובים עצלים.
לאפונר התגבר על רגש התיעוב וגמע מן התה התפל. ישראל’יק גמע ברעש
ולתאבונו.

– שתי גם את, ציפה’לי! שתי! התה יפה לאיצטומכה… – פיתה את אשתו. – ומה כותבים לך מן הבית, אחיך ואחיותיך?

– אין לי אלא אח אחד ואחות אחת.

– שניהם נשואים?

– הן, נשואים הם.

– ומסתמא יש גם ילדים?

– לאחותי ילד אחד, ושנים לאחי.

ולאפונר הוצרך לספר לו מה שמו של כל אחד מהילדים
ובני כמה הם, מה פרנסתו של האח ושל הגיס, כמה הם משתכרים, כלומר
היאך הם “מסתובבים”, וכו'.

הילדים כיון שראו סוכר על השולחן, השתחץ לבם
והתחילו מתקרבים אחד אחד, עד שעמדו אצלו בשורה כשראשיהם מבצבצים מעל
לשוליו מי בסנטרו ומעלה, מי בחטמו ומעלה ומי עומד על בהונות
רגליו, נאחז בשולחן בידיו הזעירות, ורק שתי עיניו התאווניות מנצנצות
מעל ללזבז השולחן כגון שני חסילים שחורים. הקטן שבחבריה,
ה“קורקבן”, שאפילו בידיו לא יכול להגיע אל השולחן, הלך והתנודד
כברוז ברגליו העקלוניות עד שהגיע אל אמו, טיפס ועלה על ברכיה.
מנחיריו משכו שני קילוחין דקים אל פיו, והוא היה מלקלק מפעם לפעם
בקצה לשונו את שפתו העליונה.

– שמר’קלי – קרא האב שרצה להתפאר בו לפני אורחו – קורקבני! שירה נא לי, ותקבל בעד זה סוכר.

שמר’קלי צימצם את פרצופו בלבה של אמו והתרפק עליה בשתי זרועותיו והתיפח בקול חלש: “סו – כ – ר…”

– לא כי, בתחילה תשיר ואחר כך תקבל סוכר. – עמד האב על דעתו – ציפה’לי! פתחי לו את ואז ישיר גם הוא עמך.

– יצאת מדעתך? – קראה האשה נדהמת מן הרעיון שעלה על דעת
בעלה. כולה הסמיקה, וזוג זגוגיות התכלת שבפניה חייכו אותו חיוך צעיר ומתוק – רואה אתה שמתבייש הוא… – ושלחה את ידה המפוחמת, נטלה
צרור מקורזל של סוכר, פרכה אותו באצבעותיה וחילקה בין הילדים.

– חבריה! – קרא ישראל’יק – נשירה יחד משהו מן הזמירות, “יום זה מכובד”, טוב?

– הנח להם! – התחננה האם – מה אתה רוצה מן הילדים? כלום אינך רואה שלא ישירו?

– מפני מה לא ישירו? – שאל האב שהתאווה מאד להעביר לפני
האורח את כל טובו – ילדים! אם תשירו “יום זה מכובד”, אביא לכם
מן הכפר עכביות, ענביות שחורות ואגוזים…

הילדים מצצו את הסוכר ושתקו.

– מה! – קראה האשה בפחד – שוב אל הכפר?

– רק ליום אחד, ציפה! יש ענין אחד דחוף. רק ליום אחד. כמו תמיד.

– שרואל! אני מבקשת ממך, ראה… – התחננה לפניו אשתו – רחם עלי, אל תלך!

– שוב את בתחנוניך? הרי נאמר לך, ציפה’לי, שהענין דחוף. בבוקר אצא, בלא נדר, ולעת ערב אחזור, אם ירצה השם.

– אני יודעת את עניניך הדחופים. ואני כל היום אהיה
מתלבטת כאן מזוית אל זוית ולא אמצא לי מנוחה. אתה מטייל לך שם, אלוהים
יודע היכן, ואני כאן דעתי נטרפת עלי… הדרכים משובשות בכל מיני
גייסות, קוזאקים, מרדנים פולניים וסתם רוצחנים. לא יעמוד בי כוח לישא את זאת, שרואל…

– ציפה’לי! – התחיל כבר בעלה מתחנן לפניה – מה אני,
חרש, שוטה או קטן שלא אדע להזהר? באותם המקומות מי אינו מכיר
אותי? בשרול איש לא ינקוף אצבע, תראי… – וכדי לפייסה, עמד, בא
אצלה, צבט בלחיו של הקטן ואגב־כך גם העביר בכפו על ראשה. והיא טילטלה
את ראשה ובידה דחפה את כפו להלן ממנה.

– מה אתה, משוגע? לך, חזור אל מקומך!

לאפונר לא יכול להעביר את עיניו מעל פני האשה
הילדותיים שהוצפו בעין הורד ובת־צחוק צעירה הפציעה עליהם שהיה בה גם
מן הצער והתרעומת וגם מן החיבה המוצנעת. הצטער לאפונר על שלא הביא
עמו חפיסת ממתקים בשביל הילדים. עמד ללכת ואגב כך פישפש בכיס חזיתו,
מצא שם מטבעות אחדות והושיטן לאם:

– בשביל הילדים לממתקים. אני מצטער שלא הבאתי להם כלום.
ילדיך, ישראל, הם, באמת, בלא עין־הרע… בפעם הבאה לא אשכח להביא
להם ממתקים…

– לא… תודה… – גימגמה האם – ילדי אינם מפונקים… אין צורך…

– אה, מה יש בזה?.. סוף־סוף הלא קרוב אני… –
ולאפונר שוב לחץ בידו את אצבעות האשה הרפות והביישניות. צבט
בלחיו של ילד אחד, הכה באצבע צרידה לשני ולשלישי, תוך כדי קריאה:
“שלום לכם חבריה! בפעם הבאה כבר אכריח אתכם לזמר את ה”זמירות" שלכם!
ואתה, קורקבן, ליל מנוחה!" (הלזה כבר היה מנמנם על לב אמו). הכל
צחקו, וצחוקו של האב עלה על כולם. הוא מאושר היה. יצא ללוות את
האורח. “הואיל ואפשר לשבור שם בחושך את המפרקת”.

בחוץ עמד לאפונר.

– אין צורך, ישראל, לילך עמי הלאה. מכאן אמצא את הדרך
לבדי. – ובהנמכת הקול – אמור נא לי, בבקשה ממך, למה לך לנסוע אל
הכפר, אם אשתך אינה רוצה בכך?

ישראל לחש על אזנו של לאפונר:

– לפני שבוע ומחצה חנו פולנים ביערה של פולישוק. מכרתי להם לחם ומליחים. עכשיו עלי לנסוע לקבל את ממוני.

– מהפולנים?

– לא. הללו כבר נסתלקו משם. משבאו קוזאקים, הספיקו להסתלק. רק כעשרים איש היו, והמוסקאלים גדוד היו, גדוד שלם. ראיתים
מרחוק כשנסעתי עם הלחם. הספקתי להודיעם, והם נטלו את הסחורה
וברחו.

– בן־אדם! ומי ישלם לך?

– ישלם לי הפונדקי מפולישוק, ר' אהרן… יהודי הגון, על־ידו נעשה הכל…

– ישראל! אמור לי את האמת… הרי אתה מסכן את חייך. כלום אתה אוהב כל־כך את הפולנים?

– מהנ… איני יודע… מה שייך “אוהב אותם”?.. כלום
אני יודע?.. אלא… אלא… פולישוק… מין “קליפה” כזו תקועה
בי… אותה אני אוהב…

– כ–ך? כ–ך? זה הוא הדבר… – מילמל לאפונר ונפטר ממנו.





פרק עשרים

זה ימים אחדים שלאפונר לא ראה את טראוגוט. פתאום
נעלם, ולאפונר לא ידע ולא שמע עליו כלום. יום אחד נכנסה אליו לישבטה
והודיעה שעליו להיות מוכן לצאת בערב לדרך. “להיכן?” שאל בתמיהה. הנערה
משכה בכתפיה ואמרה שאינה יודעת. כך צוותה להודיע. לאפונר לא חזר על
שאלתו. סבר וקיבל. לעת ערב שוב נכנסה לישבטה וחבילה בידה.

– מה זאת? – שאל.

הנערה חייכה את חיוכה המסתורי ואמרה:

– אדוני לא יוכל לנסוע כך, כמות שהוא לבוש. עליו להתחפש קצת… טוב שהלילה אין לבנה.

ותוך כדי דיבורה התירה את החבילה והוציאה שמלת־אשה,
לסוטת־אשה ומעיל מעור־כבשים שהכפריים לובשים, צרורים בתוך
מטפחת־צמר גדולה.

– יואיל אדוני ללבוש את זאת. אני אסייע לו.

– כיצד? עלי להתפשט…

– אין צורך, אדוני! ילבש את השמלה הזאת על גבי
המכנסים. יש רק קושי בלסוטה. היא, כמדומני, צרה מלעלות על גבי
מעילו הקצר.

רגע אחד הביטו זה אל זה, עם שנמלכו בדעתם כיצד יש לסלק קושי זה.

– לעזאזל! – קראה לישבטה – למה לו המעיל? את המעיל ישים
בעגלה. ואם ימצאוהו, אין בכך כלום; יחשדו שגנבתם אותו. ואף מן
הצינה אין לחשוש, הרי הפרוה הזאת והמטפחת יחממוהו. אין שהות להמלך
הרבה, אדוני! יזדרז נא!

לאפונר שמע בקולה: התפשט את מעילו הקצר, הסיר את
צוארונו, קשר לצוארו מטפחת אדומה קטנה, לבש את הלסוטה ואת
השמלה.

– היכן מצאת את כל זאת? – שאל.

– ומה איכפת לו למר?

לאפונר צחק:

– תמוהני היכן מצאת אכרה קטנטונת ושמנמונת כזו?

ושניהם צחקו: הלסוטה והשמלה היו עליו קצרות מאד
ורחבות מאד. וריח רע נדף מהן, של זיעה נושנת ושל עוד משהו
מסואב.

– אילו ראה מר את בעלת הבגדים הללו…

– יפהפיה?

לישבטה, שעמדה מאחריו ותפרה עליו את קיפולי השמלה הרחבים שקיפלה על מתניו ועל גבו, התגלגלה מצחוק.

– מי יודע! – השיבה – הכל לפי טעמו של אדם.

– דבר אחד ברי לי. – אמר לאפונר – יפהפיה זו לא התרחצה זה שנים. אני עומד להקיא…

– משום הריח? ח־ח־ח… אף את הריח נתקן. עכשיו מי יאמר
עליו שאינו כפרית? מצוין!.. אלא שרגלי מר ארוכות קצת מן המידה… אין
בכך כלום! הרי יהא ישוב בתוך העגלה ורגליו תהיינה נעוצות בתוך
הקש…

– והריוח שבין הלסוטה ובין השמלה? הרי רואים את כותנתי הלבנה…

– אף לזאת נמצא תקנה. יש כאן סודר אכרים אדום וארוך.
נכרוך אותו על בטנו… כך! מצוין!.. – ובעוד היא עומדת ומתפעלת,
פרצה פתאום בקריאת־יאוש מהולה בצחוק.

– אויה! השפם… מה נעשה לשפמו של מר?

– עסק ביש. אין רואים כאן בסביבה כפריות בזקן ובשפם?..

– לא, מרי, כפריות כאלו אין. – אמרה לישבטה שקועה בהרהורים.

– אם כן?

– אם כן… נגלח! אין עצה אחרת.

– אם גזירה היא, אקבל! – הסכים לאפונר.

בן־רגע העלה לאפונר קצף בפינכה, אחת ושתים ולא נשתיירה על פניו חתימת שפם.

– מצוין! – שוב קראה לישבטה מרוצה מאד – אבל המכנסים
מבצבצים מתחת לשמלה, הרי זה בכל זאת… אין זה כשורה. צריכים למצוא
גם לזאת תקנה. יש לנו שהות עוד כמחצית השעה. אמהר ואביא לו למר פת
ערבית, ועד שיאכל אשתדל למצוא לו גם זוג מגפים.

– ראי, לישבטה, שלא לעורר חשד ברוב השתדלויותיך!

– אין חשש, מר! – ונמלטה מן החדר.

חיש מהר חזרה עם טרין טעון פת־הערבית, ושוב נעלמה. לא יצאו עשרים רגע והנערה חזרה עם זוג מגפים גדולים על זרועה.

– איזה אכר הספקת לרצוח ולחלוץ מעליו את מגפיו? רוצחנית שכמותך…

ושניהם צחקו ונהנו מן ה“מאסקאראד” הזה.

לאפונר יצא מן האכסניה עם חשכה. סמוך אצל הגזוזטרה
עמדה עגלת אכרים פשוטה; אכר עטוף בפרות־כבשים ובכובע עור
גדול שירד על עיניו אחז במושכות. לאפונר לא אמר ולא שאל כלום, ועלה
אל העגלה. האכר מיצמץ בשפתיו, משך במושכות והעגלה זז.

כל אימת שהעגלה עברה ברחובות, שתקו שניהם. משיצאו
מתחומה של העיר והחשכה האמישה עד שבקושי הבחינו את צללי האילנות, שאל
לאפונר בלחש:

– להיכן אנו נוסעים?

– לפולישוק. – השיב טראוגוט.

– כלום אדוני יודע את הדרך?

– אל ידאג לכך, מר!

טראוגוט הפך אליו את פניו. לאפונר לא הכירם: הם היו
מוכתרים זקן רחב ומרובע בצורת מעדר, זקן ואליקורוסי
מובהק.

– אנו עלולים – אמר לו – לפגוע בפלוגת קוזאקים או ז’אנדארמים. מוטב שיהא שכוב כל הזמן… אל תפטפטי! על השאלות
שישאלוך אל תעני, כלבה סבואה, ימח שמך, בת־זנונים
שכמותך…

לא יצא רבע שעה, וטראוגוט התחיל מזמר בקול שיר רוסי
עממי, ותוך כדי כך שפך עליו על לאפונר, מתוך בקבוק גדול, איזה
נוזל. אל אפו עלה ריח של כוהל. וטראוגוט זימר וזימר בקול משונה
כדרך אכר רוסי שיכור. פתאום הפסיק ורקק:

– תוף לכל השדים! שלושה אילנות… ואני סבור הייתי
שאלה הם… אם השדים יהיו מנענעים ומעוררים אותך, בת־כלבה
שיכורה, לא תוכלי להשיב אלא מלה אחת: “פאשקי… פאשקי… בן־כלבה!”
שנני יפה את המלים הללו “פאשקי, פאשקי, בן־כלבה”.

לאפונר חזר פעמים אחדות עם שנתן את דעתו לחקות לשונה העמוסה של שיכורה.

– הרי יפה! אל לשכוח…

– אבל מה פירוש המלה “פאשקי”? – שאל לאפונר.

– זה שם כפר… אנו מבני פאשקי ונוסעים אל כפרנו. השם בדוי, כמובן, אבל הקוזאקים אינם מבני המקום ויאמינו.

עיניהם כבר התרגלו אל החשכה. במרום נתגלו כוכבים
נוצצים, ולאורם הבחינו את השיחים, האילנות והבקתות שהיו מבצבצים אילך ואילך כצללים שחורים. נסעו שעתים, ואילו בדממת הלילה ובטלטול
החדגוני של העגלה, המלווה חריקה וקשקוש, היה דומה עליהם שהם נוסעים
כבר הרבה זמן ואין סוף לדרך הארוכה. לאפונר נרדם וחלם שהוא
בוארשה, שגברת בליומין היא בתו של ה' ברגר, והוא לאפונר מוזמן אל
ביתם לנשף. אבל בנשף הופיע במגפים שנתנה לו לישבטה, בלא צוארון
ובלא מעיל קצר. איזה פיזור־דעת מדאיב! לא ידע היכן יטמין את עצמו
מבושה… פתאום הקיץ לקול זמרתו של טראוגוט, פקח את עיניו בבהלה
ושניה אחת היה תוהה ובוהה ולא ידע היכן הוא. טראוגוט שר שיר
שיכורים רוסי, והשתפך בקולי קולות כשיכור ממש. מיד נתחוור לו
ללאפונר המצב, רצה לזכור את המלים שלימדו זה, ולא יכול… הכל
נשתכח! כולו נקרש מאימה… שוב חש בקילוח של כוהל על ראשו. אבל
אלוהים, אלוהים! היאך אומרים ברוסית “בן־כלבה?”?.. אילו הברות ריפרפו במוחו, היה בטוח שהן משובשות… שכב עצום־עינים, ואל
אזניו הגיעו קולות של בני־אדם, של פרסות סוסים וצניפתם.

– סטוי22! – נשמעה קריאה לא מרחוק ביותר.

“אלה הם, אלה הם…” הירהר לאפונר ושמע את
דפיקות לבו הקצובות ודומה שהן עשויות להיות נשמעות לכל אדם…
אלוהים! מה הוא שם הכפר?.. מה יהיה? מה יעשה? הרי לא יוכל לשתוק
כשיקיצוהו; מה יאמר להם?..

וטראוגוט מזמר ומזמר.

– סטוי, סוקין סין23! – נשמעה כבר מקרוב קריאת זעם.

העגלה עמדה. ולשמחתו של לאפונר לא היה קץ כששמע את
הקריאה. סוקין סין… זהו, זהו! פאשקי, סוקין סין… פאשקי, סוקין
סין…

לא בדרך הכבושה, אלא בשדה קצורה התנועע משהו כעין
גוש שחור גדול. על־פי הצעדה ונחר הסוסים, הבין טראוגוט שזוהי
פלוגת פרשים שתעתה מן הדרך. שני רוכבים פרשו מאותו הגוש והתקרבו
אצל העגלה.

– מי אתה?

– אכר מפאשקי, ענין ידוע, ומתכנה פופוב. היאך זה, ענין ידוע…

– להיכן אתה נוסע?

– היאך זה? הביתה. ענין מובן…

– מהיכן אתה נוסע?

– אבל מן החתונה. הלא מחותני, יודע אתה, השיא את
בתו… קצת זילפנו, מקצת מן המקצת… יסלח לנו האל, אין זו
עבירה…

– ומי כאן?

– כאן? דבר מובן, האשה. הי, טריושקה! קומי א,
טריושקה, בת־זנונים שתתפקעי! קומי, אומרים לך… סבאה כחזירה,
ועכשיו סחוב אותה הביתה… צרה עם נשים.

החיילים צחקו. אחד מהם שחה אל העגלה.

– איזה סרחון של יי"ש! – קרא החייל – עד לויורסטה24 הולך סרחונה.

– נ־נו, אשה! – העיר השני – באמת ליקלקה יותר מן המידה. צריך אתה, אכר, להרביץ בה יפה, וכך, שתדע…

– ענין ידוע, אדוני! מה תועלת ומה סדר בנשים!.. סבאה
כחזירה, בת־זנונים זו. אמרתי לה: “טריושקה, אל תשתי! הותירי לבעלך”,
והיא שתתפקע…

– שמע, אכר, היכן הדרך לפולישוק?

– ענין ידוע, ישר, ישר… מעט רחוק, עד שתראו את
הצלב… תפנו שמאלה, ישר ישר ככה עד לגבעה. מאחרי הגבעה זאגריבו. כפר
כזה יש, זאגריבו. ואחרי זאגריבו אותה פולישוק עצמה.

– אם כן, עד הצלב ישר, ואחר כך, אמרת, לפנות שמאלה?

– כך, אדוני, כך בדיוק. “אי, מחותן, מחותני”… – פתח שוב טראוגוט בשירתו.

– סע בעזרת האל! – אמרו לו הקוזאקים.

טראוגוט מיצמץ בשפתותיו ודפק את סוסיו. הקוזאקים הפליגו בחשכה.

זמן־מה שתקו. מסביב היתה שוב דממה.

“פאשקי, פאשקי, סוקין סין”, התחיל לאפונר מדובב בלחש
ובצחוק כבוש. טראוגוט לא כבש עצמו והפליט אף הוא קטע של צחוק
לתוך זקנו המזויף וריטן בפולנית: “דם כלבים, שיקחום
השדים!”…

– איזו דרך הראה להם מר? – שאל לאפונר שהבין במקצת את שיחתם.

– קרוב הדבר ששלוש או ארבע שעות יהיו עוד תועים בדרך. בין כך לכך נספיק להגיע אל פולישוק.

סוף־סוף ביצבצה מתוך החשכה והסתמנה לעיניהם יותר
ויותר חומה שחורה. טראוגוט הגביה כלפי חומה זו את מגלבו

ואמר:

– יש להניח שהם כאן.

– מה כאן?

– היער של פולישוק.

לבו של לאפונר התחיל מתפעם לשמע השם הזה, ולמראה היער האפל שבו היתה גנוזה ילדותו הנוגה…

טראוגוט נטה מן הדרך ועקף את היער בנסעו על שדה בור. זמן־מה נסעו ואחר עמדו.

– כאן, אמרו לי, צריכה להיות בקתה קטנה. היכן בקתה
זו, לכל השדים? – רטן טראוגוט, וירד מעל מושבו לילך לבקש את הבקתה.
לאפונר נשתייר לבדו שוכב על העגלה. זה כבר לא נזדמן לו להיות בלילה
יחידי בשדה. הרגשת בדידות משונה לפפתו. היה שקט נפלא מסביב. פעם אחת
נשמע ציוץ דק מן השדה של איזה עוף מנמנם, ונדם. ופעם שניה הבחינה אזנו
נביחת־כלב עמומה שהגיעה אי־משם ממרחקים, ואף היא נבלעה מיד בתוך החלל
החשך. ושוב דממה מופלגת צוללת באזניו. נזכר: בתוך היער הזה, העטוף
באפלתו, כמה לילות בעתה עברו עליו פעם, והוא אז גוזל רך ויחיד
ומורדף בעולם זר. אותם הלילות, זכור הוא, היה היער, מסביב לבקתת
הזפת שלו, מרחיש שדים ורוחין, והוא בלב גווע מיראה ופחד היה מוסר
עצמו תחת חסות אלוה, כילד שמתחטא לפני אמו ומכבש עצמו בין
זרועותיה הסוככות עליו. עדיין זכורים לו פסוקים מקריאת־שמע.
“בידך אפקיד רוחי”, היה אומר כל לילה לפני השינה. “מימיני מיכאל,
משמאלי גבריאל, לפני אוריאל ועל ראשי שכינת אל”. תחת משמר זה היה נרדם
בלב בוטח והומה. דומה שעכשיו הוא מושלך בליל ישימון, בלא חסות ובלא משמר…

זמן מרובה היה שכוב פרקדן ועיניו תלויות במרום.
לאורם השלו של הכוכבים, בדממתם הנשגבה עלה על לבו שיש משהו משותף
בין אותו הבטחון של הילד המפקיד את עצמו, תוך ביעותי־לילה, ביד
האל ומלאכיו ובין אותה השלוה המשונה והמלאה תעלומה שראה בפני אותו
צעיר תלוי… עלה על לבו שנפש האדם נסתבכה ברשת של טעויות, או,
יותר נכון, בטעות אחת גדולה וגורלית; כל לבטיה, מאבקיה ומאוייה
תלויים במשא־שוא אחד גדול. ואשרה האמיתי אינו במקום שהיא מבקשת
אותו, אלא אי־שם בצינת השלוה הנשגבה של הכוכבים ובאותה החסות
החמה של הילדות עם “שכינת אל על ראשה”…

ניעור מהרהוריו לקול פסיעות מתקרבות.

– היא כאן, מן הצד, אותה בקתה. – אמר טראוגוט ונטל את המושכות.

העגלה זזה, ואחר רגעים מספר הגיעו אל צריף אחד שעמד
בפאתי היער, בצלע מורד, חבוי בין אילנות. רוח טחב נשבה עליהם וריח
מים הגיע עם הרוח.

– מה כאן? נחל? – שאל לאפונר.

– הנימאן. – השיב טראוגוט.

הצריף היה ריק מאדם. את הסוסים העמידו תחת מוסך.

– ועכשיו נסתיים המאסקאראד שלנו. – אמר טראוגוט. הסיר
מעליו את זקנו, קיפלו בזהירות רבה והטמינו בתוך כיסו. לאפונר התפשט מלסוטתו ומשמלתו שריח כוהל חריף עלה מהן, ושניהם עלו
במדרון על מנת להכנס אל היער.

– עמוד! מי כאן? – נשמעה קריאה מלמעלה.

– משלנו. – השיב טראוגוט.

– והסיסמה?

טראוגוט הגה איזו מלה, שהיתה סתומה ללאפונר. ומיד
הגיחו אליהם שני זקיפים בלבוש משונה, קצתו מדי־צבא וקצתו בגד
אזרחים. שניהם הצדיעו לפני טראוגוט: הם הכירו מיד את מי שהיה מצביאם
החביב עליהם.

– היכן החבריה? – שאל בקול מפקד.

– ביער, אדוני המפקד! חברי ילך ויראה לכם את המקום.

– הסוסים והעגלה שם למטה, במוסך של הצריף…

– אל ידאג, אדוני המפקד! הכל יהיה בסדר.

– אם כן, נלך.

כסומים הלכו שלשתם בשורה זה אחר זה בשביל צר וארוך.
אחר נטו מן השביל והלכו בין אילנות כשהם אוחזים איש ברעהו, עד
שהגיעו למקום אחד, והזקיף ההולך לפניהם הודיעם שהם עומדים לירד
במדרון זקוף והקרקע המכוסה בשלכת ארנים חלקלקה ועליהם לפסוע
בזהירות. הרי זו היתה מכתשת גדולה מצמיחה שיחים. למטה, על קרקעית
המכתשת, בערה מדורה וסביבה הבליחו פרצופי אדם ונעו צללים. המדורה
השרתה את אורה על כל רוחות המדרון וזה הקל עליהם את הירידה, עם שהם
נאחזים בשיחים וגולשים מאחד אל משנהו. הזקיף מורה הדרך לא היה עוד
עמהם. הוא הזדרז להקדים ולהתחלק למטה כדי להודיע על בואם של שני
המבקרים. מיד קפץ קצין ועלה להקביל פניהם. הוא הצדיע לפני מי שהיה
מצביאו. טראוגוט הקדים ופשט לו את ידו והציג לפניו את לאפונר.
הקצין הזמינם אל המדורה. ואילו טראוגוט לא זז. משום מה רצה לשמוע
בתחילה דין־וחשבון על המצב בפלוגה. הקצין סיפר בלשון חיילים
פשוטה, קצרה ועובדתית. פתח ואמר שהגיעו לכאן לפנות ערב. הפסיקו
טראוגוט: “הכיצד! לפי המשוער, צריכים הייתם להיות כאן כבר לפני
יומים”. הקצין חייך: “הן, כבוד מעלתו, אילמלא הקוזאקים…” עוד
היום אחר הצהרים היתה להם התנגשות כשלוש וירסטאות מפולישוק.
הקוזאקים היו כשלושים איש. עשרה מהם נפלו חללים. השאר נסוגו מאחרי
הגבעה. “אבל אנחנו לא יכולנו לרדוף אחריהם, הואיל והיו לנו הרבה
פצועים”. באו לפולישוק יגעים, רעבים ונקשים. סיכוים למצוא כאן
מקום מנוחה ומזון בטל, הואיל והקוזאקים שעברו בכאן הספיקו לשדוד ולחמוס הכל, מכל אוכל־נפש ומכל בהמה חיה, ואת הבנינים העלו
באש. מן האנשים לא נותרה כאן אף נפש חיה, מי נהרג ומי נתמלט וברח. לא
נשתיירה אלא בעלת האחוזה, מטורפת למחצה מן הבלהות; היא דרה באיזו
בקתה ביער ומתפרנסת מעשבים. ועם כל זאת רוחם של הבחורים שלנו
טובה עליהם. שלחנו אחדים מהם אל הכפר הסמוך לבקש אוכל, ועדיין לא
חזרו. מי יודע אם לא פגעו בהם שוטרים או חיילים. אפשר שגם זקן־הכפר
בעצמו מסרם לרשות. כולם כאן כלבים בוגדים, וז’ידים מרגלים מרחשים
ככינים. אין להמלט מהם; הם כרוכים על עקבותינו בכל מקום. כיון
שבאנו לכאן כבר מצאנו אחד. “מה אתה עושה כאן, ז’יד?” – אני מטייל
כאן", השיב לי. ח־ח־ח… בא לשאוף רוח צח, הז’יד הזה. “תטייל, אמרתי
לו, בשמים. שם למעלה האויר צח יותר”. החברה שלנו משכה אותו בחבל על
אחד האילנות בו במקום. נקשים ומרי־נפש, מצאו שעה קלה של קורת־רוח.
גירדנו וחיטטנו בכל התרמילים ולא מצאנו אלא חופן גריסים ובצל אחד,
והבחורים שלנו מבשלים את זה בקדרה מלאה מים. הזאבים המוסקאליים מחזרים
במקומות הללו ומרחרחים סביבנו. כל הלילה עלינו לשקוד…

קצין צעיר זה פניו היו רצוצים. ניכר היה שהוא יגע
ורעב ורגליו טוענות אותו בקושי. ואף־על־פי־כן היתה רוחו מבודחת
עליו. טראוגוט סיפר לו על פגישתו עם פלוגת הקוזאקים. צחקו על
המאסקאראד שלהם ועל הדרך שהראה לקוזאקים האכר מפאשקי.

ירדו שלשתם אל החבורה שמסביב למדורה. כולם שם הכירו
את טראוגוט שהיה חביב ומכובד עליהם, ושמחו לראותו ביניהם. התחיל
זה שואלם על קורותיהם, קרבותיהם ומצבם; הזכיר אלו שמות של חברים
ושאל היכן הם ומה שלומם. לאפונר ראה את עצמו זר ושמע מתוך
פיזור־דעת. כל כמה שידע עוד מקודם על מצב הפלוגות הלוחמות, מראה
האנשים שראה לפניו עשה עליו רושם קשה מאד. כולם לבושים בלויים, לא
מגולחים ולא רחוצים, היו דומים לא לחיילים אלא יותר לאנשים מורדפים
ומנודים, שהחברה הקיאה אותם. מתוך דבריהם לא שמע יאוש או חרטה על
המעשה שהם עושים, אלא בוז וחרון־אף על פחדנותם ובגידתם של
האכרים ושל השליאכטה העירונית בליטא. אילך ואילך היו ישובים או
שכובים אנשים פצועים, במטליות וסמרטוטים מסואבים ומלוכלכים בדם, במקום תחבושות. הללו מקשיבים ליסוריהם ושותקים והללו נאנחים בדממה, ואיש מהם לא הפליט הגה מפיו. זוהי פולין הדוויה!.. – הגה
ברוחו הקשה – כך נלחמת פולין על חירותה!.. ביקש בעיניו את
וולפזון בין אותם שהיו יושבים סביבו ומוסיפים אגב שיחה עצי זרדין
וסוכות אל האש או בוחשים בקדרה שהתחילה כבר רותחת. פתאום ראה
בצל, מופרש קצת מהחבורה, מאחורי גבו של אחד הבחורים, יושב אחד
עסוק בתפירה ופניו כאילו מודעות לו. עמד, עקף את כל היושבים
במעגל ונתקרב אצל אותו אדם. הלז לא הגביה ראשו ממלאכתו; במתינות
ובכל כונת־הלב אבל באצבעות לא רגילות חייט טלאי על בגד. עמד
לאפונר ותהה עליו: הרי זה כמדומה, זיגמונד וולפזון, ואף־על־פי־כן
לא הוא… החליט וקרא:

– מר וולפזון?

הלזה הגביה ראשו, תלה בו עיניו כניעור מחלום, ובמנוחה אמר:

– מר לאפונר… כיצד בא לכאן?

לאפונר אמר שנשלח לכאן מטעם הממשלה בתורת מפקח.

– מוטב, יפקח לו, אם יש צורך בכך. בבקשה, ישב נא… על הקרקע. כסאות אין כאן…

לאפונר צנח וישב כנגדו על הקרקע, עם שהוא מחבק את
ברכיו. זיגמונד המשיך לתפור ולאפונר לא העביר ממנו את עיניו. זה
כשבוע בודאי לא התגלח, ואילו שערות ראשו מסופרות היו עד
לעורו. משומן בשרו לא נשתייר סימן כלשהו; כחוש היה מאד. פניו
המעוטרות סיבים שחורים וצפופים שונו מאד: הכחישו ונתארכו,
וכמדומה שזה זמן רב לא עלו עליהם מים. לא נשתיירו בהן מקלסתרו הקודם
אלא עיניו הטובות והמסתכלות מתוך איזו עצבות של כניעה, ושפתותיו
המלאות. מעיל לא היה עליו (זיגמונד היה עסוק בהטלאתו). היה לבוש רק
בכותונת מטולאת ומזוהמת. וידיו, ידיו המעונגות והמטופחות, הוי מה היה להן!.. לבו של לאפונר התכווץ. דומה שהידים הללו הנוקשות
והמסואבות עם שולי השחור של הצפרנים דיברו יותר מכל שהלשון היתה
יכולה לספר על חיי אדם זה. יש שהיה משתדל להשחיל חוט במחט,
וכשלאפונר ראה את עיניו המצומצמות כנגד חרירה של המחט, היה חושב:
הנה הוא עומד להשמיע דבר הלצה! אבל זיגמונד זה כבר לא התלוצץ…
ותמוה היה לו ללאפונר שאינו שואל לא על הוריו ולא על ואנדה. לפניו
ישב אדם אחר. בכיסו היתה מונחת המתנה שהביא לו מואנדה. קודם סבור היה
שיבוא וישמח את לבו במתנה זו; עכשיו היה מקשה משום מה לפתוח בדבר
זה.

– רואה אני שבצבא צריכים לידע גם את מלאכת החייטות. – אמר לאפונר רק בשביל שלא לשתוק.

– אגב ריצה בחורש, נאחז שרוולי בסוך ונתקרע כולו…

– שמעתי שהיתה לכם התנגשות עם קוזאקים…

– מהנ…

– חלקתם להם מנה הגונה, כפי ששמעתי?

– מהנ… אנו ירינו, הם ירו… היו הרוגים ופצועים. ננא! – ועשה תנועה בידו כדרך שאדם דוחה את השיחה.

– אבל אדוני שיחק לו מזלו…

– מהנ… – ופתאום השמיט את ידיו עם המעיל ושאל – מה אמר מר?

– אמרתי ששיחק לו למר מזלו באותה ההתנגשות…

– אה, כך? המזל… אפשר הכל מן המזל. מי יודע…
הנה אני יושב כאן ומהרהר, הנ!.. משונה, משונה, אומר אני לו למר.
הכל אומרים שכל הצרות הן מן האגואיזם, מ… מאהבתו של אדם לעצמו
המוגזמת. ואני אומר: לא, כי כל הצרות מזה שאין אדם אוהב לעצמו
במידה מספקת. כל הצרות, אומר אני לו!.. כשאדם אינו מרוצה מעצמו הוא הולך ושופך את חמתו על אחרים. מכאן כל הצרות וכל המלחמות וכל
האידיאלים… אדם שונא את עצמו, מבקש מפלט מעצמו, מה הוא עושה?
ממציא לו איזו עילה לדכא, לשעבד ולרצוח אחרים, או מוצא לו עילה
לעשות מלחמה נגד אותם שמדכאים, משעבדים ורוצחים. אילמלי היו אנשים
אוהבים לעצמם יותר, מה צורך להם באידיאלים, במלחמות וצרות רבות
אחרות? אילמלי היו מרוצים מעצמם יותר, היו אוהבים גם את זולתם
יותר. ראה, הרי אני לא הייתי מרוצה מעצמי, מה עשיתי? ברחתי! רצתי
כשור משתולל, ובעיורון של חמת רצח הרגתי את הראשון שפגעתי בו…
בחור נחמד! יפהפה! הוא עט עלי רכוב על סוסו בחרב שלופה. שלחתי בו
שני כדורים… למה יריתי בשניה? איולת… היד עם החרב נשמטה מיד. זרם דם
נשפך מתוך שרוולו, כמו מתוך צינור. הוא צוח! הוא צוח!.. אילו שמעת… הצוחות עומדות עדיין באזני… ונפל מיד מעל סוסו. הסוס
הנבהל ברח. למה עשיתי את זאת? מפני שלא אהבתי את עצמי. מהנ,
בודאי…

– אבל הרי זה היה אויב. אילמלא הקדמת, היה הורגך.

– מפני שאף הוא ברח מעצמו… או אותם ששלחוהו… יחזור לביתו, אל הוריו הזקנים שמחכים לו, בלא זרוע. לא! הוא לא
יחזור. הוא שוכב שם בשדה וצווח. אני שומע…

לאפונר פתאום אמר:

– ראיתי את העלמה ברגר, את ואנדה ברגר…

ולא ידע אם זיגמונד שמע את דבריו או לא. הלזה רק חייך בתחילה לעצמו, ואחר אמר:

– מהנ… פעמים הרי זה יוצא משונה, מצחיק. היה כאן
עמנו מודע אחד מוארשה, משורר, דבושיק שמו. בוארשה היה מספר עלי כל
מיני שקרים ושטויות, מפני… מפני שלא טוב היה לו. ובכן, משנפצע
טיפלתי בו, חבשתי לפצעיו. סבל המסכן מאד. בלילה היה זה. השכבתיו תחת
שיח וישבתי על־ידו. ביקש כל רגע לשתות. את כל הצפחת הערה לתוכו.
לבסוף ביקש את ידי. נתתי לו. לא היה לו למסכן כוח ללחוץ אותה.
ביקש ממני סליחה. מה עלי לסלוח לך? שאלתיו. והוא השיב: סלח לי, רע,
ששנאתיך! לא, חביבי, אמרתי, לא לי לסלוח לך. אגלה לך סוד שאי אתה יודע
בודאי: לא אותי שנאת אלא אותך, את עצמך… אבל פתאום הרגשתי בידו
שהיתה כל הזמן לופתת את ידי, שאינה אוחזת עוד כיד חיה, שהיד מתה.
צעקתי אליו, ניענעתי אותו – לשוא! הוא מת. ועד היום איני יודע אם שמע
את דברי. אבל אני יודע שיצא מן העולם בטרם סלח לעצמו…

– אה! – קרא לאפונר – זכורני, הרי זה אותו דבושיק, הן… כל זה היה בגלל העלמה ברגר.

בתנופה זקף עליו זיגמונד את ראשו והסתכל בו שניה אחת בשאלה.

– אדוני ראה את ואנדה ברגר? – שאל.

– הן, בודאי! ראיתיה. ואף שלחה למר את זאת. – חיטט זמן־מה בכיסיו והושיט לו את הדבר שהנערה ביקשה למסור לו.

זיגמונד נעץ את המחט באריג ותפוש הרהורים סילק
בתנועות מתונות את הניירות המגוונים אחד אחד עד שהוציא את
פריפת־הזהב. עדיין תפוש באותם ההרהורים הסתכל בפריפה זמן־מה,
כמבקש להעלות בזכרונו דבר נשכח… אחר כך שוב עטף את הפריפה
באותם הניירות המגוונים אחד אחר אחד והטמינה בחיקו, מתחת
לכותונת, כדרך שעושים האכרים. שוב נטל את המחט, ובמנוחה כמדבר
אל עצמו:

– שתי מתנות הבטיחה אז ואנדה ליתן “לאדם הטוב ביותר
והעני ביותר”… זה היה בנשף, כשחגונו בפעם האחרונה את יום
הולדתה. אז קיבלה את הפריפה… לאדם הטוב ביותר והעני ביותר, אמרה
אז…

רצה לאפונר לשאול מה היא המתנה השניה שהבטיחה הנערה
לאותו אדם, ולא שאל. רק תהה על אדם זה ולא ידע אם שמח הוא על המתנה
מהנערה האוהבת אותו או לאו.

במעגל החיילים שישבו סביב למדורה התעוררה פתאום תנועה. נשמעו משם קריאות שמחה. קפצו על רגליהם והקיפו צעירים אחדים
שזה עתה באו. אלה היו חבריהם ששלחום לתור להם אוכל והתמהמהו לחזור.
לאפונר עמד ונתקרב אצל החבורה שנצטופפה מסביב לחבריהם ושמעו
לסיפור־המעשה במה שאירע להם. זקן־הכפר עיכבם והתחיל חוקר אותם: מי
ומה, מהיכן ולהיכן?.. התקהלו סביבם כל אכרי הכפר. זקן־הכפר רצה
לאסרם ולמסרם לרשות. נמצאו אחדים שהתנגדו; הציעו לשלחם מיד, כדי
להמנע מדין־ודברים עם המשטרה, שפגיעתה בכלל רעה ואין להפטר ממנה.
התחילו מדיינים. אלה בכה ואלה בכה. עד שהם עומדים ומדיינים, שנים מהם
כבר הספיקו להתמלט ולהטמיר את עצמם בתוך כרי של חשש שעמד בשדה
בסמוך. את השנים שנשתיירו אסרו בחבלים וחבשום במחסן התבואה. אותם שהסתתרו המתינו עד שחשך היום והבעירו את החשש. קמה מהומה בכפר.
הרוח הפיחה את האש כלפי מחסן־התבואה. פתחו את המחסן להציל את
התבואה, ושני האסירים נמלטו אף הם. כל בני הכפר היו עסוקים
בכיבוי הדליקה, ואותם הספיקו בינתים ליקח בשבי תרנגול אחד, ושלל –
שקיק עדשים ושתים ומחצה ככרות לחם… רוח חדשה עברה במחנה. כמו
ילדים צחקו והתלוצצו. שנים התחילו מתגוששים. חיש מהם ערפו את
ה“שבוי”, מלגוהו ברותחין, את מעיו השליכו לתוך המדורה, ועל אורה
צלו את בשרו.

ישבו לסעודה. זיגמונד במעילו המטולא ישב גם הוא
במעגל. התרנגול היה מוטל באמצע על גבי מצע של עלים. מזלגות לא היו,
זולת סכיני־כיס אחדות. היו חותכים מן הבשר ואוכלים באצבעות. מלח לא היה להם, אבל אכלו לתיאבון וברעש מתוך מצמוץ שפתים וטחן
שינים, כשהפה ממולא פרוסות לחם יותר משיעור כזית. תוך כדי עבודת הטוחנות ועסק של בית־הבליעה דיברו הכל יחד בפיות מלאים
ומפמפמים. לא יצאה שעה קלה ועל תלולית העלים נשתיירו רק עצמות
מכורסמות. אחר הבשר בא המרק. לכל החבורה היתה רק כף אחת, והיה כל
אחד שואב בה מתוך הקדרה, גומע ממנה, מלקלקה מלגו ומלבר ומעבירה
לחברו מקונחת יפה בלשונו. אף הנזיד היה בלא מלח, ואילו פת האכרים
השחורה, הריחנית והממולחת יפה היתה בנותנת טעם גם לו לנזיד. לאפונר
וטראוגוט לא השתתפו בסעודה. שניהם ישבו מצודדים. לאפונר הסתכל
ממקומו בזיגמונד שאף הוא היה אוכל את הבשר באצבעות מזוהמות
וגומע את הנזיד מתוך הכף המשותפת…

אחר כך השתטחו סביב למדורה. לאפונר וטראוגוט שכבו במקומם זה אצל זה.

– ומה אומר האדון? – שאל לאפונר בלחש.

– על מה?

– על מה שראה?

– כמעט כמו שאדוני תיאר לי.

– כמעט?

– המציאות היא יותר נוראה מששח לי מר. ומה דעתו של מר לאפונר?

– נהיה פושעים לאלוהים ולפולין אם נניח שהמצב ימשך כמו שהוא כעת.

– וכיצד לא יניח?

– עוד איש אחד שיש לסמוך עליו… הייתי יחד עמו מפזר
ומגרש את כל אותם העסקנים שבוארשה והיינו נוטלים את המושכות
בידינו ומתחילים הכל מחדש, את הכל!

טראוגוט רטן משהו תחת שפמו המשופע ושתק.

לאפונר ניעור מתנומתו על־ידי שריקה גוזרת וממושכת.
מיד קפץ מבולבל על רגליו. טראוגוט לא היה עוד על־ידו. השמים כבר
הבהירו באורה של שחרית. המדורה היתה כבויה. מסביב בהלה והתרוצצות.
נשמע קשקוש חרבות, קולות־פקע יבשים של אקדוחים ורובים שנפתחו
ונטענו בחפזון. הכל התפזרו בין השיחים ורצו למעלה במדרון. לאפונר רץ אחריהם. אי־משם, מאחרי המכתשת, נשמעו יריות. במקום אחד,
לאורך שולי המכתשת, פזורים בין האילנות והשיחים, היו חיילים שכובים על האדמה ויורים. לתוך נופי האילנות פורצות ומסתובבות דבורים גמלוניות כביכול בזמזום עז וזועם. אלה הם כדורי האויב,
חשב לאפונר. עמד ולא ידע מה לעשות בעצמו, בידיו הריקניות. פתאום
הגיח אליו טראוגוט מאחרי אחד השיחים, רובה בידו ופניו מפוחמות
בעפר ובעשן. גער בו בזעם:

– מה מר עומד כאן? אל העגלה חיש מהר! ישב שם וימתין! מארש, מארש מכאן!..

לאפונר ציית בדממה. החזיר את פניו וירד אל קרקעית
המכתשת, ומשם חזר ועלה במעלה המדרון שמנגד, על מנת לחזור בדרך שבא
בה אמש. בלבו צרב עלבון כתינוק שסרח ויצא נזוף. בקושי מצא את
הבקתה. הרי זה היה צריף רעוע ועזוב על שפת הנימאן, חבוי בין אילנות
גבוהים. העגלה עמדה במקום שעזבוה שם אמש, ועליה מושלכים סמרטוטים שלא
ידע מהיכן באו לשם; לאחר מכן נזכר שאלו הן שמלות הכפרית, שהתחפש
בהן. הסוסים חלוצי ריתמה עמדו ולעסו במנוחה כשהם מנופפים בזנבותיהם ומפריחים מעליהם את הזבובים שכבר הציקו להם בשעה משכימה
זו. הנימאן היה שקט ומנצנץ מבעד לערפילי שחרית אפורים־ורדרדיים. חלל
האויר היה מזועזע מהיריות שאינן פוסקות כאן בסמוך, כמו מאחרי
מחיצה דקה. ומשונה היה לשמוע שיעול מהדד וממותת זה של עשרות פיות
רובים, שבנות־קולו מתכפלות, פרות ורבות ומידרדרות בתוך ערפילי טוהר, נתקלות באופק אחד, סולדות ונרתעות אל אופק שני,
בעוד שעל המים שלות־עולם וזיו בוקר ורדרד־ענוג, מתפשט והולך בקצב
נעלם, שיש בו תמיד מן המבטיח ומן המעורר לחיים חדשים… עמד והאזין
ומנה את היריות: אחת, שתים, שלוש… פעמים באו כאחד ולא הספיק.
פעמים נשמעו צריחות בהמון. יש שהיה מדמה לשמוע צחוק מגרון גמלוני:
הו־הו־הו… ויש ששמע צוחות דומות ליללות. ושוב התחיל: אחת, שתים,
שלוש… לבסוף פקק באצבעותיו את אזניו כדי שלא ישמע, אבל שמע גם
באזנים סתומות. אילו היתה כאן איזו מערה, איזה מרתף היה נכנס לשם
ומתחבא עד שישתתקו הקולות הללו, הלא סוף־סוף צריכים הם להסתיים.
ואילו הם אינם מסתיימים. היריות, הצעקות והצריחות נמשכות, נמשכות,
ואין להן סוף… הסוסים זה כבר פסקו ללעוס. הניחו איש את צוארו על
ראש חברו, מלאי חרדה ואנינות. נזכר לאפונר שהבהמות עדיין לא שתו,
ומשכם אל הנימאן. הדבר עלה לו ביגיעה רבה; הסוסים סירבו לזוז
ממקומם ועורם רעד עליהם. וכשכבר נכנסו אל המים, שתו קצת, ואחר
הגביהו ראשיהם, נשאו עינים בוהות אל האופק הפולט את ההדים
המבהילים. לאפונר עמד מאחריהם, המושכות בידו, מביט ומאזין כמותם.
ולאחר מכן, משהחזירם אל העגלה, שוב הקריבו את ראשיהם זה אצל זה,
נבוכים ועגומים כמבקשים ללחוש איש באוזן רעהו דברי פיוס וריצוי בלשון־אלם שלהם… בלבו של לאפונר נתגלגלו רחמים על שתי הבהמות
הללו, כמות שלא ריחם עדיין, כמדומה, על שום אדם. נתקרב אצלם, החליק
בידו על ירכו של אחד מהם, החלק ולטף. ופתאום אירע בו משהו
תמוה: כבש את פניו בצלעו של הסוס, כתפיו התחילו מרעידות, ומפיו
פרץ איזה קול דק וכבוש דומה לבכי… שניה אחת או שתים, ומיד לאחר
מכן התעורר, התגבר והזיז עצמו מן הסוסים, הסתכל לצדדין, ומרוצה
שאיש לא ראה ולא שמע, חזר אל הנימאן, צנח על הקרקע, עם שהוא כובש את
ראשו בין שתי כפות ידיו הנשענות על ברכיו, וכך ישב קמצוץ זמן
רב.

כמה זמן היה ישוב כך, אינו יודע. אבל פתאום שמע
קול פסיעות ושיחה בקירוב מקום, נזדקר ועמד. ומשעמד נתמה מאד על
הדומיה הגדולה שמסביב. מאימתי כך? כיצד זה לא שמע שנפסק הכל?.. מתוך
רגש של הקלה והתעוררות רץ אל הבקתה שמשם נשמעו קולות האנשים
המתקרבים.

אלה היו שלושה שהלכו בפסיעות מתונות וזהירות מאד. משנתקרב ראה את זיגמונד וולפזון מהדס על רגל אחת, והשניה תלויה באויר
וכולה מחותלת בסמרטוטים, עם שהמחצית הנבובה של מכנסיו קרועה ומופשלת
עליו עד למפשעה. נשען היה בזרועותיו על כתפי טראוגוט ועוד צעיר אחד
שהיו מחבקים אותו ותומכים בו.

– מה זאת? נפצע? – שאל לאפונר תוך כדי ריצתו אליהם. – ובמה נגמר הענין?

לא קיבל תשובה. וכשהסתכל בפני האנשים, לא חזר עוד על
שאלתו. פני זיגמונד לא היו קודרים כפני מלויו; חיורים־אפורים היו
ונעוים מיסורים. עם כל קפיצה וקפיצה על רגלו האחת היה נאנק מבעד
לשינים קפוצות. הזדרז לאפונר והתקין לו מהשקים ומהקש משכב בעגלה;
אחר כך חיבקו שלשתם את הפצוע והשכיבוהו בזהירות רבה. הפצוע לא
יכול עוד לכבוש עצמו ועם כל מגע ומגע היה צווח בקול רם. על רגלו
המחוצה היתה כרוכה בהידוק רב רצועת בד מכותונת קרועה, כולה אדומה מדם שלא נקרש. טראוגוט רתם את הסוסים בזריזות. העגלה
זזה.

טראוגוט סקר פתאום את לאפונר ואת הצעיר ואמר:

– שלשתנו? לא! אחד הוא מיותר. אתה – פנה אל הצעיר – לך
לך בדרך אחרת. לואי שלא יפגשנו איש… לך לשלום, יקירי, אלוהינו
ישמרך ויגן עליך…

הצעיר כאילם לא הוציא מלה מפיו. חזר והלך בשביל
המוליך אל היער. לא עבר פסיעות אחדות, ופתאום צנח על הקרקע והתחיל
בוכה בקול. שניהם, טראוגוט ולאפונר, החזירו פניהם, שמעו את בכיו, והעמידו פנים כאילו אינם רואים ואינם שומעים.

הדרך שבאו בה אל יער פולישוק היתה משובשת
בגייסות הרוסיים, ולפיכך מיהר טראוגוט לעקוף את היער מצדו השני,
בדרך ארוכה יותר. כחצי שעה הלכו שניהם משני צדי העגלה, הלכו ושתקו,
רק האזינו לאנקותיו של הפצוע עם כל תנודה של העגלה. שפתותיו היו
צרובות עם סימני קצף בזויות הפה. ביקש מים. הסבירו לו שבכל
הסביבה אין תקוה למצוא מים, ושהוא צריך להזדיין בסבלנות, עד שיגיעו
לישוב. אבל הוא כילד קטן מתחטא לא פסק מלחזור על אותה המלה: “מים…
מים…” והם שתקו. השתדלו שלא ליתן את דעתם על כך. אבל אנקת תחינה זו:
“מים… מים…” לא פסקה והטרידה מאד. טראוגוט פתח וסיפר בקול
נמוך, כמו לעצמו: הם התנהגו כבני־חיל. נלחמו כגיבורים. אבל
היו להם רק רובים אחדים, ואף הם רובי־ציד; לרוב היו רק אקדוחים,
בשעה שאותם היו כולם מזוינים ברובים טובים, ומרובים היו. אפשר פי־שנים. הפצועים נתפזרו. ומה יהא בסופם? האכרים מאנשי
המקום לא ירחמו עליהם… רק זה פצוע היה ברגל ולא יכול לזוז. לא
היתה ברירה אלא ליטול אותו עמהם אל העגלה. ואגב, כמדומה שהוא הוא
ידידו של מר. יטפל בו שם בקובנה. אפשר יעלה בידו להצילו…

פתאום הפסיק באמצע דיבורו והתחיל מסתכל לפניו מתוך חרדה מסותרת.

– מה שם? אין אדוני רואה? – שאל והחוה בשוטו על מקום אחד הרחק מהם בשולי היער.

לאפונר נשא את עיניו:

– קבוצת אנשים. דומני, לא חיילים. אדוני רואה? עגלה עומדת שם. אפשר אכרים…

– לא, לא חיילים, וגם דומה לא אכרים.

עשה על עצמו את סימן הצלב, הצליף בשוטו מעל ראשי
הסוסים והעגלה נסעה להלן במתינות רבה; הגלגלים חרקו בעצלתים, כאילו
מתוך חשש. לבסוף הכירו שאלה הם יהודים. משהגיעו אליהם, עצר טראוגוט
את סוסיו.

– מה אתם עושים כאן? – שאל.

שלושה יהודים היו עסוקים בגוית אדם עטופה במעיל, שביגיעה מרובה טרחו להגביהה מעל הקרקע ולהטילה על העגלה. נסעו בעגלה
לסייר כאן את היער, שהציעו למכירה. והנה מצאו יהודי תלוי על אילן
זה… מסתמא תלוהו קוזאקים או פולנים… אי אפשר להניחו כך.
“קדוש”… חובה להביאו לקבר ישראל…

לאפונר נתקרב אל עגלתם. אחד היהודים גילה את פני המת: שמא מר יודע מי הוא זה?

פני לאפונר הכסיפו. מפיו פרצה קריאה:

– ישראל’יק!.. אוי! אוי!.. ישראל’יק!..

– כלומר, כבודו יודע מי הוא זה? – שאלו שלושת היהודים בבת־אחת.

הכל נתאבן פתאום בתוכו. מחשבותיו פרחו ונתפזרו כצפרים מופחדות, ומוחו נתרוקן. תלה עינים כבויות פעם ביהודי זה ופעם ביהודי זה, פעם בטראוגוט ופעם בשדה, ביער, בשמים, כרוצה להבין מה נעשה כאן והיכן הוא… ושפתותיו הלבנות רוחשות
ודובבות בקול כהה מאד, קול־שאינו־קול:

– ישראל’יק… תלו אותו… את ישראל’יק תלו…

פניו נתעוו פתאום בחיוך עלוב כל־כך, עם שהוא ממשיך להביט אל האנשים, כאילו מתעתעים בו… היהודים הביטו אליו
תמהים ונבוכים כנזופים.

– בימינו אלה… לא הוא הראשון ולא הוא האחרון… בואשילישוק תלו בשבוע שעבר שני יהודים – ניחמהו אחד.

– ישמע, אדוני! – אמר השני – מי הוא זה? הלא כבודו יודע אותו.

לאפונר לא שמע ולא ענה.

– שמא הוא יודע מהיכן הוא? מסתמא, אלמנה יש ויתומים…

ולאפונר כאילו לא אותו שאלו.

– השומע אדוני מה שמדברים אליו או לאו? – כבר צעק אליו היהודי ברוגז.

באותו רגע הגביה לאפונר את עיניו ומבטו נתקל
במבטו של טראוגוט. זה היה מבט קר ונוקב שפעל עליו כדקירת דרבן.
מיד נזדעזע וכאילו נתפכח. אסף את מחשבותיו המפוזרות, ושאל כבר
בנעימה אחרת:

– מה אתם רוצים לידע ממני? מה שאלתם?

– מי הוא המת? מה שמו ומהיכן הוא?

לאפונר השיבם בשקט, בדעה צלולה ובפרוטרוט. העגלה עם המת זזה. העגלה עם זיגמונד זזה אף היא, אבל במתינות יתרה, מפני שעם
כל תנודה ותנודה היה הפצוע נאנח קשה.

שעות אחדות נסעו על פני שדה עזובה ושוממה. שמעו רק חריקות הגלגלים ואנקות החולה. שני האנשים מהלכים היו בצדי העגלה, וכל
הדרך לא נפלה ביניהם הברה. לאפונר לא היה עוד מבולבל; לבו הטרוף
נשתפה ונתן את דעתו שלא להביט אל הצד השני ושלא לראות את טראוגוט.
מרוצה היה שאין זה פונה אליו בדברים… החמה הלכה והתמצעה ברקיע
והתחילה קופחת עליהם. טראוגוט קשר את המושכות בדופן העגלה ומשך את
הסוסים באפסר אל תוך היער. היה מן הצורך לפוש קצת. בצל לא יציק
הצמאון לחולה והזבובים לא יטרידו לסוסים. ובעצמו הלך ונעלם בין
האילנות לזמן־מה.

לאפונר צנח על הקרקע. משהו בקרבו נתקשה; כאילו נשך
ברוחו את שפתו… ושוב חזר לעצמו את הדברים ששמע מפי הנסיכה
ליובימסקה: “צריכים לקפוץ את השינים ולעבור אל סדר היום”. הן, הן…
טוב כך: לקפוץ את השינים ולעבור אל סדר היום… אף־על־פי שעכשיו לא
ידע בבירור לשם מה עליו לעשות כך… היתה בלבו גם איזו טינה
סתומה אל טראוגוט, אף־על־פי שלא ידע בבירור על שום מה… וכששמע את
פסיעותיו של הלזה הולכות ומתקרבות מבין האילנות, לא הגביה ראשו
ולא זע, כאינו שומע. גם כשזה קרא מרחוק: “הנה גם טיפת מים לחייל
שלנו. מצאתי כאן גבא קטן”. הוא נשא בשתי ידיו את כובעניתו שנזלו
ממנה קילוחי מים.

– היכן הוא, מר לאפונר? הי! נרדם שם? יקום, יקום מר ויסייעני…

לאפונר עמד ורץ אל העגלה. זיגמונד שכב בלא תנועה.

– יזה עליו אדוני קצת מים, על הפנים, כך… עוד קצת! זה יעוררו וישיב עליו נפשו… כך, כך…

זיגמונד חש את המים ופתח את העינים, ושוב נאנח: “מים…”

– הנה, ילדי! הרי הבאנו לך, שתה… – דיבר אליו טראוגוט.

לאפונר תמך את ראשו, הגביהו, וטראוגוט שפך לתוך
פיו את מעט המים שנשתיירו בכובענית. לאחר מכן השליך מתוכה את העלים
הרבים שריפדוה מבפנים כדי לשמור על הנוזל היקר.

– נו, שבח לאל! שבח לאל! – אמר טראוגוט מרוצה – ואתם –
פנה אל הסוסים – במחילה מכבודכם, תואילו להטריח את עצמכם ולילך
אחרי… שמא גם מר יצטרף אלינו? הגבא אינו רחוק…

לאפונר העדיף שלא לזוז ממקומו. והשני משך את הסוסים
באפסר ונעלם עמהם בין האילנות. לאפונר שמח להיות עוד שעה קלה
לבדו.

ואחר כך שוב נסעו מתון מתון. ושעות רבות היו נוסעים ותועים בשבילים צדדיים כדי שלא לפגוש גייסות או אכרים שאין
לסמוך עליהם. כמו קודם היו מהלכים בשני צדי העגלה ולא דיברו
ביניהם דבר. רק זיגמונד לבדו היה מדמדם ומדבר על מעילו הקרוע, נוזף
במישהו שיושב על רגלו ולוחץ עליה, ומתחנן לפני אותו נעלם שיזוז
ויניח לו לחלוץ את הרגל. עתים הוא מתעורר, מבקש מים ומדבר: “אני
יודע שזהו הסוף… סופי בא…” טראוגוט מנסה לשדלו בדברים ולישב את לבו בהבטחה שעוד מעט יבואו אל העיר, ישכיבוהו על מיטה טובה,
יקראו לרופא ויקל לו. והוא שוב שקע בדמדומים…





פרק עשרים ואחד

עם חשכה הגיעו לקובנה. טראוגוט ולאפונר היו רצוצים מן ההליכה ומן הרעב – במשך יממה לא בא אוכל אל פיהם – עד כדי אפיסת
הכוחות. ואילו משעמדה העגלה לפני גזוזטרת האכסניה והיה צורך להכניס את
החולה אל הבית ולהשכיבו באחד החדרים, התנערו מעייפותם והתאוששו. הבהילו את לישבטה שהציעה בזריזות מיטה בשבילו באחד החדרים המרוחקים
ביותר. אחר כך טענו שלשתם את החולה על ידיהם. החולה נאנח, כמו
בדרך, אנחות כבושות. פעם פרצה משום מה מפיו שאגה איומה, עד
ששלשתם נבהלו. לאשרם לא היה באותה שעה איש בבית. רק נקישות המקל
בחדרה של בעלת־הבית המשותקת לא פסקו לאחר מכן זמן מרובה מלהדד
בפרוזדור הריק. לישבטה, לאחר שהשכיבו את החולה על מיטתו, רצה אל
בעלת־הבית להפיס את דעתה באיזו בדותה שהמציאה, וחזרה מיד אל
הפצוע.

– ועכשיו מה עלינו לעשות? – שאלה הנערה.

– קודם כל, יקירתי, – אמר טראוגוט – כוס יין אדום לחולה, ומיד!

– תיכף, אדוני, תיכף!

הנערה יצאה ואחר שניות מספר חזרה עם בקבוק יין וכוסית.

– אח, לא! – קרא טראוגוט – הרי אמרתי כוס, כוס! לא צעצוע זה…

הביאה כוס, מילאוה עד שוליה יין והערוה לתוך פיו של הפצוע.

– ועכשיו, לישבטה, דעי לך שמאמש לא בא אוכל אל פינו. את השאר את מבינה מאליך.

– מאמש? – נבהלה הנערה וספקה כפיה – אה, ישו! מרים הקדושה! אם כן מה? מה אביא לכם חיש מהר?

– ראשית, לישבטה, אל תבהלי כך! אם עדיין לא מתנו,
הווה, שעוד לא נמות כל כך מהר; והשנית – נקניק, לחם, יי"ש ומיחם, את
כל אלה אנו צריכים עכשיו וכרגע. חיש, חיש, לישבטה! על הרופא נחשוב
אחר כך.

לאפונר צנח על כסא, מקצתו ישוב ומקצתו שטוח, כשרגליו פשוטות לפניו, ודימה שלא יזוז אפילו רותחין ישפכו תחתיו.
לאוכל לא היה לו כל תיאבון. לא החזיר את פניו כשנכנסה לישבטה עם
טרין עמוס כל אותם הדברים שהזמין טראוגוט.

– והסוסים? – שאל טראוגוט.

– לסוסים כבר דאגתי. הכל בסדר. – השיבה הנערה.

– בת־חיל!

מזג שתי כוסיות יי"ש חריף, ואחת מהן הושיט ללאפונר:

– אה, “מה לך נרדם”! קום בן־אדם ואזור כגבר
חלציך… ישתה, מר, ישתה! לחיים!.. ועכשיו יטעם מזה ותחיה נפשו. – והוא
בצע בידיו את הנקניק ונתן לו נתח גדול בידו האחת ופרוסת לחם בשניה
– ינעם לו למר, יבוסם לו!..

אחר כוסית היין הראשונה ואחר הלגימה הראשונה, התעורר
לאפונר, עמד ובא אצל השולחן. בולמוס האכילה תקף עליו פתאום. שיניו
לא הספיקו ללעוס את לגימותיו הגדולות שבאו טרופות אל פיו זו
אחר זו, והוא כמעט לעט אותן, עד שטראוגוט צחק עליו והזהירו שלא
יחנק. הם אכלו בעמידה. וכשהביאה לישבטה את המיחם, ישבו ושתו את התה
הרותח כוס אחר כוס.

– ועכשיו – אמר טראוגוט משנתישבה דעתם עליהם – היכן נבקש רופא שיש לסמוך עליו?

הדבר לא היה פשוט: אדם פצוע ברגלו על־ידי כדור מעורר חשד, ואין להמלט מן המשטרה שתתחיל בחקירה ודרישה.

– אפשר לחייב את הרופא בשתיקה, על־ידי אזהרה חמורה. כלום לא ימצא כאן רופא פולני פאטריוט?

– היכן נבקשו? אין הענין סובל דיחוי. גם באזהרות ואיומים לא נוח לנו…

נזכר לאפונר בד"ר פוצר ובגברת בליומין. שני אלה יוכלו לעמוד לו בשעה זו.

– אני יודע כאן רופא יהודי אחד – אמר – שלפי הנחתי יש לסמוך עליו. אין לו כל ענין לשמש את המשטרה.

– הרי מוטב. ואלוהים יעזור לנו. ימהר לגמור את שתיתו, וילך מר בשם אלוהים.

כשעמד לאפונר מכסאו, היו רגליו כבדות כאילו היו אבנים קשורות בהן. ואף ראשו היה עליו סחרחר, עד שהוצרך להשען בידו
אל השולחן. אבל מיד התחזק ויצא מן החדר.

את הד"ר פוצר לא מצא בביתו. המשרת אמר לו שנקרא אל
חולים, ואינו יודע אימתי יחזור. מבית הרופא הלך אל בליומין.
כשנכנס אל הפרוזדור שמע מבעד לדלת חדר־האורחים המולת
קולות.

– אורחים אצלכם? – שאל את המשרתת.

– הן.

– והד"ר פוצר שם הוא?

– לא. עדיין לא בא.

לאפונר עמד רגע ונמלך עם עצמו אם לישב כאן ולהמתין עד
שהרופא יבוא, או לילך לביתו ולהמתין לו שם. גמר בדעתו לצאת
ולחכות בחוץ. חברת האנשים בשעה זו קשה עליו. אבל בו ברגע נפתחה
דלת חדר־האורחים וננעץ בפתח ראשה של הגברת בליומין מתוך דברי נזיפה
כלפי המשרתת שלא שמעה את הצלצול. ופתאום ראתה את לאפונר.

– למה הוא עומד כאן, מר לאפונר? זה זמן רב לא ראיתיו! היכן היה? יכנס! יכנס!

– לא, הגברת! אין לי כעת פנאי. אספר לה אחר כך… את הד"ר פוצר אני מבקש.

נתנה בו את עיניה לאור העששית התלויה בכותל:

– מה זאת? היכן שפמו של מר נעלם? כמעט שלא הכרתיו… ופניו… מה לו למר? הריהו חולה!

– לא, גברתי! – וזרק מבט כלפי המשרתת.

הגברת בליומין הבינה. חיבקה את זרועו ואמרה:

– ילך נא אחרי, בבקשה ממנו. בחדר הזה אין איש.

נכנסו אל חדר־האוכל. דלת אחת היתה פתוחה אל
חדר־האורחים. הגברת בליומין נזדרזה לסגור אותה. הדליקה נר והתיצבה
לפני לאפונר, נתנה בו את עיניה הבוחנות ושאלה:

– אדון לאפונר, מה לו? הרי אין להכירו…

לאפונר סיפר לה כל שעבר עליו ביממה האחרונה. שמעה
אותו מתוך התפעמות־לב. שתי העלוקות מעל עיניה התקרבו ובמבטה
שנצמד אל פניו היה משהו מוצץ; שפתותיה נקמצו באיזו קשיות. קמט
המרירות בזוית פיה נתעמק. אבל לאחר מכן התגבהו גביניה כשער פתוח,
פניה כאילו הבהירו פתאום. באצבעות דקות ומרעידות כלשהו הדליקה, כמו מתוך חפזון, סיגרית, הפליטה פקעת עשן ואמרה בשקט
ובמתינות מיוחדת:

– מוטב. יחזור מר אל האכסניה שלו. אביא אליו את פוצר.
ואם לא הערב, הרי מחר בבוקר השכם… אם הערב לא אמצאנו, אבוא
בלעדיו.

– וה' בליומין?

– איננו. יחזור מחרתים.

– והאורחים?..

– מה למר ולאורחים הללו? אפטר מהם ואבוא.

משחזר אל האכסניה, מצא את זיגמונד יחידי בחדרו. על ספסל
נמוך מאחרי מראשותיו דלקה מנורה בפתילה מונמכת, ועל גבי הזכוכית סכך
דף נייר. הוא פתח את הדלת מעט מעט ונכנס בזהירות, על בהונות רגליו.
החולה נזדעזע, פתח את עיניו ושאל:

– אדוני הוא זה? מר לאפונר?

– הן, מר וולפזון! היאך אנו מרגישים את עצמנו?

זיגמונד בקול רפה אגב תנועת־יד קלה:

– קרוב לודאי שכבר סיימתי את שלי.

לא שאל לאפונר מה הוא הדבר “שלו” שסיים, ואמר:

– הלכתי לקרוא לרופא. אפשר שעוד הערב יבוא.

– מה יעשה לי הרופא? שוב יסורים… הייתי רוצה למות במנוחה.

– מר וולפזון! אל נא ידבר כמו תינוק.

זיגמונד הפסיקו בתנועת־יד, והחוה לו באצבע שיתקרב
אצל מיטתו. לאפונר העמיד את המנורה על השולחן, התקרב עם הספסל אצל
המיטה, ישב עם שהוא מרכין עצמו לשמוע.

– יתן לי את… הפריפה…

– איזו פריפה? – שאל לאפונר. סבור היה ששוב הוא מדמדם.

– הפריפה… של ואנדה…

לאפונר פישפש בבלויותיו של זיגמונד, מצא את הפריפה והושיטה לו.

זיגמונד אחז את הפריפה לנגד עיניו, והתענג, כנראה, על
ניצנוץ הזהב והאבנים לאורה הקלוש של המנורה. רצה לנעוץ אותה בכתנתו
על חזהו ולא יכול. לאפונר הזדרז לסייעו.

– את הפריפה הזאת, מר לאפונר… לא אשאיר כאן…

– למה זה ישאירה? הריהי שלו.

זיגמונד ניענע ראשו מתוך קוצר־רוח לרמוז ללאפונר שלא הבין.

– לא… – אמר – עמדי… אטול אותה עמדי לשם… אל קברי…

לאפונר שתק.

– יבטיח לי… ליתן את הפריפה עמי… יבטיח!..

– אבל, מר וולפזון! אל יואש. הוא עוד יחיה. יבוא רופא…

זיגמונד פניו נתעוו מתוך מורת־רוח, וחזר והפציר:

– יבטיח… יבטיח…

– אני מבטיח לו את זאת, מר וולפזון!

על פני זיגמונד ריפרף וחלף חיוך קל, כאור חוזר מרחוק.

שתקו. החולה נשם מתוך נחר דק בגרונו. ידו היתה מוטלת על חזהו כשאצבעותיו מגפפות את הפריפה.

אחר שעה קלה נפתחה הדלת בזהירות ונכנסו הד"ר פוצר עם
תרמיל־עור שחור בידו, הגברת בליומין, טראוגוט ומאחריהם
לישבטה.

– זהו החולה? – שאל הד"ר פוצר בקול זעום, אף־על־פי
שהדבר היה מובן מאליו. הוא היה כעוס, כמדומה, לא רק על האנשים
שהבהילוהו לכאן, אלא גם על החולה גופו – בבקשה מכם, יותר אור! –
דיבר פולנית רצוצה במבטא רוסי־יהודי.

הניח את התרמיל על כסא, והוא עצמו ישב בפאתי המיטה.
לאפונר החזיק את המנורה להאיר לו, והוא, הרופא, סילק את השמיכה
והתחיל מתיר מעל הרגל הפצועה את הסמרטוטים המסואבים שנתדבקו
ונתקרזלו מחמת הדם הקרוש. החולה נאנח אנחות ממושכות. הרגל נתפחה
והתנפחה כקורה. במקום הברך נתגלע פצע אחד, או אפשר פצעים אחדים
מלאי מוגלה ודם, וריח רע נדף מהם. הוציא מתוך תרמילו איזה שפוד קטן,
והתחיל מחטט בתוך הפצעים. מפי זיגמונד פרצה שאגה ממושכת, כמו
קודם בפרוזדור.

– ד"ר פוצר! – קרא אליו לאפונר – ביתר זהירות…

הרופא לא זיכה אותו אפילו במבט ועשה את שלו, בלא שהשגיח ביבבתו של החולה. רק הגברת בליומין הצליפה על לאפונר מבט
מהיר ונטלה את המנורה שהתנדנדה כלשהו. מעל הפצעים השחורים התחיל קולח
דם. בן רגע הפך הסדין הלבן שמתחת לחולה שלולית ארגמן שהלכה ופשתה.
מיהרה לישבטה והציעה מתחת לרגל את סינרה, ואחר את המעיל של החולה, הואיל
ולא היו תחת ידה באותם הרגעים סמרטוטים אחרים.

הד"ר פוצר עמד ועם שהוא מרמז בשפוד המאדם שבידו לנוכחים שילכו אחריו, יצא מן החדר אל הפרוזדור.

מאחרי דלת החדר הסגורה הצטופפו הכל מסביב לד"ר פוצר, שעדיין אחז בשפודו כמתכוון לדקור בו מישהו.

– אם כן, – אמר – שני כדורים, במקום רע. הברך, למשל, תצלח לכל הרוחות.

– יוציא את הכדורים! – קראה הגברת בליומין – למה הוא מספר לנו?

– לא, גברתי! את הכדורים לא אוציא. אין לי בהם צורך. למה הם לי?

– אלא מה יעשה מר?

– אני לא אעשה כלום. לי אין לעשות כאן כלום. איני
עוסק במלאכות כאלה. אני רופא למחלות פנימיות. הזמינו רופא שמלאכתו בכך. מן הצורך לקטע את הרגל. אין עצה ואין תחבולה אחרת. לקטע!
ומן ההכרח להזדרז… אם תקריבו את הרגל, תצילו את חייו.

שתיקה. באפלולית הפרוזדור הלבינה חוורות פניהם של השומעים.

לאפונר התאושש ואמר בקול צרוד, מתוך גרון משונק:

– הד"ר פוצר! מה שמן הצורך לעשות, יעשה אדוני, ולא רופא אחר.

– רב תודות! ומי ערב לי לפני המשטרה? שמא אדוני? שמא
הוא, מר (פנה אל טראוגוט) שאין לי הכבוד להכירו? (אל הגברת
בליומין) שמא היא, גברתי ערבה לי? אני אקטע את הרגל, ובשכר זה יקטעו
את ראשי. הרי זה מורד במלכות. שמא אינכם יודעים מה זאת?

– הד"ר פוצר! – אמרה הגברת בליומין – אני מתביישת
בו… כאן שאלת חיים, והוא מדבר דברים כאלה. וכי המורד אינו קרוי
אדם?

– מה הגברת רוצה ממני? – התחיל הרופא מתרגז – למה דוקא
אני? וכי אני בקובנה יחידי? מוטב שאהיה רשע בעיני הגברת כל ימי,
משאהיה שעה אחת תלוי. מה היא רוצה, שאכניס במו ידי את ראשי לתוך
העניבה?

– טסס! אל נא בקול רם כזה, אדוני הרופא! – התערב
טראוגוט, שכל הזמן שתק – הוא כבר הכניס את ראשו לתוך הסכנה על ידי
ביקורו זה. ממה נפשך, אם מר לא ילך מכאן לספר למשטרה, סופו תליה
בידי המשטרה; ואם יספר סופו כדור־מות בידי אחרים, מבין מר? אין לו
למר אלא להתנהג כרופא הגון וכאדם הגון.

– מה יש כאן לדיין הרבה! – העיר לאפונר – יש לו למר עסק עם אנשים הגונים. שתיקתנו המוחלטת היא ערובה בטוחה לו.

הד"ר פוצר ראה את עצמו כצפור בפח.

– יש לכם כאן שולחן גבוה וארוך? – שאל.

– יש, אדוני, יש! – קראה לישבטה – שולחני שבחדר־הבישול.

– הביאי את השולחן. וגם חבל דק וחזק. – ציוה – ואתם,
רבותי! עליכם לסייע. המתינו. מה עוד דרוש? הן, יי“ש! בקבוק יי”ש,
אבל בן 90 מעלות! החולה היה אוהב את הטיפה? לא? אין בכך כלום,
אדרבה… קודם כל נשכר אותו. את זאת תעשו אתם. תלעיטוהו מן ה־90
בקבוק מלא. כל שתרבו הרי זה משובח יותר, ואחר כך, יעזור לנו
אלוהינו.

טראוגוט ולאפונר השקו את
החולה יי“ש חריף, מעט מעט, כוס אחר כוס. הרי זה נמשך הרבה זמן. הגברת
בליומין ישבה בקרן־זוית אפלה מרוכזת בעצמה. הד”ר פוצר המתין
בפרוזדור והיה מהלך לארכו הלוך ושוב בפסיעות עצבניות ומעשן בלא הפסק, כמי שתפשוהו רוצחים, חבשוהו במערת־פריצים זו והריהו מחכה לגזר־דינו… לבסוף, כשזיגמונד היה כבר מוטל בלא הכרה,
הכניסו מחדר־הבישול את השולחן, עביט גדול לקלוט את הדם, מנורה
גדולה. את החולה הניחו על גבי השולחן, קשרו אליו את רגליו. בידיו
אחזו לישבטה וטראוגוט. לאפונר אחז את המנורה. על הגברת בליומין
היה לעזור לרופא. הד"ר פוצר הוציא מתוך תרמילו מסור קטן וקצר
עטוף במטלית ואיזמלים, פשט את מעילו, הפשיל את שרוולי כתנתו עד
למעלה מן המרפקים, לבש סינר לבן שהביאה לו לישבטה, ואחר כך בא אצל
החולה, כרך פעמים אחדות על פרק הרגל הפצועה למעלה מן הברך חבל דק
והידקו יפה יפה, עד שבשר הרגל התפיח יותר והכחיל. ציוה על הגברת
בליומין לדחוק באצבעות שתי פיסות ידיה את הבשר סמוך לברך כדי
שיקל לאיזמל לחדור אל הרקמה הבריאה, ובין פיסות־ידיה הלוחצות העביר
מלמעלה את איזמלו, נוגע־ואינו־נוגע, כמהסס או כמכוון את המקום.
“הגברת לוחצת יפה?” שאל. “הן, אדוני!” השיבה. ואז נעץ את איזמלו והתחיל
חותך. ניתזו סילונות סילונות דם רחבים שנשתפכו לתוך העביט.
לאפונר, שאחז במנורה, החזיר את פניו לאחוריו. משהגיע האיזמל אל
העצם, זרקו הרופא ונטל את המסור המזומן אצלו. לאפונר רגליו התחילו
מתחלחלות. העמיד את המנורה היכן שהעמיד, ונזדקר אל הפרוזדור. נשען
בגבו אל הכותל; ראשו הסתחרר, הלמות לבו נעשתה תכופה וחזקה; רגש
של בחילה תקפו, והיה קרוב להתעלפות. מאחרי הדלת הגיע אליו קול המסור
המנסר בעצם הרגל, מנסר בהתמדה, כמי שמעביר מסמר על גבי שינים של
פלדה דקה: כפררר… כפררר… וקול גוזר זה מתלוה בצווחת בכי חנוקה,
תוך כדי חריקת שינים. לאפונר פקק באצבעותיו את אזניו וניתר
ממקומו. ברח לסוף הפרוזדור, מצא שם דרגש וצנח עליו.

ישב והמתין. הרבה זמן המתין. כמדומה, נצח. פתאום
הרגיש שהשינה הולכת וכובשת אותו. עמד והתחיל מהלך אילך ואילך. הירהר
בגברת בליומין שעומדת שם, מביטה ורואה את הכל. התבייש בעצמו, בחולשתו; גמר בדעתו לחזור, בא אצל הדלת, וחזר בו. “איזו אשה
מופלאה היא זאת…” אמר אל עצמו: “הנשים, בכלל, העולם טועה
בהן…”

מתוך החדר נשמעה המולה עמומה של תנועה, של פסיעות
כבדות. הדלת נפתחה. לאפונר נרתע לאחוריו, אל הצל. לישבטה יצאה עם
העביט. “אוי, ישו! אוי מרים הקדושה!..” נאנחה הנערה בקול ונעלמה
בחדר־הבישול. ומיד חזרה משם עם אותו העביט, מזוינת במטאטא, במברשת
הרצפה ובסמרטוט. מחדרה של בעלת־הבית נשמעו נקישות המקל. “דו
דיאבלו!”25 הפליטה הנערה בכעס ונכנסה אל חדר
החולה. הדלת היתה פתוחה במקצת ולאפונר שמע שקשוק מים, קרצוף,
הדחה. הכל כבר נסתיים! – הירהר לאפונר ולא זז ממקומו. עכשיו התבייש
לחזור אל החדר.

שוב ראה את לישבטה יוצאת עם עביט, ותחת בית־שחיה חבילה
דקה ומארכת עטופה במטלית. לאפונר ידע מה במטלית זו… זיגמונד
המסכן! יחזור לביתו ברגל אחת, נשען על קב, ומחצית מכנסיו הנבובה
מופשלת לו למעלה וקשורה אל הקטע העליון של הרגל… מה תאמר ואנדה
אז?..

לישבטה הוציאה את השולחן מן החדר. משראה לאפונר שגם
טראוגוט יצא משם והלך לו אל חדרו של עצמו, נכנס הוא אל חדר זיגמונד.
הקרקע היתה שטופה. על המיטה שכב החולה מכוסה עד הצואר; ישן שינה לא שקטה
ופניו לבנים כסיד. הגברת בליומין ישבה כנגדו ועיניה תלויות בפניו.
עם כניסתו נפל מבטו לראשונה על השמיכה: לא היה ניכר בה שמשהו חסר
שם מתחתיה. הד"ר פוצר לבוש עדיין בסינרה של לישבטה המגואל כולו
בדם, התעסק בכליו שהיה מנגבם, עוטפם במטליות ומחזירם אל תרמילו
השחור. היה עייף ונשם בכבדות. על מצחו ניצנצו פניני זיעה. הם לא ראו
את לאפונר.

– נו! סבורני שהכל עבר בשלום. – אמר הרופא מרוצה ממלאכתו, כשהשליך מעליו את סינרו, שילשל את שרווליו ולבש את
מעילו.

נכנסו לישבטה וטראוגוט.

– כמה מגיע לו למר? – שאל טראוגוט, עם שפתח ארנק ניירות עם שטרי־כסף.

הד"ר פוצר חייך ובתנועת־יד דוחה:

– לא כלום.

– ואף־על־פי־כן…

– כלום לא מגיע לי, אדוני! – חזר הרופא על דבריו
בעינים מושפלות ובחיוך עלוב מחרדה פנימית שמא לא יהיו מפצירים
בו ביותר ויצא בידים ריקניות…

ראה לאפונר את עמידתו זו של הרופא, ועמד על חרדתו.
דומם פשט ידו אל ארנקו של טראוגוט, הוציא מתוכו שטר אחד ודומם
תחב אותו לתוך כפו של הרופא. הלזה דיחק בכתפו על מעשה אונס זה;
הכניס ידו עם השטר לתוך כיס מכנסיו ואמר:

– ומי יהא יושב אצל החולה בלילה? הוא עלול להקיץ.

– אני. – אמרה הגברת בליומין – הנערה הזאת – החוותה על
לישבטה – צריכה מחר להשכים קום לעבודתה. אתם, רבותי, עייפתם עד
למות. אני אוכל לישב כאן כל הלילה.

טראוגוט נתקרב אצלה, נתן בה את עיניו ואחר שאל:

– מי היא, גברתי? מכיון שנכנסה אל החדר ראיתי בה ידידה…

– שמי גברת בליומין.

טראוגוט לחץ את ידה. את שמו לא הגיד.

הכניסו כורסה גדולה ורכה. הגברת בליומין הוציאה מתוך המזודה הקטנה שלה ספר, כר קטן ומטפחת צמר גדולה. הורידה את
סוכך הנייר על המנורה כדי להאפיל על פני הישן ולהפנות את האור אליה,
התעטפה במטפחת ונתכנסה כולה לתוך הכורסה, ואמרה:

– ככה טוב. אוכל לישב עד מחר בבוקר. השעה קרובה לחצות, ועד הבוקר לא הרבה זמן יש לחכות.

הכל נפטרו מן החדר, מתוך אמירת ליל מנוחה.





פרק עשרים ושנים

לאפונר ניעור בבוקר מתוך זעזוע, כאילו נדחף על־ידי מישהו. הסתכל בשעון: עשר ומחצה. כשעמד להתלבש הרגיש שכל
גופו מפורך, כמו אחר עבודה קשה. צילצל ללישבטה. “ומה החולה
שלנו?” שאל. “עדיין ישן, השיבה, אחר מנה כזו של יי”ש". “והגברת?” –
“הלכה מבעוד בוקר”. “ומר טראוגוט?” – “נסע. באו שני אדונים
וקראוהו. הנסיעה היתה דחופה ולא יכול לומר לו שלום. ביקש למסור
שבקרוב יחזור”.

לאפונר סעד בחפזון את פת־השחרית שלו, הציץ לרגע
בחדרו של זיגמונד ויצא מן האכסניה. הלך כיון אל בית דירתו של
ישראל’יק ועל לבו מועקה גדולה. בדרכו גמר בדעתו שעליו לכתוב אל
אברהם־אלי' אחיו היושב בחרסון ואל אחותו שבאודיסה שיתמכו
במשפחה האומללה, הואיל והמנוח היה דודנם. לא שכח גם להכנס אל חנות
אחת ולקנות ממתקים לילדים. בבית מצא את האלמנה ישובה על שרפרף נמוך,
ידיה מפוכרות על ברכיה, ואת ראשה השמוט לה על חזה היא מנענעת אילך
ואילך, ימינה ושמאלה, כמטוטלת. שמר’לי הפעוט והעקלן עמד סמוך אצלה
והיה מושכה ודוחפה ופוצר בה בקול בוכים. והיא אינה נותנת את דעתה
עליו, אינה שומעת בכיתו ואינה מפסיקה את נענוע ראשה כמעשה מוכני.
מימינה ושמאלה ישבו שתי שכנות והאזינו למה שסיפרו בינם־לבין־עצמם
שלושה זקנים שהיו ישובים אל השולחן. הילדים מופחדים ומבולבלים היו
תקועים איש בזויתו.

כשנכנס לאפונר, לא הגביהה ציפה את ראשה. עמדה אשה אחת
ופינתה לו את כסאה. לא אמר כלום וסירב לישב, והאשה פצרה בו: היא
כבר ישבה דיה, ועליה לחזור לביתה. הזקנים הפסיקו שיחתם והסתכלו
בתמיהה באדם הזר, ספק יהודי ספק גוי, שבא והתחיל מחלק בין הילדים
ממתקים ותופינים. אחר כך ישב כנגד ציפה ושתק. הזקנים חזרו אל שיחתם
על תעלולי “הבריונים” ו“המרדנים” בעיירות שונות. הדברים ישנים…
פתאום הגביהה ציפה את ראשה והסתכלה בו בתמיהה. לא הכירה אותו
מיד. פניה נשתנו. כאילו נתקטנו וצפדו; עיניה התכולות נתגדלו, נתרחבו וכאילו תפשו את מלוא הסיט של הפנים. תוהות ובוהות היו
תלויות בו רגע כנבעתות מהשואה הזאת שבאה עליה פתאום
וכשואלות: מה זאת? כיצד? על מה ולמה?.. פתאום נזכרה, הכירה אותו
ובפניה עבר זעזוע; עיניה התינוקיות נתמלאו דמעות.

– למה עשיתם לו את זאת? – שאלה.

לאפונר לחץ את שתי ידיו אל ברכיו, כדי שלא תהיינה
מרעידות. רצה להשיב לה מלים פשוטות ומשדלות באידית, ושכח את האידית
שלו. בקושי מילמל מתוך גרון משונק:

– הגויים… לא הכירוהו… חשדו בו… נורא הדבר, נורא…

והיא לא העבירה ממנו את מבטה התוהה, עם שהיא מנענעת את
ראשה כמטוטלת ודומה כאומרת: “אי, אי! מה שעשיתם… אי, לא טוב,
לא טוב עשיתם…” לאפונר ישב לפניה כנזוף ומבוזה, והיה לו קשה מאד
מן המבטים הקושטים בו כחצים. ביקש במחשבתו אילו מלים שמן הראוי
ואף מן ההכרח שיאמר לאשה ברגע זה, ולא מצא. פתאום נזכר ואמר, כמדומה
לו שלא מן הענין:

– עוד היום אכתוב אל אחי ואל אחותי… הרי דודנים היינו לבעלך, עליו השלום… הם לא יעזבוך…

שתקה. אפשר לא שמעה. רק ראשה מתנדנד ימינה ושמאלה,
ועיניה כל הזמן נתונות בו. הוציא מתוך כיסו הצדדי ארנק הניירות.
הוציא מתוכו שטר־כסף והניחו על הכסא שישב עליו, ולאחר מכן הושיט
לה את ידו. כמו אז, בשעת ביקורו הראשון, קלטה את אצבעותיו
באצבעות חרדות ומהססות, ושוב ניצנצה תכלת עיניה מבעד לדוק של
דמעות, ובשפתים מרטטות חזרה על שאלתה הקודמת:

– אבל למה עשו לו את זאת?

לאפונר פרש את ידיו והשמיטן באין אונים כאדם חדל
ישע. התכוון לומר משהו ולא יכול מפני שפיו התעקם והרעיד. תפש את
כובעו ופרץ החוצה…

בדרך נתישב עליו לבו מעט מעט. והוא שאל לעצמו מה היה
לו? מפני מה אינו יכול עוד לנהוג כיאה וכהוגן לו, כמות שהיה נוהג תמיד במסיבות כיוצאות באלה? מה אירע בו שנתרכך כך ואינו
יכול עוד להתגבר על רגשותיו ו“לעבור אל סדר היום”?.. משתומם ולא
מרוצה מעצמו לא מצא הסבר ל“חולשה” זו אלא בעצביו שנתרופפו. צריך
וחייב הוא שוב “ליטול את עצמו בידים”…

חזר אל האכסניה בפסיעות מרושלות, ראשו שמוט ועיניו
בקרקע. כל מה שהשתדל להסיח את דעתו מהמחזה העגום שראה זה עתה, לא עלה
הדבר בידו. עיני התכלת המוצפות דמע של אותה אלמנה ליוו אותו כל
הדרך במבטן השואל, התובע והמאשים…

משנכנס אל פרוזדור האכסניה, יצאה הגברת בליומין מחדרו של זיגמונד.

– ומה שם? – שאל.

קרצה לו בעיניה כלפי הדלת הפתוחה, והם נכנסו אל
חדרו של לאפונר וסגרו מאחריהם את הדלת. כשנמצאו עומדים זה מול זה,
נתנה בו עיניה ושאלה פתאום:

– מהיכן בא אדוני?

– למה שואלת גברתי?

– למה הוא מדוכדך כך, מרי?

עשה לאפונר בידו תנועה של ביטול להשמיעה שאין זה מן הענין, ושאל:

– והחולה?

סיפרה לו: החולה הקיץ. כיון שפתח את עיניו התחיל
קובל על כאב ברגלו הפצועה, ומשהסיר את הסדין וראה שרגלו נקטעה, נבהל
בתחילה ואחר פרץ ביללה, כיסה את פניו בשתי ידיו ובכה בקול גדול,
כמו תינוק. ועדיין לא שקט. ביקשה מלאפונר שיכנס אצלו וישתדל לישב
את דעתו. משך בכתפיו: “במה אפשר לישב את דעתו?” ושניהם חזרו ונכנסו
אל זיגמונד. החולה היה שכוב פרקדן ועיניו תלויות בתקרה. נתקרב אצלו
לאפונר ושאל לשלומו. החולה לא זע ולא השיב לו כלום. חזר לאפונר
על שאלתו, והלה לא הפך אליו את פניו ושתק. רק עיניו זלגו דמעות, והיה
מנגבן בשולי סדינו. וכשהתחיל לאפונר מדבר על לבו שיתגבר, שיהיה
לאיש… אמר זיגמונד: “בבקשה ממר, יעשה לי טובה ואל ידבר”. ויותר לא
השמיע אף מלה.

זיגמונד שקע באיזה אלם משונה שלא הפסיקו במשך שלושה ימים.

הגברת בליומין היתה מטפלת בו, משמשת אותו
בזריזות, באריכות־פנים כאחות מסורה. אף פעם לא אמר לה תודה; על
שאלותיה היה עונה קצרות, ורק בשעה שהיה הכרח בדבר. דומה היה שאין לו
ענין בכל שנעשה סביבו ובו, לא באנשים ולא בעצמו. והיא לא נתנה את
דעתה על כך. היא עשתה את המוטל עליה בנחת ובשקט; במנוחה ובשקט היתה
עושה בשביל החולה גם את המלאכות הקשות והמאוסות ביותר, ושום דבר
לא הוציאה מגדרה ומשקט רוחה ותנועותיה. אמת, היא גופה היתה ממעטת
בשיחה. בין כשהיתה יושבת, כאחד עם לאפונר, שעות אצל מיטת החולה
ובין כשהיתה נכנסת אל חדרו על מנת לנוח קצת על מיטתו, היתה שקועה
בהרהוריה ושותקת.

פעם אחת כשפתח לאפונר את דלת חדרו של זיגמונד בלא
דפיקה קודמת, צעקה אליו הגברת בליומין מתוך החדר: “אל יכנס! אי
אפשר!” ומיד נעלה את הדלת במפתח. אחר שעה קלה נכנסה אצל לאפונר, וכמו
כל פעם, שאלה: “מותר? אנוח כאן שעה קלה, הואיל והוא
נרדם”.

– תסלח לי, הגברת, שלא דפקתי קודם על הדלת, מתוך פיזור־הדעת.

– ואני – אמרה – מתוך פיזור־הדעת שכחתי לנעול את הדלת.
הוא היה מזוהם מאד. כנראה הרבה זמן לא באו מים על גופו. סבל מאד,
והיה מתגרד. את הכתונת שהיתה עליו ראה מר? הרתחתי סיר מים ורחצתי אותו.
אילו ראה מר את המים השחורים…

– המסכן, המסכן…

– הרי כל הזמן הוא שוכב זעום ושותק. דומני, שקשה לו
לסלוח לנו את הרגל שנקטעה. ואילו כשהלבשתיו את כתונת בעלי, שהיתה
רחבה עליו, תפש את ידי ונשקה ונשקה, ולא הפסיק… (בעיניה ניצנצה
דמעה). משונה הדבר שהוא מבקש לפעמים לגרד את רגלו הקטועה. קודם,
כשניגבתי את רגלו, שאלני: “והשניה? אני מרגיש שרטובה היא”…

– ומה אומר ה' בליומין לזה שהגברת שוהה כאן כל הימים? וכי הוא מסכים לכך? – שאל פתאום לאפונר.

נזדעזעה קצת ואמרה מתוך משיכת־כתפים:

– איני יודעת. באין ברירה מסתמא הוא מסכים.

רגעים אחדים של שתיקה. היתה שכובה פרקדן, ידיה מופשלות
לה לאחורי ערפה ועיניה תלויות בתקרה. בלא להפוך אליו את פניה,
אמרה:

– ומה יהיה אחר כך, מר לאפונר?

– אימתי “אחר כך”?

– לכשיבריא ויעמוד?

– יסע לביתו, כמובן. ואף אני אסע עמו. בזמן הראשון יהיה לו קשה, עד שיתרגל אל קבו.

– אמת. והעבודה כאן? השיעורים מה תהא עליהם?

– זאת תוכל הגברת לסדר בלעדי.

על זאת לא השיבה כלום.

שלושה ימים אחר הניתוח עלה פתאום חומו של החולה עד
לארבעים מעלה, והוא דימדם כל הזמן. אחר איזה זמן ירד החום למטה מן
המידה, ושוב חזר ועלה למעלה גבוהה. קראו לד"ר פוצר. הלזה דיחק את
כתפיו וסבר פניו היה חמור. עמד והסתכל בדומיה בחולה, ולאחר מכן
עשה בשתי ידיו תנועה באויר ויצא מן החדר. לאפונר והגברת בליומין
יצאו אחריו אל הפרוזדור. עמדו ונתנו ברופא את עיניהם
בשאלה.

– סבורני – אמר הלזה – שאני כאן מיותר.

– מה אדוני סח! – פרצה קריאה מפי הגברת בליומין.

הרופא תחת להשיבה, ניענע לה ראשו, להשמיעה: כך, כך! הרי זה ברי…

– וכי נספיק להודיע להוריו שיבואו? – שאל לאפונר.

– היכן הם דרים?

– בוארשה.

– חוששני שלא. עוד חמישה ימים, לכל היותר ששה… אתם
שניכם לא תמצאו אז את ידיכם ורגליכם. מוטב שתמסרו את הענין לר'
זאנויל, בעל האכסניה… יהודי זה להוט אחרי מצוות ויתעסק בכל הענין
ברצון. אבל, רבותי, שקט, שקט, שקט! שלא יגונב שמץ דבר לבולשת…
גזירה שמא כולכם כאן תלכו למקום שילך החולה שלכם… dixi
ושלום! החולים מחכים לי. – והסתלק בפסיעות מהירות, מהירות.

לאפונר והגברת בליומין נשתיירו לבדם עומדים ומביטים זה אל זה המומים, קודרים. דמומים חזרו ונכנסו אצל
זיגמונד.

אותה שעה פסקו דמדומיו של החולה. שכב צונן, תשוש עד לידי אפיסת כוחות גמורה. אבל דעתו היתה צלולה.

רמז באצבעו אל לאפונר שיתקרב אצלו. לאפונר הרכין אליו את ראשו.

– אני הולך… הולך מכאן… וטוב… איני מצטער… מר לאפונר! הוא הבטיח לי… זוכר הוא?

– הן, זוכר אני. את הפריפה?

– יקיים מר את הבטחתו?

– הן. אקיים.

– תודה.

לאפונר הזדקף, וביקש לישב אצלו, אבל הוא רמז לו שוב שירכין אליו ראשו. יש לו עוד מה לומר לו:

– מר לאפונר! עכשיו… אני יודע… אני מבין הכל…

– מה? – שאל לאפונר.

– קודם לא הבנתי הכל כראוי… בנוגע לשלום האדם…
בכיתי על הרגל… עכשיו יודע אני… שלא כדאי… לא חשוב… כל זה…
חשוב דבר אחר, העיקר, העיקר… שלום עם נפשי חשוב יותר… שלום עם
נפשי!.. עשיתי שלום עם נפשי וטוב לי… טוב לי, ידידי… חבל שלא ידעתי
זאת בוארשה… כל ימי לא ידעתי לעשות שלום עם נפשי… זה כל כך
פשוט… כל חיי אינם כלום, איולת אחת… כלפי מה שאני יודע ומבין
עכשיו… יאמר אדוני לאבא ולאמא… לא לבכות… לא לבכות… יצאתי
מן העולם שמח… מתוך שלום עם עצמי… לואנדה… אהבתי אותה… עני
ביותר וטוב ביותר… כך צריך להיות…

והוא התחיל שוב מדמדם. לאפונר יצא אל הפרוזדור
והתחיל מהלך והולך בפסיעות מהירות. הגברת בליומין יצאה אף היא; אמרה
לו מה־שהוא או שאלה. הוא לא השיב והמשיך להפסיע פסיעות גסות. הוא
ראה שנכנסה אל חדרו, ומיד שכח את זאת. ואחר כך כשנכנס אף הוא אל חדרו
ברגלים כושלות לשכב לנוח, השתומם לראותה שוכבת על מיטתו, כדרכה, פרקדן, ידיה תחת ערפה ועיניה בתקרה. נטל כסא וישב כנגד
החלון.

– מר לאפונר! מר לאפונר! – העירה אותו מהרהוריו – מפני מה אינו שומע?

– מה רצונה, גברתי?

– יענה לי, בבקשה ממנו, על שאלתי. מה יהיה עכשיו, לאחר שחברו ישאר בכאן?

– מה יהיה? – חזר על שאלתה – כלום לא יהיה. אלוונו לבית־הקברות ואסע מכאן.

– הן. אף אני הייתי סבורה כן. מובן. מר לאפונר!..
רצוני לומר לו… אני לא אשכח אותו. גם ימים רבים לאחר שיסע,
אזכור את אדוני מתוך רגש של הכרת־טובה.

הפך אליה את פניו בתמיהה.

– בזכותו היו לי בכאן ימים אחדים טובים… טעמתי את
טעם החיים. טוב היה אז באותם הימים, כשעבדנו בשביל בית־הספרים.
ועכשיו אצל מיטת חברו. אדוני יסע לו למקום אחר, לעבודה אחרת. ואילו
אני… ואילו אני…

הוציאה את ידיה מתחת לערפה, ישבה כפופה כשהיא תומכת
ידיה המפוכרות על ברכיה ועיניה כבושות בקרקע. ובלא שהגביהה ראשה
דיברה:

– ישיב לי מר לאפונר על שאלה אחת. שאלה אחת אני רוצה
לשאלו. מה דעתו: המותר לו לאדם להקריב חיי רעהו, חיי… נאמר חיי אדם
קרוב מאד שאוהב אותך, המותר, שואלת אני, להקריב את חייו בשביל ענין
גדול, נאמר ענין ציבורי, שהוא, המקריב, רואה בו את אשרו של עצמו.
הוא מבין? אני מחכה לתשובתו, מר לאפונר!

שניות מספר ממושכות מאד, כשעות ארוכות, נמשכה שתיקתו. ואחר כך פתח וענה מתון מתון כאילו מתוך התעצמות גדולה, כאילו כל דבר מדבריו נדחק מתוך מוחו ביגיעה מרובה:

– חיי אדם אינם דבר פשוט. קל לומר: להקריב חיי
זולתנו. כאילו הם, חיי זולתנו, קיימים מן הצד, מחוצה לנו ובידנו
לותר עליהם, אם רצוננו בכך… יש שמדמים כך… ולא היא, ולא היא,
הגברת בליומין! חיי זולתנו יותר מדי קשורים וענובים בחיינו שלנו
בנימים כאלה, בנימים כאלה… שאי אפשר לו לאדם לקצצם בלא שירגיש
במום שהטיל בחייו של עצמו… המבינה הגברת? הרי זה יותר מקטיעת אבר
מן החי. תזכור נא, הגברת, מה שדיבר קודם החולה שלנו על השלום עם
נפשו… מה אשרו של אדם אם אין שלום עם עצמו?..

– אח, לא! לא! – קראה בקוצר־רוח – אדוני לא ירד לסוף
דעתי. לא לכך התכוונתי; לא לותר על חיי הזולת ממש. אלא על היחסים, על
הקשרים שמקשרים שני חברים, איש ואשה…

– אה, כך? הרי זה מסור לאדם ולכוח רצונו. הלא ראתה הגברת, יש שמקטעים רגל כדי להציל את הגוף.

הזדקפה ואמרה:

– תודה, אדוני!

ארבעה ימים כמעט לא יצא לאפונר מחדרו של זיגמונד.
ביום החמישי בבוקר העירה אותו לישבטה. התלבש והתרחץ במהרה ונכנס
אצל החולה. מצא שם רק את לישבטה לבדה. זיגמונד שכב במנוחה בעינים
עצומות.

– היכן הגברת בליומין? – שאל בלחש.

– היא הלכה עוד בלילה. היה כאן הרופא, ושניהם הלכו. – השיבה לישבטה בקול רם.

– טסס! למה את צועקת כך? – היסה אותה לאפונר.

– מה? וכי מר אינו רואה? עוד בלילה החזיר את נשמתו…

לאפונר התנפל אל המיטה. פסע שתי פסיעות ועמד. רגע
אחד היה לו רושם משונה מאד בבהירותו ובודאיותו שזיגמונד שוכב
לפניו לא מת אלא חי. אף אינו ישן, אלא ער. רק עיניו עצומות וכולו
שקוע בהסתכלות פנימית. היה לו רושם שזיגמונד צופה ורואה עתה בתוך נפשו, ומשום כך נסוכה על פניו מנוחת נדבה, מנוחת שלום ושלוה לא מצויה, כאותה השלוה שראה פעם בפני נער תלוי. לא היתה זאת
שלות המות, ואף לא שלוה מעלמא הדין, אלא אחרת, רמה ומזוככת. לאפונר
ראה אותה, הרגיש בה שהיא עילאית, אבל לא הבין את מהותה; רחוקה ועליונה
מתפישתו היתה. וכמו אז, בשעה שעמד לרגלי עץ־התליה, כך גם עכשיו הבין
דבר אחד – והפעם בצלילות יתרה – שבני־אדם עלובים ורפי־אונים הם,
ואין כוח בריאותיהם לנשום את אוירה של מרחבית העולם, להתקים בתוך
שלות הרמות הנישאות. ולפיכך הם תוחמים לעצמם תחומים צרים, טומנים
את עצמם במחילות־עפר, במערות אפלות, מרמים את עצמם ב“אידיאלים”
רחוקים… עכשיו הבין שגם המולדת היא מחילה צרה, מערה אפלה, גם החירות
שעליה נהרגים והורגים אינה אלא אונאה. מתוך מערתם־מכורתם זו קשה להם
לבני־אדם לצאת; בתוכה רוחשים ורומשים, מפרפרים ומתפתלים בני־אדם
מוכי סנוורים וסמיות־הלב, מורדפים ורודפים, מעונים ומענים. הכל
מורדפי אינסטינקטים, מעוני תאוות, נבעתי המות… לנגד עיני לאפונר
מרחפים צללי מתים, אותו תלוי, ואותו נער נחמד, זאסוליה, בהיר
השערות וטוב העינים, והד"ר הרמאן, וישראל’יק, וזיגמונד וולפזון…
ועוד רבים רבים, מהם שאויבי המולדת שלחום לגרדום, ומהם שאוהבי המולדת הרגום… עתה, זו הפעם הראשונה, זכר את כל אותם הרבים
שנשלחו על־ידו, בעטיו, למיתה. זכר אותם בלא כל חרדה מיוחדת, מפני
שעשה זאת לאפונר אחר, מורדף אף הוא על־ידי גאותו ועל־ידי
תאותו לשלוט על זולתו, רמש עם רמשים, תולעת עם תולעים… ואילו
המאושר מכולם היה זיגמונד. הלזה בחייו כבר טעם את טעם החירות
האמיתית. אותו השלום עם נפשו שעליו דיבר – כך מדמה היה לאפונר –
הוא תולדת מרחביה זו של החיים שחזה זיגמונד בנפשו… לו ללאפונר
לא ניתן לעמוד על טיבה, ואילו אימת המערה שבה הוא מפרכס ומתלבט כל
ימיו, אותה הוא תופש ברגע זה בכל מחשכיה… ועוד דבר אחד היה לו
עתה מחוור כאור היום: להמשיך לחיות כמו שחי עד עכשיו לא יוכל עוד.
לא יוכל…

בקבורתו של זיגמונד התעסק ר' זאנויל, כמו שאמר הד“ר
פוצר. מצד ה”חברה קדישא" לא היו עיכובים לאחר שנודע להם שהנפטר הוא
בנו של הגביר וולפזון שהיה בשעתו אחד מחשובי הסוחרים בקובנה
ועכשיו באנקיר ידוע בוארשה. קודם להוצאת המיטה מן האכסניה היה ויכוח
ממושך ולא נעים בין לאפונר ובין המתעסקים במת. הוא עמד על כך
שיקיימו את צוואת השכיב־מרע ויתלו בתכריכיו את פריפת־הזהב שמצאו על
כתנתו, והם התנגדו לכך בכל תוקף. וסוף שלאפונר הוכרח לותר. אחר
המיטה הלכו לאפונר, ר' זאנויל ועוד יהודים אחדים מן העוברים והשבים
ברחוב שנצטרפו אל הלויה לעשות עם המת חסד של אמת. קדיש אמר ר'
זאנויל. לאפונר עמד על פתח הקבר, ובעוד הקברנים עסוקים בסתימת
הגולל, עלה בידו לזרוק לתוך הקבר את פריפתה של ואנדה מסותרת בתוך
חופן עפר.

בחזירתו מבית־העלמין הלך אל משרד דואר־הסוסים ושאל
שם על הדרך שעליו לנסוע בה לאודיסה, על הזמן שעליו לעשות בדרך זו.
בו במקום בדק את ממונו שהיה עמו ומצא שיספיק לו בצמצום רב
להגיע אל אודיסה. הזמין מקום בקרון־הדואר היוצא ביום המחרת עם
השכמה והלך משם אל משרד הטלגראף לשלוח טלגראמה אל גיסו, אפרים לוין, על
יום בואו אליו.

משיצא ממשרד הטלגראף פגע בגברת בליומין. שניהם שמחו על הפגישה הזאת.

– אני שמח מאד לראותה לפני נסיעתי ולהתפרש ממנה. לא יהיה לי פנאי להכנס אליכם.

– אימתי יוצא מר מכאן?

– מחר, בבוקר השכם.

– כבר? מחר?

– אין לי מה לעשות כאן.

– אם כן… מחר… – דיברה בינה־לבין־עצמה, שקועה בהרהורים, כנמלכת בדעתה.

פסיעות אחדות עברו בשתיקה. הוא עמד והושיט לה ידו.

– לא. ימתין מר. אל נא יזדרז להתפרש ממני. הערב יהיה בביתו?

– סבורני שכן.

– יחכה לי בחדרו. הערב אהיה אצלו.

– הרי יפה. בבקשה ממנה…

ונפטרה ממנו בלחיצת־יד.

חבל על אשה זו, הירהר לאפונר, גם לה לא קל לחיות…

בא אל האכסניה ומיד הזמין אצלו את לישבטה ושאל כמה חייב הוא לבעל האכסניה.

הנערה נדהמה לשמוע ממנו שהוא עומד לעזוב את קובנה.
אבל למודה לשתוק, לא שאלה כלום, רק אמרה לו שטראוגוט שאל עליו
וביקש ממנו לחכות לו, שכן עוד מעט יחזור. ידיעה זו היתה לו
למורת־רוח; מאד היה מתאווה להמנע משיחה עם האדם, שעוד לפני זמן מועט
כה השתוקק לראותו ושתלה בו סיכויים כה מזהירים לחייו בעתיד. עד
שהוא עומד ונוטל עצה מעצמו כיצד ישתמט מפגישה לא נעימה זו, דפקו על
הדלת. נכנס טראוגוט. לישבטה נסתלקה וסגרה מאחריה את הדלת.

– מר לאפונר! – אמר עם כניסתו אגב לחיצת־יד – שמעתי על
האסון. אני משתתף בצערו. אבל… כמו שנאמר בכתבי־הקודש: “כי כזה
וכזה תאכל חרב”… גם על אותו יהודי מסכן שהבחורים שלנו תלו
אותו הצטערתי, שכן אף הוא היה למר חבר או קרוב. מה לעשות, מרי! דרך
החיים סלולה בין קברות…

את המלים האחרונות הביע בנעימה כזו של יראת־קדושה,
עד שלאפונר סבור היה שאף הן כתובות אי־שם בכתבי־הקודש. הואיל
ולאפונר שתק, הוסיף טראוגוט כבר בנעימה של מעשיות:

– מר לאפונר! נמלכתי הרבה בלבי והירהרתי בכל ששמעתי
מפי אדוני ומאחרים. מר הזכיר פעמים אחדות את המלה “דיקטאטורה”… אף
מוארשה כותבים לי שרק דיקטאטורה תוכל להציל את המצב… הנה אני נוסע
לקוברין; אעשה שם זמן מועט, ולאחר מכן – ישר לוארשה. אני רוצה
להפגש עם מר שם, בוארשה.

זעזוע קל שבקל עבר בכל גופו של לאפונר; טראוגוט לא הרגיש בו.

– למה? – שאל בשפה רפה.

– על הפרטים נדבר שם… אני מקווה שנוכל לעבוד יחד…

– אני מודה מאד למר על האמון שהוא נותן בי. לצערי
באה הצעתו קצת במאוחר. לפני ימים אחדים הייתי מקבל אותה בשמחה
ובכבוד. אבל עתה… לא אוכל, לא אוכל. לצערי…

– מה אירע בימים הללו?

לאפונר השפיל את עיניו ושתק.

– אם כן, מר נשאר בקובנה?

– לא. כבר הזמנתי מקום בדואר למחר. אני נוסע… לא לוארשה.

– שלום, מר לאפונר! דרך צלחה.

– תודה, מר טראוגוט! דרך צלחה גם לו… – השיב
לאפונר מתוך קורת־רוח. השיחה שכל־כך היה חושש מפניה, נסתיימה
במהרה ובפשטות כזו.

טראוגוט יצא, ועמו נפרש ממנו והלך לו כל עברו. יחד
עם רגש ההקלה שהיה בו שרתה עליו איזו עגמימות־נפש. “הבה ונראה, הבה
ונראה!” אמר לעצמו כאדם שיוצא בדרך להקביל את פני החדש, שאינו
ידוע…

כל שארית היום ישב בחדרו ועסק באריזת כליו וספריו,
כתב מכתבים, קרע ושרף הרבה ניירות, תעודות ורשימות, שלא היה לו
עוד ענין בהם. ובערב ישב וחיכה לגברת בליומין. חיכה זמן מרובה
והיא לא באה. כיבה את המנורה ושכב לישון.

למחרת עם השכמה יצא אל התחנה. העיר השקועה בתרדמת
הבוקר היתה עטופה בערפל כבד, עד שבקושי הבחינה עינו במרחק־מה
שרטוטי בתים. אילך ואילך הבליחו מבעד למסך האטום של הערפל
פנסי־הרחוב כשלהבות נרות זעירים. מעט מעט, כאחוזי תנומה, הבהירו
ברפיון דמדומי שחרית. לרגעים היה מרעיד מצינה. אל חצר התחנה בא כרבע
שעה לפני יציאת הקרון. משרתים עם פנסים בידיהם התרוצצו וצרחו
בקולות צרודים; נוסעים עטופי מעילים וחיורי־פנים עם חבילות בידיהם
נחפזו להכנס אל הקרון לתפוש איש איש את מושבו; מזמן לזמן נכשל
מישהו במזודות ובצרורות המוטלים באמצע החצר על הקרקע, ונשמעים
דברי גידוף וקללה.

לאפונר עיכב את אחד המשרתים לשאול היכן עומד הקרון
שלו. עד שלא הספיק להתקרב אצל הקרון נתיצבה לפניו אשה אחת גבוהת קומה,
לבושה במעיל דרך, וצרור קטן בידה. על פניה היה צעיף סמיך והוא לא
הכירה.

– שלום, אדוני! – אמרה והושיטה לו יד קטנה
בכפפת־סוחתין שחורה – הריני כאן! אמש לא יכולתי לבוא. היו
עיכובים.

– הגברת בליומין? שלום! מה היא עושה כאן, בשעה זו?

– אני נוסעת עמו.

– להיכן?

– לוארשה, כמובן…

– פתאום כל־כך… מה תעשה שם?

– שם אדע מה לעשות. אני מקוה שבתנועה הלאומית תהיה
עבודה גם בשבילי. רצוני, מר לאפונר, לחיות חיים של אמת. איני עדיין
זקנה ויש בי בשביל כך די כוח…

– ובית־הספרים, הגברת בליומין?

– השארתיו בידים אמונות. יעסקו בו אחרים. אני נחנקת כאן. אין לי אויר לנשימה, יאמין לי, מר לאפונר!

– אני מאמין לה, בודאי… אבל… תסלח נא לי, מרת בליומין! וה' בליומין?

– למה השאלה הזו? יש שמקטעים גם רגל בשביל לשמור על
הגוף. הרי זה הוא, אדוני, שאמר לי זאת. יש בידי תעודת־מילדת, אעבוד,
אשתכר למחיתי, ולא אצטרך לבעלי… אם כן אני נוסעת עמו, מר
לאפונר!

– אבל אני איני נוסע כלל לוארשה.

– אלא להיכן?

– למקום אחר. לדרום רוסיה.

– אה!.. לכמה זמן?

– איני יודע. אפשר לתמיד.

– אה, כ־ך? ואני… הייתי… סבורה… – דיברה אל עצמה
בקול רפה ורצוץ כשראשה שמוט אל לבה. פתאום זקפה את הראש, נטלה את
ידו, אחזה בה זמן־מה, ולא דיברה אלא הסתכלה בו דומם. את פניה לא
ראה מבעד לצעיף הסמיך, אבל ידע ששתי העלוקות מעל לעיניה התקרבו מאד
דרוכות על־ידי תשוקת חיים עיורת, ידע את המרירות המרדנית שנתקבצה
בזויות פיה, ושתק אף הוא, בלא להוציא את ידו מידה.

– אני מאחלת לו, אדוני, הצלחה. תמיד אהיה חושבת עליו
בתודה. הוא העיר אותי לחיים… שלום לו, מר לאפונר! אני אמצא את
דרכי לבדי.

כבר נשמעה תרועת החצוצרה מעל מרום מושבו של הרכב.
לאפונר קפץ לתוך הקרון. מבעד לאשנב הספיק עוד לראות את דמות האשה
המוצעפת, עם מזודה בידה, ההולכת ונמוגה בתוך הערפל.










אציל, שררה.  ↩



ספרים קטנים, ספרי־חול.  ↩



במקור חסר הצד הסוגר של המירכאות. הערת פרויקט  בן־יהודה.  ↩



בפולנית: דת ישראל.  ↩



שתי מפלגות פולניות: ליבראלים  וקיצוניים.  ↩



עסק.  ↩



מיקח־וממכר.  ↩



בתי־ספר.  ↩



בלשון אמא, כלומר באידית.  ↩



בתולה שהגיעה לפרקה.  ↩



דברים שביהדות  ↩



באידית: לא־כלום.  ↩



ספרי־חול.  ↩



נטית השם “סטול” (שולחן) ברוסית.  ↩



בית־ספר, ברוסית.  ↩



שררה, ברוסית.  ↩



חסרה הערה  ↩



כתפות של מדי שררה.  ↩



כינוי ליהודים בפולנית.  ↩



ואף־על־פי־כן.  ↩



צעקת חמס; הושיעו!  ↩



ברוסית: עמוד!  ↩



ברוסית: עמוד, בן־כלבה!  ↩



מידת־דרך רוסית.  ↩



בפולנית: אל השדים.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52946