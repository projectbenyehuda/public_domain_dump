


	
	1919 [רומן]
	




לזכר אבי יוסף־צבי



שני אחי ברוך ומרדכי



ואחותי הקטנה, חנה’לי






חלק ראשון

א. פליטה

באחד מערבי מרס, 1917, יצא מהצריף השלישי בקסרקטין־השבויים האוסטרי שבוי רוסי, ובשובו תיכף לכך על עקביו מזורז ומבולבל הכריז:

“בחורים! צאו וראו את הנעשה ברקיע!”

בן־רגע והצריף נעשה כמרקחה. בני־אדם הצטופפו, הדפו זה את
זה, התפרצו החוצה, ניצבו בתמהון והביטו: מהעננה המשתרעת מעל ראשם התבדלו
אי־אלו עננים, נתקשרו, נשתרבבו ונתחדדו בדמות זוג גלמים אנושיים, הקיפו את
השלישי, שצף ועלה לקראתם מן הצד, מדובלל ופרוע ביותר, נראה כזקן המתיצב
לפניהם וקורא מעל הגליון.

“דברים בגו!” קראו אילו מהשבויים.

“חדשות התרחשו במולדת!” מילאו אחרים אחריהם.

סולומון סטופאשקובר, שעמד
כמהומם והציץ במחזה, שאף סוף־סוף אויר לרוחה, התבונן סביבו וכשלא ראה עוד
איש צבט בשפמו המדולדל ורטן:

“אה?”

אותן השמועות הערפליות שגונבו בצהרים לתוך הצריף בדבר
המהפכה שפרצה ברוסיה לבשו עכשיו משום־מה ודאות יתירה, והוא חזר ותהה רגע
שוב כלפי הרקיע והתחכך.

איזו מזימה נסתרה, שקיננה עד הנה אי־שם בחובו, כאילו
זזה ממקומה, התחילה רצה בלבו כנקודת־אור, הניסה שם את החשכות והקהות והוא
חש פתאום המיה חזקה באזניו. מעוצם ההתרגשות צנח לתוך ערסלו.

“אה?.. שעת־הכושר!..”

כל המעצורים הקשים שעמדו לו עד הנה נזדלזלו משום־מה פתאום
בעיניו, איבדו את חריפותם והוא עבר עליהם בקפיצה אחת; בא חיש־מהר לקיוב עיר
מגוריו, נטה אל אותה סימטה דחויה שבשפלת העיר… והנה, אי־מזה נטפל אליו
מישקא “פרדליק”1 – “אה, סולומון!…” תרועת
שמחה וכניסה מניה־וביה לבית המרזח “אררט”… מסיבת רעים, מכרים, כל מיני
מעדנים וכוס גדושה… והנה הוא ומישקא גומרים ביניהם לסחור בסוסים בשותפות
גם להבא… בשל המלחמה נתיקרו הסוסים המשובחים ונעשו יקרי־המציאות… והם
עושים ומצליחים… נסיעות רחוקות, סוסי פולין, קירגיזיה ודון…סוסים
אורלוביים2 קלי המירוץ… ירידים, אכסניות…
פתוח לפניו העולם לארכו ולרחבו… באחת מנסיעותיו הוא סר לבורטניק כפר
מולדתו… מנדיל וגם פיצי עודם בחיים… והקיץ בארץ… הכפר מלא יבול…
המו סביב בחורים… “שקצים”… מי שהיו במלחמה, בשביה… מתקבצים ליד
הבארות, ליד השערים… נלאתה לשון העם לספר את כל אשר מצא אותו… ועל חינם
ולא דבר… אין זאת כי רוח עיועים קפצה על האנשים והם הלכו כעדרים לפני
נוגש… אבל מה שהיה – היה… מעכשיו כבר יצווה העם את הדבר לדורי־דורות:
“עד כאן!” מעכשיו – שובע ושמחה מסביב… בוג… גנים פורים… שקצות
צעירות מקרוב באו… גם נערות יפות בבתי היהודים הכפריים… חתונות…
“חתלירעות”…3 אה?…

חום הציפו והמיית אזנו הלכה וחזקה, כבש את פניו בסגין.
שוב ביצבץ חזון־הפלאים אי־משם. שלושת הגלמים התנשאו בדמי הערבות הלאה,
הלאה, הסתכלו בו מן המרחק והניעו אליו בראשם בהסכמה: כך! כך!… והוא
התנשם, התפרקד, סגר את עיניו והחליט לישון. “מחר”, “מחר”.

אך לשוא! דמיונו, כאותו סוס שנתפרא והשליך את רוכבו אחור,
כבר רץ. ערים וכפרים, אנשים וסוסים השתלשלו בערבוביה סחרחרנית מסביב,
בכהיון הצריף חירחרו נחירות, כעכועים, ריטוני־ישנים, פסיעות קשקשניות של
סנדלי־עץ, תיגרות משחקים בקלפים, לחישות גויים מתפללים, הקורסים לפני
האיקונין4 הקטנים התלויים מעל ערסליהם, והוא לא
שמע כלום. התחכך, התהפך מצד אל צד, התרומם פעם בפעם והביט ללא מגמה מול
החלונות במרומי הכתלים.

וממחרת, כשכל אותן השמועות נתאמתו על־ידי הקאפראל5 קריגר במלואן והצריף נתמלא ערבוביה
ורעש של “מיטינג”, משך סלומון הצדה את פטריק חברו האוקראיני – והוא גם
שכנו לערסל ושותפו לקלחת אחת – וגילה לו סודו… אותה שעה נדברו שניהם ועשו
“יד אחת”.

"פטריק! כך וכך… הגיעה השעה להבקיע דרך… "

“הגיעה…”

“את חוטי־העשת שעל־יד הכסא נפרום… עוד היום בערב.”

“נפרום…”

ומשם והלאה נזחל זמן־מה על ארבעותינו?"

“נזחל…”

“ולחם?”

“כשתי כיכרות יהיו אצלנו…”

“בלי מאכורקה6 הנני פגר, חביבי…”

“הבלים, נמצא גם ‘מאכורקה’…”

ועוד באותו ערב הם פרמו, זחלו…

אולם עוד טרם עשו דרך מועטה ונתפסו. הושבו. הצוגספירר7 הולזר כבר נשא לקראתם על שפתיו
הדקות את חיוכו הלגלגני־הארסי. בשפשפו בזהירות רבה בקצות שפמו, הזקופים
תדיר קוממיות כשני שומרים נאמנים על חטמו הפגום, החדיר בהם את מבטו.

אה, שוויין־קרלן?"8

וכששניהם, זעפנים־קהים, השתמטו בשתיקה, סח דבר־מה לקריגר,
התלהב יותר ויותר ויצא מכליו. קריאותיו הקולניות ואי־מובנות בתוספת יבבה
משונה בסופן, תכפו, נעשו חטופות־חנוקות, כנביחת כלב משוסה. מה גדולה היתה
אז התאוה להשתער עליו, לדרסו כלאחר רגל, להכותו מכות־רצח!

עוד באותו יום קיבלו את ענשם: כובלו בידים מופשלות לאחור
ובבהונות רגלים נסמכות בקרקע אל מוטות ההגפה, אגב נדנודי חלק הגוף העליון,
שנתלה ברפיון, ששותקו החושים הוצקו מים על ראשיהם. תפקיד יוצק־המים מילא
עכשיו סטיפאן המדיאר, מי שמכבנה9 גדולה עם
תמונת פראנץ־יוזף היתה נעוצה לו בכובעו ולסתתו התחתונה היתה מרתתת תדיר.
בצריף התלוצצו: “עולות עכשיו הבריחות בזיל הזול”. כזאת היתה כנראה גם דעתו
של הולזר, שמהיום ולהבא היה נוהג בהם איבה מרובה. וכשנזדמנו לו פעם
בחזירתם עם החבורה מעבודת־קיץ בשדה הסמוך, נתכעס שוב על קריגר, ציוה לסמן
מחדש את תלבשתם בתוי־ששר שלא ניתנו להימחק ולהרחיק אותם וכיוצא בהם מכל
מיני עבודות שמחוץ לקסרקטין.

בין כך והגיעו ימי סגריר, נסחפה אי־שם ה“גאולה” בגשמים
ורוחות ואיש כבר לא ידע מתי ואי־מזה תבוא… דיוקנו הקודר של הסתיו מאשתקד
התחיל מדמדם ועולה מעל האיקונין הקטנים העמומים, מעל הערסלים שנשתמנו מרוב
משמוש, מעל הרצפה הטחובה והמרופשת, נתרבו המחלות. חלל־האויר נתענן, נתחמץ,
נתעפש. אילו השבויים – הזריזים והערים שבהם – התחילו מטפלים בתלבשתם,
מטליאים את כתנותיהם ומכנסיהם, פולים אותם בפרהסיה, מתקנים את סנדלי־העץ
המרופטים, משזרים סלסלות למכירה. המצויים אצל הקלפים התמסרו למשחק ביותר,
התוכחו, התקוטטו, “העמידו” על קלפיהם את מנת־לחמם, את מנת בולבוסיהם,
שגדלה בשל עונת הסתיו… שאר השבויים – והם היו הרוב – התגוללו לבטלה
על־גבי ערסלים, המשיכו שינה קהה ושוממה, חסרת תחילה וסוף, עם הפסקות קצרות
בשעת הדחק… מין עצלות משונה, כבדה, איכרית, תקפה על האנשים, שהתחילו
משתמטים על־ידי תחבולות שונות מכל מיני העבודות הכרוכות בעזיבת הצריף, היו
נפתעים בכל בוקר מהקריאה “אאוף”,10 היו מרימים
בבהלה את ראשם, מתחככים בפיזור וחוזרים וצונחים שוב: “הוי
פאן!”11 תיכף, פאן…"

מהם נסתייעו אלה – ביניהם גם סולומון – שהעבודות החיצוניות
היו אסורות עליהם, והם היו יוצאים, על ידי חילופי־שמות וגניבת־דעתו של
“המכריז”, לאויר, מתבדרים קמעה ושואפים אויר.

ושוב היה חורף, שבויים מתו, שבויים באו. בני־אדם מכורכמים
ונפוחים הלכו ונתכרכמו ונתנפחו ובני־אדם חיורים ונפולים הלכו וחורו ודקו
עד שתלבשתם היתה תלויה עליהם כעל־גבי כלונסאות. שוב השתלשלו בערבוביה
רגזנות עכורה ושתוקה שבעבודות־פרך וטמטום וביטול החושים שלאחריהם. אותה רוח
נדיבה ובדוחה, ששררה זמן־מה בצריף, נתנדפה והלכה, פסקו הויכוחים הנלהבים על
דבר ניקוליי קיסר, חלוקת הקרקעות והשלום, פסקו גם השיחות הבטלות אודות
“גלחים”,12 יהודים וחיי־משפחה, במקומם באו
דיבורים קטועים, נרגנים, שטומים. אותם השבויים שהיו מקבלים מזמן לזמן
חפיסות מזונות מבתיהם, שוב לא היו חולקים את מזונותיהם בין חבריהם, אלא
אוכלים אותם בהסתר, מכרסמים בלילה כעכברים. מכסת הלחם נתקטנה מיום ליום,
והבולבוסין כמו שנתבשלו כך גם נאכלו בגלימותיהם. בני־אדם מזוהמים וחשוכים
היו מבלים שעות רצופות על־יד המטבח, חיטטו במקלות באשפה וחיזרו אחרי
שיירים, התיכו כפות וטבעות אלומיניום ושזרו במשך ימים מיני סלסלות בעד
מנת־לחם נוספת, ששו לקראת ה“גורבושקה”13 בשעת
חלוקת הלחם, נשאו־ונתנו במעט מזונות, בקמצוץ “מאכורקה”, נכנסו לקנוניות
שונות בשל ענין האכילה ובגללה חירפו וגידפו זה את זה.

מין ערפל נתלה בחלל הצריף, התעבה והתעפש מיום ליום ובני
אדם התהלכו בתוכו, נטולי צחוק וחיות כמוכי־קיטור, השיגו הכל ברפרוף
ובדמדום. חדלו האנשים ללכת אל המשרד האוסטרי, כמנהגם תמיד, על מנת “להיודע
דבר־מה” וביטלו גם את השאלה של מה־בכך, שבה היו רגילים לקדם כל חייל אוסטרי
שבא אליהם, “אי, פאן, מתי כבר נשוב הביתה?..” סגרירים לא העציבו שוב את
רוחם ושלגים וסערות לא עוררו בהם משובת געגועים. כל ידיעה וכל שמועה שבאה
מן החוץ נתקבלה באדישות כאילו כבר לא ביקשו האנשים מאומה לעצמם וכבר לא היו
חסרים מאומה, רק לפעמים כשהוכרזו המספרים של אי־אלו אינבלידים מחוסרי־תיקון
על מנת להשיבם לביתם ב“חילופין”, היתה משתלהבת בעינים פתאום אש זרה… אז
היה נדמה רגע, כי עוד מעט ויתפרצו כל האנשים כאיש אחד, וינשכו, וירסקו
ויהרסו פרא את הכל על סביבותם… ואולם לא קרה כלום. כל אחד נשאר המום
לעצמו והתחכך באשר התחכך. ואז היה מנצנץ אי־שם במרחקים, כמלאך הגואל, האביב
הבא. הוא הלך וקרב כשהוא נושם ונושף בלהט ומפלס נתיבות נעלמות, בת־צחוק על
שפתיו ופירות וירקות נושרים לו מחיקו.

כשבא האביב התחילה הבריחה מהצריף בהמון. מין בולמוס אחז את
האנשים והם ברחו כלעומת שברחו. הושבו, נענשו קשות ושוב ברחו. כולם היו
עכשיו בעצה אחת. כל הקטטות והמריבות שהיו מנסרות כאן לשעבר נתבטלו לגמרי
לגבי ענין הבריחה. זו היתה התעוררות נפלאה חדורה נדיבות ומסירות־נפש.
השבויים סייעו זה לזה בתרומת צידה לדרך, בהוראת המלים הלועזיות הנחוצות
בשעת הדחק, בגניבת־דעתם של הממונים והזקיפים השונים, בסתם המצאות ועצות
טובות.

לסולומון נזדמן לברוח לפתע־פתאום והוא ברח בגפו. זה היה
בתחילת האביב, בדמדומי ערב אחד. בחזרו עם החבורה מהעבודה ליד בית
משרפות־הלבנים שמחוץ לעיר עשה את עצמו מפגר שלא במתכוון, וכשהגיע ליד גן
ריקני אחד קפץ מעבר לגדר. איזו קלות ושלוה לא ידע שחרן לבשוהו וכל אותם
המעצורים שארבו לו נזדלדלו שוב בעיניו. נביחותיו של הולזר כבר הוצאו
לבטלה… הקשיב נטול־תנועה לקול הפסיעות הקשקשניות של סנדלי־העץ שהלכו
ורחקו וגוועו, התבונן אל הדובדבן שהבהיק מתוך האפלולית בלובן פרחיו. הוא
הכסיף, הדובדבן, כמנורת־כסף גדולה ומסועפה בטרקלין אפלולי שטרם נכנסו לשם
המחותנים… אותו רגע הסיר את כובעו מעל ראשו, קרע את ציץ המספר התפור אליו
והשליכו, פסע פסיעות אחדות ונתבלבל תוך כדי כך ממעשי עצמו והקשיב רב קשב.
אולם אזניו כבר לא שמעו כלום. הן המו ופיכפכו בכוח כזה, כאילו אי־אלו
אפיקי־מים נפתחו פתאום מתוכן.

לאחר גלגולים והרפתקאות והליכת חשכים בלילות וחניות גנובות
בימים נתגלגל סוף־סוף עד לתחומי גליציה. כאן רוח לו. רבים מן הדרכים
ומקומות־הישוב עבר ברגליו, במסעי המלחמה, ורבים מהם ידע מפי השמועה.
בתי־עלמין ירקרקים ומצילים, בתי־מרזח נטושים עלי דרכים, חורבות, לועי
מחתרות עקורות שימשו לו מזמן לזמן מקלטי־יום. רוחות אביב ספוני ריח מים
ואדמה חפורה ליטפו את פניו מגודלי־הפרע, השתפכו על אזניו כחלילי־החרס
הנעשים במאלא־גראבליה, הכפר הסמוך לבורטניק… לפעמים היו מביאים לו גם
ריחות של פיח ואבק־מפולת וסרחון. אז היו עיניו נפקחות פתאום על שטחי הקרקע
הזרועים קברנונות14 וצלבים לאין־ספור. על שדות עקורים, עצים מהופכים, חוטי־עשת15 רעועים,
חורבות ומפלות, אי־אלו מראות נוראים של אבדן והרג מהעבר הקרוב, היו קמים
לפניו בערבוביה ואי־אלו בנות־קולות שונות ומשונות היו בוקעות מתוך הדממה.
ויש שהיה נדמה לו שכל אותם המאורעות עברו עליו מתוך איזה חלום־בלהות, כל־כך
היו מופלאים ממנו ונשגבים מבינתו. ויש שהיה נדמה לו שעוד מעט ותגדור בעדו
מחיצה של חוטי־עשת… והרי הוא עומד רגע כמשתאה, מישר את גבו ואינו מאמין
בעצמו שאמנם הוא כבר חפשי לנפשו.

אי־אלו כוחות נעלמים כאילו הותרו בקרבו והוא לא ידע רפיון.
מתחילת הלילה ועד סופו היה עושה את דרכו הלאה, “אל עבר המזרח”. לפעמים היה
צועד לפי מסילות הכוכבים. פעם נתן עיניו בכוכב אחד והלך אחריו שני לילות
והצליח. נזכר בכוכב פלוני, שהוא שם לו לקו באותו ערב שעזב ראשונה את
בורטניק כפר מולדתו. שביבים בודדים היו מרמזים אליו מתוך האפלה. אלמנות
ועגונות רותיניות,16 שטופות אהבה לא־נשפכה,
העניקו לו תירס ובולבוסין, שידלוהו בדמי הלילות הצוננים הריחניים, ליווהו
עד פרשות־הדרכים. הוא היה נפרד מהן מתוך רחמים וגעגועים רבים באין מלה על
לשונו כאשר ידע כי שוב לא תראינה אותו לעולם. בעיירות ההרוסות והשרופות
נזדמנו לו גם בתים מדוירים. באחת מהן – השוכנת על גבול אוקראינה – פגע זקן
יהודי יקר־רוח, שכיון שהכיר בו שהוא יהודי התחיל מקרבו מאוד והמציא לו
כותונת חדשה תחת כותנתו המסומנת בתוי־ששר, שכבר נתפרמה ונתקרעה, ותיאר לו
בפרטי פרטים את הדרכים אשר עליו לבחור בהן עד בואו
לפודוולצ’יסק,17 וגם נתן לו כתב־תעודה של איזה
פקיד אוסטרי. אולם עד־מהרה נשתכחו ממנו הפרטים הכתובים בתעודה, ואף על זה
לא הצטער.

“הבלים!…” רטן ומשך את שפמו כלפי מעלה.

הוא סמך על מזלו השוחק לו. בהאמינו שכל אדם יש לו מזלו ברקיע, הוא ידע נאמנה שמזלו עולה והולך לקראתו.

באוקראינה קלטה אותו בבת־אחת אנדרלמוסיה של אנשים מסוגו
ומתלבשתו. תלבושת חאקי הוריקה מסביב והקריאה “חבר”, המטילה צמרמורת נעימה
בקרקפתו, עוררה בקרבו אי־אלו רגשות נשכחים של קורבה ומשפחתיות. אלו היו
שיורים בודדים מהגייסות הרוסיים הגדולים שהתלבטו עוד ברחבי אוקראינה. לאחר
שהשליכו אחרי גום את מערכות המלחמה התשוטטו במשך ירחים בערים וכפרים, נעו
ונדו בדרכי חיבור גדולים ועל־פני שבילי־שדה שוממים. התגלגלו מהכפרים לכרכים
ומהכרכים לכפרים, נסעו בקרונות לשם משא־ומתן עם צרורות ואמתחות מזוהמים.
חסרי מנוחה ונחלה ותלושים מקרקע החיים עשו רבים מהם את טלטוליהם קבע,
התגוללו ללא־תכלית במחלקות הגרועות של בתי־הנתיבות כשהם מנודחים, הציצו
בקנאה כלפי המחלקות המעולות המנוקות והחגיגיות, ונרתעו מקול גערתם של
אדוני־הארץ החדשים, האוסטרו־גרמנים… הוא נטמע ביניהם עייף ומבולבל, מבלי
השיג כהוגן את המתרחש מסביב, עם המיית אזנים תכופה וצמאון טרדני; הוא נדחק
ביניהם, טיפס ועלה על הערסלים הגבוהים ביותר שבקרונות, השתמט בגניבה
מעיניהם המשוטטות של האוסטרו־גרמנים. באחת מן העיירות השוכנת קרוב
לבית־נתיבות נידח מכר את הסגין שלו. התחיל קונה לעצמו מזון מכל הבא בידו,
שותה תה מהמיחמים בשביל לרוות את צמאונו הרב הוסיף עליו מים מן הכיורים
הציבוריים. על כל צעד קמו לו מכשולים והפתעות; והוא ויתר על הרבה מתוך איזו
נדיבות נלהבה. באחד מבתי־הנתיבות נאסרו לעיניו חיילים רוסיים אחדים, פליטי
השביה ההונגרית, והוא נתמלט בנס. עשה קפנדריה והלך ברגל עד שהגיע
לבית־הנתיבות הקרוב. הוא ויתר על הכל באשר נשא את נפשו אל הכרך קיוב עיר
מגוריו.





ב. מעור אחד

הוא מחה פניו, שנתכסו בזיעה לאחר שסייע לה, לאותה יהודיה
אדמונית ומסורבלת בשר, להוציא את צרורותיה מהקרון. צבט שפמו ותהה בעיניו על
הערבוביה מסביב. מאותה משפחתיות, שנתהוותה בין האנשים במשך נסיעתם המשותפה
בקרון אחד, כבר לא נשאר זכר, וכל אחד נזדרז לדרכו, נדחק באשר נדחק, מי
בצרורו, מי באמתחתו, מי במזודתו, לאילו מהם המתינו נשים, עלמות, משופרות
ומבושמות, עם עקבות שינה על פניהן, חייכו לקראתם ענוגות, ניפנפו בידיהן,
הגישו פרחים.

נזכר בבדיקה שהוא צפוי לה ליד בית־הנתיבות ונפל אל
הערבוביה השוטפת לעבר הרחבה החיצונית. ושוב עמד. שוב תהה בעיניו על סביביו:
על הלייטננטים העולים על האוטומובילים, שכל חזותם מפיקה שררה, ביטחה ועזות;
על משרתיהם העומדים מתוחים כדי ריחוק ד' אמות מאחוריהם; על אנשי־הצבא
הרוסיים המתפזרים כשהם מסובלים באמתחות מזוהמות איש לעברו, איש לעברו!
על סתם נוסעים שמבלי עמוד על המקח עם העגלונים הם מעמיסים על דוכנם
תלי־תלים של מזודות וסלסלות, מקיפים את עצמם בהן מפניהם ומאחוריהם,
מושיבים את נשיהם ואת עצמם במרחב, נעקרים ממקומם ונעלמים.

נתעורר כשהפרור כבר נתרוקן כמעט כולו: התישר עם איזו
כנופיה של גויות עולות־רגל, חתך במחשבתו מצרורות הבד העבה והנקי, התלויים
להן מאחוריהן, מטליות־מטליות וחיתלם על רגליו המהבילות ומשתעממות בתוך
החיתולים הישנים. הירהר, שמיד לכשיעבור את מתן ביתה של טובה־לאה יתיחף,
יכרסם את היבלת שפשתה בבוהן רגלו השמאלית ויתרחץ, יתרחץ.

הגיע מבלי־משים לאיזה מבוא דחוי וריק. עמד רגע. נגוהות
וצללים שימשו כאן בערבוביה. שחקו ראשי התרזות השתולות בצדי הדרך והגזוזטרות
העליונות של הבתים לקראת השמש, בה בשעה שהמדרכות היו שקועות עדיין באפלולית
שחריתית כחלחלה. רעננות מעודדת ודומיה. ניצנצה בעד איזה חלון עלמה חיורה,
ששערותיה הצהבהבות נתפקפקו ונשתלשלו לה על חזה המגולה. איזו בחורה, מבנות
הכפר הרעננות, שציחצחה זכוכית חלון פתוח במטלית בד, הציצה בו וחזרה והציצה
ולא גרעה מבטה מעליו.. אז היה בעיניו המבוא לרגע קט כאי בודד של שקט ומנוחה
בתוך הרעש שמסביב.

“אה?… הבלים!”

דמיון משונה חלף במוחו. עוד מעט ייפתח איזה חלון. תוציא
ראשה לקראתו עלמה יעלת־חן ונדיבת־רוח ותקרא: “אי, חבר־חייל, מאין?…”
והוא: כך וכך… מהשבי האוסטרי…" והיא תזמינהו להיכנס לביתה. והיא
תתעניין בו מאוד, מאוד.

“הבלים!…”

ושוב קלטוהו רחובות הכרך הרחבים והארוכים ומלאים ערבוביה
ורעש. ושוב נתרשלו צעדיו. ככל שהלך כן נתרשלו צעדיו. עיניו נתרחבו ואותה
ההבעה של תהייה שריפרפה על פניו מאותו בוקר נתמתחה, נתקשרה, נעשתה
אידיוטית־משונה: דחק וערבוביה מרכבות־טראם18 מצלצלות עליזות, אוטומובילים, כרכרות, בתי־קפה מפוארים, מחסנים
מלאים כל טוב… בכל אשר תפנה – אנשים מרוחצים ומשופרים, ערים, זריזים
וקלים… ההיו שם?..או אולי כבר חזרו ונשתנו?… הנה גם אנשים לבושים
בבגדי־חאקי… ואולי רק למראית־עין לבשו בגדי־חאקי?… כמה היו קוראים תגר
על אותם “עכברי העורף”?… והשבי?… ופטריק?… אין שואל ואין דורש…
אה?…

ביסודו של דבר, כל זה היה צפוי מראש. חתיכות בודדות מהחיים
האלו כבר ניצנצו לו מתוך אותן מחלקות המעולות המנוקות והחגיגיות
שבבתי־הנתיבות הגדולים. עוד בז’מרינקה19 התחנה
הגדולה, שהשקיף מעל ערסלו העליון על האנשים השונים המחופפים ולבושים למשעי,
שהיו לועסים וצוחקים ומסיחים אגב הליכה קלה ומזורזה על־פני המדרכה, על
הזוגות שהיו מטיילים בנחת־רוח הנה והנה – כבר תקפתו מבוכה משונה והיה
מתבלבל מבלי שיכול להשיג השגה ברורה על שום מה הוא נוסע לכאן ובשביל מה
ובשביל מי… מלבד זאת – כמה היו זכורים לו החיים האלה מכבר הימים! ובכל
זאת הם הפתיעו עכשיו, בילבלו. דומה היה, הם ליגלגו כלפי איזה עולם אחר
מדומדם וסודי, שאליו הלך מהצריף השלישי ועד הנה. וכשהתאמץ לשוות לנגדו אותו
עולם מדומדם וסודי, שאליו הלך, לא יכול. הוא הלך ורחק ממנו, ריפרף באיזה
ערפל סגולי כאותו כרך פלאי (את שמו לא זכר) שהראה לו פעם בילדותו מבעד
לזכוכית מגדלת איזה עני מחזיר בכפרים.

“אה?…”

ניצנצו פני רכב מיודעים וחלפו. נזכר: ואנקא “קאצאפ”20 התחקה אחריו וכשראה שהלה מעכב את
סוסו בקירוב מקום, החיש את צעדיו אליו. ואנקא!… תדיר היה להוט אחרי סוסים
משובחים ומיוחסים… תן לו מאורותו של וורונצוב… של יאקונין… של
קוזאקוב… בעל־גוף היה ומחיל־המילואים… בכל זאת – מה אדום הוא
ורענן!.. אולי גם הוא השתמט… אה?

בין כך וואנקא, משהוריד את הנוסע מעל כרכרתו, עקר את סוסו
ממקומו ועבר הלאה. עיניו הוסבו מבלי משים כלפי בית־הקפה שלשם נכנס האיש,
תחת אפריון של בד ישבו בני־אדם מנוקים ושלוים, עיינו בעתונים, שוחחו,שתו
תה, קפה… מלצרים עוטים סינרים לבנים הסתובבו ביניהם, שירתו בנימוסיות
זריזה וזהירה… הסתמן איזה בן־אדם שלעס ולגם כאחת מתוך להיטות יתירה. הוא
תלה בו את עיניו. “גרוע צמאון מרעב”, חלף במוחו פתגם מקובל, והוא נזכר
פתאום מתוך דמדום באיזה צמאון נורא שהטרידו פעם עד לידי שיתוק־החושים…
אה?… הוא נזכר! זה היה לאחר אותה “מהומה” ליד “סאדווי וישני”… כל אותו
בוקר הצליבה משם אש גדולה… ה“וזוודני”21 –
“קדימה”! וכאן – אין קול ואין עונה… נהרג לכל הרוחות המון החיילים…
ואותו גוי… מה היה שמו?… איכה התחנן!… חבר, קחני אתך… על שכמך
קחני… אילו עינים בולטות היו לו… פחדים!… יצאו מחוריהן… אה?

והוא חפץ להשיג דבר־מה מופלא ממנו. הוא חפץ להשיג בשכלו,
אם גם באותו בוקר היה כאן הכל אשר לכל כמו עכשיו… אבל באותו רגע הרגיש
פתאום במבטים המופנים אליו והוא נתבלבל והתחמק.

ניגש אגב אורחא לקובה של מוכר־משקאות. שתה בזה אחרי זה שתי כוסות “קוואס”,22 התגנב, נשם לרוחה והלך הלאה לדרכו, אל עבר השפלה.

בין כך והתנועה מסביב הלכה ונתמעטה. הבתים קטנו, הלכו
ובדלו זה מזה… ביצבצו לועות חצרות רעועים ומלוכלכים… חלונות עם וילאות
מצוירים… חלונות שכלובים עם כנריות רכות נשקפו מתוכם… הרעימה
אי־בזה חצוצרה ונשתתקה… “יפים המחצצר – הוא עודנו חי…” ילדים
התגוללו על המדרכה ורשמו “מחלקות”23 בקרטון…
הנה הירש “נביא”… שום סוד־גניבה לא נעלם ממנו… נשתמן כחזיר!… נשים
עומדות בכנופיה ליד איזה שער ומשוחחות ביניהן… מלכה
“וצדקתך”24… פתאום ואי־מזה עלה קול תיבת־זמרה
ותוף מבמבם שנענה ברעש אחריה… הופיע בן־אדם גבה־קומה עם עטרה רבת־פעמונים
לראשו ותוף בעל מצלתים לגבו… בראשו הניע את העטרה רבת־הפעמונים
והפעימה, ברגלו משך את הגיד המחובר למצלתים ובשני המדוכים שבידיו תופף
בכוח על־גבי התוף… תיבת־הזמרה ניגנה… ניגנה על ימים עברו. ועל איזה סוד
רחוק, רחוק, רחוק, שהיה מושך לכאן מכבר הימים עד למוות… נזדרזו ובאו
נערים, נשים, עלמות, יצאניות מפורכסות… אילו מהן – פצעים וצלקות על
פניהן… נתמשכו בערבוביה ריחות בשר צלוי, שחת ישנה, צפיעי־סוסים לחים,
דוהן שרק.

טובה־לאה ה“סולדטית”25 לא
הכירה אותו מתחילה. חידדה לעומתו עין אחת על חשבון חברתה הסגורה. ונזכרה.
תיבש לשונם של מפיחי כזב! הם בדו שהוא כבר נהרג ליד הקארפאטים. בודאי
שתסכים לפנות בשבילו קרן־זוית בדירתה, אבל איך זה תקציב לו מקח בימים
הללו, כשהיקרות קופצה ועולה והמקחים חדשים לבקרים? או אולי הביא אתו אי־אלו
מטמונים? יאמר לה, לטובה־לאה, שכאם היתה מתהלכת אתו תדיר! זכור תזכור,
מלפנים היו בני־אדם חוזרים מהמלחמות ועפרות־זהב להם… מה? לא?… ושוב
הציצה בו, ושוב חידדה לעומתו עין אחת על חשבון חברתה הסגורה. נדה
בראשה.

“פוניה קוואס!”26

“הבלים!.. שמא תדעי, טובה־לאה, שלום מישקא?”

מי זה מישקא? אה, מישקא? הוא הלא נהרג במלחמה!…"

“מישקא?…”

הביטו בו, במטותא! הלא באת משם ועליך לדעת יותר ממני!"

ולא ארכה השעה והוא נזדרז לביתו של מישקא. אשתו הקבילה את
פניו בבכיה ותאניה. כולם חוזרים משם ורק הוא… הנה פתשגן הכתב… עוד בשנה
הראשונה לצאתו קיבלה אותו מפוניה… אך, מה תאמר ומה תדבר, אם הצרות
הישנות כבר הוצאו מפני הצרות החדשות… חמישה תולעים 27השאיר לה מישקא… הנה הם… ואנה תבוא בעניה?.. את הכל כבר
מכרה, הוי ואבוי לה… את מלבושו… את שעונו וטבעתו… הכל… אפילו את
קרשי האבוס באורוה…

“וגם את הפרוה ה’מחוזית' שלו, אה?…”

הציץ בפניה המכוערים, בילדים המזוהמים המנוגעים שהקיפוהו,
שריח חריף של כלי־משכב לחים נדף מהם, נזכר במישקא כפי שהיה לבוש בחורף
בפרוה ה“מחוזית” שלו ועיניו המהירות, ה“צועניות”, מנצנצות כאילו הושחזו על
המשחזה, נזכר מתוך כך גם באותה שנאה ערנית וגלויה שהיה הוגה תמיד לאשתו זו
וקנאה גדולה למישקא תקפתו פתאום.

“ל’תכלית' נאה הגיע… – ורק הוא לתוך האדמה – אפילו את שארית עמלו ביזבזת… אה?”

יצא אל האורוה. הביט לתוך אפלוליותה המשוממה, לשיורי
סומכות השוקת, לסדקים המחוירים בכתלים, לצפיעי־הסוסים הנושנים־נוקשים
וחסרי־המראה… עזובה חשכה נשבה עליו פתאום מסביב וחפץ עז לחיות ניצנץ בו
משום־מה והוא נזדרז ויצא. עקל את הדרך אל מעבר מפחתו של חיים קובאל.
“צריך לעבוד… להשתכר… הדלות תפילני, לכל הרוחות!..” מילמל לעצמו ובה
בשעה חש, כי זהו רק מן השפה ולחוץ, שכל אותם המלאכות והמסחרים שהיה רגיל
בהם לפני הגיוס לצבא, ואף לאחרי־כן, עד שנשלח לחזית, הם לו כעת לזרא־ולמשא
ושלא יצלח בהם.

“נו, קדיש?..”

לא פסק חיים קובאל למשוך בקת המפוח והעמיד לקראתו את פניו
החרשים־קהים, שבן־רגע הזכירו לסולומון משום־מה את המריבות והקטטות שהיו
נופלות לשעבר ביניהם. “אם להשתכר הלא מוטב לי אצל ליפא־לייב…
בבית־האופים…” הירהר ונענה לו בתנועת־יד פסלנית. מיד התחיל חיים קובאל
למשוך בקת המפוח ביתר תוקף, בהזריקו סילון אש המתגבר ומתמיד והולך, הוציא
מתוכו במלקחיו אנקול מלובן והניחו על הסדן של הבחור המפוחם, שהתקין אותו
רגע בקול דומה לזה, ניגש אל סולומון בהאהילו בידו האחת על אזנו, התחיל
מקיפו בשאלות־צוחות על דא ועל הא, על גבורותיו של “האשכנזי” ועל טיבן, על
קלסתר פניו של פראנץ־יוזף ואם אמת הדבר, שהזקן כבר מת, ואם ישנם גם שם
חרשי־ברזל יהודים ומה צורתם, וכיוצא בזה. סולומון נענה לו למקוטעין, חש
שחרשותו של הלה מרגיזתו ביותר, נזף בו אגף ריטון ושילחהו לכל הרוחות והשדים
שבעולם – “חור חרש ולא ישמע”…28 ובו ברגע
הוגיע את אזניו ההומות לשמוע מתוך פעימות פטישו של הבחור המפוחם, אם מטה
הוא את השיחה כלפי אותו “ענין” או לא.

לאחר־כך נעשה לו פתאום המקום צר, נדמה לו לרגע שכל אותם
השדות והדרכים ובתי־הנתיבות נגררים אחריו, והוא יצא. עמד רגעים מעטים
והתבונן במפחה המשחירה, בתמונת הסוס המדולדל והנפח הגוץ העומד על־ידו
לחשלו, על שנים־שלושת האופנים המרופטים המכוסים ברפש קרוש שהתגוללו ליד
הדלת… כל אותה העבודה במפחה בחברותא עם חיים קובאל נראתה לו עכשיו כל־כך
דלה ומעוטת־דמות. “וחרש זה ממתין עד שאציע לו אנוכי דוקא…” נתמלא פתאום
חימה ושב על עקביו.

“ר' חיים!” צוח הוא. “אנוכי רק לשם מה־בכך… אגב אורחא.”

“כלום אינני יודע?..” צחק חיים קובאל צחוק־חרשים משונה. “אתה מחטים נעוצות לך ב… אין אתה יכול לשבת במקום אחד…”

“אתה מה חשבת?” נתבלבל סולומון ולא מצא מלה בלשונו. “חור חרש ולא ישמע!.. חולירע אל תוך צלעותיך…”

“לא לך המלאכה…” לא שמע חיים קובאל והמשיך “לא לך…”

…וממחרת, לאחר רוב טלטולים ללא מגמה ברחובות, נטה לעבר
בית־האופים של ליפא־לייב במרכז העיר. אולם תחת בית־האופים הקודם מצא
לתמהונו בית־אריזה, שהה רגעים מועטים בפתח. בחלל הבית האפלולי למחצה היתה
רבה הערבוביה. אנשים יצאו, אנשים באו; מהם, מטופלים בצרורות ואמתחות,
התחילו מוציאים מתוכם סחורות שונות ומשונות, תלבושת־צבא בלויה ושחוקה,
חתיכות אריג, עורות. אילו מהם, שנכנסו לשם בלי צרורות, הוציאו מכיסיהם, או
מתחת כנפי בגדיהם, סחורות יותר קלות, כגון תרמילי־צבא, בקבוקי מי־בושם,
מחרוזות אלמוגי־צבעונין וכיוצא בזה. האנשים הניחו את סחורותיהם בערימה
מיוחדת, טיפלו בהן, קיפלון וחבשון בשקים, במחצלות ובתיבות־נסרים, הרטיבו
אותם מחוץ במים ורשמו עליהם בעפרונות כתובות; התלהבו. התלחשו. חייל אוסטרי
האיץ באחד מן הבחורים האורזים ודרש ממנו שירפד לו את תיבתו המהוקצעה יפה
בגרודות דקות. אשה אדמונית ומסורבלת, שסולומון הכיר בה מיד את היהודיה
שסייע לה אתמול להוציא את צרורותיה מהקרון, משכה חבילה של שטרות מחיקה
וטענה בקול רם כלפי איזה צעיר מעודן בעל משקפים, שטיפל בידים זהירות
ובריחוק מפניו ב“פאפאחות”29 צבא בלויות. “מטילים
אל תוך הכלים, כמו בערב נסיגה”, נתבלבל סולומון ופנה ללכת דרך רחובות
רועשים לבית ליפא־לייב. עכשיו כבר נדמה לו שכל אותה הריצה מסביב באה רק
לשם חטיפה ו“הטלה אל תוך הכלים”. עיניו נפקחו פתאום על החנויות והמחסנים
השונים, שכבר נתרוקנו למחצה, על האנשים הצובאים על פתחיהם… כשנכנס לבית
ליפא־לייב נתבלבל עוד יותר. דומה היה, שהכל נראה לו בחלום ולא בהקיץ. ביתו
של ליפא־לייב לבש פאר ועשירות: מרבדי קטיפה ואספקלריות מאירות. מהחדר הסמוך
עלה קול פסנתר. והנה ליפא לייב. אף הוא נשתנה מאוד. נתרענן, נתעגל ונשתפר.
דיבורו נעשה בטוח, חותכני. כאילו לא נשאר כלום מאותו אדם של־מה־בכך שעוד
לפני שנים מועטות היה מתהלך עמו יחף ומקומח ליד העריבות והתנורים. שתי
שורות שיני־זהב היבהבו בפיו ואפילו חיתוך דיבורו נשתנה. נשתמר רק אותו
פסוק־לואי, “שומע הוא או אינו שומע?” שהיה למשל בפי חבריו ומכריו.

“שומע הוא, או אינו שומע?.. מחר או מחרתים יבוא אל בית־הקפה “סמדני”30 ויודענו דבר, אדרבה! אם
היה בשבי לנכון הוא יודע גם מעט אשכנזית… שומע הוא, או אינו
שומע?”

אחר־כך, בערב, כשישב כבר בביתו של ראובילי “תענית”, חברו
לעבודה באותו בית־אופים של ליפא־לייב, נתגלה, שליפא־לייב נעשה ספק־קמח
אצל האוסטרו־גרמנים והצליח ועלה לגדולה.

“ליפא־לייב?..” פשק שפתיו הגרגרניות ראובילי “תענית”.
“ליפא־לייב עלה עכשיו למרום המדרגה. הוא, ראובילי ‘תענית’, כמובן,
כפרוליטרי, עומד בקשרי־מלחמה עם ליפא־לייב וכיוצא בו. ובכל־זאת אל ינח את
ידו מליפא־לייב זה בשעה זו של אוקופציה וסבוטאז' ורגולציה31
וקונטר־רבולוציה… מי יודע מה ילד יום? ומלבד זה, מלבד
זה… הוא נזכר! לבית האופים של גיאורגלי מתבקשים פועלים… גם אל
מישקים מתבקשים… טוב שנזכר… אבל, קודם־כל, מוטב שיסור היום או מחר בערב
אל הקלוב32 הפרוליטרי שברחוב הבולגרי מס' 8, שם יודע אותו אל החברים תחילה.”

“ברחוב הבולגרי מס' 8?”

פניו הפיקו התעניינות רבה. האפשרות למצוא עבודה אצל
גיאורגלי או מישקיס הפחידה אותו משום־מה והוא נחפז להטות את השיחה לענין
הקלוב. אולם עד־מהרה התפזרה דעתו שוב. דיבוריו החדשים והבלתי־מובנים של
ראובלי נתפסו בדמדום ובפיזור והוא התעה את עיניו על ראובלי, ראה פתאום
שמראה פניו של זה נשתמר ביותר, נזכר משום־מה באותה “סעודת־פורים” שנערכה
ב“אררט” על־ידי ראובלי וליפא־לייב לכבוד התגייסותו ומניה־וביה גם באותו
בוקר שממחרת הכרזת הגיוס הגדול, כשהוא היה מן הראשונים שהשכימו לבוא
בדמדומים לבית־הפקידות הצבאי…

“אה?..”

“ברחוב הבולגרי מס' 8.”

“עכברי־עורף…” מעור אחד כולם, חולירע אל תוך צלעותיהם…

“ברחוב הבולגרי מס' 8”.

אולם לא אל הקלוב הפרוליטרי ולא אל בית־הקפה “סמדני”
ולא אל חבריו ומכריו השונים שהיו לו כאן לא סר. מחסורו הדיחו מהם והאפשרות
להיבנות על־ידיהם ולהיאחז מתוך כך בעול מלאכה או מסחר הבעיתה. משכה הבטלה,
הטלטול ללא תכלית על־פני הכרך, והומתן דבר־מה. דבר־מה יוצא מגדר הרגיל.
איזה כוכב עלה לקראתו ונעלם פתאום מעיניו, ברכה צוותה לו – ואיה?..

בינתים וימי האביב הלכו וארכו. הלכו וחמו, הלכו וכבדו.
השיטות הפורחות בגני־העיר הקטנים חדלו לשכר בריחן הערב־סממני ואותן
ה“שקצות”, בנות־הכפר הרעננות, שהיו מתקבצות לכאן אחרי עבודות היום
ובימי־פגרא לא משכו שוב. מתחילה היה נוהה אחריהן, אחרי רעננותן, אחרי צחוקן
העסיסי הצלול. מצחוקן זה, מחיתוך דיבורן ומכל נימוסיהן היו עולים
זכרונות־נוער מדומדמים, ומחלוקיהן המרוקמים ומכובסים למשעי היה נודף ריח
הבוג. הוא היה נכנס עמהן בשיחות של־מה־בכך, היה מעמיד נגדן את צורתו
החיילית, מושך שפמו כלפי מעלה ומתרועע עם אילו מהן ומחכה להן שעות תמימות
ליד שערי החומות. אולם עד מהרה חדל גם מזה, ואף הן, המעולות שבהן, כאילו
הלכו ופחתו מיום ליום – “יצאו כנראה עם גבירותיהן לנאות־הדשא” – נעשו
גני־העיר מקומות־ועד לכל מיני סוחרים ותגרנים, ספסרים וסרסורים, שהיו באים
לכאן תכופות מהחנויות והמחסנים הסמוכים שבשפלה, עושים קנוניות בצנעה,
מתלחשים, מתדיינים ולועסים לתיאבון – הוא לא יכול כלכל אותם, ולא רק
אותם.

אי־שם בחובו כבר זעה הרגזנות העכורה, שכאילו רק נתקפלה
שם ונרדמה לזמן־מה. היא התעוררה עכשיו בכוח חדש, קרעה את קרומי הנדיבות
שסגרו עליה במשך דרכו הלהוטה והמבולבלה והציפה את כל ישותו. מתוך משטמה
כבושה, שבעצמו לא ידע שחרה, התחיל עוין את הכל, את האוסטרו־גרמנים הנוהגים
שררה ותקיפות ועושים בכל כבתוך שלהם, את הספסרים המטופלים תדיר בצרורות
ובחבילות, את סתם בני־האדם האוכלים ושותים ומתעלסים להנאתם, את כל החיים
מסביב.

נתבזתה עליו הסימטה וחנה הישן נזדלזל בעיניו. סימטה זו,
שהיתה מין בית־קיבול למי־גשמים, למי־שפכין ולשברי־כלים הנגרפים מן הרמה,
נראתה לו עכשיו גם מין בית־קיבול לנמושות, לבעלי־מום, לקשי־יום. היה כאן
דבר־מה מאותן המחלקות המזוהמות המרוקקות והמעופשות, שנועדו מלכתחילה בשביל
אנשי־צבא, בשביל בני־הכפר ודלת־העם שבבתי־הנתיבות הגדולים, ־ הדבר חרה לו
מאוד.

איזו סקרנות משונה משכה אותו אל הרחובות הרועשים והמפוארים
שבעיר. והוא התשוטט בהם לאין שיעור וללא מגמה. כשנתפרמו מגפיו ונתעקמו
והתחילו שוחקים את קרסוליו היה מהלך בצדי דרכים, הלך בהכשלה ועינו צרה בכל.
פרוטותיו האחרונות נתבזבזו על מי־סודה וקוואס, והוא לא דאג, התאכזר לעצמו.
יארוב לו הרעב לכל הרוחות במסתרים!.. תצא לה ה“סולדטית” מכליה על שאיננו
מסלק לה שכר־דירה… הוא היה שונא את העבודה עוד שם… בשביל… ולא הודה
על זה… ומלבד זה… ומלבד זה… אה?.. הנה הוא יוצא למשל להביא את לחמו
על־ידי איזו מלאכה… אה?.. מה קרה?.. אה?..

חייל רוסי השתער לפתע לעיניו אל המדרכה, נתפרפר פרא ובקול ממושך־צרחני מהדהד למרחוק נהם אל תוך האויר:

«Стре-ля-я-й-й!.. Пли-и-и!..»

כל זעזועי המלחמה, כל נפתולי החשכים תקפוהו בערבוביה
והוא עמד נטול לשון ותנועה. כמו בעד ערפל ראה כיצד בני־אדם נחפזים מכל עבר
אל הנופל, כיצד שנים־שלושה חיילים גוחנים אליו, מאספים ידיו ורגליו ואינם
נותנים לאיש לגשת אליו, כאילו זה היה ענינם הפרטי, המשפחתי – חייל. שמע אחד
מהקהל אומר לחברו: “הלם הוא זה, מהמלחמה בא לו.” והלה השיב: כן, כבר ראיתי פעם בכך." לאחר זה התחיל הקהל להתפזר. הנופל
קם, עיניו נסוכות־דם ופניו מעונים ומבוישים, נחפז והתחמק למבוא הסמוך. גם
החיילים שטיפלו בו נתפזרו ושוב משתצפת המדרכה אנשים ושוב חוזר הכל
למקומו.

“אה?”

בהלת־פתאום פלחה את מוחו והוא עבר בחפזון אל המדרכה שכנגד.

“שנתים ומחצה נטל ‘פוניה’ בעבודת הצבא… כשנתים נטלה החזית… כשנתים ־ השבי… נמצא, שבע… אה?”





ג. “בודה בידה!..” 33

"…ואחר־כך?.. ואחר־כך?.. " – נחפז סולומון ללא דרך בין
העוברים ושבים – “אחר־כך יצאתי עם הלגיון שלי… בכלי־זמר הובלנו, חולירע
אל תוך צלעותיהם, לבית־הנתיבות. הנה, ברחוב זה… בכלי־זמר, אה?”

בוקר־קיץ אחד, בוקר־תמוז בהיר, עלה על זכרונו. תרועת
המונים מסביב. מוסיקה… והלגיון זז לדרך… שאון צעדיו התכוף מותח טאקט
בחלל האויר… חצוצרות משתפכות במנגינת כוח וקרני נחושתן הזרוחה משתברות
וחוזרות מעל זכוכיות החלונות הפתוחים… נשים ועלמות מסבירות פנים
ו“שקצות”, בנות־כפר רעננות, ליד שערי החומות ניצבות… בנות־כפר רעננות…
הורא! 34 הורא!.. פרחים… נאומי ברכה לדרך…
פוניה גנב! והלגיון הולך… והוא, סולומון סטופאשקובר, בתוכו… לבו עליו
כאבן ממש ומשני צדדיו – מי היו שני ה“מחותנים” שהלכו משני צדדיו?.. אותו
בחור מטיראספול… “חבר, משחק ביש כאן…” אמר לו זה בקול חנוק. והוא:
“הבלים!..” ואולם כשלעצמו הירהר: חולירע אל תוך צלעותיהם!.. הוא נזדמן לו
אחר־כך, אותו בחור מטיראספול, ליד זאליזצ’יק…35 מחורך ושדוף… צל ולא בן־אדם… והוא הירהר לעצמו: חולירע אל
תוך צלעותיהם! תגיע הפלוגה עד ואסיליבקה התחנה – וחסל! לפרגונובקה
העיירה, בורטניק, סטופאשק… עוד ישנם שם שרידי
משפחה… גויים מקורבים… יתשוטט ביניהם… ביערות… בין רועים… בין
צוענים… ובין כך… הנה ברחוב זה… אה?.. לונטי?.. האם לא לונטי הקבצן
הזקן הוא זה?.. לונטי מבורטניק המנגן בירידים וימי חגאות?..

מנגינת קבצן אוקראיני בלויית צלילי נבל36 עצרה אותו. כל־כך לא־פלול היה הדבר כאן בצד מדרכה הרועשת בדמדומי
השקיעה.



בשדה הבהיר, במרחביה

אספנדמון37 מלבלב.

הוי, שם אם את בנה

אל הצבא מלווה!



צלילים צרודים, שוממים־מנודחים ניתזו מעל מיתרי הנבל
המרופט, התלכדו עם קולותיו הפראיים, המונוטוניים־צעקניים של הקבצן הזקן
ועבשו את לבו. כמו מבעד ערפל מרוחק ביצבצו בערבוביה ירידים להוטים מטופלים
בעופות ובפירות שבפרגונובקה העיירה… מתוך הרעש עולה ובוקע קול לונטי
הזקן… גויים וגויות מיוחפים נוהרים מן היריד אל מעברות
הבוג…משוכות־גנים כפופות ישנות… ערבות־שדה… סטופאשק, בורטניק…
טירונים עולים אל דימוב העיר המחוזית בימי סגריר וגשמים… מזמרים הם במלוא
גרונם והזמירות עצובות, עצובות.



לך איפוא, לך בני!



“שנתיים ומחצה נטל פוניה בעבודת הצבא… כשנתים נטלה החזית… שנתים השבי… נמצא, שבע… אה?”

אולם החשבון שוב לא הטיל משום־מה אימה. מראות מימי נעורים
העלו תקיפות נשכחה וצלילי הנבל המרופט נשאו אי־שם, על שיא הדיהם, איזו
הבטחה… וכמו ליד החייל הנופל הקיף אותו גם כאן, מיד לכשעמד, קיבוץ
בני־אדם, אבל לא אותם אנשים כערכו וכתלבשתו הקיפוהו והוא חש את
לחיצת גופותיהם העצמניות, הריח את הריח החריף־קלוי העולה מהן וניחא לו
כל־כך.



לך איפוא, לך בני!



נטפלו “שקצות” מהחצרות הסמוכות, נלחצו בחזותיהן המלאים
וניצבו, פציחת זרעונים נתרשלה, בלוריות מבודרות נתלו ולא זזו, נכלאה הנשימה
בגרון וכל השפתים פתוחות. וכמו לאחר מעשה בחייל הנופל עמד גם עכשיו, בתום
הנגינה, המום ומבולבל. במבטי תהייה, כאילו צמחו לפניו בראשונה, התחקה אחרי
החיילים, שהתפזרו לנוגה החשמל החיור לצדדים ומצפונו הכהו. לאן ביקש ללכת
מהם?.. איפה עכשיו פטריק?.. אה?.. כלום לא ניטלטל יחד עמהם במלחמה, בשבי,
בבתי־נתיבות ובקרונות?..

סר משום־מה לרחוב המרכזי38 ועשה
דרכו ברגש הלאה, הלאה. רגליו קלו ועיניו נתחדדו. זוגות וחבורות מטיילים
ומטיילות נטפלו אליו מכל עבר. מוארים בנגוהות החשמל החיורים, מבושמים,
משופרים ומבודחים הם נראו לו כאצים לאיזה חג נהדר והוא נדחק בשחצנות
ביניהם, התיצב לעומתם, משך שפמו כלפי מעלה והטיל מבטי מרי על סביביו:
יבוא!… יבוא עליכם יום־תוכחה. חולירע אל תוך צלעותיכם!.. אה? איך זה
נסתמאו עיניו מראות עד הנה?… כלום אפסו אנשים כערכו מסביב?.. לכל אשר
תפנה?… מתקוטטים ונוזפים בבתי־המרזח.. נושאים־ונותנים בתלבושת־צבא בלויה
ושאר שברי־כלים בשוקי־הדחק… מנמנמים, מתחככים ומחליפים את חותלות הרגלים
באפלולית הגנים על מרומי הדניפר… כלום לא ראה אותם אמש?.. וגם
שלשום…ושם?.. בכפרים?.. לאלפים… לאלפי־אלפים…

“לאן זה, בן־ארצי?..” נתעקרה שאלה מפיו כלפי חייל גדל־זקן שהסתחב בקרבתו עם אמתחת על שכמו בכיוון בית־הנתיבות.

“הביתה, חבר!”

“בפודוליה?”

“לא, כפר צ’ירפין, חבל טטיוב, מחוז טאראשצ’ה..”

“כלו כל הקצים? אה?”

“כלו…”

רגע החייל נתן בו עין בוחנת, העביר תלי אמתחתו מכתפו האחת
אל השניה, ירק את רוקו והוסיף: “מתחילה עבדנו באמת… באמת ובאמונה
עבדנו… אבל כיון שכך…”

“בודה בידה!..”

“בודה!..”

הטון החותכני שבו סיים האיש את דיבורו הוסיף לו נופך של
משמעות זעומה וסולומון נצטרף אליו. בחצותם את פרור בית־הנתיבות נדברו
שניהם בלחש ובניחותא. בלחש ובניחותא. כאילו היו ממשיכים איזו שיחה ישנה
שנפסקה ביניהם מכבר. הם נדברו על הרעב ברוסיה הגדולה, שעליו מכריזים מוכרי
העתונים בחוצות… על בולשביקים שיבואו לעשות נקמת העם הסובל על חינם ולא
דבר… על ההטמן39 שמכר את אוקראינה
לאוסטרו־גרמנים והם עושים כאן כבתוך שלהם… על החנויות והמחסנים ההולכים
ומתרוקנים מיום ליום… על השביתות במסילות־הברזל, העומדות להתפרץ, כפי
שאומרים, בקרוב… על המרידות התוכפות בכפרים נגד האוסטרו־גרמנים… על
האנדרלמוסיה ה“בידה” הממשמשות ובאות.

וכשנפרד מעל איש־הצבא נראה לו זה כעוטה סוד וקשה היה לזכור
את חציו הראשון של היום. כל מה שחש וראה ושמע הבוקר היה כל כך רחוק
ושונה מכל מה שחש וראה ושמע עכשיו. “בודה בידה!..” היא זחלה,
ה“בידה”, כחשכות מעובה מכל עבר… בני־אדם ברחו מפניה בבהלה…
אובר־לייטננטים, לייטננטים, צוגספיררים וקאפראלים התרוצצו כמטורפים הנה
והנה… נבחו ההולזרים בבלבול “א־אוף!” “פו־ורברטס!”
“צוריק!”40 נבחו בלי קול הכלבים מתוך ביעותי חלום… ומסביב מהפכות… מרידות… נקמות… אה?

אי משם בקעה ועלתה פתאום יריה ואחריה, כמו על־פי צו,
התחילו נישאים מקצוי־הכרך בזה אחרי זה ובערבוביה יריות מפוזרות
ובלתי־נתפסות – מאותן שהיו מתמידות כאן בכל הערבים על אפם ועל חמתם של
האוסטרו־גרמנים – וסולומון ננער, מצא את עצמו באיזו סימטה דחויה וריקנית.
מבטו נתקל פתאום בחייל אשכנזי41 מזוין שנתהלך לכאן ולכאן לפני מחסן מסוגר וכונן צעדיו משום־מה אל עברו.

החייל הצליף עליו מבט זלזלני, הוסיף צעדים מספר, פיהק בקול ופנה לאחוריו.

נתקרב אליו סולומון עוד יותר והתיצב לקראתו במרי. איזו
תאוה משונה הציתה אותו פתאום להתגרות, לקרוא חמס, להסתכסך באיזו
התנגשות־רצח גדולה ומיואשה.





ד. פגישה

יהודי לבוש בגדי־שבת שחוקים, גוץ ובעל־בשר, התיצב לקראתו באחד מאותם הימים
 וחייך אליו בפקפוק:

“בבקשה, האם לא סולומון שמך?”

“כך”.

“וסטופאשקובר משפחתך?”

“כך”.

“ובכן”, תקע לו היהודי את כפו ואגלי הזיעה על פניו אורו. “מפרגונובקה אתה? שלום עליכם!”

“כך. מבורטניק.”

היד אחזה ולא הרפתה שוב והפנים המפיקים נחת־רוח תבעו: “נו?..”

רגע ומעין ריח של מאכלי־חלב עבר בחלל האויר ובמרחק. אי־שם
במרחק, ניצנץ אותו מסדרון צבוע, בעל הזכוכיות המגוונות שבשפלת
הבוג:

“ר' חיים־בר?”

“טו טו טו! חיים־בר זאק. בעלה
של פריל. גדולה, ברוך השם, טביעות עיני שעמדה לי להכירך. הזאת נעמי?
אמרתי בלבי… כמה מזה? שלוש־עשרה? חמש־עשרה? חוששני, מאותה משפחה,
במחילה, אתה… במשך זמן רב כזה – ואין קול! לולא השמועה, שנתגלגלה על־ידי
קובאלנקו… כלומר, מוסקאלנקו… כמדומני, ליד
פשמישל”.

“מי אותו מוסקאלנקו?”

“ארטיום מוסקאלנקו… ליד פשמישל או דוינסק…”

“מוסקאליק? העודנו חי ה’סומא'?”

“חי. מצא תכשיט לטפל בו. ומדוע אין אתה שואל לשלום פריל?
‘משוגעת’ זו – בדודתך אני מדבר – לא נתנה לי מנוחה: חיים־בר – חפשהו! גם
סבתא מששמעה שנוסע אני לכאן באה במתכוון ביריד העבר לפרגונובקה… טענות
ומענות… כגר הנני בתוכם וכמיוחס וכדומה… בקיצור: גזירה היא מלפניהן:
חפשהו, דרוש וחקור בלשכת הכתובות וכדומה… ועד היכן הגיעו הדברים, שאפילו
אחי אביך, מנדיל ופיצי…”

"מה הם עושים שם ה’דיאדקום'42 שלי?
“מה הם עושים? – מנדיל בסייחיו. איזה קומנדט אוסטרי המציא לו המקום. ופיצי
– ידועים הדברים: מטפל הוא עודנו בטחנת פדוט הקטנה… טוחן וחוקר חקירות
בבורטניק! צריך היה לבוא לכאן והיה מרויח הרבה מחקירותיו.”

“ובכן, נמצא הדבר, הכל שם כמו לשעבר… אה, ר' חיים־בר?”

“כמו לשעבר… יפה אמרת: כמו לשעבר. מתלבשים כמו הגויים
להבדיל, אוכלים ושותים כגויים… כגויים לכל דבר. חבל על שהריבה שלו,
בת־יחידה במחילה… הלא תזכור את פיצי ואת חקירותיו…”

“אה?”

“עפר ואפר… אתה שומע, סולומון? אין חקירות כעת…
משהתחילה המלחמה צברו בני־אדם אצלנו אוצרות קורח – ואנוכי יושב לי מן
הצד… ביתי, ברוך השם, בית ועד לחשובי פרגונובקה ומאז הבוקר – חדשות
מהעתונים, חקירות!.. בין כך: פרה משובחת… שנת צהרים… ואיקץ והנה –
נתמרטטו מעותי!… פה… אמרתי. גידול בנים… פרנסה… הלא בן־זקונים
לי, ברוך השם, חיימ’ל… וגם פוליה, לנכון תזכור אותה… את פוליה, בלי
עין רעה, בעלת־מוח היא! קוראת היא, למשל, שכחתי שם הספר… כדאי לזכור…
את הגראף טולסטוי היא קוראת בלי מלון… אתה טרוד, אני רואה…
טרוד…”

“אה?.. וכיצד הם הענינים בין הגויים וה’אשכנזי' שם?”

“הוא אשר דברתי: עפר ואפר!.. אין חקירות כעת! אדרבה, מי מילל לנו שבמקום קרנסקי43 תבוא עליהם ‘משלחת’
כזו? אין חקירות כעת! הנה רק היום בבוקר באתי לכאן והנני כמשוגע למראה עיני
ולמשמע אזני… היקרות מאמירה משעה לשעה – ובאילו מן החקירות תאחז? הטובה
שבחקירות – שלא לחקור כלל, אני אומר… רואה אתה סחורה – קום וקנה! אריג של
מורזוב – קנה! של אנה קארטניקובה – קנה! עורות של שליינקיר44
– קנה, גפרורים אוסטריים – אל תשליכם מלפניך. אין חקירות
כעת! מעצמנו ומבשרנו אתה ואני רשאי לגלות לך סודי (חיים־בר הנמיך קולו):
כעשר שנים הייתי מכניס לחברת האחריות ‘רוסיה’ ממיטב כספי… נדוניה לפוליה
אמרתי… והרי לך מהפכת קרנסקי ואחריו ההטמן!.. אין קול ואין עונה… אין
רוסיה ואין חברת ‘רוסיה’… ועכשיו צא וקבע חקירות בעולם! רואה אני: הממתיך
ברוב דברי… מה זה חפצתי לאמור? צריך אתה בלי שום תירוץ לנסוע אתי… מתאר
אני לעצמי…”

הטון שנעשה אבהי ביותר הפקיעו פתאום מפיזורו והוא נתרתח:

“כלום אני זקוק לשושבין? מסתמא אמצא בעצמי את הדרך לשם, אמצא…”

,שא!.. ומה הכעס? ‘פוניה’!.. נעשה העולם מזועזע עד לאין שיעור וערך… מה חפצתי לאמור? הנך הולך כבר?.."

“אלך… ומנדיל, נמצא הדבר, עודנו בסטופאשק? הדוד מנדיל?..”

“ואיפה לו להיות אם לא בסטופאשק?.. מה חפצתי לאמור? אתה
הולך כבר? איה הדרך כאן אל הרחוב? מקום ביתה של חברת האחריות ‘רוסיה’ אני
מבקש… כדאי הדבר… נו, אתה הולך? היה שלום! א־י־ה…”

“ולמה נשאני הרוח מלכתחילה לכאן..?” חזרו עיניו של סולומון
אחרי חיים־בר כשנפטר הלה ממנו. “הלא יכולתי פשוט לסור מז’מרינקה התחנה
הגדולה לשם… לסור…”

“הדברים כאילו שכיחים,” פנה והביט מאחוריו חיים־בר, “ודוקא
כעת כשהוא בשפל המדרגה… אבל, היא לא תתרצה… ‘שקץ’ פרוע… הוא היה
כלי מחזיק ברכה עוד בנעוריו… טו, טו… אפילו חיתוך־הדיבור…”





ה. פרגונובקה

“פרגונובקה!” מילמל אחד מהנוסעים ופישפש בחבילה המונחת על־ידו.

“פראוניבקה!” הטעים השני בלעג בהורותו באצבעו על
הכתובת האוקראינית על־גבי שלט־התחנה, הצבוע מחדש, שמתחתיו עוד הסתמנו
בטשטוש האותיות הרוסיות הקודמות.

פעמון התחנה צילצל אחת. מהלך המסע נתרשל וסולומון ירד מעל
מדרגות הקרון לתוך הערבוביה שעל־פני הרחבה. מסביב נדחקו יהודים, יהודיות,
גויים וגויות, חיילים אוסטרו־גרמנים שהתמתחו לשם נתינת־כבוד לפני איזה קצין
שיצא מהקרון המחלקה הראשונה, פונדקאים, בעלי־עגלות, פקידים. הסבירו פנים,
התחברו, טיפלו בתינוקות, בסלים ואמתחות. איזה אינבליד מיוזע, חסר־רגל, זז
על משענותיו, בדחפו באחת מהן באיש שנזדמן לו בדרכו. איכר זקן, שוט תחת
בת־שחיו, נשך בשתי ידיו נקניקה וגלוסקה קלועה ובהזדרזו להסיר מצנפתו
השעירה מעל ראשו בפני הקצין, הפילה לארץ. בעלי־העגלות משכו בשרוולי
הנוסעים, חילקו אותם ביניהם, טילטלו את החפצים, התקוטטו. ליד פתח התחנה
הצטופפו אנשים מסביב לחייל גרמני, שבדק בתעודות, ונסוגו לרגעים אחורנית
מפני ה“שומפול”45, שהתנפנף בידי חייל אחר מפקח על הסדר:

“צור־רי־ק־ק!”46

סולומון נתבלבל רגע, נזכר בתעודתו של אותו זקן גליצאי,
המונחת אצלו בכיס מכנסיו, הוציאה וכשראה שהיא מלוכלכת בדם־דובדבניות
ומדולדלת ביותר, החליט בלבו “להשתמט”. בלעסו משיירי הדובדבניות, שנתחממו
בכיסו ונחמצו כלשהו, פזל בעיניו לצד הפתח והסתובב סחור סחור.

“חבר!” פנה אליו אחד מבעלי־העגלות, בחור גבוה במכנסי גאליפה.47 “אתה נוסע בעגלתי!”

“אתה, חיריק,” שידל את הבחור אחד מבני־סיעתו, “תקח אל עגלתך את ר' פיני הימלשטיין עם כל הכבודה שלו.”

“למה לו, טצ… לחבר להתגולל בעיר, טצ…” מצץ בלשונו מבעד
הסדק של שינו הרקובה יהודי פונדקי, “יסור החבר לביתי, טצ… והוא לא רחוק
מכאן ולא יעלה לו ביוקר…”

וכשלא קיבל תשובה השפיל קולו:

“החבר קונה או מוכר מה?”

פעמון־התחנה צילצל שתים ושלוש. המסע זע. נחשפו שוב
שטחי־שדה צהבהבים. מן הצד, ליד ערימות פחמים, השחירו שני קרונות מושחתים,
שבורי־חלונות, מחורכים. הם נראו כפליטי־דליקה. חירחרו פעמוני־סוסים מאחורי
התחנה. הרחבה התחילה להתרוקן.

“נו, חיריק?”

“תיכף, תיכף, חבר!”

השתררה דומיה. זרבובית הכיור, שנסגרה, כנראה על ידי
מי־שהוא שלא כהוגן, הזילה מים בקול. גירגרו תרנגולי־הודו בגינת
בית־הנתיבות. הגיע קול צוחה על־יד הטלפון מתוך חדרי התחנה. זמורות נוקשות
קישקשו על־גבי הרצפה.

“אדון הימלשטיין!” נתן חיריק בקולו כלפי היהודי שעמד בעומק הרחבה ושוחח עם איזה פקיד. “הלא ערב שבת היום, אדון הימלשטיין…”

ובינו לבין עצמו הוסיף: “הלואי ותפילך הנכפה!”

“משכבר שבת מהמלחמה, חיריק?”

“משהתחילו המיטינגים.”48

“והסוסים – שלך הם?”

“של נוח… של השיכור הזקן, מגפה בפניו…”

ובירקו הוסיף:

“החבר בא במסילת־הברזל – מה חדשות בעולם?”

“חדשות… בכל אשר תפנה תפגוש ב’משלנו'… כחול הים…”

“נו?”

“לא כלום, נושאים־ונותנים ופטור!.. מובילים סוכר ושאר ירקות מהכא להתם ומהתם להכא…”

“ואשרי מי שיש לו סוכר, חבר! כאן… הנה הוא זוחל, ר' פיני הימלשטיין…”

ופתאום נזכר סלומון שאין לו במה לשלם לחיריק ושהדרך אל בית פריל אינה ארוכה ביותר ופנה ללכת.

“אלך לי ברגל העירה, חיריק!”

“מזל טוב לזקנתך, באשר היא שם!” קרא אחריו חיריק ועמד רגע בלי נוע.

מרחוק ביצבצו בצפיפות גגות פחים, רעפים ותבן, עשנו מעשנות
מפוחמות, רעועות וזקופות־מחוטבות, וסולומון השקיף עליהם, השקיף על סביביו.
קשה היה להפלות בין פרגונובקה ובין המון העיירות הקטנות והדומות כמעט זו
לזו, שכבר קנו להן מקום בזכרונו. הנה דרך־המלך העולה אל בית־החרושת לסוכר
המקומי. גויים מאובקים נוסעים לשם בעגלותיהם הגדולות. על־פי כל סימניהם
גויים מבוגדאנובקה הם. יקותיאל קצב נהג בעגלת בקר… שני חיילים
אוסטרו־גרמנים מותחים חוט־ברזל לטלפון… קושרים ומותחים… אה?

פעמוני־סוסים דלקו אחריו ברעש, פעמוני־סוסיו של חיריק:

“לא ארבה במחיר נסיעתך, חבר, יכול אתה לישב!”

“הבלים!”

הגיע קול־שריקה ממושך מבית־החרושת. “השעה השתים־עשרה?”

הנה הדרך הבורטניקאית, המתפתלת בין בית־הכנסת ובית־המדרש ועולה עד חומת “ראטהויז”49. היא רבת חנויות בשל
צלעותיה ומסביב לה בתי־חומה חדשים עם תחתיים ושניים, ובתי־חומר רעועים
ומשוקעים ומטולאי־טיח. כולם נדחקים בהקפה אל חומת־הראטהויז הגבוהה ומוארכה
כאל במת־חזיון. מהחנויות נשקפים חנונים, חנוניות. על־פני השוק זעיר פה
זעיר שם יושבות יהודיות ליד קופות הרוכלין. יהודי (“שלום־דויד?..”) בחלוק
מדולדל עם צרור לבנים יורד, כנראה, לבית־המרחץ. הנה ליד איזו חנות עומדת
כנופית יהודים ומאזינה לאחד העומד באמצע ומספר. ידיו מתנפנפות ומתמתחות
לאט־לאט כאורבות לצפור עד שהן מטפחות זו על־גבי זו בבת־אחת. כאילו אותה
צפור כבר נלכדה ונתפסה וכל הכנופיה פורצה פתאום בצחוק אדיר. מבטו של אחד
מהכנופיה נתקל פתאום בסולומון והוא מפנה את ראשו אליו. מפנים את ראשיהם
גם האחרים…

סולומון נטה חיש הצדה, הרגיש כאחד עם אימת־הציבור שקפצה
עליו לפתע טינה משונה כלפיהם, כאילו הללו משוחחים בו ולגנאי. נזדרז וירד
במורד הבוג.

והנה גם הבתים הקטנים שבסימטת הבוג. ביתו הקטן והנקי של
שלום־דויד, סרסור־הסוסים. הנה דובריש בתו… היא גדלה!… הנה בית־חמו של
איצי פחמי. “הוא חשב, החרש, שאבוא להתרפס לפניו: ‘אדוני חיים ‘קובאל’
חנני!’…” הנה הדרך הריקנית שבין הסימטה והשכונה.

ניצנצו רוכסי־הסלעים שמעבר לבוג, בית־העלמין היהודי עם
מצבותיו הגולשות – ונעלמו. נשבה צינת־בוג קלילה. תוי־פניו הנוקשים בשל השרב
רכו לרגע…

והנה גם השכונה. גנים אפלוליים. חצרות מטונפי־זבל, בתים
נמוכים, שכתליהם האחורניים חסרי־החלונות מופנים אל הדרך. ביתו של איגנאט
האדמוני. הנה גם המסדרון הצבוע בעל הזכוכיות המגוונות. כלב לבנבן השתער
אליו בנביחה.

“שקצה” מפוחמת פתחה לו את הדלת. ימתין־נא מעט. גזירה היא עליה שלא תתן דריסת־רגל בבית לסתם “מוסקאלים”50 עוברי־דרך.





ו. בית־ועד

“פיני הימלשטיין חזר היום מאותם המקומות שאצל
הגבולין”, לא גרע עיניו ליפא ברגלמן, סרסור למנופקטורה, מעל גולגולת
השיבוטה בין אצבעותיו של חיים־בר, “ואוצרות סחורה בסליו… יש רגלים לדבר
שהוא אסף בעיר מארקים וכתרים אוסטרו־גרמניים בשער ירוד וסילקם שם במקח
גבוה… שם הם במרום המדרגה…”

“כגוי הוא מצליח בכל משלח־ידיו”.

“כשאני לעצמי,” סחט בכוח את הלימון שבכוס התה גדליה
הורוויץ, שותפו של חיים־בר לכמה מעסקיו, “כשאני לעצמי, מסופקני אם כדאי היה
לפיני, עם קפיטל עצום כזה, להסתלק מעסקי הקמח ולחזור אחרי עסקי־זילותא ממין
זה.. אלו הם מסחרים בשביל אנשי־צבא… מהכא להתם ומהתם
להכא…”51 האם לא כן, אדון שטיין? כעת, די לך באיזה כתב־הרשאה של איזה קומנדיר אשכנזי52 – והטחנה טוחנת… האם לא כן, אדוני שטיין?"

שטיין, מנהל הפנקסים של הטחנה, הציץ משום־מה בסולומון
וקימט את מצחו:
“מסופקני… לדידי, העסקים עם האשכנזי הם בכלל בחזקת־סכנה… ובפרט עכשיו,
אחרי המאורע עם זליג נימוי. הלא הוא כמעט שלא נהרג בעטים… ליד
סטופאשק…”

קול לעיסה וגמיאה נפסק לרגע וכל העינים נתלו בשטיין. איסאק
טייטלמן, אחד מאותם שלושת הבחורים שבעקבות הרבולוציה הפברוארית נתקבלו
כלבלרים אל בית־החרושת המקומי, ושהיה עסוק עכשיו בשיחה עם פוליה,
ננער:

“?Как под Ступащком”

ומיד התחיל מנהל־הפנקסים שטיין לספר מפיו של זליג נימוי
בדבר ההתנקשות שנעשתה אמש על־ידי בני־בלי־שם בחיילים האוסטרו־גרמנים שליוו
מטען של תבואה מובלה מסטופאשק הכפר לואסיליבקה התחנה.

הוא האריך בסיפורו, תיאר בשפה נמלצה את החשכות שהיתה
שרויה מסביב, את משק היריות, שתכף בערבוביה מעבר החורבה של
ה“מונופול”53 הסטופאשקאי, את הרגשותיו של זליג
נימוי בשעה שאחד מהחיילים, שישבו על־ידו, נפצע, וכשסיפורו לא עשה את
הרושם המקווה, הוסיף בהתמרמרות:

“שערוריה! מנצלים את הלחם… את הסוכר… עכשיו בודאי שיבוא גדוד לשם על מנת לענוש… שערוריה!”

“ובכן!” התרגש גדליה הורוויץ. “לדעתך, אדוני שטיין, צריך
להחוות קידה לסטופאשק? את טיבו של הגוי שכחת? נכיר טובה לשלטון חזק זה,
שלולא מוראו –ואבדנו!”

“עבד בהפקרות נוח לו”.

“ואבדנו!… בפריצים החלו וביהודים היו גומרים… אין להתמרמר ככה, אדוני שטיין!”

“אפילו קרנסקי בעצמו כבר עמד על טעותו…” הכריז איסאק
וייטלמן בלשון סגי־נהור אחת מהמימרות, שהיו שגורות עכשיו בפי רבים, ובצחקו
הזמין מתוך הבעת־פנים מיוחדת את המסובים להשתתף עמו בצחוקו.

“נניח שכן,” קימט שוב מנהל־הפנקסים את מצחו, "אבל, אם כה
ואם כה וההתרוששות הולכה ותוקפה… אנו מתרוששים מיום ליום… אותו חוזה,
במחילה מכבודכם, שנעשה בין וילהלם וההטמן מאפס ותוהו הוא… מכאן מוציאים
הכל ומשם אין מכניסים כלום… שם שורקת הדלות בכל קרן־זוית… אדרבה, הנה
חזר אדם משם ויגדכם… אה, מר סטופאשקובר?

“בודאי, בודאי…” נבוך סולומון והסמיק, בעפעפו בעיניו אחוזות השינה.

“הנה צלע צלוי זה, שלמה, מדוע אינך אוכל?” נזדרזה פריל
להוציאו מהמבוכה והזיזה את פנכת הדגים אליו. “הדגים, דגי־בוג רעננים…
ממש נתפרפרו בידי כשהתקנתי אותם…”

“סולומון הוא משלנו,” נצטחקה פוליה בהטעימה את המלה
“משלנו” בהטעמה מיוחדת שהיתה מובנת, כנראה, רק לבני־הבית. “הוא, מסתמא,
מחבב יותר מאכלי־חלב… האם לא כן, סולומון?”

“…‘שלום הלחם’… חה, חה…”

“מי? מי?”

“גולדנצוייג… הוא חזר היום בשליחות בית־החרושת מקיוב
והביא עמו אניקדוטות חדשות… את השלום בין אוסטרו־גרמניה ואוקראינה קוראים
בשם ‘שלום הלחם’… חה, חה…”

“חה, חה… לצים!”

“כשהייתי בקיוב התאכסנתי באכסניה מפורסמה – הבה לי מעט
מים, חיימ’ל, הבה, מחמדי! – בני־אדם מתכנסים לשם מארבע כנפות אוקראינה…
חקירות, סברות השערות… ואני בשלי: עפר ואפר! לשעבר כשבא אדם וקבע ‘חקירה’
בעולם הרי היא כמסמר נטוע – וכעת? אדרבה, כאילו מן החקירות תאחז? שמא תקנה
סחורות – והנה לך גזירות ה’וולוסט'54 והרשיל
‘בלילה’. קביעת־מקחים, טכסות – צרות!… הסחורה פוחתת ומתיקרת
ושטרות־הנייר, להיפך, מתרבים ומזדלזלים ואנו כאובדי־עצות כולנו… ונמצא שם
לץ אחד, מפאסטוב,55 כמדומני, או מקאמיניץ,56 יהודי פיקח, והשמיעני גם כן הלצה
יפה: לשעבר, הוא אומר, היו מובילים את שטרות־המדינה בכיס ואת הסחורות
בקרונות וימים יבואו ולהיפך… חה, חה… מנדיל?.. ברוך הבא!”..

כולם הסבו את פניהם אל הפתח. איסאק טייטלמן קרץ בעיניו בבדיחות מזורזה כלפי שטיין כמזמינו להרגשה של נחת־רוח.

לחדר נכנס זקן מגודל, התיצב במגפיו, שנוצצו בעטרן טרי, באמצע החדר. כמו שנתעה בדרך ובקול מתון, עבה־טעים, פתח ואמר:

“יהודים בני־רחמנים, שמעו את אשר אדבר! מעשה שהיה, כך היה: סייח ברח בשכבר הימים מאורוותינו… סייח – מ’ארץ הסייחים'!”

“דודי מנדיל!” פרץ סולומון מאצל השולחן והשתער לקראתו. “דודי מנדיל!”

“השמעתם? הוא צוהל!” רטט הקול העבה מצחוק מלא ונדיב.
“חי־נפשי, הוא צוהל, הסייח, שלמה?.. נשתמרו, רואה אני, עצמותיך – הבשר כבר
יעלה עליהן ממילא! אבא רחימאי, יעלה!..”

“מהיכן זה נפלת העירה בשעה כזו, מנדיל?” גימגמה פריל במבוכה ולא הביטה לצדדין. “מה קרה?”

“אל הקומנדנט,57 פריל, באתי… אל מילר הקומנדנט, באתי…”

“הוא עודנו בכוח גברותו, הזקן,” החניף בעקיצה ליפא ברגמן למנדיל, “נשתמר הזקן…”

“ליפא, ליפא! יאק סלבנא דיבקא, טא ארנא באבא!”..58 גם אתה נשתמרת: פרעוש היית ופרעוש
נשארת… נו, שבתא טבא, יהודים! לכו לכם אתם בשיחותיכם ואנוכי אל סלומון
אנוכי… אבא רחימאי, מה מעשיך, שלמה? אה!"

“אה?.. אם לספר – אלף לילה ולילה… כמה מזה?”

“שתים־עשרה שנה, שלמה! שתים־עשרה שנה עברו מיום צאתך
מבית־אבא, שלמה… ב’ימי הצום' שלהם תמלאנה שתים־עשרה שנה, בד־בבד… סימן
מובהק יש לי…”

“ורוזנצוייג נוסע שוב לקיוב?”

“… מסתמא…”

“טרם ירקת כדבעי – והנה לך שתים־עשרה שנה חלפו… אה?”

“חלפו… ואתה מה הרהרת בנפשך?” נתן כמנצח מנדיל בקולו
העבה, שהחריש את קול שאר המדברים. “אדרבה, מה הירהרת בנפשך, אתה? סוסים הם
הימים, הירהרת? הולכים וחוזרים? סוסים שנגנבו בלילה מהאורוה ואתה רודף
אחריהם כאור הבוקר ומשיגם ליד יער בורטניק, למשל? או ליד גראבוב, העיירה
הקטנה?.. אבא רחימאי, הימים אינם סוסים, אינם…”

“לשם תורה זו אתה יכול לישב, מנדיל,” שוב לא עצרה פריל ברוחה, “מה זה קמת עליו, כהיידאמאק59 עלי־דרך, ולא תתן לו לאכול כנפשו שבעו… מה זה קמת עליו? מה?..”

“נכון תדברי, פריל… נכון.”

ושניהם ישבו אל השולחן זה מול זה ונשתקעו בשיחה. סולומון,
מתוך אכילה ולגימה, הקיפו בשאלות שונות ומנדיל נענה לו באריכות ובטוב־טעם.
הוא סיפר לו אודות הקומנדנט מילר, שאת סוסיו הוא ממיין מזמן לזמן, אודות
הסבתא ופיצי ושייבקה, בת־יחידתו של זה, בבורטניק, אודות הטחנה
הסטופאשקאית, שהוצאה שוב מידי ה“עדה”60 ונמסרה
לידי “שני הפרעושים”, האחים קוצ’ר מגראבוב, אודות מגרש־המרעה, שקם לו
מידי העדה לאחר “מפלת מיקוליי 61הקיסר” וכיוצא בזה.





ז. בורטניק

הוא הקיץ משנתו בשעה מושכמה ולא הכיר מתחילה את מקומו.
נגוהות חיורים פלחו מבעד סדקי התריסים את אפלולית החדר, גיששו כקרני
מזריקור62 קיר ותקרה, וקריאות תרנגולים תכפו מקרוב ומרחוק, רפו רגע ושוב התפרצו בתרועות־עוז כמתוך בהלה.

הוא התלבש במהירות ויצא דרך הדלת האחורנית החוצה. שפע אור
סינוור לרגע את עיניו והוא עבר לרוחב הדרך ופנה אל תחום הסלעים. כאן קלטה
אותו רעננות טלולה ששטפה דרך נחיריו ופיו אל קרבו פנימה. אי־מזה נטפל אליו
כלב כשהוא מקפץ ומשתפשף בו רכות כמביע חרטה: “אדרבה, מי מילל לי כי מקרובי
חיים־בר אתה?” והוא טפחו אגב הליכה על ראשו וגבו, הגיע עד המדרון החצוב
בין הסלעים והתחיל עולה בו. אור השמש הציפו והלך. הסביבה ביצבצה גדולה
ורחבה והוא העפיל לעלות, עמד והציץ רגע בכלב המפגר ותלה בו מבט תמה,
התנשם.

“אה?”

שפלת הבוג נגולה לפניו כאן במלוא היקפה. היא השתטחה
למרחוק, שטופת־אור אבדה באי־אלו ערפלים, כחלחלים ומרופרפים, גנים רטובים
העקיפו על הבוג מסביב, התדחקו והתכופפו כדי להשתקף עם בוקר במימיו הזכים.
ומשונה היה הדבר! כל אותם הגנים היו ידועים לו מכבר הימים על שביליהם
ופירותיהם ואפילו על בעליהם, למשפחותיהם וכינוייהם השונים, ובכל־זאת העלו
לפניו עכשיו איזה חן חדש ומיוחד. והבוג! חשאי, לאטו הוא נוצץ ומשתבץ ברצי
זוהר משל לבלילה של כוכבים… תאוה לעינים! היתה דומיה מסביב – ואוזניו
הקשיבו אותה עכשיו בבהירות יתירה – דומיה שלא חל בה כל קול והגה מלבד
קריאות תרנגולים עגמומיות־ממושכות וחביטת כבסים על־גבי אבן במחבוא גן. אף
נפש חיה לא נראתה מסביב מלבד הדמות הזקופה, שזזה וקרבה במשעול השדה. הדמות
דמתה לאשה זקופת קומה, המהלכת בודדה בשדה וראשה עטוף מטפחת אפורה. זה
עץ־הלבנה עומד בשדה. ממש כמו שנאמר באותו זמר הצבא: “טיו־ליו־לי עומד
בשדה…” הוא התאמץ לזכור את חרוזי הזמר ולא יכול. אולם מנגינתו עם
הדי־הדיו נתלתה כבר על שפתיו והיא כבירה ורבת־איל. אז התמתח, הידק היטב
מחגורת מכנסיו ופנה ללכת אל עבר הבוג.

קול מים רבים הגיע לאזניו, קול מים נופלים ברעש ליד סכר
הטחנה הישנה ולבו נקפו בחזקה. דומה היה כאילו זה התפרץ לפתע־פתאום קול
כלי־זמר של “חתלירע” אי־שם בקצה בורטניק והוא עודו נער…

הוא הקיף את הטחנה ונטה לעבר האפיקים. משק המים הלך וגדל.
מוארים באור השמש העולה זרמו המים בקילוחים עזים וצוהלים במדרון המרזבים,
ניתזו בניצוצות זוהר מעל דרבונות הגלגל, זלפו בזרבוביות דקות דרך כל נקב
וחור, שטפו אבנים וכלונסאות. וכשנגע בהם בידיו נראו לו כל־כך קרים ורעננים
עד שנולד בו חשק לנשקם במו פיו. חלץ את מגפיו ונטפל אל רצפת המרזב התחתון.
עבר עד הפתין63 המזדקר מקיר הטחנה ושם ישב.
אחר־כך יתרחץ. אולם קילוחי־המים לא נתנו לו להחזיק מעמד, הדפוהו, הקישו
רגליו בפטישים מרוכרכים, הציפו את שיפולי מכנסיו והוא הפשילם, נשען בכל כוח
רגליו ברצפה באזובית והחלקלקה וצעד בזהירות הלאה, עד ששנאחז בכלונס מזוקר
וקפץ ועלה על הפתין.



בשדה עמד לבנה

מגודל תלתלים בשדה עמד,

טיו־ליו־לי עמד,

טיו־ליו־לי עמד.



כך היה נוהג באותו קיץ, הקיץ היחיד, שבו למד בעיר אצל ר'
נחום, המלמד הדרדקאי. היה מטפס ועולה על פתין זה, יושב לו מעורטל ומחליף
דיבור עם הנערים המטפלים שם מלמטה באחיהם ובאחיותיהם הקטנים, קופץ
מניה־וביה היאורה, “עושה גלגולת” ונעלם בעומק המים על מנת להגיח אחר־כך
הרחק־הרחק, במרחק לא משוער להפתעת הנערים.

ולפתע נזכר בערב של אמש. נזכר, כי שבת היום וש“קידוש” עם
קריאות שונות נכונו לו, שיוה לעיניו את כל הגברים והנשים הלבושים בגדי שבת,
המקיפים אותו בשאלות ובמבטים. חש פתאום אימת הציבור ונתבלבל והשקיף פזורות
במרחק.

“לא,” מילמל הוא, וכוונתו היתה: כאן לא ישתקע; עוד היום
יעלה לבורטניק. ירד מעל הפתין, הפשיל מגפיו לאחוריו ועבר על־פני אבני
הסכר, בקפצו מאבן לאבן, עד שהגיע אל הגן האפלולי של סימון זאיאץ ומכאן יצא
בשביל כבוש בין עשבים אל דרך־המלך.

שטחי קמה וכברות־שדה קצורות הזהירו חליפות משני עברי הדרך.
הלבינו כתנות גויים וגויות העובדים בשדה, האפירו כתנות “חאקי”
ומכנסי־גאליפה בין כומסות־בר מכודנות, עגלות בודדות נטולות־סוסים, צרורות,
כדים ודליים, סוסים רועים ביחידות. נטפלו גויים מיוחפים ומאובקים, המובילים
אלומות־בר בעגלותיהם. הוא הסתכל בהם, בירך את הקרובים והרחוקים בשם ה' ואף
הם נענו לו בקול רם. הביטו אחריו. אלו היו גויים בלתי־מוכרים לו: גויים
מבוגדאנובקה ומזוודיווקה, ואף־על־פי־כן נראו לו עכשיו כולם חברים
וקרובים לו עד לאין שיעור. מכל הילוכם ותנועותיהם נשקפו לו גויים אחרים,
גויים רבים ושונים, שותפים לגיוס, למלחמה ולשבי, הרגיש את עצמו כחוזר שוב
בדרך ארוכה ונפתלה אליהם. הולך וחוזר על מנת להיבלע בתוכם מחדש ולהמשיך יחד
עמהם איזו עבודה משותפת לכולם.

מתוך הרגשות אלו הגיע עד יער בורטניק. כאן פתח לרוחה את
פי כותנתו, שדבקה לעורו המיוזע, לקראת הצינה הריחנית־החריפה וישב בצלע הדרך
המדושא. צמאון קשה הטרידו ורגע נדמה לו, כי הוא עודנו תועה ומהלך בתפוצות
גליציה, וכל אותם הדברים שבאו ועברו עליו בקיוב הכרך לא היו ולא באו כל
עיקר. צללי היער העימו את הדרך, שהיתה כולה שרויה לארכה ולרחבה באפלולית
מעין בין־ערבים. דומה היה שהאלות והלבנים הזקנים עשו ביניהם “יד אחת”
להקדים הערב מבעוד יום ולהשכין מסביב אפלולית ודממה. רק מעומק היער נישאו
אי־אלו רשרושים, צלילים ובנות־קולות עמומים. בקע ועלה קול חריקת דלי. גחן
לארץ, הסתכל בין שיפולי העצים והלך לקול החריקה. קישקשו זרדים תחת רגליו
ואורות וצללים ניתזו וריפרפו בערבוביה. אולם ליד הבאר כבר לא היה איש והוא
נכנס לביתו של שומר־היער הסמוך. ילדה קטנה פרועת־שער הושיטה לו פך מים
קרירים טעימים וריחניים. הוא הריקו עד סופו, החליק רכות על ראש הילדה
והודה לה בנדיבות.

וכשהגיע אל רחוב ה“צווינטאר”64 הארוך אשר בבורטניק תלה מבטים צמאים בבית־התפילה הישן המשוקע כבר
לרביע באדמה מרוב זוקן, בבתים הנמוכים בעלי החלונות הקטנטנים וגגות־הקש
שמוטי־המעזיבות, בגויים ובגויות המטפלים ליד האורוות והרפתים המזוהמות, חש
פתאום שפע געגועים על כל הסובב אותו וידע כי גורלו כבר נחתך. הוא יתישב כאן
בבורטניק או בסטופאשק, ליד מנדיל דודו, ויהיה כאחד מהם. כאחד מהם יחרוש
ויזרע ויקצור. יחד עמהם ייחל לגשמים, יחטוב עצים ביער בורטניק, ישתה לשכרון
בחגאות וחתונות ובימי־גנוסיה, יתנקש יחד עמהם בנפש האוסטרים־גרמנים ויקשור
קשר עד שישמידם מכאן לכל הרוחות.





עצור־נשימה עמד מאחורי דלת הקיטון והקשיב למקוטעין
לקול־קריאתה של הסבתא שהיה חד־גוני ורפה, כמדובבת מתוך שינה: “איז גיווארן
טאג… דער מדרש זאגט… יהושיע האט גיזאגט… שוויג שטיל – האט יהושיע
גיזאגט…”65

“גיזאגט… גיזאגט…” חזר באין יכולת לחבר את המלים. “יודעת היא הסבתא, באותיות הקטנות היא יודעת…” ופתח את הדלת.

הסבתא השקיפה עליו מעל למשקפיה, והשליכה מידיה את הספר אל אחת המיטות וקמה בחפזון לקראתו.

“שלמה?.. את מי זה זכיתי לראות במו עיני, אבי שבשמים?..”

הניחה את משקפיה על הספר הפתוח וניגשה אל סולומון, חיבקתו ונישקתו ותיכף לכך נסוגה לאחוריה.

“שלמה! עדיין אתה נע ונד ערירי בעולם, שלמה… רווק… שום לחלוחית וטעם אין בך…”

וכשהזעיף פניו למולה הוסיפה:

“אדרבה, הביטה במו עיניך על עצמך וראה… הייתכן? נע
ונד… שואב מים וחוטב עצים בשביל רוחות זרים… כלום מאחורי הגדר
מצאוך?”

ובכן", נתרתח הוא, “צריך הייתי לדידך להטיל מום בגופי? להשתמט?”

“מום? פה! חלושות! עשה לו מום באברו בנו של נטע
פנצ’וכי, ליזרל, והלואי שישחק לו כך מזלו לסומא… כשהגיעו הגיוסים עד
לגבולו, קם והלך לבאלטה העיר וסימא לו שם אחת מעיניו… עכשיו כל עמון
ומואב שבכפר מנבל את שמו… אמת, גם ביניהם ישנם בעלי מומים ונגעים, אל
אחטא במו פי (הזקנה רקקה), אבל על־כל־פנים לא בידים עשו… מה זה, שלמה
ליבתי, אתה מנגב זיעת פניך בשרוול? נאא לך מגבת, הא לך…”

“והיכן פיצי?”

“בטחנה. לא שבת ולא מועד לנו, אל אחטא במו פי. עומדים להם
וצוננים תבשילי־השבת בתנור – חילול־השם! קח ואכול לעת עתה גלוסקה ופירות,
שלמה ליבתי… הנה… סעד לבך! תיכף אשלח לקרוא את פיצי ונאכל גם
תבשילין… אבא שבשמים! את מי זכיתי לראות בעיני?”

ובגשתה אל החלון הנמוך, הפתוח לחצר, הרימה קול ממושך:

"שיי־ב־קה! שי־י־בקה!

התרנגולים המנקרים באשפת החצר, נרתעו ממקומם ונתפזרו
לצדדין ורק הגדול שבחבורה קפץ ועלה על גדר־הקרשים וכאילו נסתייע בקריאת
הזקנה ונזכר הלכה, מחא כנפיו וקרא גם כן קריאה גדולה.

אותו רגע נטפלה במרוצה אל החצר נערה יחפה דקת־בשר וירקרקת ושאלה בזירוז נמרץ:

“מה לך, סבתתי?”

וכשהציצה בסולומון נבוכה פתאום ופניה החוירו:

“מה?..”

“למרוצת בהלה מה לך, בהלה על ראש שונאינו באשר הם שם…
מסתמא שכחת כבר, שייבקה, את פניו של שלמה… שכחת? רוצי, ליבתי, אל אביך
וכה תאמרי לו: שלמה בא!”

“הוא הרי לא יפקיר את הטחנה באמצע… הלא תדעי…” והיא פנתה ללכת.

“חכי רגע, הלא אמרתי לך: רוצי אל הטחנה!”

“הוא לא יפקיר! אי־אפשי!”

“איואן טורבא ימלא שם את מקומו!.. רוצי, משומדת להכעיס, עוד תספיק לך השעה בשביל שקצותיך ותפוחיך…”

חיוך לגלגני רוה־מתיחות הציף וטישטש את קוי פניה של שייבקה ורק העינים הירוקות נתפקחו עד־מהרה ונזדעפו:

“אי־אפשי!”

“נו?..” צנחו ידי הזקנה בחוסר־ישע על חלציה. “הרי לה נחת
להוולפיכי… מתבונן אתה בה, שלמה ליבתי, תמה לחוצפתה… ואמר המשל:
שצ’ו נאשע טו ני ליודסקע,66 אל אחטא במו פי… סעד לבך לעת־עתה… אני עצמי אלך אליו – חילול השם!”

נשתררה דומיה, וסולומון מתוך אכילה להוטה סקר את הקיטון והביט לרגעים גם לתוך חלל החצר: דומה היה, שחיוכה של שייבקה טרם מש משם ועודנו
תלוי באויר… האומנם זהו הקיטון שבו נתגדל על ברכי זקנו וולף? משונה
הדבר! הקיטון כאילו נתמעט. הנה הכתלים השקערוריים ורצפת־החומר הכהה, הכסתות
הרחבות בעלות הציפיות המצוירות, המונחות בשורות על־גבי המיטות, מיחם־הנחושת
העבה והאורלוגין הישן כבד־המשקלות… לא! הכל על מקומו כלשעבר… הכל שרוי
בשלוה, בדומיה ובשינה… “כמה מכאן, למשל, פרסאות עד לגליציה?” חפץ הוא
להשיג פתאום איזה דבר מופלא ממנו ותוך כדי כך שכח את הדבר המבוקש.

ניגש אל החלון ושירבב את ראשו. גנים ומגרשי־השחת המדרוניים
מאחורי הגדר נשמו אל פניו בבת־אחת בכבדות משל לתנורים קלויים. “כלי מלא
חן…” ניצנץ לפניו שוב חיוכה של שייבקה בבהירות יתירה ורטט כמיה עבר את
גופו והסאין את דמיו המחוממים.

קול אושה אטומה עלה מתוך עבי הגן; הוא הלך אחריו
ובהתכופפו הציץ לבין שיפולי העצים עד שנטפל לבסוף אל גנו של השכן איואן
בסאראב. רגע, והאושה נתמעטה, נבלעה ברכות קול גויה המפקדת אי־שם על
בהמתה: “מ־ן, מ־ן, מ־ן…” ושוב נדם הכל ואפס סימן־חיים בגן. אחר־כך הגיעו
רשרוש וקול דברים מקרוב. הופיעו “שקצות”, והוא עצר רוח ונשען אל אחד העצים.
אילו מה“שקצות” הנידו את האילנות, מהן לקטו תפוחים נשורים והשליכום לתוך
סליהן, כל נדנוד המטיר נקישות כבדות וקהות על הקרקע.

“אירינה! אירי־ינה!” הבהיל קול מתוך צמרת אילן וסולומון הכיר בו את קולה של שייבקה. “מהרי־נא הנה, אירינה! חיש!..”

וכשנחפזה אחת מה“שקצות” אליה פגע בה פתאום תפוח כמוש, שנתרסק על שכמה ודבק לעורה כפקעת טיט לח.

“חו, חו, חו!”

“אל תהיני לירד משם, דחליל ירוק,” אירינה ניגבה בידה את
שכמה ואיימה על שייבקה לקול צחוקן הגדוש והצוהל של ה“שקצות”, “פן אמיתך!”
.. שם גם תלוני!.."

הופעת הזר הפתיעה את החבורה ושייבקה טיפסה וקפצה מעל העץ ובנעימה של מבוגרה שנטלה לעצמה על מנת לכסות על מבוכתה, שאלה:

“מה? סבתא הלכה בעצמה?”

ושוב נתבהלה ונתכופפה ללקוט תפוחים נשורים.

“כן, הלכה…”

הוא משך בלא טעם בשפמו, הביט גנובות אל כתפה העגלגולת שנתערטלה ביותר, ביקש אמתלה להיכנס עמה בדברים ועמד כנטול־לשון.

לבסוף נזכר.

“שייבקה… אולי תדעי היכן נמצא עכשיו מוסקאליק ארטיום?”

“ארטיום מוסקאלנקו?”

היא הזדקפה, משכה בחולצתה המשומטה־מה כלפי צוארה והזקיפה נכחו את עיניה הירוקות. הן כבר היו בהירות ושוקטות.

ארטיום מוסקאלנקו? היא יודעת. הלא היתה אצלו בביתו יחד
עם דודתו פריל מפרנונובקה. הוא גר בבית דודו הגרדי בסטופאשק. לאחר שמסר
הדוד מנדיל ידיעה מפיו אודותיו הן באו אליו לסטופאשק על מנת לשוחח אתו
בפרוטרוט. הוא היה גם כאן בחתונתה של אורפינה ווק אשר ברובע
“הפטרומנצ’יכי”… בחורף זה… “האם לא כן, יוודוכה?”

יוודוכה אימתה את הדבר והוסיפה, שאת ארטיום אפשר למצוא בביתו רק ביומא דפגרא או בראשון לשבוע, הוא איננו מצוי בסטופאשק.

“צריך אני לראותו.”

“מחר, אם ירצה השם, תוכל ללכת לשם.”

וכעבור רגע הוסיפה:

“לו שמעתני והיית מבקש מאבי שיתן לי ללכת עמך… מכירה אני אותו וגם את אחותו, את מרינה… הוא לא יתן לי…”

“הבלים! יתן…”

ופנה אל עבר הנהר לרחיצה…

“חתן?…” לחשה ביהודית אחת מה“שקצות” לקול צחוקן הגדוש וצוהל של שאר בנות החבורה.

“ומה? הוא אינו מוצא חן בעיניך, יוודוכה?” התלוצצה שייבקה.





להבות השקיעה מאחורי גנו של ואסיל קוקורוזניק הלכו
וכבו; לתוך האפלולית המאפירה הלכו ונספגו הזהרורים האחרונים שניתזו בפיזור
מבעד הפתח והחלונות הפתוחים. קול צחה ולאה קרא בדרך ליד החצר לאחר
חריקה כבדה של קרון רתום לשורים:

“צו־ב צ־וב־ה… א־י צוב־ה־ה…”67

הגיעה דפיקת דלי מהמטבח ואחריה קול מים ניתכים לתוך חבית.
נכנסה שייבקה. תנועותיה פיכו קרירות רעננה. התחילה לטפל בעששית־הפחים
הקטנה וקפצו עליה צללים ואורות בערבוביה. נאבקו, התפרדו, התפתלו, הצליפו
על־פני הזקנה, הנעוים בהעויה של יראת־שמים מתוך לחישת “אלוהי אברהם”
ועל־פני הואסיליכי, שנכנסה לשאול דבר־מה מהזקנה ועמדה אצלה בציפיה
נבוכה.

לבית נכנס יהודי מקומח ומדובלל־שער. עבר בלי שאילת שלום
אל הקיטון וחזר משם בגלימה מדולדלת ומנומרת טלאים. משתקע כפו לסולומון הצית
סיגרית־“מאכורקה” בלבת העששית, ישב והתחיל יונק מהסיגריה בשתיקה קדורנית.
אחר־כך התרומם, הקטין לבת העששית עד שהשתלט כהיון בחדר, שאל את סולומון
אם התמהמה אגב־אורחא בפרגונובקה וכשזה נענה לו ברפיון, הטיל איזה מלמול
אי־ברור לתוך האויר וגמר בנזיפה משולשת ושטומה:

“באבי־אבי אביהם!”

סולמון עיפעף נגדו עינים קהות וחסרות־הבעה, ביקש להתנער
מחבלי־התנומה שתקפו את גופו המחומם והמהביל ולא יכול. עייפות וטמטום
דיכאוהו. אזניו המו והכל התנשא לפניו באיזו ערבוביה רחוקה
ומדומדמה…

“להשתטח אי־בזה ולישון… לישון…” התרפק על קרקע הבית, בשרכו את דרכו אל הדלת הפתוחה.

גנו של ואסיל כבר עטה כולו חשכה. אי־משם, מעל זיזי־כתלים
ואסקופות בתים פתוחים ובלתי־מוארים, נישאו קולות דיבורים עמומים. טשטוש הגן
השחור כאילו התפשט, הבליע את הכל. מתוכו הזדקרה רק רמת בית־התפילה הישן.
מאופלה כולה קרנה בשתי צלעותיה מנוגה הירח החבוי שעלה מאחוריה. רק מלמעלה,
מלמעלה לטשטוש, מלמעלה לרמת בית־התפילה המאופלה, השתרעו מרחבי־שמים
אין־סופיים. בהירים וקלים וחפשים הם השתרעו למרחוק, מעל ליער בורטניק,
לפרגונובקה העיירה, מעל לכל אותם הדרכים, בתי־הנתיבות, הכפרים והערים לאין
מספר, מעל לאוקראינה, גליציה.

“אה?..”

ליד שער החצר צמח פתאום בן־אדם ממוצע־קומה, נכנס החצרה
ופנה לעבר הדלת. סולומון התחקה אחריו. עמד על הסף ומשבירכו לשלום ביקש כוס
מים לשתיה.

גם הסבתא גם שייבקה נזדרזו לקראתו מהמטבח.

“שמואל?”

שתיהן לא גרעו עיניהן ממנו עד גמר שתייתו וכשנפנה לצאת
התחילו מפצירות בו שיישאר אצלם ללינה. הבחור גימגם במבוכה. לא! עוד היום
עליו להיות בפרגונובקה!..

“שמואל הוא זה,” גיבבה הסבתא דברים לאחר צאתו, בעמדה לערוך
את השולחן, “בנו של רפאל שוחט מפרגונובקה… ככה הוא הולך ברגל
מפרגונובקה לגראבוב העיירה וחוזר חלילה… ‘קליפה’ נכנסה בו, אל אחטא
במו פי, רוצה הוא להביא את היהודים לציון…”

סולומון הביט אחרי הבחור עד שנעלם בעלטה, הקשיב לנביחת
הכלבים המלוותו ונזכר באותו מבט מיוחד, מבט של יראת־הכבוד, שנתנה שייבקה
בו, בבחור זה. חן פניה ניצנץ שוב לעיניו, ניגש והציץ לפנים מן הקלעים של
המטבח. ריח גריסין קלויים נדף באפו ומבעד ההבל העולה מהם נראתה לו שוב
כפופה־מה ליד האח המבוערת, מרקידה בידיה איזו קדרה, שופתת אותה על האש
ונושפת בה בלהיטות. האש התלקחה ונתעממה חליפות, התיזה ניצוצות; היא נשפה בה
בכוח פיה. פניה הורידו ועיניה הירוקות נוצצות כעיני החתול המסוכסך. “בגיני
היא מזדרזת…” חלף רטט כמיה וערגון את גופו והוא התחיל צועד בחדר.

“הבלים!” נתמלט מבלי משים מפיו כלפי פיצי, השרוי כולו בתימרות עשן. הלז הסב אליו את פניו.

“אה? אומר אני, דודי פיצי, הבל־הבלים היא פרגונובקה
לעומת כל מה שאתה רואה ושומע בדרכים, בבתי־הנתיבות, בערים ובמסעות…
הבל־הבלים – ולא יותר!”

“הבלים,” מילמל פיצי וזז על־גבי כסאו מהתעוררות פנימית. “כמה התמהמהת בפרגונובקה?”

“מעט.”

“הבלים, הוא אומר,” נצטחק פתאום בצחוק מר וארסי. “בני־אדם,
ייכנס הרוח באבי־אבי־אביהם, מפקיעים את המקחים מיום ליום, מחליפים את
שטרות־הנייר חדשות לבקרים, קובעים מקחים על המעות עצמן, גוזרים גזירות
וצרות שאין לעמוד בהן והוא – ‘הבלים’! אדרבה, מי ראה, מי שמע כזאת?” הרים
פתאום פיצי את קולו בשצף־קצף “רובצת פרגונובקה הלזו תחתיה ואינה נוקפת
אצבע… אוכלת לחם־סולת בשבתות ובימים טובים, מאירה את עצמה בעששיות גדולות
נומר 12, מנעילה את בנותיה נעלים דקיקות, עושה חתונות ‘כיד המלך’, קונה
‘עליות’ בבית־המדרש – היכן הם מוצאים אמצעים בשביל כל זה? אדרבה, ארבעים
כפרים מסביב לפרגונובקה ואפילו אחד מהם…”

“מה זה אתה מקטרג שם?” נטפלה לדבריו הסבתא. “מה זה אתה בודה בדיות? מאין זה לקחת לך ארבעים כפרים?”

“לא זה העיקר,” פסל אותה פיצי בתנועת־יד זלזלנית, “ולו גם שלושים וחמישה…”

“ואף כדי שלושים וחמישה לא יגיע מספרם,” לא נתנה לו הסבתא
להמשיך את דבריו. “הרי לך: בורטניק, סטופאשק, מאלא גראבליה, זוודיווקה,
בוגדאנובקה…”

“מה תבלבלי שם את ראשי?” גער בה פיצי ונפנה שוב כלפי סולומון.

“אדרבה, מי שמע, מי ראה כזאת?”

“למה תריב, פיציק,” נשמע פתאום קולו של ואסיל קוקורוזניק הזקן מאחורי החלון.

שייבקה הכניסה בינתים את המיחם הרותח. נכנס ואסיל, הבליט
עיניו הקמות נוכח העששית ולאחר ששאל את פיצי אם יכבשו מחר את הריחים בירך
בערבא טבא. אחר־כך נכנס גם בנו, טאראס, מיוחף, בכתונת־חאקי, הושיט את ידו
לכל בני־הבית, נכנס בשיחה עם הזקנה ועם סולומון. ישבו לסעודת־הערב ושייבקה
מזגה כוסות תה לאורחים. לאחר־כך נכנסו גם איואן בסאראב גם הואסיליכי ועוד
כמה שכנים ושכנות. שוחחו על ענינים של מה־בכך; הנשים לחוד והגברים לחוד.
ומקץ כמה רגעים נסבה השיחה הכללית במקרה של ההתנקשות בחיילים האשכנזים
שקרה שלשום בסטופאשק. הגויים שתו תה, הזיעו, זרקו עפרוריות של סוכר לתוך
פיהם בזהירות כסממני רפואה, מחו בשרוולי חלוקיהם את פניהם. עישנו
“מאכורקה”. מאחורי בית־התפילה עלה הירח והציף את שני החלונות וחלל־הפתח
בנוגה חיור. התעשת פיצי וכיבה את העששית. נזכר ואסיל הזקן מעשה שהיה בוולף
הזקן, נשמתו עדן, שהכה פעם במקלו את זקן הכפר בפרהסיה. נענתה לו הוולפיכי
הזקנה ונאנחה. פרשו סולומון וטאראס והקיפו זה את זה בשאלות והזקנים הפליגו
בין כך בזכרונות העבר, טרם היו עוד מסילות־הברזל בארץ, עת חיפשו אי־אלו
“אוצרות” טמונים באדמה על־פי דפתראות משומרות מימות המרידות הגדולות
באוקראינה, עת דמות הארץ הלזו שמסביב לבורטניק, עם הריה ועמקיה היתה עוד
אחרת, לגמרי אחרת…





ח. חמושים

למראה פנים חדשות בשער החצר נזדעזע הכלב מרבצו בנביחה
מבוהלה, התלהב והתחיל חורג משלשלתו הקשורה לכבל־הברזל המתוח בחצר בשצף כוח
עד שזה ניטלטל טלטלה וקישקש בקול.

חרקה הדלת והופיעה מרינה, בתו של מיקיטי מוסקאלנקו. חלוקה הלבן המחויט68 בעברי פיו ושוליו, מחרוזות
האלמוגים וזגוגיות הענבר שעל צוארה הבריקו נגד השמש בשלל צבעיהם. שידלה את
הכלב, הסבירה פנים לקראת שייבקה:

“הכרתיך… קרובתו של מנדיל…”

ובהציצה בגניבה בסולומון נטתה לעבר הגן:

“ארטי־ו־ם! ארט־יו־ו־ו־ם!”

עבי הגן נענה אטומות וקשה היה להבחין אם זה הוא קולו של ארטיום או בת־קולה של מרינה.

סולומון נכנס לפרוזדור. נשקפו מאגף אחד תנור, כלי־חרס
מצוירים, קדרות מפוחמות, עביט עם שיורי בליל ומהאגף השני – קיטון שרוי
באפלולית. סולומון נכנס לכאן, ניגב את פניו ובשאפו לתוכו את האויר הצונן
והספוג ריח ציצים נובלים, שהכתירו את תמונות־הקדושים השונות, התחיל מסתכל
בהללו מתוך סקרנות מרובה.

נכנס ארטיום ברגליו המיוחפות עד לארכובותיו, הרטובות והמלוכלכות בירוקה של נהר.

“ארטיום!”

“סולומון!”

התחבקו.

“מהיכן?..” נתחלחלה עינו הלקויה של ארטיום מרוב התרגשות.

“מן השבי, ארטיום!.. הלא תזכור פגישתנו ליד זלוצ’וב
העיירה… והנה כעבור שבועים הקיפנו האויב… אש הצליבה מכל אפסים – שמים
וארץ הוסקו?.. ליד סאדווי וישני… כחצי הפלוגה…”

“אמי, הורתי!” טפח ארטיום פתאום על ראשו. “את מי עיני
רואות? גם הוולפיכי הצעירה כאן?.. האם בהקיץ או בחלום אני רואה אתכם?
מרי־נה! מרי־י־נה!” והוא לחש דבר־מה על אזנה של מרינה שיצאה תיכף לכך מן
הקיטון, לחץ במבוכה את ידה של שייבקה ונפנה לסלומון.

“נו, סולומון! איך שם בשבי? ספר לי!..”

“אה?.. ידועים הדברים: ניקוי מחראות… עבודת־פרדך…
נופחים אנשינו את הנשמה, יען אין מה לאכול שם… נו, מה יש לספר עוד? מוטל
אתה כבול־עץ ואינך בן־חורין אפילו לצאת לצרכיך בלי רשיון מאת הפאן…
ברחתי… רבים ברחו… לספר – אלף לילה ולילה! אולם, שם נשארו עוד
מאנשינו… ומה מעשיך אתה?”

“אני? נחי ים מאמא מורדויה!.69 מתחילה אחרי שובי… מסתמא עברת ליד חורבת החוה של הפריץ
יארושינסקי… עברת? זה הוא מעשה ידי… אנוכי הייתי הראשון… התנפלתי
להרוס ולאבד הכל… לעקור מן השורש…”

“נו?”

" נחי ים מאמא מורדויה!.. היו אצלי שני סוסים וגם אותם מכרתי…"

נכנסה מרינה, פרשה על השולחן אלונטית־בד מחויטה ושמה
לפניהם לחם־דגן זרוע מלמעלה גרגרי־קצח, כד חובצה, קערת שזיפים, בצלים
ושום, אחר־כך פנתה אל הקיר, הוציאה מחיקה בקבוק יי“ש והגישתו לידיו של
ארטיום. הוא ניער אותו בידיו והסתכל ביי”ש המפעפע על מנת לבחון את דרגת
חריפותו.

“נו, סולומון! נו, וולפיכי!” התחיל ארטיום מוזג את
הכוסות. “שבו ונסעד את לבנו, אורחי וידידי־נפשי היקרים! גם את, מרינה!
נשתה ‘לחיים’…”

“איך?” נבהלה כמעט שייבקה. “מהכוסות הללו? אנוכי רק
מקינוח־הסעודה אוכל… מה? גם אתה, סולומון, נגדי?.. אם כן נשתה, אני
ומרינה, מהגביעים הקטנים האלו… הנה…”

“בושי, וולפיכי, בושי!.. נו נו, רחמנים,” זירז ארטיום, “ויהיה כך! לחיי סולומון!”

“לחיי אחדותנו, ארטיום!”

הכוסות נהפכו על פיהן. פני הגברים התעוותו בהעויה זעומה.
ארטיום ירק על הקרקע. שייבקה ומרינה נצטחקו ונחפזו להטיל לתוך פיהן מן
המזונות.

“עכשיו נחזור חלילה,” מזג ארטיום שנית את הכוסות. “אנוכי
אינקם ממך, וולפיכי צעירה… כשהייתי, סולומון, בחורף העבר בבורטניק,
בחתונתה של אורפינה ווק… אה? שוב?..”

הוא החויר פתאום והציץ כלפי החלון. נשמעה נביחת הכלב המזועזע. מרינה נזדרזה לפרוזדור.

מאחורי גדר־הזרדים ניצנצו בזה אחרי זה כובעי־צבא אוסטריים
ונעלמו.. לאחר כך הגיע קול־גערה חטוף ואחריו קול תחנוני אשה: “פאן!
פאן!..”

נטפל שקץ גבה־קומה ואדמוני, שרגלו האחת היתה נתונה
באנפילת־לבד. עיניו האפורות־המימיות, שקיננו תחת מצח רם ומאהיל, הפיקו
בהלה.

“פאווליוק! מה קרה?”

“שערוריה…” הביט פאווליוק בעינים בוחנות אל סולומון, “חוטפים מן הבא בידם”.

“ותו לא?.. אם כן, הדברים הם ישנים, פאווליוק! שב ולגום
עמנו בחברותה… זה הוא סולומון… אנוש כערכנו… נשתה, רחמנים.. נחי
ים מאמא מורדויה… גם אתה סאווצ’אנקו?”

נכנס עוד שקץ אחד חבוש מגבעת־קש, ששוליה היו שמוטים לו עד לעיניו.

“עד מתי?..” הושיט פאווליוק את כוסו מלפניו והתעכב
מלשתות. “חוטפים מן הבא בידם… קמח, ביצים, תרנגולים, פרות, חזירים…
דוקרים, נוחרים, חוטפים… לית דין ולית דיין… עד מתי!”

“ויאה לנו כל זה, לחוחולים!..70 לשוא אתה מתאונן, פאווליוק…”

“תמוה דיבורך, ארטיום,” הפסיק סולומון את הלעיסה, “דיבורך כלפי מה?”

“תמוה… אומר אני: לשוא הוא מתאונן, פאווליוק. חוחולים
אנו – כך כתוב על מצחינו… יצאו הללו ויבואו צרפתים, פולנים,
בארבוסים71, קאצאפים, חלירעות… חוחולים אנו – הרי לך דיבורי!”

“ובכן,” נתרתח סולומון, “נמצא, לפי דיבורך, אם עיבדתי להם
כמה מורגי־אדמה באוסטריה בקיץ שעבר… חרשתי, זרעתי בשדות לא הרחק מן
הקסרקטין שלנו והאכילוני – קדחת. עשבים במים בישלנו ואכלנו… והנה באתי
למולדתי – והם כאן!.. גם כאן! יורדים אל חיי – ואנוכי?.. ואנחנו? אנחנו
נחשה… כשפחה חרופה נחשה – ופטור! או אולי נתחנן: הוי, חנני, פאן!..
אה?..”

“בדמידובקה הכפר,” סייע לו סאווצ’נקו ברוח נמוכה והפשיל את שולי מגבעתו, “הם קברו שני איכרים חיים באדמה… לעיני כל העם… ענשו אותם בשל פרה… כל…”

“אם כן איפוא, סולומון,” הפסיק ארטיום את סאווצ’נקו בהתלהבות, “מה עלינו לפי דיבורך אתה לעשות?..”

“אה?.. דיבורי פשוט. להשמידם מכאן לכל הרוחות!.. כלום אין
כלי־נשק לנו?.. כלום לא בבגדי־צבא עדיין אנו כולנו? כלום אין אנו עומדים
עוד כולנו חמושים?.. אה?”

“חמושים!..”

“מי הם החמושים?”, קרא ארטיום בצחוק ארסי. “חוכא ואטלולא!
מי הם החמושים? איואן קורקא? רעיר בן אנדזינקו? שמארקאטיוק? אדרבה, הרי
הם הרסו את החוה של יארושינסקי… את האחוזה… ומה נשאר לנו? צא וראה!..
מעט פחים… מעט אבני־גזית בכל חצר… זה חטף סוס ופלוני חטף מחרשה וזה וו
ואונקל – ופטור! גונבי־תרנגולים אנו! חוחולים אנו! הנה דיבורי!..”

“אם יש חוחול בינינו – אתה הוא זה ארטיום!” כבר נתרגש
פאווליוק ורגלו האחת הנתונה באנפילת־הלבד התחילה מרטטת מרתחנות. “אתה ולא
אחר! בשל אנשים כמוך אנו אובדים, ארטיום! אובדת אוקראינה מקדמת דנא על חינם
ועל לא דבר – אדרבה, מי היה הראשון שמסר להם את קנה־רובו? אתה וכדומה לך.
פחד נפל עליכם מפקודתם להכניס אליהם את כלי־הנשק… והאמנתם בשמועה
הטיפשית, שמין אבן שואבת יש להם לאוסטרו־גרמנים, המושכת כלי־נשק..
נבהלתם…”

“שקר וכזב! לא נבהלתי! פשוט, געלתי בכם! גונבי־תרנגולים! געלתי! ראוי הוא הכלב למקל זה!.. ראוי! הרי לכם דיבורי!..”

“דאי בוז’ה דוברי הוסטי אי מי פוז’יבימוסיה,”72 נכנס לחדר מיקיטי הזקן,
דודו של ארטיום והביט בצמאון על שיירי היי"ש בבקבוק. “יומא טובא,
בני!”

“סבא, הכרתני?” ששה לקראתו שייבקה, שהקשיבה לפולמוס מתוך חרדה מרוכזת. “הכרתני?”

“הלא היא נכדת הוולפיכי מבורטניק,” הבליג ארטיום על
רתיחתו, “בת אחיו של מנדיל שלנו… נו, שתה ואמור־נא לנו דיבור־בדיחה,
דודי.”

“מה אומר ומה אדבר, בני־פרחי!” העמיד מיקיטי פנים
רציניות בהריקו את הכוס. “מנדיל הוא מאנשינו… כשנפל מיקוליי היה הוא
הראשון שהכריז ב’וולוסט': בני־אדם רחמנים! מעכשיו הכל שלנו! הכל!.. ואנחנו
קראנו אחריו: הורא!..” ובמזגו שוב את כוסו הוסיף כלפי סולומון:

"אתה איש צבא? מה שמך? סולומון? טוב, טוב מאוד! מה אומר
ומה אדבר? מלחמות היו ומלחמות תהיינה!.. צרה האדמה מהכיל אותנו… אתה קראת
את הברית הישנה? לא? כך הוא הדבר: שם כתוב שקין שפך את דמי הבל אחיו. מדוע
הרג קין את הבל והבל לא הרג את קין? הנה, כך הוא הדבר: קין היה עובד־אדמה..
ועובד־אדמה זקוק תדיר לאדמה… צר לו… הוא אשר דברתי: כך הוא הדבר;
לחיים! לחיים!

בפתח הופיע בחור גוץ, שקרץ בעיניו לפאווליוק וסאווצ’נקו.
הללו ניגשו אליו והתחילו מתלחשים. שייבקה השתמשה בשעת־כושר זו וביקשה בלחש
את סולומון ללכת. הלא צריך ללכת אל מנדיל. וגם… מה שמו? אותו פאווליוק…
הלה איננו מוצא משום־מה חן בעיניה.





ט. מתוך הכנופיות

בבקרים היו מנסרות בפרגונובקה אותן הגערות הזרות,
קולניות־חטופות, שאף אחד מבני העיר לא יכול לעמוד על פירושן, ואף־על־פי־כן
היו נוהגים בהן כובד־ראש. לאחר־כך היתה מתהווה ערבוביה קלה בעיר. גויים
שבאו לכאן בעגלותיהם לשם מקח־וממכר התחילו מטפלים בכלי־הריתמה מתוך פחד של
הובלת־כפיה בחינם משאות לכפרים הסמוכים או אל ואסיליבקה התחנה, איכרות,
מאותן הנמושות המצויות תדיר בעיר, התחילו משתמטות אל המבואות בשביל להימלט
מעבודת ניקוי וכביסה בבית הקומנדנט, יהודים ויהודיות התחילו מגיחים מכל עבר
במטאטאים ובמגרפות ומפנים בזריזות את האשפה בתחומי־בתיהם, בהבריחם את
העזים והכלבים והחזירים הנטפלים אליהם בשעת מעשה. לעזרתם של אלו היו יוצאים
לפרקים גם בניהם ובנותיהם. מתוך ענני האבק, המיתמרים בחוצות פרגונובקה,
מתחילים להסתמן ערימות־אשפה משותפות. לעתים מציתים בהן אש והן מתהבהבות
ומתחרכות במשך שעה ארוכה. רבים מהיהודים העוברים־ושבים מצטדדים ועוקפים,
בהגינם על נחיריהם ופיהם, כשם שהם עושים במקרה של חריכת חזירים:

“טפו!.. האשכנזי ימח שמו!.. מיני גזירות…”

לאחר־כך היה חוזר הכל למנהגו. בהמות ועופות מנקרים באשפתות
באין מפריע, ובני־אדם – עוסקים בעסקיהם. שוב מתמלא האויר קולות, קשקוש
פטישים, דרדור פחים מרוקעים, חלחול חביות מחושקות, קריאות עולות מחנויות
ומבתי־אטליז, פסוקי־זמרה של הקבצן הסומא היושב על פרשת־הדרכים בקרבת
בית־המדרש ובית־הכנסת… קמעה־קמעה מתכסה הכיכר בגללי בהמות ועופות,
בקליפות זרעונים ושיירי תפוחים ואגסים רקובים, בחרצנים ובפרוסות זג עסיסי
וחלקלק של מלפפונים ואבטיחים, הנקנים למכביר ובזול מה“קאצאפים” מגודלי־הזקן
ורחבי המגבעות המובילים אותם לכאן מדימוב עיר־המחוז. בסביבת הקואופרטיבים
“אושר” ו“טובת הכלל” שבחומת ה“ראטהויז”, ובית “ההנהלה העצמית” כנופיות
יהודים: סרסורים, תגרנים, בעלי־מלאכה, הולכי־בטל, חנונים, בעלי־עגלות
המחזרים אחרי נוסעים, סוחרים וסתם בעלי־בתים. כאן דפקה של פרגונובקה.
כאן נושאים־ונותנים, משמיעים ושומעים חדשות, קובעים מקחים, נותנים
שמות־לואי למיני הכספים המתהלכים במדינה, דנים בעניני “ההנהלה העצמית”,
ה“וולוסט”, בית־החרושת והמיליציה. מתוכחים, מתדיינים, מלעיזים,
מתלוצצים…

בלכתו בבוקר במורד השוק לביתו של נתן הזגג, נתקל סולומון
בשלום־דויד הזקן, שחזר גם הוא אחרי מנדיל. נפתחה ביניהם מתוך כך שיחה
ושלום־דויד נזכר בזקנו וולף, עליו השלום, ובאותו מקרה שקרה לשניהם בגנבים
שהתחקו אחריהם כל הלילה בדרכם אל היריד בזאשקוב, זו העיר זאשקוב שקנתה לה
שם גדול ביריד־הסוסים שלה בכל האפרכיה. סולומון שמע בהקשבה רבה, יען
מסיפורו של זה ואפילו מחיתוך־דיבורו – שהיה דומה מעט גם לחיתוך־דיבורו של
מנדיל – קם לפניו זקנו וולף, עליו השלום בצביונו ממש, בכל הליכותיו
ודרכיו, אחת מהן לא נעדרה. אולם עד־מהרה נטפל אליהם אחד מה“עמלקים” והקיף
את שלום־דויד בשאלות בדבר נסיעה משותפת לואסיליבקה ואחר־כך בדבר העברת מטען
סוכר, שקנו אתמול ה“עמלקים” בשותפות בבית־החרושת המקומי, והסיפור נפסק
באמצע. לא עברו רגעים מועטים ונצטרפו אליהם עוד שנים־שלושה יהודים,
מהעוברים־ושבים, והדיבור נתרחב ונסתעף. שוחחו האנשים בערבוביה באי־אלו
מסחרים, נסיעות, מקחים וסחורות, העלו על לשונם סכומי כספים, שסולומון לא
העז אפילו להרהר בהם, עמד ביניהם והוא גר ונטול־לשון, הניע להם בראשו וצבט
בשפמו ללא־טעם.

עכשיו, בשובו חזרה מביתו של נתן הזגג, שמר את הדבר ושם את
פניו בקפנדריה בדרך העולה למורד הבוג. זכר השמועות השונות והמשונות, שנפוצו
אמש בסטופאשק, הטרידו משום־מה מאותו בוקר, עורר בו דאגה אי־ברורה
וקוצר־רוח. הוא החליט למהר ככל האפשר ולשוב לשם. תזדמן לו בדרך עגלה – מה
טוב, ואם לאו – ילך ברגל. עוד היום גדול. כדאי היה רק למסור לו,
לשלום־דויד, שמנדיל נסע מפה, בשליחות הקומנדנט, אל היריד באנטונובקה. כך
אמר לו נתן הזגג… אה?

לקראתו הופיע יהודי מתוך טלטלה עצלנית והצטחק. מתחילה נדמה
לו הלה כזר המצטחק מתוך טעות, ואולם משקרב אליו כל־שהוא, הכיר בו תיכף את
עובדיה בנו של נתן הזגג ונצטחק לקראתו גם הוא. עובדיה זה היה אחד מחבריו
ומקרוביו בפרגונובקה. באותו קיץ, כשלמד כאן אצל נחום המלמד הדרדקאי, היו
שניהם תדיר בקנוניה אחת נגד תלמידי ה“חדרים” האחרים ואי־אלו “שקצים”
מהשכונות. ומשגדלו, ועובדיה היה מבקר מזמן לזמן לרגלי מלאכתו את הכפר, היו
לפעמים עורכים הילולות בסתר ו“עורכים חצות” כדבעי בחברותא של
“שקצים” בורטניקאים. עכשיו
נראה לו משונה. עובדיה זה נשתמן, נתרשל, פניו נסתחפו בזקן ופאות, שינים
מכורכמות הצהיבו מתוך פיו ואת דיבורו פתח בנגינה משונה ובנדנוד ראש: “אי,
שלמה, שלמה!..” היה דבר־מה מעליב באותה נעימה של גומל־חסד ובעל בעמו,
וסולומון נענה לו ברפיון, ומשתקפו עליו דבריו של הלה, אמר לו סולומון
ברוגזה:

“כל אותם הדברים שאתה מדבר, עובדיה, כבר הצמיחו זקן, עובדיה…”

“ר' נחום! ר' נחום!” התחיל פתאום עובדיה קורא מתוך לגלוג להכעיס כלפי היהודי שעבר בקירוב מקום. “ר' נחום!..”

ניגש יהודי קצר־קומה ורזה לבוש קפוטת־שבת מרופטה ושחוקה ובהעמידו עליו עינים רכות ומלאות השתוממות תקע לו כף־יד דלה וענוגה.

" יכול אתה לקבל נחת־רוח מתלמידך, ר' נחום… נכדו של וולף, סוחר־הסוסים מבורטניק…"

“אה… נזכרתי. מה שייך.” כאילו הצטדק ר' נחום, “כלום לא
התחננתי לפני זקנו, עליו השלום: אי־אפשרי בלחם־שקר חס ושלום… מוטב שתחלק
כספך זה לצדקה… לא נברא ללימודים… מוחו לא נברא לכך…”

וכעבור רגע התעשת, העמיד עליו שוב עינים תינוקיות־רכות,
ספוגות הכנעה וטוב־לב ובהוציאו שתי קופסות טבק מכיסו שאל בנדיבות
רבה:

“אתה מעשן?”

“לא דוקא…”

“איזה אתה מחבב יותר, טבק קשה או טבק רך?”

“הבלים! איזה שיהיה!”

"ישנם בני־אדם, הסביר ר' נחום לעובדיה וסולומון, “שלבם, לא
עלינו, חלש ואינם סובלים טבק קשה… נוהג אני משום כך להכין משני המינים…
יעשנו…”

“ואתה?”

“אנוכי איש בריא, ברוך השם… יכול אני לעשן גם מן הקשה…”

“ר' נחום – יש סיגריה לעשן?” נטפל פתאום מן הצד ליפא ברגלמן. “בבקשה…”

עדיין זה שואל ונטפלו גם שני ושלישי, מהעוברים־ושבים,
ונצטרפו לכנופיה. סולומון נזכר פתאום בדבר־מה והתחיל להיחלץ מתוכה. “היה
שלום, רבי…” נתמלטה מבלי משים קריאה מפיו כלפי ר' נחום ותיכף לכך נבוך
והסמיק מדיבורו זה, נפנה והחיש את צעדיו הלאה.

במורד הבוג נכנס לביתו של חיים־בר, נפרד מבני־הבית
בזריזות, הבטיח לפריל, שהפצירה בו לסעוד עמהם ארוחת־צהרים, לסור העירה שוב
לאחר כמה ימים ונפנה לעבר המעברה.

עמדה השמש ברומו של עולם ונסכה תרדמה ולהט על הכל. עפרות
הדרך השוממה ספגו חרש את צעדיו ולא נשמע קולם. זעיר פה, זעיר שם, על־פני
שטחי השדות הצחיחים, האפירו עגלות בודדות בלא סוסים, שגויים שכבו תחתיהן
ופניהם למטה וישנו שנת הצהרים. פתאום דירדרה מאחוריו ברעש עגלה ריקה, והוא
עמד והמתין עד שתתישר עמו. נמצא, שהגוי, בעל־העגלה, הוא גוי בורטיניקאי
החוזר הכפרה והוא ישב אצלו. יסע בעגלתו עד מקום הצלם73 הגדול ושם ירד וילך לסופאשק ברגל.

ליד הצלם הגדול על פרשת־הדרכים נתקל בגויה זקנה, מצומקת־פנים וכפופת־קומה, שמקל־משענתה הגיע לה עד לשכמה.

“לאן זה, מפרנסי?”74 שאלה ברחמים רבים.

“לסטופאשק, סבתא”."

“חלילה לך, מפרנסי… חלילה…”

“ומה?”

“חלילה לך, נותן־לחמי!.. רזי לי… רזי לי…”

“מה קרה? הגידי!”

“הוי!.. צרה יצאה מאת אדוני על סטופאשק… צרה, מפרנסי,”
נצטלבה הזקנה לנוכח הצלם הישן. “הקיפו הללו את הכפר במיני מכונות ואין
יוצא ואין בא… בכלי־משחית, מפרנסי… סוחבים ומכים ומצווחים בלשון־עילגים
ואין מבין ללשונם… רזי לי… רזי לי…”

סולומון עמד מבולבל. להמשיך דרכו לסטופאשק – שקל הוא בדעתו
– אין לו שום “כתב” בידיו… לבורטניק לא יספיק לו כוח ברגליו… לוהט
האויר לכל הרוחות כתנור־מאפה… וחוץ מזה… מחר כאור היום…

“לאן את, סבתא?”

העירה, נותן לחמי."

“הבי, נלך בשנים.”

והם הלכו בשנים. לאט הלכו לאורך הדרך המאובקה. הוא השתדל
להציל מפיה עוד אילו ידיעות על המאורעות בסטופאשק, ולא עלה בידו כלום.
“צרה”! היא התחמקה בעצמה בנס דרך גנו הגדול של איגנאט סאמוזון ופחדה להביט
מאחוריה… היא נחפזה במאוד־מאוד העירה…"

“לשם מה, סבתא?”

התחילה הזקנה לספר לפניו בשברון־לב אודות בתה טקליה, שחלתה אשתקד ב“יובש הדמים”75 ואין יודע להעלות
לה ארוכה. מה יש לעשות לה, למסכנה, ולא עשתה? עלתה עמה כבר למנזר־הנשים
שבז’אבקי הכפר, זרקה עליה מים מקודשים, פיזרה צדקה לעניים, שאלה בכל מיני
ידענים וידעניות ואף ברופאים ואלוהים עוד טרם נענה לה… גם לטובת
מאיורקה76 היהודי כבר הפרישה ממעותיה… עכשיו היא עולה העירה… לבית־המרקחת הגדול… סחה לה זקנה אחת…

היא סיפרה בפרוטרוט, לאט־לא כמונה מרגליות, וכל דיבור ודיבור שלה העלה הד חרישי מהדממה הנרדמת מסביב.





י. קבל עם

הקצבים, שחזרו לעת ערב מהיריד הזוודיוווקאי, הביאו
 שמועה חדשה. האוסטרו־גרמנים צרו על סטופאשק, הוציאו אל המגרש כמה
בעלי־גוף ו“פני” הכפר ובהקימם עליהם כלי־משחית מסביב ציוו להמציא להם בלי
שום שהיות את אלה, שירו באנשיהם באותו לילה ליד חורבת המונופולין.
מהומה ומבוכה ו“חשכות” ולא ארכה השעה והוציאו אליהם שני שקצים, שהשתתפו
בהתנקשות. ביריד הזוודיוווקאי – הוסיפו הקצבים – לא היתה אף נפש סטופאשקאית
אחת.

בכנופיות הבוקר, שהתגודדו בשוק למחרת היום, ניסרה השיחה
בלי הרף. דרשו את החדשה ישר והפוך. מסרו גם את דברי זליג נימוי בשם
הקומנדנט מילר, ששני השקצים יובאו עוד היום העירה להוקעה בפרהסיה, קבל עם,
ושיד השלטונות עודה נטויה על הכפרים לעשות בהם שפטים כהנה וכהנה. אותה שעה
נתרחב הדיבור על האוסטרו־גרמנים והכפרים בכלל ועל סטופאשק קן הבריונים
ונחותי־דרגא מקדמת דנא, בפרט.

הרשיל “בלילה” הוכיח, שסוף־סוף עתידים הכפרים לנצח. גם
הזאב – אמר – בורח מפני הכלבים אם רבים הם. נמצא יפים דוקאלסקי המדפיס
שהסכים לו. אמש – סיפר דוקאלסקי – הוא נזדמן במסיבה אחת עם
ה“סאמוסטיניקים”77 אנדז’ינקו, ראש
המיליציה, ואנדריי בוב, ראש השמירה בבית־החרושת המקומי, וכטוב להם הטיחו
דיבורים קשים כלפי השלטונות. “רחימאים,” טפח לו על לבו אנדריי בוב, “לא
הטמן מולך על אוקראינה שלנו אלא הטמננקו.”78

הצטחקו. בקירוב מקום הסתחב הכומר קומארובסקי כשפניו
נזעמות. איזו גויה נזדרזה לעומתו, הצטלבה ונשקתהו בידו והוא העביר אות
הצלב על ראשה. בני הכנופיה השתחוו אליו ודוקאלסקי המדפיס בירכהו בידידות
רבה:

“צפרא טבא, אב!”

ואחד מן העומדים ניעור פתאום בפחד:

“יהודים! הביטו וראו!”

הסבו את פניהם לעבר הבאר “של נאדזלסקי”. בשלבי הסולם,
שראשו הסתמך על הבריח העליון של הנדנדה הישנה, טיפס ועלה חייל גרמני, טיפל
בחבלים, מתח, ענד… השני שהסתובב מלמטה נופף את רובו באויר והבריח את כל
הקרב אל הבאר.

בו ברגע פרץ קול שעטות סוסים מתנשאים במעלה השוק. רוכבים
דהרו על סוסיהם, התפזרו במרוצה לעברים, הטיחו אי־אלה קריאות צווחניות
פרועות ובלתי־מובנות, חדרו למבואות וסימטאות בהניסם בבהלה רבה את כל
העוברים־שבים.

נתגלגלה במהירות עגלה בעלת סדנות של ברזל ועמדה על־יד
הבאר. קפצו מתוכה כמה חיילים והתחילו מטפלים במקלעים. קבעו אחד על־גבי
האצטבה על פי הבאר, אחד על־גבי מעקב בית פסח “החייט השחור”, ואחד על הדרך
הבוטניקאית שליד ה“ראטהויז”. בינתים הגיחו שוב אילו מהרוכבים, דהרו במורד
השוק ונעלמו בתוך תימרות־אבק מצהיבות… משם, מתוך תימרות האבק המצהיבות,
התחילו מבצבצים פתאום נערים ונערות, גויים וגויות, יהודים ויהודיות.
התדחקו, הצטופפו, הפכו את פניהם והביטו מאחוריהם, נתקלו זו בזה,
בערימות־האשפה, באבנים ורגבי העפר, קמו ושוב
התדחקו. הכל מסביב נעשה כמרקחה. התערבבו קולות, הקשות, קריאות וחרחור נמהר
של חביות ריקות. תימרות־האבק גבהו. נדמה היה לרגע כאילו אי־בזה מתאחזת
בערה בעיר. קישקשו תריסים ודלתות המסתגרים. בשוק רצו בבהלה נשים עם
קופסות־רוכלים, גויים נקניקורים,79 מסורבלים
באמתחות ובסלסלות. הורים גערו בבניהם להשגיח על הבתים, ואף התחננו לפניהם,
ושומע לא היה להם.

“חולירע!.. חולירע!..” לא נסתיימה עדיין אותה נזיפה־קללה
שהתחילה מפעפעת בגרונו של סולומון ליד בית הקומנדנט והוא נדחק עד שאפשר
והדף ברגשנות פרועה כל שנזדמן לו, צריכה היתה לכלול: אותו, הלא־יוצלח,
שהרוח נשאהו שלשום מהכפר דוקא לפני עצם המאורעות, את הזקנה ה“עוברת ובטלה”
שהתעתהו אתמול כשטן מהדרך, את החייל המיוזע – אחד מהמלווים – שהצליף
במוט־ברזל על ימין ועל שמאל, בגרשו את הנדחקים מסביב. עשתונותיו כאילו
נסתתמו וכל חלקי פניו התרכזו, כאצל עיור, בעינים, שחתרו בקדחתנות אל תוך
החוג.

אחד מהם, לבוש חלוק לעורו, בהטנאות80 מאובקות, שרצועותיהם השתרגו עד לארכובותיו, בהתנענעו הנה והנה,
היה נוח להיסקר מצדי־צדדיו. ידיו האסורות לאחוריו ובלוריתו שהזדקרה כלפי
מעלה בדמות ציצית משונה לא נחו אף רגע. הוא הטה חליפות את עיניו התמהות
מסביבו וכלפי ה“שקץ”, המובל על־ידו. האחרון התהלך בטוחות. שולי מגבעת־הקש
על ראשו, הכפוף קצת, היו שמוטים על עינו והתישרו בדיוק עם רגליו שזזו בקצב
ערני. התישרו– כמאונכות.

“פשא קרב,81 רוס!..” פילחה
את האויר גערתו הקולנית של החייל המיוזע בלויית שריקות תכופות של מוט־הברזל
המצליף. “פשא קרב!”

ההמון נרתע, נתערבב, נצטופף. כבהרף־עין נתגלה ה“שקץ” בעל
מגבעת הקש בבליטות יתירה וחשד רע הבעיתו לפתע והחיש את הלמות לבו. מיד
פישק את רגליו והצמידן אל הקרקע בכוח שלא להינתק. אולם ההמון הכביד, הסיג
אחור. החוג הלך ורחב. מתוכו הבריקו בגדי־השרד של מילר שישב רכוב על סוס
אמיץ, שעכוזו הזהיר לנוכח השמש כאספקלריה ורגליו האחוריות הזדקפו לרגעים
קוממיות ובעטו בכוח באבני־המרצפת. האנשים שהתרוצצו ליד הבאר, רחקו וניטשטשו
במקצת. חייל קפץ לפתע משם, נעלם בתוך ההמון, שנשתסע מלפניו בחפזון, ותיכף
לכך חזר והופיע ושרפרף בידו.

נשתררה דומיה. העיר נשתתקה מראשה ועד סופה, ההמון ניצב בלי
נוע, אין פוצה פה ואין גורע עין. השתררה הדממה עד שאפשר היה להבחין את קולו
המונוטוני של הקבצן הסומא, שסיים אי־שם על דוכנו בפרשת־הדרכים את
פסוקו:

“הל־לו־יה־ה, הל־לו־יה־ה־ה…”

ולפתע נתפרץ ה“שקץ” נעול ההטנאות, שכבר עמד למחצה על
השרפרף, ונתפרפר בכתפיו הנה והנה בחתרו ובחרגו ממסגרות הידים ששתו עליו,
וכשהללו התחילו מטלטלות אותו בשצף כוח ודוחקות בו לחזור ולעלות, הניף רגלו
והקיש בה במלוא התנופה על פרצופים, שנרתעו מתוך בלבול ממנו. רגע ומלמול
אי־ברור עבר במחנה. עיני סולומון התחדדו והוא עמד על בהונות רגליו. ניצנצו
אי־שם אוכלוסין מתקוממים פרא, נקלטו אי־אלו צלצולי־פעמונים מבשרי
רעה…

“אאו־ו־ף” – חלפה באויר קריאה־נביחה, שהיתה מיועדת לו
כל־כך עד שהתחיל מחזר במבטיו אחרי האיש שהפליטה וכשנפנה שוב לאותו עבר
כבר היה לאחר המעשה… ה“שקץ” הזדקר מורם באויר ואיזו יד נעלמה, שהושטה מעל
הסולם, תפסה במהירות בציצית ראשו…

רגליו האחורניות של האמיץ הזדקפו קוממיות והקישו בכוח על אבני־המרצפת.

“עלה על הכסא, פשא קרב!!!”

“סאוונצ’נקו!” פילחה ודאות כברק את מוחו לאחר שהלז הסיר
את מגבעת־הקש מעל ראשו – והכל מסביב נתרפרף פתאום ונהפך לעיגולי־אש מרטטים.
רצה להסתכל בו שוב ולא יכול. ראשו של הלה היבהב, נשתרבב עד לאין שיעור
והמגבעת, שצנחה מידיו, נפלה לארץ כלפיד בוער. “אאו־ו־ף” וההמון נסוג בבת
אחת אחורנית. איזו גולגולת מגולחה, שנשענה עד עכשיו על־גבי חזהו, נתקלה
פתאום בסנטרו בחזקה. עקיצה חריפה עברה את נחירי חטמו והוא נתבלבל, נתרתח,
התחיל דוחף במרפקי ידיו, נלחץ ונכנס אל המבוא הסמוך הצר וישב על־גבי זיז
כותל־החומר השרוי בצל.

מבולבל ומסוכסך שהה שם שעה ארוכה. הופיעו פרצופים ונעלמו,
בקעו קולות ונחבאו ועל כולם התנשא אותו פרצוף וניצחה הקריאה־הנביחה.
“אאו־ו־ף!…” האומנם הולזר הצוגספירר נתגלגל לכאן?.. הוא הלא נשאר
שם… גם פטריק נשאר שם… ואולי התחקה אחריו מהצריף השלישי ועד הנה? דרך
קיוב הכרך?.. אה?

גויה זקנה עברה על־ידו, רישרשה ברגליה היחפות ומילמלה
לעצמה. הוא ניעור, נזכר בזקנה שנפגשה לו אמש, ומניה־וביה בסטופאשק,
בארטיום ובפאווליוק, שרגלו האחת, שקפאה בסביבת הקארפאטים, נתונה תדיר
באנפילת־לבד…היכן הם?.. אולי נאסרו? או ברחו? ועל שום מה לא בא מהם
איש?"

גויים וגויות סטופאשקאים, שראה בבוקר ליד בית הקומנדנט,
עלו על זכרונו והוא קם ויצא מהמבוא, בהסיבו את פניו מעבר הבאר, נטה למורד
השוק.

ליד אנדרטת־המסגד הקטנה, העומדת נוכח השכונה “המזורית”
והשתולה עצים מסביב, ניצנצנה לו כנופית גויים המסובים על הקרקע. בקרבתם
עמדו נערים מספר והציצו בהם בסקרנות. הופיעו “שקצים” אחדים, שתים־שלוש
“שקצות”, גוי זקן במצנפת־עור־כבשים לראשו הפרוע ומדובלל השער וזקנה שישבה
על ידו. מקצתם שכבו ותרמיליהם הממולאים למראשותיהם. מאובקים וצחיחים, הם לא
דיברו מאומה. רק הזקן שוחח כל־שהוא עם הזקנה, בניחותא. מסיפורו עלו חליפות
רק הדיבורים “אני אמרתי” “הוא אמר”. עיני הזקנה התעצמו לרגעים כמתוך
התעלות, ודרך פי חלוקה, הפתוח לרוחה, נוצצו טיפות־זיעה, שהתגלגלו על לוח
לבה השזוף.

“סטופאשניקים?..”

“כמדומני – קרובו של מנדיל שלנו?”

גל רחמים הציף פתאום את לבו; הרכין את ראשו; רצה לחבקם
בזרועותיו וחש, שצר לו המקום; ביקש לאמור דבר־מה מעודד ולא מצא ועמד
נטול־לשון ותיכף הזדקף, התבדר וקרא בהתלהבות:

“קומו ונלכה, סטופאשקאים!”

כולם התנערו, הפשילו את התרמילים לאחוריהם, עקרו רגליהם והלכו.

שירכו את הדרך לעבר הבאר ועמדו אצל האצטבה. עיניו השתמטו
משום־מה תחילה מסאווצ’נקו ותהו כלפי השקץ בהטנאות, על פניו הלבנים –
הנעוים, המוארכים וחסרי־המראה, על חוט הדם שנקרש בזוית פיו, על ציצית־השער
שנשקפה מעל ראשו כצפור נבעתה, על חלוקו ומכנסיו שהיו מכוסים פה ושם במוץ
וקני־תבן… “כנראה, הוא נלקח מהאמבר… אה? סאווצ’נקו!..” אולם הלז לא נתן
גם עכשיו להסתכל יפה בפניו. ידיו המסולקות בהידוק לאחוריו ופניו המופשלים
כלפי מעלה כאילו הזירו עצמם מכל והביעו לו קובלנה: “לאחר המעשה…”

בקירוב מקום עמדו שלושה ושוחחו:

" צריך לקחת רשות ממנו… הוא ירשה…" אמר ראש המיליציה אנדזינקו.

" אולי נשלח אליו משלחת?" העיר יפים המדפיס.

“בודאי… צריך להסירם מכאן…” הסכים אנדריי בוב, ראש
השמירה בבית־החרושת המקומי, “הלא דבר כזה עלול עוד יותר לעורר את חמת
העם… עלול…”

“ויעורר!..” נתמלטה קריאה מפיו של סולומון, שנתרתח תיכף מקול עצמו. “אינם מבקשים טובות מידכם!.. ויעורר!..”

הסבו את פניהם. התחדדו העינים אלו לעומת אלו.

" שוק על ירך נכה למי שיתערב בדבר!.. פי סטופאשק המדבר אליכם… שוק על ירך!.."

“אמת!..” קיים את דבריו “שקץ” אחד והכה באגרופו על חזהו.

“יבוא עוד עליהם ליל צלמוות!”.." החזיר אחריהם השלישי.

נער יהודי נטפל פתאום והושיט לגוי הזקן מגבעת־קש ונפטר.
הזקן אחזה בשתי ידיו, הפכה לכאן ולכאן והזקנה, שעמדה עד הנה חבוקה בידי
בחורה אחת, התחילה פתאום מתנדנדת מתוך פיק־ברכים כשיכורה.

“מיי סינוצ’קו… סינו־צ’ק”.82

“נלך!” התחיל מזרז סולומון. “נלך!”

ובהפכו את פניו כלפי השלושה איים עליהם באגרופו:

“שוק על ירך!..”





יא. פגר

נמשכו והלכו ימי אוגוסט, ימים נסוכי־שרב ולוטי־אבק, ימים מבוגרים, שזופים, עמילים, ימים דומים זה אל זה כבני אב כפרי אחד.

בדומית סטופאשק רתחה העבודה מעלות השחר. בקעו ועלו
חריקות־אופנים אטיות של עגלות מסובלות, דרדור מהיר וקל של חביטות מוריגים,
שריקות קילונים היורדים בחפזון אל תוך הבארות ועולים משם בכבדות ובאנחה,
קריאות ממושכות־גסות של גויות העובדות בשפל גני־הירקות וקריאות
ממושכות־דקות של “שקצות” קטנות הנשארות עם התינוקות בבית והנענות לאמותיהם
מעל הרמה.

“פארא־ ־ סקא ־ א־ א־ ־ ־”83

"מ־ ־ ־ מ־קו – ו ־ ו־ ־ ־ "84

עתים היתה בוקעת אי־משם נאקה קולנית של גויה המתלווה
בגערות חטופות, זרות ובלתי־מובנות. ומיד היו שכנים ושכנות מזדרזים אחרי
הקולות ומתיצבים מרחוק, שומעים ריב המעושקה עם עושקה ואינם נענים, מתבוננים
ואינם זזים. פורמים הקולות קמעה את האויר השוקט ולוהט ומשתתקים. שבים
האנשים מרוגזים ונרתעים לאחוריהם והכל חוזר שוב לקדמותו.

סולומון שכב ליד כומסת85 השחת
ממול בית מנדיל, נים ולא נים. המאורעות של הלילה דימדמו במוחו הסוער
בערבוביה סחרחנית, שהטרידה את שנתו. לכל קול עמום הבא מהמרחק, לכל רשרוש
הבא מגידולי התירס הסמוכים ולכל שעטה של הרמך אשר רעה בקרבתו, על־פני
המגרש הקצור, ננער והביט פזורות על סביבותיו.

ברי היה לו שההתנפלות ליד בקעת ה“מאצ’יכא” הצליחה. אחד
מאותה סיעה בודאי נפצע קשות ואולי גם נהרג… גם הוא, גם מיקיטי לאד וגם
סאווצ’נקו הצעיר הבחינו מתוך משק היריות גם את הקול “הא־לט”86
“הא־א־לט” שהיה נמשך לעבר העגלות
הקדומות ושהיה מתגמגם לגווע מאפיסת־הכוחות, גם את היבב הפראי־חנוק של
הסוס, גם את הדומיה שהיתה אחר־כך, כשהעגלות, לאחר טלטלה גרורה וחורקנית,
עמדו לרגעים מעטים… ברי היה לו גם כן שעקבות התנפלותם, שנעשתה באישון
לילה והרחק מהישוב, נעלמו לחלוטין. הטרידה רק התעלמותו הפתאומית של
פאווליוק… הוא ליוה אותם עד ה" מצ’יכא" וחזר. הם הקפידו על כך מתוך חשש
שמא תהיה להם רגלו הפגומה למוקש. אולם תנאי מפורש התנו ביניהם, שצריכים הם
כולם להזדמן פה, ליד כוסמה זו. כמעט עד עלות השחר המתינו כאן, הוא, מיקיטי
וסאווצ’נקו הצעיר, והלה לא בא. והנה כבר שעת הצהרים, ואין קול. אפשר שסר
בדרכו למאלא־גראבליה ואפשר גם שנתפס לידיהם... ואם כן – הלא
“אוברז”87 היה מתחת לאדרת…

“אה?”

ושוב נתלה מבטו במצע השחת המעוך בקרבתו, בשיירי סיגרות
ובמעטפת ה“מאכורקה” הריקה שהתגוללה כאן ונזכר באותם החששות, שהביע מיקיטי
לאד מפאת התעלמות משונה זו, ומני־וביה – באילו מומנטים בודדים מאותה
התנפלות… הדמיון חזר משום־מה לרגעים אל הרגע, שבו היה מתחמק ומטפס, אגב
זחילה, על־גבי צלע ה“מאצ’יכא” הרגובה והמרופטה ומכוסה גידולי־בר וברקנים…
צריך היה להימלט במהירות האפשרית ובה בשעה להיזהר מקול צעדים ומרשרוש…
הומתן משום־מה אורו המסנוור־מגשש של זרקור… והוא זחל בדילוגים חרישיים
והקשיב… ופתאום כאילו מי־שהוא, זקיף ומגודל, ניצנץ בקרבתו ועמד
נטול־תנועה כמתחקה אחריו… הוא נבעת עד שכמעט העיק על המקור… אחר־כך,
מקץ רגע אחד, התחיל מוליך משום־מה בפיו וממשמש בו לכאן ולכאן… באותו רגע
טעם, כנראה, מאותם הגרגרים החלקים שמילאו את פיו קהיה משונה… כנראה, אלו
היו ענבי־הסמבוק… אה?

דירדרה עגלה, הוא הרים את ראשו והסתכל לעומק המגרש – מנדיל?

“רבקה! דודה רבקה!” קרא כלפי הבית הפתול. “הדוד מנדיל בא!”

“הביטו וראו בו,” הופיעה רבקה ליד מפתן הדלת, “במטותא מכם… היכן זה היית כל השבוע, מנדיל?.. מאובק כצ’ומאק88…”

הזקן הצליף עליה מבט מעונן, ירד מעל עגלתו, ובהפקירו את המושכות כלפי סולומון, צנח וישב על הקרקע.

"נא, פתח אותו, את ה’או’סטריאק'!.. סוף לאביו – ‘נכפה’ תפילהו!..

“מה קרה לך, מנדיל, מה?”

“מה זה קרה, מה,” חיקה מנדיל את עקימת פניה של רבקה, “לא קרני כלום, לא כלום…”

כינס את ברכיו ולפתן בידיו, נשם נשימה ארוכה מעין אנחה של הקלה והוסיף כמדבר לעצמו.

“את שלו נטל! ‘נכפה’ תפילהו!.. עברתי ליד ביתה של
מאשוקיכי, ממש בוכה הוא הבית… אבא רחימאי! הוא יהיה מוקיע ‘שקצים’
בפומבי ואנוכי סוסים אהיה ממיין לו… וקדחת רביעית לא יקח?.. וכך
הוה…”

“אלך לעת־עתה,” התעשתה רבקה, “ואגיש לכם סעודת־הצהרים… המעשה, מנדיל, הלא לא יתעופף מפיך…”

“נו?..” האיץ בו סולומון אגב הסרת הפרומביה מעל ראש ה“אוסטריאק”. “‘וכך הוה’…”

“בדרכי מאנטונובקה הגיעה אלי השמועה… נזדמן לי בדרך גוי
פרגונובקאי וסח לי… אנוכי אליו: מה נשמע בפרגונובקה? והוא: כך וכך…
רעדה אחזתני… הוקע בראש חוצות… ואת מי? בנה של מאשוקיכי… עולה
תמימה… ומה עשיתי? באתי אצלו ואמרתי לו בלשון זו: אדוני אוסטריאק! תן לי
חשבון – ואני מפוטר!.. גם אבי וולף, עליו השלום, גם אבי־אבי, יואל־הרש,
עליו השלום, אנשי־כפר אנחנו מדור דור… מימינו לא היינו הולכים בקרי עם
הגויים… אדרבה, תמיד היינו עמהם בעצה אחת… תן לי חשבון – ואני מפוטר!
והוא – ‘נכפה’ תפילהו – צוחק.. מבין ללשוני היהודית וצוחק… טו, טו![89] – אמרתי בלבי –
לאט לך לשמוח!.. יבוא יום פגירה גם על אנשיך – ותצחק… וכך הוה… הזיע!..
הזיע!..”

שניהם נפנו והביטו רגע על ה“אוסטריאק”, שלאחר שנשתחרר
מריתמתו הלך ונשתטח אפרקדן על הקרקע, התפלש קמעה אגב נפנוף רגלים כלפי
מעלה, קם, התנער והתקרב אל הרמך.

“נו, דודי מנדיל, ‘וכך הוה’…”

“וכך הוה… השכמתי קום היום והנה – מזל טוב! מתגודדות
כנופיות בשוק… חדשות!… הובא מן הדרך הבורטניקאית פגר אשכנזי בלילה…
ואחד נפצע מהמארב… ואף סוס נספה… ושלום־דויד אלי: לא טוב הדבר, מנדיל,
שהגויים מרימים ראש; ואנוכי אליו: טו, טו!..”

“מאיזה מקום?.. מאיזה דרך?.. אה?”

“הלא אמרתי לך! מהדרך הבורטניקאית…”

“והולזר מה אמר לך?..”

“איזה הולזר?..”

“הקומנדנט מה אמר לך?.. מילר…”

הוא נתבלבל, חש פתאום שפניו משתנים לכמה גונים וניגש אל
העגלה, החזיק במוט הריתמה ודחפו לפניו, התבדר וניגש אל מנדיל ובלי להביט
בפניו שאל:

“ומה נשמע בכלל?.. בדרכים… אה?”

“מה נשמע?” ננער מנדיל מהרהוריו. “מזועזעים הם הגויים עד
אחד… וכי קלה זו בעיניך? משעררים… עושקים… סדום… גויים בעלי־גוף
ובעלי־בתים חשובים מוכרחים לרעות את בהמתם בעזובת היערים… מתי נשמעה
כזאת? הוקעה בראש חוצות… ואת מי? בנה של מאשוקיכי… עולה
תמימה…”

“מנדיל! שלמה!.. כבר העמדתי את הקערה על השולחן!..”

נכנסו. קלטה אפלולית צוננה, ספוגת ריח קשואים ושומר
כבושים. מעל השולחן כבר ההבילה קערת־חרס מלאה מרק בולבוסין. היבהבו בצלים
ונוצצה כממורטה כיכר־הלחם השחורה, הזרועה גרגרי קצח. מנדיל פשט את הגלימה
ואת האפודה ורבקה הפשילה את קצות מטפחת ראשה שהיו קשורים לה למטה מסנטרה –
לאחורי אזניה. ישבו לאכול. אכלו שלשתם בכפות־עץ ומתוך קערה אחת מצוירת
פרחים. עלו מתוך הדומיה רק הדי גמיעה ולעיסה וזמזומי זבוב מתחבט באחד משני
החלונות הקטנטנים שלא ניתנו להיפתח… קישקשו מלתעותיו של מנדיל ועל חוד
חטמו נטפי זיעה. סולומון אכל מאונס, רק כדי לצאת חובת אכילה וכולו היה
מרחוק… וכשציורי הקערה התחילו מסתמנים ורבקה משולהבת־הפנים מילאה אותה
מחדש מרק התחיל מפגר, הביט במבוכה על נזיד הדוחן בחלב שהוגש לאחר־מכן. אכלו
וקמו מאצל השולחן. גיהקו ויצאו מן הבית. רבקה, “כדי שלא יתרבו הזבובים
בבית”, הוציאה את הכלים, שנתרוקנו מתבשילם, החוצה והתחילה שוטפתם ברותחין.
מנדיל התיר משהו מחגורת־מכנסיו האדומה, ישב על זיז הכותל המטויח ונשם
לרוחה:

“פפו… אבא רחימאי!..”

סולומון נזדרזש אל האורוה, נטל את הדלי ופנה כלפי
ה“אוסטריאק”. הוא לא ידע את נפשו מעוצם התרגשות, החליט למהר עד כמה שאפשר
אל “החברה”. התעלמותו של פאווליוק שוב לא הטרידה אותו: היה בטחון פנימי
שהוא, פאווליוק, צולע אי־שם על רגלו האחת הנתונה למגף לבד ומתקרב אל
סטופאשק. אבל בה בשעה הציפתו איזו נדיבות גדולה לגבי מנדיל והוא רצה לשמשו,
להקל מעליו את טרחו. נטל את הדלי ופנה לעבר ה“אוסטריאק”, הוליכו אל הבאר
הסמוכה והשקהו מים, צייץ אליו בשפתיו להמתיק לו את שתייתו, וכשהרמך,
שנגרר אחריהם89, נטפל בחרטומו אל הדלי, השקה גם
אותו, שפך על חזותיהם ועל רגליהם הקדמיות את שיירי המים ושב חיש על
עקביו.

“טו, טו!.. אמרתי אליו… שומע אתה, שלמה?.. אל
שלום־דויד… אדרבה! מי גדול לנו ממיקוליי?.. ומה עלתה לו למיקוליי?.. אבא
רחימאי, מה עלתה לו?.. וסדום?.. כלום המעשה של ה’חומש' בסדום מהאויר נקלט?
מה’פטורה' ניקח?.. טו, טו”

“נו?..” מולל סולומון ברגליו כעומד על גחלים.

“ופייסי ‘נביא’ מסייע לו: מוטב, מנדיל, הוא אומר, שיד
הגויים תהיה על התחתונה. אילו ניתנו קרנים, הוא אומר, לחזיר היה דורס את כל
העולם… פתחתי במשל פי: הגויים, אמרתי, מחטיבה אחת
כולם… היה אחד שקרא שם לבנו: איואן, וכל הגויים: איואן… שוים הם גם
לעניני שידוכים… גם בבית־הכנסת… בכל אשר יעמוד שם יעמוד… גם
בבית־העלמין… כל המצבות שוות… צלמים… ובעיר כל אחד הוא
מר־בר־רב־אשי… מתנפח…”

“הפתגם אומר,” סייעה לו רבקה, “על־גבי המצבות כל היהודים נאים…”

“טו, טו…”

“אה? אנוכי תיכף אשוב… לעת הערב אשוב…”

הדרך הקלויה להב היום צרבה את כפות־רגליו היחפות. מתוך
תימרות־אבק צהובות הצהיבה לקראתו עגלה רתומה לצמד שורים, טעונה שקי קמח.
הגוי המקומי בעל הפנים הצחיחות והשזופות, שהיה מחמר אחרי העגלה, בירכו בשם
אלוהים. אחרי־כן הפנו שניהם משום־מה את פניהם זה מול זה, החליפו מבטים
והגוי נתחייך לפתע, שירבב את שיניו הלבנות… הם הבינו זה את זה: נקמה!..
היא שפעה כנשימה לוהטת מעל השדות הצחיחים, מעל החצרות הריקים שעטיני
חזירות הלומות־עלפון הורידו מתוכם, מתוך האבק שהתאבק והצהיב במרחק…
“מזועזעים הם, הגויים, עד אחד…” אה? איך שר הוא, שלשום?..
פאווליוק?..



ובדמו הרע של האויב

את החופש הרטיבו90.







יב. כמו שהוא

בתוך כל אותן המעשיות והמסורות ושיחות־ההבאי, שנקלטו במוחה
של שייבקה בילדותה, נשתמרה אצלה ביותר מסורת־המשפחה על דודה אהרן, שהלך
אחרי חתונתו למדינת־הים ועד הנה לא נודעו עקבותיו, אשתו חיה־רחל, השוכנת
עפר בשורה אחת עם אמה בבית העלמין הפרגונובקאי וסולומון בנם. כל אותו
הבית כאילו עטה סודיות רבה. ביחוד סלומון. ימיו בבורטניק עברו בהליכות
זרות ו“חפציות”91 תמוהות וימיו שלאחריהם היו
נעוצים באי־אלו עולמות נפלאים ורחוקים. משם, מאותם העולמות, נמשכו כל אותם
ניירות־הצבעונין והרקמות, כלי הזכוכית והבדולח הנחמדים, הפעמונים והחלילים
והצעצועים והסחורות השונות, שכל אחד מהם מצטיין בטעם שלו, בצבע שלו ובריח
שלו. “שקצים” טירונים, כגון דריקון מרובע הפרומנצ’יכי, או טימופיי בן
ואסיל הארוך, כשהם חוזרים משם, אחרי גמרם חוק עבודתם בצבא, הם נראים
כבני־אדם חדשים: נקיים, מגוהצים, שפמם עשוי יפה, דיבוריהם מצומצמים
וחשובים ושעון בכיסם. גם השעונים על כל גלגליהם ומנגנוניהם נעשים שם. על
הליכותיו ו“חפציותיו” של סלומון בזמן שבתו בבורטניק ידעה שייבקה לספר הרבה
ועד כדי להפליא ממש את חברותיה. ולא ייפלא! זקנה וולף, עליו השלום, שאף
לדברי הגויים היה גבר אלים ותקיף, אפילו הוא לא יכול, לפי דברי הסבתא,
להתגבר עליו. אמנם, היה דבר־מה סתום בהליכותיו, שהקדיר מעט את דמיונה, והוא
אופן התעלמותו הפתאומית מבורטניק – ומה עשתה? סיפרה סחור־סחור. כך למדה
מהסבתא. גם זו בנגעה בענין זה היתה מגמגמת ומסבבת תיכף את הדברים כלפי ענין
אחר. מפיה של הנצי, אמה של מריאשה חברתה, נודע לה פעם, שלפני התעלמותו
היה מצוי בבית הכומר שמידוב ושבכפר היו היהודים מרננים אחריו שהוא יוצא
לשמד… הנצי ירקה בתיעוב כשהיתה מגיעה לשיחה זו והיתה משתמטת להשיב
לשייבקה על שאלותיה.

משגדלה שייבקה התחילה דמותו של סולומון מתלכדת בדמיונה
בדמות דיוקנו של שלמה “מצליף” – עגלונו של שמעיהו־יואל בעל־העגלה מגראבוב –
שהיה עובר דרך בורטניק אל בית־החרושת הזוודיווקאי והיה מתעכב ליד ביתם
להשקאת סוסיו מבארם. הילוכו הפרוע, השתמטותו מהצצה ישרה בשעת דיבורו, לשון
נוכח, שבה היה מדבר אל סוסיו ושמו, שלמה, התאימו יפה לאותה דמות. אף השם
“שלמה” כשהוא לעצמו היה ערב משום־מה לאזנה מאוד: של־מה!.. בקיץ היו רעמות
סוסיו עדויות פרחים ולפרקים היתה מוסיפה עליהם נופך משלה או שהיתה מחליפה
את הכמושים שבהם בחדשים. פעם נתגלגל אליהם בליל חורף עם איזה נוסע
זוודיווקאי. היא שכבה אז כבר במיטתה, אבל משניצנץ לה דרך דלת הקיטון
הפתוחה, זרוי־שלג ומשולהב־פנים, לא עמדה בסקרנותה והתלבשה, למרות גערותיה
של הזקנה, ירדה וישבה אצלו ליד התנור. מתוך געגועים שכמותם לא ידעה עד אותו
ערב הקשיבה לאחר־כך לקול פעמוניו עד שנדמו בקצה הרחוב ה“צווינטארי” הארוך
ומתוך נדודי־שינה היתה חוששת שמא יתעה בדרכו או שיפגעו בו גזלנים או
זאבים…

אחר־כך כשחדל להופיע בבורטניק התחילה דמותו של סולומון
מתלכדת בזו של גריגור פלוחוטניוק, “שקץ” שתקן וחייכן, שלבה של שייבקה היה
נוטה אחריו זמן־מה, ובמקצם גם בזו של ניקיפור דיריאווי, מרצחו של השוטר
טימופיי, ששולח לסיביר. בדמותו של זה היתה יראה להגות. אז היה מתיצב
סולומון בקרן־זוית, ליד שולחן־המיחם הקטן, מזעיף את פניו ושותק. כך היה
משפטו! מתיצב ליד שולחן־המיחם, מזעיף את עיניו התכולות ועומד לו שתוק
כגולם. ואף במרוצת הימים, כשכל אותן המהפכות והשביתות והמלחמות הבאות
והולכות גם כן משם, מאותם העולמות הרחוקים, התחילו מתקשרות בדמיונה
באישיותו של סולומון, עדיין היה גולם זה בא ומתיצב ליד שולחן־המיחם הקטן,
עומד ושותק ופניו זעופות.

וכשהסבתא היתה מתפללת בשבתות על בניה ובני־בניה, שלא
יביאוה חס־ושלום לידי בזיון, היתה שייבקה מכוונת גם כן את לבה אליו,
וכשהצועניות השחורות, מאותן העוברות־ושבות דרך בורטניק בימי הקיץ, היו
מנחשות לה בצנעה על איזה בן־אדם רחוק, ההוגה בה תדיר ומחפש דרך אליה, היתה
שייבקה בטוחה כי זה הוא.

עכשיו ישבה יחידה בקצה גנו של רוליק הכלי־זמר ליד הבוג,
פיקפקה וקלעה חליפות את מחלפות שערותיה, בהתמסרה כולה להרהוריה. פעם עלתה
על זכרונה אזהרתה הקולנית של הסבתא לבלי להתשוטט בחוצות, שמא יפגיענה
חס־ושלום הכלב השוטה הרץ מהבוקר ברחובות הכפר, ואולם היא הסיחה את דעתה
ממנה. איזה תענוג משונה היה לה כעת, לאחר הרחיצה בנהר, מהתבודדות זו ואף
מההרהורים המשונים המרפרפים כאילו מסביב לו ובו עצמו אינם נוגעים.

“סולומון!”

לאחר הגשמים, שירדו אתמול בשפע במשך כל היום, כאילו
נתרווחה נשימת העולם ואף נשימתה נתרווחה. הן בימים האחרונים התהלכה ממש
כמעורפלה! עכשיו חיתה. כאילו חשה בהבל־האדמה המעובה, בריח המים שגאו
בן־לילה ושטפו את הגבולין, סקרה מחדש את שורות השמשיות,92 שפניהן המצהיבות כענבר היו נטויות כולן לעבר המזרח, את
גבעולי־התירס השולחים אליה את אצבעותיהם הדקות של כסף, את גולגולות־הכרוב
המתרפקות לפניה בקלחיהם הירקרקים־אפורים כתינוקות בחיתוליהם והקשיבה מחדש
לקול החסידה המדפקה במקורה במריש הגג של בית רוליק.

“טוק! טוק! טוק!..”

ושוב נזכרה בזלזול באזהרת הסבתא בדבר הכלב המשוגע, ושוב
התמתחה מתוך עדינות עצלנית, שהציפה אותה ונעצה עיניה בחלקת הנהר המעוכר,
שבה התנדנד השמש המרוסס כאותה שמשיה מדולדלה לפני הרוח… “הנה זלזל זה
בידי אדם נזרק” – נתלה מבטה בזלזל לבנבן שצף ועלה פתאום מאחורי גזע הערבה
המפוצל ועמד למחצה במים – קלוף הוא בידי אדם…

“טוק! טוק!..”

“הלא יכול היה הדבר להתרחש,” התחזקה במחשבתה והתחקתה אחרי
הזלזל שצף במהירות הלאה," הוא הלא יכול היה לעמוד ליד המעברה בסטופאשק,
קולף לו את הזלזל וזורקו המימה… ואולי גם במתכוון זרקו…"

היא התנפלה בדמיונה על הדמות, שעמדה ליד המעברה
הסטופאשקאית בקלפה את הזלזל מכל צדדיו וזורקתו המימה, אולם טרם הספיקה
להסתכל בה כהוגן, והיא חמקה ועברה. סגרה את עיניה והתאמצה להעלות לכל הפחות
את רישומי פניו של הגולם השתוק והזעוף ולא יכלה. הכל התלכד לטשטוש
אחד.

“סולומון! מדוע אינך בא אלינו?” אמרה לפתע ונתבדחה משחצנות עצמה.

“טוק! טוק! אי־אפשי!”

“מדוע?”

“כך!”

“הוא לא יבוא שוב,” אמרה לעצמה בודאות וכבשה את פניה
בדשא. “מדוע?” “כך,” נענה קול מלבה. נזכרה במימרה שנעשתה שגורה בפי הזקנה
בימים האחרונים: “הביאהו האלוהים ברוב חסדיו עד הלום ואנחנו אליו –
דרך־אגב… כאל איזה אורח־פורח נטה ללון…” “וכך יאה לנו,” החזיקה בלבה
בכעס, “אילו היה שומע לי לא היה בא אלינו אף פעם… אדם שב מהמלחמה ומהשבי
ואין שם אליו לב… כתונת־החאקי שלו לא רוחצה ומכנסיו לא
מטולאים…”

ופתאום ניצנצו לעיניה פניו כפי שנראו לה באותו רגע שנפנה
הימנה בפעם הראשונה בגן, בחברת ה“שקצות”. אותו הפה המחודד והעינים הבהירות
והתוהות… ובן־רגע נעשה לה ברור דבר־מה. נעשה לה ברור, כי אדם תקיף ומנוסה
זה זקוק לה וכי עזוב הוא.

נמנעה לפקוח את עיניה. כעת כבר עמד לפניה כמו שהוא,
מגודל, פרוע. כובע־צבא מעוך־המצחה לראשו ועיניו תוהות. היא הסתכלה בו
יפה.

“שלמה!” לחשה רכות. “מדוע אינך בא אלינו?”

“אבוא, שייבקה.”

“מתי?”

“ליריד הבא בבורטניק.”

“באמת?”

“באמת.”

לכאורה הכירה בלבה היטב, כי השיחה הזאת היא רק בדרך הלצה,
ואף־על־פי־כן היה לה עכשיו בטחון בדבר, כי הוא יבוא ליריד הבא וכי לבותיהם
נתקרבו. התחילה מונה באצבעותיה את סכום הימים, שנשארו עד היריד הבא, חזרה
ומנתה, סימנה לעצמה את מקומות־הטיול שלהם, ערכה מלכתחילה את הדברים שתאמר
לו: אין צורך בסטופאשק ובבורטניק גם יחדיו… למה להם להתגולל כל
ימי־חייהם בין גויים מטומטמים ואכזרים?…

קול החסידה נדם ובחלל האויר כאילו התהוותה ריקניות משונה,
פקחה את עיניה וזקפה את ראשה. מלמעלה, באין־סוף הרועף תכלת וזיו, התנשאה
שאננות החסידה, וטיסתה, הצחורה, הרחוקה ובלתי־מושגה, היתה כל־כך נחמדה
וצודה־לב עד ששייבקה נזדעזעה ממקומה, ננערה וקראה:

חסידה, חסידה,

בעלת המקור הארוך,

עופי אל הגפן…

שם אפרוחיך נשרפים,

בניך…

היכן היא אותה גפן ומדוע אפרוחיה נשרפים שם – לא ידעה.
אולם ככה היו קוראות, היא ומריאשה בילדותן, אחרי החסידות המעופפות. היו
בזמר זה רוממות ומשובה, והיא השתוקקה להאביר כנף, למלא את האויר רון
ושיר…

רגעים מועטים עמדה בלי נוע. מסביב שררה דומיה והיא נתפחדה
פתאום מבדידותה. נזכרה במריאשה והחליטה לעקוף את הדרך לרובע פטרומינצ’יכי
ולשוחח עמה על דא ועל הא. או שמא תשוב הביתה? היום קרב לשקיעה. אין מים
בחבית וגם סבתא… מסתמא היא מחפשת אותה ברחובות…

“וינשכני!” נתמלאה כעס על הזקנה, הגודרת תמיד את הדרך בעדה. “וינשכני, והלואי!…”

והיא נטתה אל משעול הגן המוביל לרובע פטרומינצ’יכי.
הרהוריה נמשכו שוב אל סולומון. הם כבר הלכו בשנים יד אל יד ושכם אל שכם
כשם שהלכו באותו בוקר ראשון לשבוע בדרך לסטופאשק. פתאום ראתה את עצמה
נשוכה… היא חולה מסוכנה… פצעה אנוש… באים גויים וגויות, מציעים
רפואות… מבהילים את הרופא, והוא “רע! צריך להובילה לכרך…” הוא מוביל
אותה, ושם… נושא אותה מהרכבת בזרועותיו החזקות… “אל תדאגי, שייבקה,”
הוא לוחש על אזנה, “תבריאי ונשוב בשלום לבורטניק…” “אי אפשי,” אומרת היא.
“מדוע?” – “כך… נישאר כאן…” והם נשארים. הם אינם נפרדים שוב זה מזה.
מתהלכים יחדיו בכרך… הוא מראה לה את כל שכיות החמדה.

“אר־י־א! א־רי־יא!”93

לקראתה, מתוך תימרות־אבק, בגעיות “מ־ה” אובדות, רץ עדר הצאן. הרועה, לונטי, הצליף בשוטו על עדרו:

“אריא! ארי־א־א!”

בחצרות שררה עזובה. גויות טחו כבר את קירות בתיהן לקראת חג “אוספניה”.94 תימרות האבק התקרבו, הקדירו את האויר. אפפו מכל עבר.





יג. כוסות של ברכה

בדרך מבורטניק, בקרבת הצלב הסטופאשקאי הגדול, נפגשו סולומון וארטיום בשמואל,
שחזר מגראבוב. סולומון טפח לו על כתפו.

“אי, דרשן, מדוע לא נכנסת בדרך הליכה לבית דודי פיצי, מדוע
? שמעתי: הוא אומר עליך: מליץ־יושר אתה על פרגונובקה… הוא אומר אמת
?”

“מ־מליץ־יושר,” גימגם שמואל ושפתיו נתעוו בהעוית צער של
כבד פה, “אנוכי מ־מליץ־יושר גם על ב־בורטניק, אולם כשב־באים העמ־מ־מים
התקיפים…”

“השמעת, בחור, מה שאירע בלילה שעבר ליד הפולורק95 הזוודיווקאי?” הפסיקו סולומון, שנפתע מכבדות לשונו. “השמעת?”

“לא.”

“בוא איפוא אתנו ואספר לך… הבה, בוא אתנו… בנאמנות שלי שאספר…”

“לאן?”

“אה?… בוא אתנו… לסטופאשק… מה תפסיד? חג
‘אוספניה’ וחג הכפר היום כאחד… – שמחה וששון. וגם האשכנזים יצאו… עד
אחד יצאו לזוודיווקה… בוא אתנו…”

“בוא אתנו, בן־אדם,” סייע לו ארטיום, “יפה הוא אומר… וגם תלין אצלנו…”

שמואל הביט פעם אל המרחק העמום ופעם אל המדברים, כשוקל בדעתו ולבסוף נתרצה.

“אולם עוד הלילה אשוב…”

“וטוב וישר, שמואל.”

“נראים הדברים: ברנש משלנו… חי נפשי!”

“חבל, ארטיום, שפאווליוק איננו אתנו… אף הוא דרשן… היו יכולים שניהם להפיח אמרים ביניהם עד הבוקר… חבל!”

“פאווליוק?” נזכר שמואל באותו שקץ מגודל בעל אנפילת־הלבד
האחת, שדיקלם אשתקד בנשף האוקראיני בפרגונובקה את “הצואה” של
שבצ’נקו בהתלהבות מיוחדת. “והיכן הוא, אותו פאווליוק?”

סולומון לא נענה וארטיום ירק על הקרקע.

“נחי ים מאמא מורדויה… נעלם לכל הרוחות.”

השתררה דומיה. מתוך החשכה התוקפה נוצצו כממורטים
חריצי־הדרך המגובשים. הגיעו אי־אלו קריאות עמומות, קטועי־נגינה,
נביחות.

“לדלוח הלך… לבילא־צרקוב…96 הרחק!”

“לבילא־צ’רקוב?..” חזר שמואל ונזכר משום־מה שבילא־צרקוב נקראת בפי הזקנים “הטומאה השחורה”.

וכעבור רגע שאל:

“מ־מה קרה, איפוא, בהפ־פולורק?”

“לדלוח,” חזר סולומון בטרוניה, “כולנו דולחים… אה?
בפולורק הזוודיווקאי נגנב מקלע ואחד מהאשכנזים נהפך על פיו… הולזר אחד
נהפך…”

“כטיפה מן הים… נחי ים מאמא מורדויה…”

“אה?.. מקצת כאן ומקצת בבילא־צרקוב ובשאר מקומות. אל
תאמר! קרוב היום ויתנער כל העם כאיש אחד. אף אחד מהם, לשם זריעה, לא
יישאר כאן…” ארטיום נצטחק בקול.

“העם… חוכא וטלולא… חוחולים… גונבי־תרנגולות…
הסביר לו אתמול מיקיטי לאד לאיואן שכנו את ההבדל שבין
פטליורה97 והבולשביקים וזה התקרצף בגבחתו:
לדידי – הוא אומר – יבואו הבולשביקים או יבוא פטליורה ובלבד שיהיה עלינו
קיסר… חו חו… ‘אבא צאר…’ הרי לך העם!…”

“הבלים!…”

… בסימטת האסכולה העממית קפץ ארטיום מעבר לגדר־הקרשים
והתדפק בחלון קטנטן וכהה. תיכף לכך יצאו ואסיל מוצאק ומיקיטי לאד, ראש
החנות הקואופרטיבית. אי־מזה נתגלו איבן בורדי וסאווצ’נקו הצעיר ונלוו
אליהם. אחרי־כן נעלם איואן בורדי, לאחר שהתלחש קצרות עם ארטיום ומיקיטי
לאד, באחד מהמבואות אגב זמר חרישי. נטפלו עוד כמה “שקצים” מבושמים ומבודחים
מבעוד יום והחבורה גדלה.

שמחת החג הוחשה עכשיו מסביב. כאילו התלקחה משעה לשעה וגברה
והלכה. על חג “אוספניה” והחג המקומי – החג השנתי לכבוד חנוכת בית־התפילה
הסטופאשקאי – נוספה שמחה ארעית והיא: יציאת האוסטרו־גרמנים לזוודיווקה.
מהבוקר שררה חגיגיות רבה בכפר. פעמו פעמוני בית־התפילה ועוררו את הדממה
והשלוה הנסוכות בכל. מתחילה, בשחרית, פעמו ממושכות, מונוטוניות ועצובות
ואחר־כך ברציפות ובחגיגיות. הבהיקו חלוקים לבנים זעיר פה, זעיר שם,
התגוונו מחרוזות־אלמוגים ופסלי־צלבים קטנטנים של צדף ומתכת. הלכו
לבית־התפילה. זקנים וזקנות צמו עד אחרי התפילות.

שם, בחצר בית־התפילה, ערכו נשים עסקניות סעודה לאביונים.
ריפדו מרבדי בד גס, לבנים ונקיים, על־גבי עשב והגישו מאכלים. ידי נשים
רחמניות טיפלו בסעודת־מצוה זו מתוך דבקות ושמחה ויראת־שמים. בינתים התחילו
מופיעים אורחים מהכפרים הסמוכים: העניים – ברגל ובעלי־הגוף – בעגלות
(תמורת העליה הזאת היו בני סטופאשק עולים גם כן אליהם בכל שנה לחגם).
בארוחת־הצהרים אכלו ושתו לתיאבון ובהרחבה. אכלו לחם חדש, חמיצת סלקים
ובולבוסין, בשר־חזיר וכיוצא בזה ושתו “סאמוגון”98 למכביר. לעת צהרים ביצבצו כנופיות “שקצים” ו“שקצות”. גברים לחוד
ונשים לחוד. מהם עדויים בפרחי־גיאורגינות ופעמוניות. התפגשו, התקרבו. נכנסו
הבחורים בדברים עם הבחורות על־ידי זריקת חצצים בדרך הלצה, באמצעות
דברי־בדיחה, בעלי דו־משמעות, או על־ידי מגעי ידים. וכשהתחמקו הבחורות
מידיהם וברחו, היו הבחורים רודפים אחריהן לקול רעמי־צחוק מסביב, עד שהם
מדביקים אותן בין המצרים, ומחבקים ומגפפים אותן.

בנטות היום רבו השיכורים. אילו מהאורחים התחילו כבר
רותמים את סוסיהם או שבים ברגל עם גלוסקאות קלועות, שניתנו להם במתנה,
בידיהם. אילו מהם נשארו ללינה. נתהלכו כנופיות בחורים, נתהלכו בשורות
רצופות וזימרו במלוא־גרונם זמרת משובה והפקרות. מעבר הבוג נתגלגלו יריות.
ירו בחורים מאקדחיהם סתם, לשם התבדחות בלבד, באי־אילו מבואות היו התנגשויות
בין בחורים יריבים משכבר, שבאו כעת לגבות את חובם. פרצו מריבות, שנסתיימו
במהלומות אגרופים. איכרים באים־בימים התנודדו, התאחזו בגדרות, באצטבאות
הבארות, הפריחו קללות, השליחו נזיפות כפולות ומכופלות לתוך החלל:

“אם־אמכם… אם־אם־אמכם…”

בקיטון בית מיקיטי מוסקאלנקו הזקן הוצתה לכבוד האורחים
מנורת־נפט קטנה. ניגש ארטיום להושיב את האורחים, ומרינה, מקושטה ככלה
במחרוזות־אלמוגים ופניני־הענבר ובסרטי־צבעונין תוך מחלפות שערותיה, הגישה
פת־קיבר, ביצים שלוקות ומקפה של רוטב חזיר. לרגעים נתקל מבטה בסולומון
והיא הסבירה אליו את פניה, בהחשיפה לבנת שיניה הרצופות. בינתים שב איואן
בורדי עם סל מלא בקבוקי יי"ש ושכר וגם חפיסת מליחים בידו. נתעוררו הרוחות.
נתמלא האויר פיקוק בקבוקים, פכפוך־נוזלים מגרה, הקשות כוסות, קריאות
“לחיים”, משק גמיאות בנשימה אחת וכלאחר־יד. הזרות שהורגשה מתחילה מפאת
נוכחותו של שמואל נתנדפה. נפלו הערות מבדחות, הלצות. נוצצו עינים, הותרו
לשונות, נסתעפו שיחות. נתמלטו קיטועי־ניגונים.

“הבה נפתח בשיר, בחורים,” התחנן מיקיטי לאד.

“הבה!”

“ה’צואה' של שבצ’נקו,” הכריז בתוקף סאווצ’נקו הצעיר, “ה’צואה'!”

“הבה! הבה!”

“של טאראס שבצ’נקו!”

קמו, התחילו במתינות, בניחותא. החוירו, הרכינו ראש מתוך
חרדת־קודש כאבותיהם בבית־התפילה בשעת “שירת הכרובים”. נקף לבו של סולומון
מחמת העצבות והרחבות שבזמר ואף בשל שיתוף הרגשות שבין המזמרים, הגביר את
קולו החזי על קול כולם:

קברוני והתקוממו,

ואת אזיקיכם נתקו!

ודמו הרע של אויבכם –

עלי חופש יערוף!

נשבה פתאום רוח פראות וערגה רבה מחיתוך קולו של סולומון וארטיום מתרפק עליו, מדמיע בעינו הלקויה ומתחנן:

“שירה לנו, סולומון ליבתי, חזור חלילה!”

הפצירה גם מרינה. נשתתקה כל החבורה וכתפותיו של סולומון נזדקפו, נתמתחו כמתכוננות להאביר כנף וזימר לבדו:

אחרי מותי

הביאוני לקברות

בין אפסי־ערבות

באוקראינה האהובה.

הציצו מבעד החלון הפתוח ערבות־שדה ושמי־תכלת אין־סופיים
והקול נמשך למרחוק, תעה ביניהם, התלבט. ביצבצו בני־אדם מאחורי גדר־הזרדים
והטו אזנם. נתמלא הפרוזדור שכנים ושכנות ובבית גדלו הדחק והערבוביה.

“סולומון,” התרפק עליו ארטיום ונשקו בשפתיו הלחות, “אחא סולומון!..”

“אחא ארטיום!..”

“בחורים!” הכריז בהתלהבות ואסיל מוצאק. “הבה וארים כוס של
ברכה לחיי המיעוטים הלאומיים… האוקראינים והיהודים… כולנו חברים…
כולנו אחים…”

והגיש את כוסו אל כוסו של שמואל, שישב משולהב־פנים ומבולבל וכולו שקוע בשיחה עם שכנו איואן בורדי.

“לחיי המ־מי־עוטים,” ננער שמואל, “גם אני שותה… העמ־מים הנענים… האומ־מ־ללים…”

הוא התקשה בדיבורו ושפתיו נעוו פתאום ועיניו נתלו בלמפדוס99 הדלוק לפני האיקונין שבמרומי הפינה, נבוך ותיכף הריק את כוסו עד תומה.

ושוב נתמלאו הכוסות, ושוב נתערבבו בחלל האויר פכפוכי־גמיעה
ונשיכות־לעיסה, קולות דיבור, קיטועי־זמר וטפיחות ידים. איזה בחור בעל
בלורית מגודלה טפח ברגש על חזהו.

“על שום מה זה שפכנו את דמינו?.. על שום מה?”

וסאווצ’נקו הצעיר החזיק בסולומון, התנדנד והתחנן לפניו בקול רווי־דמעות:

“צא וראה, סולומון, אויבים משלו בנו… האדמה מוצצת את לשד
עצמותינו… כחפרפרות אנו חופרים כל הקיץ את האדמה… ובאים הללו…
התרנגולת האחרונה; הברוז האחרון… ולא די להם – והם תולים… מו־ק־י־ע־ים!… סולומון, מ־ו־ק־י־ע־י־ם…”

“הבלים, סאווצ’נקו!.. הבלים, אומר אני לך… ‘טאם דה ריקי טקלי, טאם זנוב ואדא בודה’100 יאמר המשל… גם הוא גם אחרים ינקמו… אחיך… אה? כלום
אין אנו חמושים? כלום תמנו לגווע?… אה?..”

“אחא, סולומון…”

“דאי בוז’ה דוברי הוסטי אי מי פוז’יבימוסיה…” עלה ובקע מתוך הפרוזדור קולו של מיקיטי מוסקאלנקו הזקן.

“בני, פרחי!..”

“בואך לשלום, סבא!..”

“לחיים, דודנו מיקיטי!”

“שלום וברכה,” נמשך מיקיטי מתוך טלטלה אל השולחן.
“בני־פרחי!.. תנו לגימה למיקיטי הגרדי הזקן להשיב את נפשו… בני
טיפחתי וריביתי…”

משהריק את כוסו נטפל לטקליה גיסתו ומשכה לרקוד עמו,
וכשזו השתמטה – פרש הימנה ויצא יחידי ב“קוזאצ’וק” נעלס. נתהוה עיגול מסביבו
ובתמכו כפותיו על מתניו התחיל מסתובב מתוך בעיטה גסה ותפיפה קלה חליפות.
המסובים הקיפוהו במבטיהם והוא התחיל מפליא לעשות במחולו: פישק את רגליו
ואספן, מתח את ידיו כטובע, נתכווץ כאורב ממחבואו, חרג כמנצח, בעט ברוב
גבורה. נתקנאו בו אילו מהבחורים ויצאו גם כן במחול נעלס, התנצחו, משכו את
מרינה ואת טקליה. נתחמקה מהם מרינה ורקדה לבדה, סחור־סחור, נתקלה
בסולומון והושיטה לו ידה. נכוה מגחלי עיניה והחזיק בה. הבל־פיה החריף
סיכסכו וחומה צרבו. הוא נצמד אליה. נעשו שניהם קלילים ואוריריים. רגע
והכל כאילו נדם מסביב, והכל אפס מסביב. ריפרפו רק סרטי־הצבעונין באויר
ורישרשו מחרוזות־האלמוגים ופניני־הענבר. נקרעה רצפת־החומר מעל כפות הרגלים
והם נישאים באויר. מתחת לרגליו חפירות… תסבוכות חוטי־ברזל ועצים
עקורים… ענני עשן ופיח. הנה גם סאווצ’נקו… והיכן עכשיו פטריק?.. לא,
זה הוא סאווצ’נקו… מוקע הוא תלוי באויר. אולם הוא נישא ממעל לו… הכל
אפס… הכל… והיא?.. שייבקה!..

פתאום נרתע, סילק את ידיו ממרינה, הכה בעקב מגפו בכוח על הרצפה וצעק שלא בקולו:

“מרינה!.. שירי לי ‘הוי, זא אים…’101 שירי!”

“‘הוי, זא אים…’ ‘הוי, זא אים…’” החזיקו אחריו בני החבורה, וכל הבית נתמלא קולות נעלסים ומאוד פרועים:

הוי, מאחורי החורשה,

החורשה הירקרקה,

עלמה שם חרשה

בשורה השחרחר…

היתה כבר שעה מאוחרת של לילה כשיצא שמואל את סטופאשק.
סולומון, שהיה כבר שתוי כהוגן, הפציר בו ללון עמו אצל מנדיל דודו ומשסירב
נזף בו הלה קשה – בלשון סגי־נהור – ונטפל אליו ללוותו. מאחורי הכפר
הדביקם גם ארטיום, נספח אליהם והם הסתחבו שלשתם.

שיפולי המזרח התחילו מורידים, השמים החוירו ושטחי השדות
חשכו, שחרו. נדפה רעננות צוננת מחיה ומפכחה ואף־על־פי־כן נעלמה מהם לרגעים
דרך־המלך, ננעצה באי־אילו שבילי־שדה מסועפים, והכוכבים החיורים נתפסו
בפיזור משונה ונראו כאילו הנה נתגלגלו ונפלו מתוך קערת הירח התלויה באלכסון
ונתפזרו בלי סדר לעברים.

ברגלים כושלות הסתחבו שלשתם, בדולים זה מזה, איש לנפשו.
סולומון וארטיום רטנו דיבורים לעצמם, קיללו ונזפו למרחוק ושמואל, שהלך
בראש, שתק זעומות. מוזר ומשונה נראה לו גלגולו אל הכפר בין ה“שקצים”,
ומוזרים ומשונים נראו לו גם הדברים שראה ושמע. אחר־כך נזכר בכוס של ברכה,
שנשא ואסיל מוצאק, בברכה שבה הוא נענה לו. והתקשה לצרף במוחו את הדברים
שהביע לחיי העמים הקטנים… לא! לחיי העמים האומללים… ואת שם הארץ לא
הזכרתי… את שם ארץ־ישראל לא העליתי על שפתי…

היה לו ניחא מזה וגם ניחא היה מההכרה, שהוא חוזר סוף־סוף
לפרגונובקה ושמחר יעסוק שוב בעניני המפלגה במרץ, במשנה מרץ (“כן, במשנה
מרץ יעסוק”) ובה בשעה הטרידתו הרגשה חדשה, חתרה תחת “ניחא” זה ותבעה עיון
רב. דבר־מה חדש ניצנץ לו באותם ה“שקצים”, שזה אך עזב אותם. שונים היו הללו
מכל אותם הנוצרים, שאותם הכיר עד עכשיו מפי ראיה ושמיעה, בירידים
הפרגונובקאים, בפגישות ארעיות. הם היו שונים גם מאותה “הדמוקרטיה
האוקראינית”, שעליה היה מדובר השכם והערב בכל המכתבים־החוזרים והקונטרסים
והכרוזים המפלגתיים, המתקבלים בשפע מעיר־הגליל, וגם בנאומיו הנמלצים של
מלצר, רופא־השינים והיושב־ראש באגודתם. איזה כוח תקיף פיעפע בהם, כוח נכרי
ובלתי־תלוי ומרוכז בתוך עצמו, שעורר בו, בשמואל, הרגשת קנאה ודאגה גם יחד.
באיזו חרדת־קודש שוררו את ה“צואה”?.. כולם חזקים… מתוחים… וסולומון?
מי הוא? חצי יהודי וחצי גוי… או לא זה וגם לא זה… ה“צואה” של
שבצ’נקו… “ועצמות גונטה,102 צדיק נענה. מי ידע קבורתו?”103 שואל הוא במקום אחד… “צדיק נענה…” ומהפכת אומאן?..104 אולם בשבילם הוא
הלא גיבור?.. סוף־סוף הלא לחם בעד אוקראינה הדרוסה והמושפלת. איפה, אם־כן,
קנה־המידה שבו אפשר למדוד?

“אי דרשן, עמוד שם רגע…” קרא אחריו סולומון, “עמוד שם, שמואל…”

“ב־ב־ברקאי…”

“נלווהו עד הבוג,” מילמל ארטיום בקושי, “נחי ים מאמא מורדויה: הוא לא רחוק…”

“לא נראים לך הגויים,” התקרב סולומון מתוך טלטלה קלה, “אה?..”

שמואל הציץ מתוך מבוכה בארטיום, משך בכתפו כאדם שלא נוח לו, גימגם אי־ברורות וכיון את צעדיו הלאה.

“לא נראים לך…” קרא אחריו סולומון בזלזול, “אה?.. בן־השוחט הפרגונובקאי, לא נראים לך?..”

“ואין פלא,” ירק ארטיום על הקרקע, “חוחולים… נחי מאמא מורדויה… חיות!..”

הדיבור האחרון, שכאילו נתמלט מפי ארטיום בהיסח־הדעת, היה כל־כך לא־פלול עד ששלשתם החליפו מבטים תמוהים והמשיכו ללכת.

הוחורו שטחי השדות. סיעות צפרים, שניקרו בגללי־סוסים
המפוזרים על־פני הדרך, נחרדו כפעם בפעם, הכו כנף כולן בבת־אחת ונתעופפו.
הגיעו קריאות־תרנגולים עגמומיות. נדף ריח־מים צונן…

“חיות',” מילמל סולומון כעבור רגעים מועטים. “והלואי!..
בהמות הם הגויים!.. הנה, מי הם הגויים!.. עברתי זה לא כבר ליד סאווא בקצה
הכפר… גוי חשאי,105 הלא תדע אותו, ארטיום…”

“מי שהיה במלחמה?”

“מי שהיה במלחמה. והוא כורה בור. אני אליו: למה אתה כורה
? והוא אלי: באר. אני אליו: האפסו בארות בכפר? והוא אלי: כך וכך…
חשוך־בנים אנוכי. עוברים־ושבים טובים ישקו את סוסיהם ויברכוני… ואני
אליו: מוטב שתקח ‘אוברז’ ותצא לקראת האשכנזי ואל ירד לחייך… והוא: כך
וכך… אנו מקבלים את גמולנו… ואני אליו: איזה גמול? והוא אלי: כמה
שדדנו בגליציה… שרפנו… דקרנו חזירים… בהמות… גזלנו תבן ומספוא…
את כיכר־הלחם האחרון… היושב בשמים לא ידום… שומעים אתם דיבורים?
בהמות! הנה מי הם הגויים…”

“בו־בו־ג…”

“נשוב, סולומון…”

“נשוב, ארטיום… רק אקרא כלפי המעברה… תיכף…”

והוא קרא במלוא קולו:

“מע־ב־ר־ה!.. מע־בר־ה־ה!..”





יד. כפרים

כך היו נוהגים יהודי בורטניק, שהגיעו ל“מנין” בדוחק,
מקדמת דנא: בערבי ראש־השנה ויום־כיפור היו עוזבים את בתיהם בידי בנותיהם
או בידי נאמנים מזקני שכניהם הגויים והיו עולים בעגלות לפרגונובקה או
לגראבוב. משכה אליה מאוד העיר בחגיגיותה הרחבה, בשיחות־החולין שלה, בחזניה
ו“משורריה” וגם בחידושי־מסחריה הבאים לרגל היבול החדש.

כך היה נוהג גם בית סטופאשקובר. ואפילו לאחר מותו של וולף
הזקן, כשבטלה המשמעת ונתפרדה החבילה – מנדיל יצא לסטופאשק ופיצי, שהתקוטט
עם נטע פנצ’וכי ועם מקורביו, עקר את רגליו מ“מנינם” והתחיל מזלזל בשבתות
ובימים־טובים בפרהסיה – מנהג זה עדיין נשתמר. מדי שנה, כשהיה פיצי שב
בפחי־נפש מהעיר, היה נודר בלבו לבלי “להביט יותר בפרצופיהם של בני־העיר”,
ואולם לתקופת השנה היה עולה שוב. עם כל עקשנותו לא יכול לעמוד נגד טרחנותה
של הזקנה, כל־שכן נגד הפצרותיה של שייבקה.

ואף זה היה מנהגם תמיד. כשהזקנה היתה מזדרזת תיכף לירידתה
מעל המעברה לבוא לבית פריל בתה, היה פיצי, משנאתו לחיים־בר, עוקף והולך אל
בית גיסו נתן הזגג, שבמורד השוק, נוכח בית־המדרש ובית־הכנסת הגדולים.
שייבקה היתה זוכה באותם הימים לשני שולחנות, מתהלכת בת־חורין לנפשה בין שתי
הרשויות ואין מתחקה אחריה.

השתא, בשל איואן טורבא, ממלא־מקומו של פיצי בטחנת־פדוט
הקטנה, איחרו לצאת מהכפר וכשהגיעו עד המעברה כבר נטו צללי ערב. שייבקה
עיקלה את הדרך כאחד עם אביה במבוא שכונת הגויים, העבירה לרגעים בזהירות רבה
את צרור שמלותיה המגוהצות למשעי מידה האחת אל השניה ושותה בדמיונה מתוך
תענוג מיוחד את התרגשותם של בני בית פריל לקראתה כשתאחר לבוא לשם. והיא
תאחר לבוא, תאחר מאוד…

בביתו של נתן הזגג שרתה כבר שכינת יום־טוב. גרגרי חול
זהבהב נתגרסו תחת הרגלים ומבעד לזגוגיות החלונות, שמעל לחצאי־הוילאות
המכוחלים, נשתלחו בבואות נוצצות באויר. על־יד הנרות, הדלוקים בפמוטי־נחושת
מצוחצחים, עמדה מטליה הזקנה, עיניה לוטות באצבעותיה ושפתיה
מרחשות.

“יום־טוב לך, בתי!” חיבקה הזקנה את שייבקה, בגמרה את לחשה
על הנרות. “יום־טוב לך גם אתה, פיצי… על שום מה איחרתם כה לבוא – ואנחנו
כמעט דאגנו לכם… וי, וי, אף אנוכי איחרתי בטיפולי בערב ראש־השנה זה
יותר מבכל השנים… איחרתי…”

“איזה צחצוח!..” אמרה שייבקה מתוך קורת־רוח והשקיפה מסביבה.

“לועגת את לזקנה, ליצנית…” הצהיבו פני מטליה, “מהתלת בי… וי וי, כמה איחרתי…”

ובזריזות־ותיקין קיפלה את תחינותיה ומחזוריה המדולדלים,
יצאה למטבח, שבה משם עם צלוחית־מים קטנה, השמיטה על מצחה את שביסה התורכי
והתכוננה לצאת.

“איחרתי… נתן יחיה הלך להתפלל מכבר… גם מנדיל ורבקה
כבר הלכו… מזגי לך ולאביך ותשתו לעת־עתה, שייבקה סגולתי – הם מבעוד יום
באו…”

“הוא לא בא…” נתפעם לב שייבקה והיא נמשכת משום־מה אל הזקנה.

“תיטיבי בחסדך, בתי, להשגיח רגע קט על האח המבוערת,” הושיטה מטליה את ידה למזוזה, “תשגיחי, סגולתי…”

שייבקה נתבלבלה, עמדה רגע ללא נוע, “הוא לא בא…” כל ציפיותיה נתנדפו בבת־אחת כחוטי “שן־האריה” הדקים מחביטת מקל…

התעשתה; ניגבה מעליה את אבק הדרך,
רחצה פניה ומזגה תה לה ולפיצי, סרקה את שערותיה וקלעתן בשתי מחלפות רצופות
ועבות… ידיה עבדו בדיוק, הכל אשר לכל, ולבה בל עמה.

“האמנם לא עמד בדברו?”

התירה את צרורה, בדקה בשמלת הסיטץ106 שנתפרה בעיר, בפוזמקאות החדשים, סריגת ידי הזקנה,
בפניני־הזכוכית החדישות (ה“אוסטריות”) שקנתה אתמול בצנעה אצל נטע
פנצ’וכי…

יצאה למטבח, הפיחה באש השוקעת, שלתה את הזוהמה מעל המרק
הרותח, הביטה בשברור האספקלריה המשוקע בכותל, שכאילו התפיח את פניה והרקידם
משונות, חלקים חלקים. “פרוסיה,” רטנה בכעס, בהתכוונה כלפי ה“שקצה”
"פרוסיה, בת קורנינקו הסנדלר, שהיתה דומה אליה בפניה מאוד ושדמיון זה
הטרידה תדיר. “ממש כתאומים.”

והיא פתחה את הדלת אל הדיר, הביטה הבטה סתמית בסוסו של
מנדיל העומד באפלוליותו, הקשיבה ללא טעם לגריסת־שיניו המונוטונית, ושוב
נזכרה בו, באותו בוקר של “אוספניה” כשליותה אותם, אותו ואת ארטיום, עד
לאחרי ה“צווינטאר” והוא לחץ את ידה, חיבקה בעיניו הבהירות ותוהות והתנה
תנאי מפורש שיזדמנו ב“ראש־השנה” בפרגונובקה דוקא. ושוב נקפה לבה. יצאה,
מתוך היסח־הדעת, למבוא, דרך הדלת האחורנית.

הבהיקו בעתרת אור חלונות בית־המדרש ובית־הכנסת הגדולים.
נראו דמויות מתנועעות בצפיפות, הגיעו קולות תפילה. גם
ה“קלויז”107 הקצבי, סניף לבית־הכנסת, שבו היה
מתפלל מנדיל, היה מלא וגדוש אנשים. חלונותיו ופתחיו הפתוחים הטילו
עמודי־אור חיורים על הדרך הריקנית.

“הוא נשאר בסטופאשק…” החליטה פתאום בודאות לקולות התפילה שפרצו בהמון כאשדות מים…

ושוב הביטה הנה והנה. ברחובות מסביב קמו שקט ודממה לאחר
הריצה והערבוביה ששררו בהם כשעה לפני־כן. דומה היה, כאילו כל בני פרגונבקה
השיגו סוף־סוף את מבוקשם. קדרות משונה נשבה עליה פתאום. נשבה מתוך
האפלולית הריקנית, מהמוני המתפללים, שכמעט כולם היו זרים לה, מחלונות הבתים
המוסכים בחצאי וילאות לבנבנים… מה לה פה ומי לה פה?.. אילו לפחות באה
לכאן גם מריאשה… כמו להכעיס, נושא תדיר הרוח את אביה לגראבוב…
וחברותיה כאן?.. לא הספיקה להתקרב אל אחת מהן וכבר מאיצים בה: הביתה!..
בורטניק הארור…

משנכנסה החדרה נתעצבה ביותר. עיניה נתלו בפיצי והיא
נשתוממה. בשל איחור השעה, כנראה, לא הלך לבית־התפילה כדרכו בכל השנים אלא
ישב אצל השולחן, שתוק וזעוף ויונק סיגרית־“מאכורקה”… לבוש חלוק מדולדל
ומנומר, כובע חדש החבוש לראשו, שנסתפר אמש עד לעורו על־ידי טרנטי
גלב־הכפר הזקן – הוא נראה לה עכשיו כל־כך מנודח ומוזר ומשונה עד שלא יכלה
כלכל אותו. פרשה לחדר־המיטות ושכבה.

ביגון ואנחה התכנסה לתוך עצמה. איזו קובלנה חרישית מילאה
כל חדרי לבה. קובלנה על אביה המובדל מן הבריות ומחזיק כל ימיו
בנימוסי־הגויים, על הזקנה המתארחת אצל פריל לטובת עצמה, על מנדיל ורבקה
שבגסות־רוחם דיברו, מסתמא, על ליבו שיישאר כאפוטרופוס בביתם, ועליו…
הכרוך אחרי חבריו שם כגוי אחרי הצלב… ארטיום… מה מצא בארטיום?.. כלום
קרוב הוא לו או אח?.. ואם גם רע הוא לו… אם גם יבוא מחר לכאן – לא
תתראה לעיניו… יקבל לקח – וידע! כאור היום תקום ותעלה לשם… להכעיס את
כולם… בסתר תעלה… תתבודד כל היום… צריך לקחת מעדר… השביל אל המצבה
העלה ברקנים וקוצים; תקוץ אותם… תקוץ… כל השנה
הם גדלים שם… אחר־כך מכסים אותם שלגים… שלגים לבנים… לבנים…
ונוצצים… כזגוגיות אצל מטליה… מה לבנים!..

וכשהקיצה ממחרת תהתה רגע מסביבה. לא יכלה בשום אופן לזכור
כיצד נתגלגלה לכאן, אל המיטה שבחדר הראשון, וכיצד פשטה בלילה את מלבושיה
מעליה. מתוך חיורון הבוקר ביצבצו לעיניה פיצי, היושב בו במקום עצמו ובמושב
זה עצמו, שבהם עזבה אותו אמש, כאילו היה ער כל הלילה, ונתן לוגם תה במלוא
פיו וסוחט שפמו בשפתו התחתונה בהנאה. נכנס מנדיל ספוג צינת בוקר, בשובו עם
סוסו מאצל השוקת בשפלת העיר, מזג לעצמו כוס תה ופתח בקולו החותכני באותו
סיפור־מעשה, שכבר שמעה אותו מפיו כמאה פעמים ואחת. מעשה באביו וולף זקנה,
עליו השלום, שבא פעם לפני ה“רבי” ר' דוידל, 108 עליו השלום, והלז: כך וכך. גוזר הוא עליו, שלא ירים לעולם את
אגרופו, שיש בו כדי להמית, על אדם מישראל… והוא נשבע לו. נשבע לו
ב“תקיעת־כף”. נתן קישקש בלשונו: “טצ!.. טצ!..”כמשתומם, ולשייבקה נדמה
משום־מה שלועג הוא על מנדיל וגונב את דעתו. מהמטבח הגיעו קטעי שיחה מתונה
בין מטליה ורבקה.

היא התלבשה, רחצה את פניה, נענתה במלמול על שאלות־השלום
והקריאות, התעטפה במטפחתה העבה, החרפית, ויצאה אל המרפסת על מנת להסתכל
בעוברים־ושבים כאשתקד.

אי־שם מאחורי בית־הכנסת הגבוה, כבר זרחה השמש. הטילו הבתים
צללים למרחוק ושכבת־כפור דקה החוירה מעל גגותיהם. במורד השוק, מתוך סימטאות
ומבואות, ביצבצו זקנים וזקנות. אילו מהזקנים היו לבושים קיטלים לבנים,
כובעי־סמט בראשיהם ופאותיהם רטובות. כולם טרודים ועיניהם כבושות בקרקע
כאילו נידונו בגזר־דין קשה. טרודות היו גם הזקנות, נאנחו ביניהן לבין עצמן.
בשמלות־סמט, בשביסי־משי תורכיים. הן היו מצוידות כולן בסידורים ובמחזורים
ובצלוחיות מים. שייבקה הסתכלה בעיון רב. איזו אימה חשכה הטילו עליה עכשיו
כל אותם האנשים. גם בית־המדרש ובית־הכנסת הגדולים כאילו הופיעו לעיניה בפעם
ראשונה. גבוהים ועתיקים ובדלים משאר הבתים הם עמדו כענקים משונים משני
עברי הדרך, עוטי סוד ומורא. התאמצה להשיג במוחה במה ומתי חטאו כל אותם
היהודים, הטרודים ומפוחדים ככה, ולא יכלה. הנה ר' ניסן דיין… פניו
הקפדניים מפיקים בהלה… הנה שבתי־בר הזקן, סוחר־ביצים, המחזר על
הכפרים… הנה חיים זפת מסטופאשק… מרוחץ וסרוק ומלובש שחורות הוא נראה
כאן, בעיר, כבן־אדם אחר לגמרי… העיר לבשה פתאום בעיניה חשיבות ואצילות
נשגבה ממנה, ונדמה לה, שכל המעולה, הצנוע והיפה מרוכז בעיר דוקא. עברו
בדמיונה יהודי הכפר בזה אחרי זה ואף אחד מהם לא זכה לסניגוריה. נטע
פנצ’וכי… בנו, לייזרל עם התבלול בעינו האחת… קלמן ה“מקורזל”…
סוף־סוף, הלא צודק הוא אביה… והוא עצמו?.. שוקע הוא תדיר בנימוסי־הגויים
הגסים… ללא שבת וללא יום־טוב… בודאי שישנם דברים בגו, אם כל אותם
היהודים חרדים ככה… ואף היא חוטאת… מהרהרת בו תמיד… כמה הסבתא מרעישה
עולמות על דברים כגון אלה… על־כל־פנים תעלה לשם… תשב שם, על מצבת־האבן,
ותבקש על נפשה… תסיח לה את דאגתה וירוח לה…

בינתים והשמש טיפס ועלה על גג בית־הכנסת והאיר הכל מסביב.
נפתחו לרוחה חלונות בית־המדרש, חלונות ה“קלויז” הקצבי. בקעו ועלו
קולות־תפילה מעורבבים, קטעי־נגינה של חזן. ושוב ביצבצו יהודים באים־בימים,
בחורים לבושי־קצרות, בעלי פנים מגולחים, ורדיים, נשים צעירות עדויות
תכשיטים ומקושטות מגבעות יפות, יהודים חיילים אוסטרו־גרמנים, שחזותם הפיקה
איזה נקיון ודייקנות מיוחדים… כולם נהרו לבית־התפילה… כולם… רק
הוא… מחוץ לבריות… כגוי… כמשומד חלילה…

רגע ועיניה הירוקות התהבהבו, איזה חשש מסותר ומשומר מכבר
ניצנץ בלבה והיא הסיחה את דעתה ממנו, התכנסה במטפחתה והסבה את מבטה אל חלקת
הדרך שבין בית־המדרש ובית־הכנסת.

לאורך הדרך הסתחבו גויים מאובקים ליד עגלותיהם הרתומות
לשורים. הובילו סלקים אל בית־החרושת המקומי לסוכר, השמיעו “צוב
צוב־ה” מונוטוני. אי־מזה נטפלו אל העגלות נערים, חטפו סלקים וברחו.
ננערו הגויים ורדפו אחריהם בכעס גדול. השתמשו בשעת־הכושר אילו מהנערים
שעמדו מן הצד ונטפלו אל העגלה וזכו מן ההפקר. יהודים, שעמדו בטליתותיהם ליד
הפלוש109 של ה“קלויז” הקצבי, גערו עליהם בקולם:

“ממזרים!.. טראסטצי ואשיי מאטרי!..”110

הקול קול מנדיל. שייבקה הסתכלה בו מרחוק, במגפיו הגבוהים,
במצנפתו השמוטה עד לאזניו, בטליתו שאינה הולמת אותו, בקצות מחגרתו האדומה
המתבדרים ויוצאים מתחת אפודתו… הסתכלה גם בכנופיה. שלום־דויד
סרסור־בהמות… ירחמיאל שואב־המים… פייסי “נביא”… אחרי פייסי זה מרננים
הבריות… כך שמעה מפיו של עובדיה… עובדיה זה ליגלג אשתקד גם על מנדיל…
חיקה את חיתוך־דיבורו הגויי והיאך שהוא מרטש באומנות־יד אבטיח ואוכלו בשוק
במסיבת גוי עובר־אורח ובצהרי ראש־השנה דוקא, והיאך שהוא מטפל בדבקות בשני
נרות־השעוה שהוא מביא עמו בכל ערב יום־כפור אל ה“קלויז” ושמשקלם עולה בודאי
לפוד וחצי… כל השומעים צחקו במלוא גרונם והיא נצטערה עד לדמעות… ואביה
?.. הלואי שלא יתקוטט על־כל־פנים השנה עם מי־שהוא בבית־המדרש כאשתקד…
כמעט שהגיע למהלומות וכבר ביקשו להוציאו מבית־המדרש…

בכנופית הנערים, שנתכנסו בקירוב מקום וחילקו ביניהם בשאון
והמולה זנבות־סיגריות מלוקטים בפלוש, ניצנץ פתאום חיימל, בן־זקוניה של
פריל.

“חיימל! חיימל!”

חיימל ניגש אליה באי־רצון.

“חיימל! מה עושה שם הזקנה?”

“לא כלום…”

“סולומון היה אצלכם?”

“איזה סולומון?” השתמט הנער. “הוא אצל הזגג…”

יצאה מהבית הסמוך מלכה שטיין התופרת בלויית גור־אריה. קדה
לה בנימוסיות יתירה, נפנתה אליה כרוצה להיכנס עמה בדברים. שייבקה החוירה,
הסבה פניה הצדה. לא היה לפי רוחה כעת לשוחח עם מי־שהוא. בודאי תשאל אותה
בדבר הקונטרס ששלחה לה לקריאה והיא לא קראה אותו כלל… לא נשא חן בעיניה
מהשורות הראשונות.

“ממזרים!.. טראסטצי ואשיי מאטרי!”

חיימל ברח עם הסלקים בידו והאיכר, שרדף אחריו, הפך את פניו
לאחוריו ונתבלבל פתאום בראותו, שנער אחר נטפל בינתים אל עגלתו המופקרה,
השליך את עצמו לעברו של זה, החיש צעדיו הכבדים, הצליף בשוטו.

רגלי הנער כשלו, השליך מידו את הסלקים, נטה הצדה ונתקל בכותל שלפניו. האיכר הדביקו, הצליף בשוטו על ראשו וגבו.

שייבקה נזדעזעה ממקומה, החוירה והשתערה כלפי האיכר, לא מצאה מלים בפיה.

“אתה… איואן זלודי.”111

האיכר הרפה מהנער, התכופף, לקט את הסלקים ורץ אחרי סוסיו שנתרחקו ממנו.

“איואן זלודי…” שייבקה ירקה אחרי הגוי. “מסוגל כל אחד מהם להרוג איש בגלל שנים־שלושה סלקים… בגלל רצועת־שוט מזופתה…”

הישיבה על המרפסת לשם ישיבה והצצה בלבד עוררה בה מורת־רוח
והיא נכנסה לבית שכבר היה ריק מאיש. נזכרה שמטליה, לפני לכתה לבית־התפילה,
ביקשתה להשגיח על הבית ועל האש, נרגזה פתאום על שהיא, מטליה, “מתנכלת בה
תדיר לשעבדה”, נטלה את המעדר בפינת המטבח, ניגשה אל שברור־האספקלריה…
“פרוסיה!” רטנה בכעס. “ומה בכך?” נענתה תיכף לעצמה. “איני זקוקה למצוא
חן בעיני מי־שהוא… אינני זקוקה…”

נתנה את המעדר תחת מטפחתה ויצאה דרך הפתח האחורי, בהבריחה את הבריח הפנימי מבחוץ, בעד חור המזוזה.

בסביבת בית־המדרש ובית־הכנסת כבר רבו הכנופיות. בני־אדם
שוחחו בקול רם, התבדחו, התלוצצו, עישנו סיגריות, קראו עיתונים. נערים
התלקטו לכנופיות, רדפו זה אחרי זה, שיחקו במשחק “חיילים”, חיקו את
קריאותיהם של האוסטרו־גרמנים – “צוריק”, “פורברטס”, “האלט” – הפריחו
שלפוחיות־רוק באויר דרך קני־קש זהבהבים.

על־פני הדרך טיילו זוגות. הנה שמואל ורופא־השינים, מלצר…
הנה שוב גור־אריה ומלכה שטיין… שייבקה השמיטה את מטפחתה עד לעיניה ונטתה
ללכת למורד הבוג.





טו. “שמחת־תורה”

מה זה היה לבני פרגונובקה באותה “שמחת־תורה” שכולם
התבסמו וקראו כאיש אחד לדיצה פרועה רבת כוח ואיל? היצאו מדעתם?
הנזדלזלו ניירות מעותיהם והתמרטטו והשתוקקו לבזבז אותם על משקאות ומאכלות? ההיתה גם בזה יד ההתחרות בין יחידים ובין מפלגות? או אולי ניצנצו לפניהם
חייהם בעתיד הקרוב התלויים להם מנגד ואמרו לערות את לבם בהילולה ובחינגה?

משעה מושכמה של שחרית–לפני ההליכה לתפילה–כבר התגודדו
בני־אדם בשוק מתוך רשלנות ובדיחות עצלה של מחותנים בגמר החתונה, ושמשי
בית־התפילה טילטלו תרמילי דובשנים–מאפה הגבאיות–ובקבוקי יי“ש פטרוברובקאי
בשפע כזה שיש בו בכדי לשמח עין אנוש. במעיהם של רבים עדיין תסס יין “שמיני
עצרת”. עדיין נוצצו עינים עששות של זקנים מפאת הברכות, שנפלו להם אמש
בהרחבה בשעת ה”הקפות“. מתוך סימטאות ומבואות הגיחו יהודים וספרי־תורה
מעוטפים בטליתות בזרועותיהם. נשאו יהודים ספרי־תורה בזרועותיהם אל
ה”מנינים" שהתלקטו בבתים פרטיים, כאמהות הנושאות את עולליהן, דיגדג
בנחירי־חטמים ריח קנמון כתות, חילחלו ברעש חביותיהם של שואבי־המים,
ומדוכים הקישו תוך מכתשות.

ב“מנין”, שהתאסף במועדון הציוני, סיפר איסאק טייטלמן, ששב
זה לא כבר מקיוב עיר המטרופולין, גדולות ונצורות. איסאק טייטלמן ליוה את
מנהל־הפנקסים רוזנצוייג בנסיעתו בשליחות בית־החרושת המקומי לקיוב ונעצר שם
בשל השביתה הגדולה, שתקפה בין כך את מסילות־הברזל ונתגלגל באקראי לועידת
המורים העברים וראה מה שראה ושמע מה ששמע. לעולם לא ישתכחו ממנו אותם
הנאומים הנלהבים שנישאו שם, ולא ימושו מעיניו המחולות הנעלים שלא פסקו יומם
וערב. עיניו ראו אותות התחיה הלאומית ממש והוא מאמין בה מעכשיו אמונה שלמה.
מלצר, ראש הועד הציוני, לא עצר ברוחו, ובשעת השתיה שלפני “חתן־בראשית” עלה
על הכסא וישא את מדברותיו על הגאולה ועל ההצהרה112 שכמותה לא היתה מימות כורש, ובהורותו על היהודים החיילים
האוסטרו־גרמנים, שבאו להשתתף ב“מנין” הציוני, הזכיר בקולו הרועד על “החזית
המשותפת” רבת־האחריות והסמויה מן העין, הנמשכת בין חוגי ה“דמוקרטיה”
הציונית שבכל העולם. מביתה של בתיה ברומברג, חברת הועד, שנטלה על עצמה
את “הצד הכלכלי” של ה“מנין”, הובאו בין כך נוספות דובשנים ובקבוקי יי"ש. בא
הסטודנט בארו, מי שהשתתף בועידה הציונית האחרונה בפטרבורג ובקלסתר פניו
ובזקנו היה דומה לוליקורוס.113 תקפה
ההתעוררות את הנאספים ולא חסו על ממונם ונדרו ברוח נדיבה. יצא מכליו חיים
איש־הורוויץ, גזבר הטחנה וראש האגודה “למען ציון לא אחשה”, ופתח מהכתוב
“אצק רוחי על זרעך”, הראה על הקשר הגדול והסמוי מן העין, הנמשך בין האבות
והבנים בישראל וגמר את ההלל על מלצר “שעוד יוליכנו קוממיות”. התחיל בין כך
איסאק טייטלמן לבמבם בינו לבין עצמו את הניגון החדש, ששמע באותה ועידת
המורים: “גילו, המכבים”, ואילו מהנאספים נלוו אליו גם כן בקולותיהם. הוזזו
שולחנות וכסאות ממקומם, אחזו ידים אלו באלו ומבלי משים התלקח המחול.

כל אותו היום הסתחבו הציונים ברגלים כושלות מ“קידוש” אל
“קידוש”. ציונים פחתו, ציונים נתוספו. לא לשם אמירה בלבד אמר מלצר,
שב“שמחת־תורה” זו נעשתה בהיסח־הדעת מעין בקרה ל“כוחות” ההסתדרות
הפרגונובקאית. הוא היה צודק במובן ידוע. כשנתגלגלו לעת ערב לביתה של בתיה
ברומברג התחילו מתקבצות לשם גם חברות. נתהווה דוחק בבית. שרו שירים
לאומיים בעברית, ביהודית וברוסית – ורקדו ריקודים – עלתה ההתעוררות באותו
ערב עד למרום המדרגה.

וכשההתעוררות התחילה פוחתת והחולין הבליעו את החגיגיות
התלהב פתאום שמואל, באיחור זמן, כבול־עץ קשה ברמץ עומם, לאחר שנתהלך כל
היום שתוק וזעף. סחב בכוח את כל אחד מהחבורה לרקוד, הרפה מהם, העמיד את
העששית הדלוקה על הרצפה, ויצא במחול בודד ועקשני מסביבה, התקוטט עם מלצר
והכריז על אידיאל חדש שהוא נושא בחובו. צער הדיבור עיוה את שפתיו
ועיניו מיצמצו. הוא אינו מ־מא־מ־מין לא לאנגלים ולא לאוקראינים… השומ־מע
הוא מ־מלצר?.. רופא־השינים מ־מל־צר?.. “במ־סעי־צלב יהודיים הוא
מ־מאמ־מין… במ־מסעי־צלב…”

אמנם, במשך הבוקר נעשו אילו נסיונות מצד הציונים למשוך אל
ה“מנין” כמה מחברי “לינת־הצדק” ולעשות מתוך כך נפשות להסתדרות ולא עלתה
בידם. הללו, בעלי־בתים צעירים וסוחרים חדשים, התאספו בבית גדליה אסתרק’ס,
קמחן וראש הקואופרטיב “אושר”, והכריזו בפירוש, ש“לינת־הצדק” היא חבורה
עומדת בפני עצמה ושאין לה שום חלק לא ב“בונד” ולא ב“ציון”. גם אמצעים
כספיים יש לה די והותר. לעת צהרים גדלה השמחה ביותר. נטפלו ה“עמלקים”
וישראל פוגל. כל אחד מהנאספים השתדל לעלות על חברו בפזרנותו ובכוחו ללגימה.
מחצית המכולת של “אושר” כבר הורקה. משלמים האנשים במיטב כספיהם במזומנים
ותיכף ומיד. התחילו בין כך נמשכים לכאן קבצנים ומקבלים שונים משפלת העיר
וגדלה השתיה. נתכו יין ושכר כמים וגלוסקאות ואגוזים וטליתים התגוללו על
השולחנות למכביר. יצאו במחולות. נקלעו ידיהם של גבירים וקבצנים, של מיוחסים
ובני־בלי־שם. הפקר! הפקר! פייבוש! שרגא־פייבוש, שמשה של “ההנהלה
העצמית” בפרגונובקה! צא והעבר קול ברחובות: כל דכפין ייתי ויאכל, כל צמא
יבוא וישתה! אל דאוג! תיכף אחרי יום־טוב תיפתח חנות לממכר קמח בזול־הזול,
בשביל עניי־העיר! יתפקע ה“בונד” מחרון אין־אונים, יתפקעו גור־אריה ו“המלכה
שבא” (מלכה שטיין) וכל הנלוים אל הקואופרטיב “טובת הכלל”… העיקר: אחדות
! גם בבחירות הבאות של הקהילה תלך “לינת־הצדק” בראש. יש רגלים לדבר ששמו של
אהרן כהן – הסוחר הישיש שמראשית המלחמה סילק את עצמו מכל מיני מסחרים
ונתרושש – יתנוסס ברשימת “לינת־הצדק”. אלא מה? – לא כלום! הוי! ננגן,
יהודים, ונרקוד שוב ושוב. נהיה־נא חברים כולנו. נהיה־נא כאיש אחד – אחים!
הוי! ננגן ונרקוד ושוב ננגן בלי הפוגות אותו ניגון הממוגג לבבות, ניגנוהו
הכליזמרים מאילינץ העיר בחתונתה של רנדיל, בתו של אהרן כהן, טרם ירדו
פלאים…

וראו גם ראו! אותות היום נראו גם במועדון של ה“בונד”.
אילו מהחברים נתגלגלו לכאן לאחר שעלו לתורה בבית־הכנסת ו“קידשו” שם על
היי"ש הציבורי כדבעי, ואילו מהם – אחרי שהיטיבו את לבם במאכלות ובמשקאות
בביתם או בבתי קרוביהם וחבריהם.

הרצאתו של גור־אריה על הבחירות הבאות ל“קהילה”
הפרוגנובקאית לא מצאה אזנים קשובות. לחינם דיבר גבוהות, תיבל את דבריו
בהלצות ועקיצות על חשבון שאר המפלגות, הסביר והרעים חליפות, בהתאם לנושא
מאמרו, את פניו הפיקחים. הקהל שנאסף היום בקושי הלך ופחת. בעלי־מלאכה
צעירים שבעים ושתויים ולבושי בגדי יום־טוב גיהקו, התמתחו מקוצר־רוח ושפע
כוח ורגליהם לא החזיקו מעמד כסוסים משועממים מיד לאחר שנהדקו פרסות־ברזל
חדשות לרגליהם.

אך הנה עמד על המפתן בחור אחד לבוש סגין מעוך, קצה חטמו
מופשל למעלה ופניו זרועים אבעבועות ירוקות, הצליף עין זעפנית סביבו כאדם
המחזר אחרי איש־ריבו, האומר להתחמק ממנו, על מנת להתאבק עמו
במלחמת־אגרופים, ומלמול של רוחה ומבוכה כאחת חלף באויר.

“וולקא!”

וולקא זה, בנו של ייקיל שוזרהחבלים משפלת העיר, עזב את
פרגונובקה בנערותו ולאמיתו של דבר אין איש יודע את טיבו. אין איש
בפרגונובקה יודע, אם באמת נתגייס למלחמה או שפשוט נתעטף בבגדי־צבא, אין
איש יודע מה ראה לאחוז בעבודה משונה זו של שקילת סלקים בבית־החרושת המקומי,
בו בזמן שהוא ידוע כחייט על־פי אומנותו, כשם שאין איש יודע מה מבוקשו של
וולקא זה. נטפל הוא תדיר אל אסיפות חברי ה“בונד”, מפסיק את הנואם באמצע,
מדבר קטועות שלא מן הענין, מוצא תדיר מיני תואנות להאשמות ולגינוי,
וכשמנסים לשדלו בדברים הוא מקיש באגרוף על השולחן, ממטיר אש וגפרית.

וגם עכשיו בא בעלילה. מה ענין – הוא שואל – למהפכה
ולפרוליטריון ב“קהילה”? מה ענין בתי־עלמין ומקואות ושחיטה אל ה“בונד”?
מדוע זה אינם שולחים צירים מפועלי העיר אל האגודה המקצועית של הפועלים
הנוצרים שבבית־החרושת הפרגונובקאי? למה זה מתבדלים מהפועלים הנוצרים
ועושים להם “בית־מדרש” לעצמם? למה זה מפטפטים כאן על דברים של מה־בכך,
ואילו הפריצים והאשכנזים חברו יחדיו נגד הפועלים והאיכרים בשביל לגזול
מהם את כיבושי־המהפכה, לשעבדם, לאנוס את בנותיהם, להשליט שוב את
ה“פאנשצ’ינה”114 החשכה והארורה כבשנים קדמוניות
? וכשגור־אריה מצחיק ומרעים את פניו הפיקחים חליפות (מצחיק כלפי הקהל
ומרעים כלפי וולקא) ומציע לו לדבר אל הענין, מטפח פתאום וולקא באגרופו על
השולחן וזורק לו: “אתה משרתה של הבורגנות הפעוטה…” קמה מהומה במועדון
ומלכה שטיין דורשת מוולקא לחזור בו מדיבורו; תומכים בה רבים מהנאספים. ואולם בינתים וולקא איננו.
נעלם.

הרוחות כבר נתעוררו. הוצגה להצבעה השאלה בדבר תעמולה לפני
הבחירות אל ה“קהילה” ונתקבלה החלטה חיובית בפה אחד. נטפל בינתים אחד
מהחברים והודיע אודות הנעשה בביתו של גדליה אסתרק’ס. בא השני וסיפר היאך
מלגימים שם את דלת־העם ומחשיכים במתכוון את הכרתו והיאך שנשבעו ה“עמלקים”
וישראל פויגל לקנות את דעותיהם של שוכני־השפלה בבחירות הבאות. בא השלישי
ומילא אחריו, שהשפלה כבר נאמדה אצלם בסכום מסוים של
קרנסקאות.115 התלהבו, דיברו בערבוביה. יצאו
אילו מהנאספים לקבץ את חבריהם הפזורים והנידחים אי־שם בהילולות והמסיבות
בבתים שונים, ומלכה שטיין פתחה ודיברה אודות מגמות ה“בונד” בכלל. הורידים
הדקים מתחת לעור־פניה השקוף תפחו, התבלטו וקולה רעד. היא דיברה כבושות,
כדרכה בלהב עצור, חשה כי דבריה כובשים את הלבבות, מציתים את העינים ומגודל
נחת־רוח השתעלה לרגעים, כמנהגה, באותו השיעול החשאי, הענוותני־מנומס,
שסיגלה לעצמה עוד באודיסה, בדומית הספריה העירונית. וכשסיימה בשירה החביב:
“ליבע, מיר האבין געשלאסין אויף לעבען און טוידט א
פערבאנד…”116 החזיק כל הקהל אחריה.

ובעיר – כאילו נשתנו סדרי היום! הנה, בבית־המדרש הגדול
עוד טרם הגיעו ל“חתן בראשית” וכאן, על פני הרחובות, כבר מסתחבים יהודים אל
“כוס יין” של צהרים. זעיר פה זעיר שם פניהם של יהודים מצהיבים לאחר
שנת־צהרים חטופה וליד אי־אלו אסקופות של בתים עדיין יושבות נשים ומצפות
לבעליהן, שטרם חזרו מה“קידוש”. מתוך כמה בתים בוקעים ועולים סלסולי־נגינה
הנבלעים בקול הגרמופון החזק של משה־איצי הספר. מנגן הוא
מזורית117 נעלסה, אחר־כך “חוה, הוי חוה” –
ולבסוף הוא משמיע מין ניגון חדש שלא נשמע עדיין בפרגונובקה ושאין בו לא
נגינה ולא דיבור, אלא צחוק בלבד. פרכוסי־צחוק אדירים, ח־ח־ח
וחו־חו־חו ולא יותר… באויר נודף ריח טחולים צלויים
ו“פראקיס”118 מטוגנים. והנה עולים שוב
קולות־נגינה מכמה בתים. עולים ובוקעים קולות צרחניים מבתי־ישראל כקללות
גויים שיכורים, להבדיל, מבתי־המרזח. נערים שתויים מתגוששים, רוכבים על
תישים ועזים, מפצחים ואוכלים את רוב האגוזים שלמענם נשלחו בשכר־הליכה.
יהודים מקומטים ומרי־נפש מדברים בלשון סגי־נהור, נכנסים בשיחה עם נשים
מבודחות ומעורבות עם הבריות. יהודים זקנים עושים מעשי־לצים, סוטרים בהיחבא
על חטמי הנערים, מכניסים כלאחר־יד קמצוצי־טבק לתוך נחיריהם וכשהללו מתעטשים
הם קוראים להם: “תתבסמו!” מתערבבים ניגוני־קודש בניגוני־חול, זמרת גדולים
בזמרת קטנים. מצהיר ושוחק החג מכל פינה ואין סימטה שאין בה
הילולה.

אולם, מה הן כל אותן ההילולות כלפי השמחה הגדולה המתלקחת
מקץ היום בבית נחום וינר, גבאי בית־המדרש? לשם התקבצו כמעט כל זקני העיר
וכלי קדשה עם ר' ניסן דיין ור' נחום מלמד בראש. היא התחילה בצהרים והיא
נמשכת והולכת כעת במורד השוק, בדרך מול בית־המדרש. הולכים יהודים בניגון
ובמחול. הדרך משתטפה אנשים עד אפס מקום, וקולות הנגינה המגיעים מכמה בתים –
מה עלובים הם! לא! הם אינם נשמעים כלל! הם נבלעים פשוט בקולות השמחה
הפומבית הלזו! ככה נבלעים קולות הנבל, הכינור והבטנון בחתונות בקול
החצוצרה הגדולה והרחבה, חצוצרת־הנחושת, המדברת רוממות וגדולות.

יודעים תינוקות של בית רבם את כוחם של ר' ניסן דיין ור'
נחום מלמד בריקוד ודיצה. מודעת היא בעיר למדי, ורק אמש, לפני ה“הקפות”, הם
רקדו ממש נפלאות. על־כן נסחפים אחריהם אנשים, נשים וטף. כולם נדחקים
לבית־המדרש, מצטופפים ועולים על הספסלים והשטנדרים119 ואדני החלונות. כל העששיות דלוקות וכל העינים נצמדות אל
המחוללים.

והנה הם הולכים והנה הם מזנקים מהחשכה, מתפרצים לבית
בריקוד אדיר, נאחזים זה בזה ונדחקים בעיגול מעורבב ומעוקל. זקנים
ובאים־בימים, יהודים במטפחות קשורות למטה מסנטרם, בשל כאב־שינים, יהודים
רזים ומחודדי־צורה ויהודים שמנים ומעוגלים, בעלי עינים עצומות מתוך דבקות
מרוכזה ובעלי עינים פקוחות ופזורות וטובות מרקדים ומרננים בתעצומות־עוז.
מתנצחים. מזמרים פיות אפלים, מחוסרי־שינים ופיות מובהקים במחרוזות שינים
לבנות. הניגון הוא ניגון חסידי וההתלהבות היא חסידית.

והנה התחיל העיגול להתקטן. יהודי מקושט בצוארון מעומלן
נוצץ מתאמץ להיחלץ מתוך העיגול אגב העויות של התנצלות כלפי הקהל העומד מן
הצד, כאומר: אנוכי אינטליגנט… מה הם רוצים ממני?.. מתיגעים רבים
מהזקנים, משתמטים אחד־אחד הצדה. העיגול הולך ופוחת.

“אופ! אפ! אופ! אפ!..”

יהודים, פנו מקום! עומד חוג כמו אמש, כמו אשתקד, וכמו
בשנים שלפני אשתקד, סולו חוג מסביב לר' ניסן דיין ור' נחום מלמד שיצאו
בריקוד אחד מול רעהו. עיניו של ר' ניסן דיין עצומות, פניו מפיקים קפדנות
וזעף כפני גזלן, להבדיל, ועיניו של ר' נחום מלמד פקוחות וצוחקות בנדיבות
כעיני מטורף, חלילה.

“נחום!” קורא פתאום מתוך ריקוד ר' ניסן דיין ואינו פוקח את עיניו. “אתה אוהב את התורה הקדושה?”

“הוי! הוי! הוי!” עוצם רגע ר' נחום מלמד את עיניו הרכות מתוך כמיהות־לב של מתעלף שהריח בנחיריו ריח מעודד.

“אפ! אופ! אפ! אופ!..”

“צאן קדשים!..” חורג פתאום ר' נחום מלמד ומכריז כמפקד־גדוד.

“מ־ה־ה־ה…” – נענים בגעיה אילו מתלמידיו ואילו מהקהל וצוחקים.

“איזה הוא מספר הלגיון שלכם?..” קורא הוא שוב בכוח.

“תרי”ג!"

“אי! אי! אי!” גוער בו פתאום בקול קפדני ר' ניסן דיין, שדעתו אינה נוחה כנראה מלשונו ה“חיילית” של ר' נחום.

“אופ! אפ! אופ! אפ!..”

נאלמות מסביב שפתי־רננות. הולך החוג ומצטופף, מתגבש ועומד
כקיר־ברזל. מתקצרות הנשימות. זקני פרגונובקה ונשיאי־עדתם עמדו כאיש אחד
מסביב! אל הגה, ואל מלה ואל נדנוד בראשכם! קפדנות ונדיבות מחוללות
יחדיו, דין ורחמים מתנצחים.

מה השנה מכל השנים שככה התלקח מחולם? העבודה, עין לא ראתה כמוהו מאז ירדה החסידות במקומותינו ופסו אמונים.

שנים־עשר החלונות הגדולים של בית־המדרש דלקו באפלת הערב כשתי־עשרה מדורות.





טז. “ויברח!..”

כל אותן השמועות שתכפו בימים האחרונים אודות המפלה
שנחלו האוסטרו־גרמנים בחזית המערבית, התסיסה והמהומה שקמו במחנותיהם
וההכנות הנעשות משום־מה מצדם לעזוב את אוקראינה – לא מצאו אזנים קשובות
בפרגונובקה. לא האמינה פרגונובקה גם בכל השמועות שהביאו הנוסעים
במסילת־הברזל בדבר הערבוביה והעזובה השוררת בכרכים ובבתי־הנתיבות הגדולים
והמוכיחות לכאורה בעליל שקץ שלטונם של הללו בא. מעריצי גבורותיו של
ה“אשכנזי”, שבכל שנות המלחמה היתה ידם על העליונה, סתרו גם עכשיו את
טענותיהם של חסידי ה“אנטנטה”120 וביטלון ממש.
זה הוא אחד מתכסיסי ה“אשכנזי” – אמרו הם כשהוכחותיהם נתבדו – אין לירד
לתכליתם של מעשי הינדנבורג ומקנזן.121

באחד מלילות מרחשון, ליל־סגריר, נטרדה שנתם של כמה מבני
פרגונובקה בשל נביחת כלבים צעקנית־ממושכה ואי־מצויה וקשקוש תכוף של
סדנות־ברזל. לאזניהם הגיעו אי־אילו קריאות חטופות וצעקות עמומות והם קמו
ממיטותיהם, ירדו ועלו חליפות, שהו בתחתוניהם אגב הטיית אוזן קשבת ליד החלון
ולא מצאו פתרונים בנפשם.

וממחרת, כשהשכימו בני פרגונובקה לקום ופנו כה וכה, וה“אשכנזי” איננו! – ויברח?..

אותו בוקר מעונן וטחוב היה, מעורטל ממשא־ומתן ונוח, כל־כך
נוח, לשיחות־בטלה. יהודים התגודדו בכנופיות מול הקואופרטיבים “אושר” ו“טובת
הכלל”, בקרבת בית “ההנהלה העצמית” וה“ראטהויז” והסיחו במאורע ישר והפוך.
סיפרו אודות מילר הקומנדנט, שהתאכסן בביתו של אהרן כהן הישיש ושבלילה, לפני
צאתו, איים עליו באקדחו וציוה עליו להביא לו בכבודו ובעצמו את תכשיטי אשתו,
אודות פיני הימלשטיין שהתקומם נגד גזלניו והוכה מכות־רצח, אודות הסכומים
הגדולים של דמי־קדימה, שנשארו בידי זליג נימוי ושאר קבלנים, קצבים,
רוקחי־מרקחת וכיוצא בהם, אודות אילו “פריצים” מבית־החרושת שממורא הגויים
נספחו אליהם ועקרו רגליהם מפרגונובקה, אודות קרונות סוכר ותבואה שלא
הספיקו להוציא מכאן, אודות ה“עמלקים”122 ושאר
סוחרים שנחפזו בעגלות בדמדומי־הבוקר לואסיליבקה התחנה על מנת להבקיע משם
דרך לאותם המקומות, הנמצאים עוד ברשות שלטונם.

באותו בוקר שרתה רוח מבדחת על הבריות, והם התהלכו מתוך
קלות־ראש, בחינת נערים שקורא להם דרור ב“בין הזמנים”… חשק היה להתהלך
מכנופיה לכנופיה, להסיח ככה בלי הפסק על החדשה הגדולה, שנפלה בהיסח־הדעת,
ליהנות מהעדר־העול… נמצא מי שצפה למרחוק וניבא שבית־החרושת יהיה מחזר
מעכשיו אחרי ידידותה של פרגונובקה ומתוך כך יפתח לפניה את שערי הסוכר
לרוחה, ודבריו נתקבלו על הלב. באחת מן הכנופיות שמו לחוכא ואטלולא את
הבחור חיים וליקי ששימש זמן־מה בעורף המלחמה ושמזמן כניסת האוסטרו־גרמנים
לכאן היה מתחפש כחייל אשכנזי, התהלך בכפרים והיה מדבר עם הגויים אשכנזית
ולשון־קודש בערבוביה ותובע מהם פירות וירקות ונותן לתוך כליו… נדו לו
מתוך צחוק והשתתפו בצערו על שהוא נשאר בלי “פרנסה”. באו כמה מהמקורבים אל
בית־החרושת ומסרו בשם הדירקטור אורלוב, שה“אנטנטה” נכנסת לאוקראינה על מנת
לפרוש עליה כנפי חסותה ולהשכין בה את השלום. נטפל יפים דוקאלסקי המדפיס
והודיע ממקורות ה“וולוסט”, שכבר נעשה חוזה בענין זה בין ה“דירקטוריה”
האוקראינית וה“אנטנטה”. מסרו גם שמועה, שהצרפתים כבר התבססו באודיסה. ניבאו
התגרנים להוזלת המקחים בארץ ויהודים, שיש להם קרובים באמריקה, נתבשרו שבזמן
הקרוב ביותר ייפתחו הגבולין למדינות הים.

נתקררו הרוחות רק לעת הצהרים, לאחר שבאו ברכבת כמה מתושבי
פרגונובקה, שנסעו למסעותיהם במסילת־הברזל, והם סיפרו מה שסיפרו. הם סיפרו
אודות המלחמה הנטושה עוד בין גיסות ה“דירקטוריה” עם פטליורה בראש
והפרטיזנים־הבולשביקים מצד אחד ובין חילות האוסטרו־גרמנים הנסוגים אחור
לדרכם מצד שני, אודות קרונות מלאים כלי־נשק העומדים הפקר פה ושם
בבתי־נתיבות שונים, אודות הדוחק והאנדרולומוסיה השוררים בבתי־הנתיבות
וברכבות ומעשי־האלמות הנעשים בספסרים ויהודים – שכן הם בשפל המדרגה –
ואודות ה“חשכות” והמרה־שחורה הנושבות מסביב.

לעת ערב חזרו הקצבים והכובענים מהיריד הזוודיווקאי והוסיפו
גם כן נופך. הם סיפרו בדבר התרגשות־הרוחות ששררה ביריד מפאת בלבול הכספים,
בדבר שפע כלי־זין שנפל לאיכרים בהיסח־הדעת, ובדבר התנהגותם הפרועה של
אי־אלו שקצים ביריד.

אותם האיכרים שעברו בבוקר דרך העיר, כשהם מחמרים אחרי
עגלותיהם הטעונות סלקים אל בית־החרושת, חזרו עכשיו, בדמדומי הערב, בפנים
זעופות ועגלותיהם הריקניות מידרדרות בחפזון על־פני מרצפת הדרך העקורה.
ונדמה היה משום־מה, שיש איזו שייכות בין חפזון זה ובין הידיעות שנתגלגלו
לכאן, ושגונב אליהם – אל הגויים האלו, איזה סוד, שעדיין סתום הוא
מאחרים.





יז. מלקוח

באותו לילה נטרדה שנתו של יער בורטניק על־ידי המון
רוחות שפשטו עליו, כאחשתרנים דחופים, מכל עבר. מאפסי שדות טחובים, שדות
מרחשון, הם באו ברוב ענין, משכו בראשו וידיו, התלחשו, התדפקו. הוא יחסן זקן
ובעל־נסיון במשפחת היערים שבפודוליה מדור דור, ננער לרגעים בטרוניה,
כולו געש.

“בשל מה אותו רעש?”

ומתוך הדממה, בת־הרגעים, נחשפו אי־אלו חריקות־אופנים כבדות
ומונוטוניות בלויית “עטיא–וי־ו־ו־ו” מנודחה ושוממה של מחמר ואזני
החבורה התחדדו:

“לא! זהו בן־אדם… משלנו…”

“סוף־סוף הלא זקוקים הם, חולירע לתוך צלעותיהם, לעבור כאן… אה?”

“ומה אמר לך ה”קאואליר" מפרגונובקה?"

“ליל־אופל, אמר, בא עליהם… כאן יעברו אל תחנת גראבוב.”

“ליל אופל…”

“שבו כאן, בחורים, אצא לדרך ואקשיב קשב… אה?”

ריח חריף, עבוש־פושר, מעין זה של חבילות־זרדין מבושלות
בבית־מרחץ, לכד את הנשימה וסדני־האילנות הכרותים, שהזדקרו מתוך שכבות העלים
הכמושים, הכשילו את הרגלים.

בתקיפות ובקוצר־רוח הכו גלים בדמו, הפעימו את
לבו בחזקה ובהתאמה אל נדנודי־היער הרעשניים.

“אה?” מילמל הוא וכוונתו היתה: אנוכי השורר עכשיו ביער בורטניק… יער בורטניק! מי־הוא אותו כומר, פקיד
או סוחר שעבר כאן מבלי בדוק מלכתחילה באקדחו… או בלי נשוא את עיניו אל
השמים… בחירי־הגזלנים היו נלקחים לכאן כשומרי־היער… עכשיו אני השורר
כאן… ומחר?.. מחר כל הכפרים לפני… השדות, היערות, הטחנות, האחוזות…
הכל, הכל בשביל ה“עדה”… בשביל העם… עוד יאוגדו גדודים מזוינים…
“ליל־אופל…” אדרבה, יבוא מי־שהוא מאדמת־נכר להשתרר עלינו… איך צוח אז
ארטיום? – “יצאו הללו ויבואו בארבוסים, צרפתים, קאצאפים וחולירעות…”
יבואו… ינסו־נא וידעו מקחה של כוסמת במקומותינו… אה?

“או־ר־ר־ר…” פשט רוח רץ על צמרת היער והתגלגל למרחוק.

“כר־ר־ר־ך־ך…” נתרעש היער מסופו עד סופו, כאילו הפעם כבר נתקבל ה“ענין” על לבו.

שעה ארוכה התהלך הנה והנה, התנשם מנשיבות הרוח בתכיפות,
חתר במבטו לתוך חשכת השדות הריקים, הקשיב רב קשב, השתטח ליד צלע הדרך
הדשואה, השתעמם ושוב התרומם, צייץ ממושכות וחטופות, כמו שמצייצים לסוסים
המתרשלים בשתייתם. ירק בכעס לתוך האויר.

“חולירע אל תוך צלעותיהם!..”

אחר־כך שב אל החבורה דרך עבי היער, נסתבך רגע בסבכיו, נזכר
כיצד תעו פעם באישון לילה הוא והגדוד שלו ביער גדול אחד ליד
סוקאל,123 תעו עד בוקר, היו מנמנמים אגב הליכה
והעצים נראים להם כהרים, החליף שריקות עם סאווצ’נקו הצעיר והגיע אל
המעברה.

“נו, סולומון?”

“אין קול ואין קשב.”

“לכל הרוחות!”…

“זכורני בגליציה… אמם124 –
אנוכי עבדתי בארטילריה ההררית ואנחנו… אמם, ממטירים עליהם אש כל הלילה
ולמחר היה מתגלה הדבר… אמם, שחפירותיהם היו ריקות מלכתחילה…”

“לעומת זה כשהם היו ממטירים עלינו היו כוסחים בנו כמו שכוסחים חציר השדה.”

“הטירונים שלנו… אמם, התאמנו לירות במקלות… אמם, לא נתנו לנו כדורים ומכרו אותנו… אמם.”

“סאווצ’נקו, אתה ישן?.. אפשר היה לקנות מידיהם125 היום כלי־נשק כהנה וכהנה…”

“רבותא היא לקנות?”

“ליל־אופל…”

השתררה דומיה. נחירותיהם הקולניות של הבחורים, הסרוחים על
שטיחי סגינים, התלכדו עם נשיבת הרוח להמיית נכאים. בני החבורה, שישבו
בפיזור על סדני־האילנות הכרותים ועישנו “מאכורקה”, התחילו מתפשטים על הארץ
גם כן וצייצו בחשאי לעצמם. כולם כאילו ביקשו מפלט מאותה הרגשת החולין,
שהתחילה מחלחלת לתוך ליבם.

רק מקץ האשמורה האחרונה של לילה, כשרוח חד התחיל פורם את
מסכת־העננים השחורה, בהחשיפו זעיר פה ושם גלאים אפרוריים ונחירות הישנים
תקפו ביותר, בקע פתאום את האויר דרדור סדנות־ברזל וכולם כאיש אחד ננערו
ונחפזו אל עבר הדרך.

ומשונה היה הדבר! מצד אחד יריות תכופות קרעו את החשכה,
התגלגלו למרחוק והולידו הדים ובני־הדים, הרנינה את הלב הרגשה, שהכדורים
פוגעים בהם ועושים שמות, ומצד שני לא באה כל התקפה. האוסטרו־גרמנים לא נענו
לא במקלע, לא ברובה ולא באקדח. לא נתעקרה אפילו אחת מאותן הקריאות־הנביחות.
תכפו רק חביטות מגלבים ודרדור אופנים. הכל כאילו היה צפוי מראש ולא נמצאה
תרופה בדוקה ונאמנה יותר מהשתיקה.

חרגו מתוך היער ונמשכו אחריהם. מפוזרים בחשכת הלילה עקבו
אחריהם מרחוק, זחלו על־פני האדמה התחוחה והזרועה גבעולים, משכו בחפזון
כדורים מכיסי מכנסיהם, נעצום בידים רועדות בתוך השחלות וירו לעבר הדרך,
שמשם הגיע דרדור העגלות. ההדים הלכו ורחקו. עתים ביצבץ אחד מהחבורה לעיני
רעהו. ותיכף לכך נעלם. אבד הקשר ביניהם והם נגררו מעצמם. רגע ודרדור העגלות
כאילו ניתק ואיזה טשטוש מעובה צץ ועמד בדרך. ושוב נתחדש הדרדור. אילו מן
החבורה נחפזו אל עבר הטשטוש.

דמיונו העלה דוקא את החייל המיוזע מהמשמר שהיה מצליף
במוט־ברזל על ימין ועל שמאל מסביב לסאווצ’נקו, המובל לתליה, ועיגולי אש
התחילו מרטטים לעינים:

“אה?..”

הסוסים עמדו בלי נוע.

“נפצע סוס, כנראה… ארגזים…”

“נו?..”

“…אמם!”

“הישאר כאן, בורדי, ואנחנו – אחריהם… אה? הבה, בחורים!”

“הבה!”

בין כך והשמים החוירו. החשכה תססה ונתמלאה קרעי־הבל פושרים הדופי־רוח. העגלות נעלמו, שוב ביצבצו, עממו, ושוב נעלמו.

ליד בית־האחוזה פרוץ החלונות והדלתות של יארושינסקי בקרבת
מאלא־גראבליה, המתינו מיקיטי לאד ועוד כמה חברים, שהקדימו לבוא לכאן. נעדרו
שנים: זאכאר גולקי ואיואן בורדי. המבטים השתמטו, פזלו: הטריד רגש של
אי־סיפוק.

הגיעו שריקות־קטר עמומות.

“ואם נהרג מי־שהוא מהם – בודאי שסחבוהו עמהם!..”

“בודאי… אמם!”

“למה זה נעמוד, בחורים, כאן? אה? עד שיהיו טוענים את הקרונות שם… כדאי הדבר… אמם!”

“הבה!”

בית־הנתיבות הגראבובאי הקטן הזדקר עכשיו מתוך חיורון הבוקר
מעורטל ועזוב. בחורה מפוחמה עמדה בקצהו, חבשה מגף הפוך על פיו לראשו של
מיחם והפיחה בו את גחליו. רוח פלשנית נשבה דרך הפתחים הפתוחים, סובבה את
דלת המשרד על צירה הנה והנה, דיפדפה ברשרוש ניירות מודבקים על הקיר. האפירה
שורת קרונות פתוחים למחצה על־יד ערימת פחמים. נדף ריח נפט חם.

בחורים ניגשו בזה אחר זה לשתות מים מכיור בית־הנתיבות.

ולפתע הגיחו מאחורי הקרונות גוי ו“שקץ” קטן, הביטו בבהלה
כה וכה, החביאו את רוביהם מתחת לגלימותיהם ונעלמו מאחורי
בית־הנתיבות.

ואז נגולה תמונה, שהציתה בבת אחת את עיני כל החבורה.
מאחורי הקרונות עמדו שתי עגלות שכבודה רבה של רובים ישנים, קאראבינים
ו“אוברזים”, כלי־רתמה ותיבות־לבנה בעלות כתובות לועזיות נשקפו
מתוכן.

“בחורים!”

הלשון נתבלבלה מרוב השתאות והדמיון לא יכול לתפוס אם בצדיה
נעזבו כאן או מתוך חפזון קדחתני או שנשתכחו באקראי. צהלה לא פלולה הלהיבה
את הלבבות והידים לא הספיקו, כמו בחלום.

“בחורים!” הבו סוסים לכאן ונסחבם הכפרה!.. יצאו הבריות ויקחו!.."





יח. בדרכים רפושות

באחד מימות מרחשון, יום סגריר, חזרה שייבקה, בין שאר
עולי היריד הפרגונובקאי, לבורטניק. בבוקר יצאה לפרגונובקה ובו ביום
חזרה, ובעגלתו של איואן בסאראב שכנם, כפי שהיה מותנה עמה מראש: הנסיעה
הלא עכשיו בחזקת סכנה וביחוד דרך יער בורטניק.

אמתלה לנסיעתה זו עשתה לה את קבלת מעילה ה“מחודש” ממלכה
שטיין. אדרת־שבת היתה לו לפיצי, שהיתה מונחת בארגזו ונמסרה לפני זמן־מה
למלכה שטיין לתפרה מחדש בשביל שייבקה. אולם, לאמיתו של דבר, לא זה היה עיקר
מבוקשה. היא השלתה את עצמה בתקוה, כי מתוך נסיעה זו תתבדח, תפיג מעט את
עכרון־רוחה ושכרונה. אכן, כשיכורה המומה היא מתהלכת בימים האחרונים ומפלט
אין לה.

היא התכנסה במטפחתה העבה, החרפית ובהשאירה לעצמה גלאי צר
רק כדי נשימת אויר והבטה בערפו השעיר של איואן בסאראב, ובאותן שתי
רצועות־השדה הקודרות שהתארכו ונמשכו למרחוק משני עבריו, חזרה בדמיונה שוב
ושוב על אותו המאורע.

…בפעם השניה שבה עם דלי מים מאצל הבאר ליד שער חצרם…
ופתאום אי־מזה הוא הגיח… מתוך החשכה הגיח… כנראה ארב לה מאחורי האסם של
ואסיל קוקורוזניק… והיא נרתעה ממקומה… העמידה מעצמה את הדלי על
הקרקע ומלה אין בפיה… נתבלבלה… והוא: שייבקה!.. מחזיקה ומחבקה
בידיו… הוי! לעולם לא תשכח… מין כאב מתוק הציף את גופה… כמו בחלום
הלילה… התפתלה בזרועותיו ונתקלה בפיו ונזדעזעה… ריח יי"ש נדף לה…
התחילה להיחלץ מידיו: “מה לך כאן?” והוא מושך אותה בשרוולה: שייבקה!..
ופיו מסריח “סאמוגון”… “סאמוגון” ממש… על־כל־פנים לו לא ראו אותו
עיניה בכך!.. את כל הקובעת שבלבה הריקה עליו… מה שעלה על לשונה…
"למה אתה אורב לי כ’שקץ' ל’שקצתו'?.. וגם על שלא בא על “ראש השנה”
ויום־כפור הזכירה… “אמך מונחת באדמה,” אמרה, “ואתה אפילו ‘יזכור’ לא אמרת
אחריה…” ועזבתו… כן, עזבתו… וכשלקחה את הדלי בידה – הוא לא נתן לה…
החזיק בה… גם כשחרג מתוך החשכה החזיק בה: שייבקה!.. ואחר־כך?..
ואחר־כך?..

דמיונה חזר בלי הרף אל אותו הרגע, שבו הגיח פתאום מתוך
החשכה וחיבקה בכוח: שייבקה!.. מה שנראה לה באותו ערב כ“מעשה שקץ” מגונה
וגס ומעליב עד למאוד, התחיל לובש אחר־כך קמעה־קמעה חן וקסם וליבוב… –
שייבקה!.. לו לא בא על־כל־פנים שיכור… “סאמוגון”… איך זה מלאו לבו
לגשת שיכור אליה? אליהם?.. איך…

“עטי־א־א־א ויו־ו־ו!”126

לא… כגמולו שילמה לו!.. נפלא הדבר: כיצד זה לא הכירה בה
לאחר־כך הסבתא כל שינוי? היא נתהלכה בלי מגמה מהחדר אל הקיטון ומהקיטון אל
המטבח, חזרה אחרי כל חפץ כמה פעמים, נענתה לסבתא שלא מן הענין… נדמה לה
כי הוא עודנו עומד על מקומו והיא פוחדת משום־מה… אחר־כך יצאה… זה היה
כבר לאחרי שחזר אביה מהטחנה… היא יצאה ושהתה בעמידה… לאחר־כך קראה
בשמו… כן, היא קראה: סולומון… ואחר־כך שלמה… כנראה הוא בא דרך גנו
של קוקורוזניק… עמד מאחורי האסם וכשקרבה הגיח לקראתה… לפתע־פתאום
הגיח: שייבקה!.. והיא נתפחדה… הכשלון, שחשה אחר־כך בגופה והפיהוק
הטרדני שלא נתן לה הפוגה כל הערב, באו לה, כנראה, משום שנתפחדה… אבא נזכר
להוכיחה על שלא היתה לבושה בגדי־חורף כשהביאה לו בבוקר את ארוחתו אל הטחנה
והסבתא לחשה על “עין־הרע”… לחשה ופיהקה גם כן… “שלוש נשים עומדות
על־גבי אבן אחת. אחת מהן אומרת: עינא בישא שלטה בשייבקה… השניה אומרת:
לא. והשלישית אומרת: מאותו מקום שבאה לאותו מקום תשוב…”

“טי־א־א ויו־ו־ו־ו!”

הסוסים נתקעו בתוך שכבת־רפש עמוקה ועמדו. ואסיל נתעורר
והתחיל מצליף במגלבו על־גבי סוסו הרתום לימינו, הרזה והקלוש ביותר, וכשהלה
לא זז ממקומו הפך עליו את מגלבו והרביץ בו תכופות. שייבקה ננערה, עירטלה את
ראשה.

“קסובי! קסוב! קסוב־ב!..”127

חיזק ואסיל בקריאות נצחניות לאחרי שהסוסים עקרו את רגליהם.

צינת־שדה חריפה נשבה על פניה המחוממים ולאזניה הגיעו
בבת־אחת קולות חריקה, צליפה ודיבור. מתוך כהיון האויר המדומדם נתגלו עגלות
רתומות לשורים שהתנהלו לאטם ואיכרים ואיכרות מהלכים ברגלים יחפות. עברו
לפניה עגלות רתומות לסוסים, שאיכרות מכורבלות במטפחות עבות ישבו בהן בלי
תנועה כגלמים. מקישורי מטפחותיהן של אילו מהן הזדקרו ראשים לבנבנים. היא
הביטה מאחוריה. הדרך היתה מלאה המון רב. הובלו מהיריד עגלות, שמוטותיהן היו
קשורים אל העגלות הרתומות לסוסים או לשורים. לולים אפלוליים, שנתרוקנו
מעופותיהם, שקים ודליים, מסגרות־חלונות, חביות לבנבנות, ארגזים חדשים
סגולניים. הלכו בירכתי הדרך הרפושה איכרים מיוחפים, איכרי בורטניק
ומאלא־גראבליה, וכולם זעומים, לועסים בתיאבון חלות־סולת קלועות, שקנו
בפרגונובקה ומגפיהם על שכמיהם, איכרות בודדות, טעונות סלסלות ריקות, לשו
את הרפש בפיזור־נפש, בהתקשותן לצרף את חשבונות ה“פדיון” וההוצאות שעשו בעיר
ושלא עלו להן יפה. איכרים ואיכרות, שכנים ומקורבים, הלכו בחברותא, הסיחו
בניחותא ובקול רם, תיבלו את דבריהם בקללות ונזיפות על חשבון היריד
ובלבול־הכספים ובני־העיר, החנונים הז’ידים, המפקיעים את המקחים מיום
ליום, ועל חשבון בעלי־המלאכה שתמורת כסף, שכר מלאכתם, הם דורשים שוה
כסף.

“ככה היא מנגינתם היום,” הירהרה שייבקה וקשרה אי־שם בהכרתה את הרהורה זה בחוט הרהוריה הקודמים, “ז’ידים…
נפט… מנופקטורה… חנונים… נעשו היהודים לצנינים בעיניהם ממש
כהאוסטרו־גרמנים שזה לא כבר יצאו… אבא רואה להם זכות… באים ומספרים לו,
כיצד התנפלו מנהלי הקואופרטיב על קלמן ה’מקורזל' והוא – ‘מצוה!’ כלום
איואן טורבא, ממלא מקומו, במחילה, אינו שומר איבה גם לו?.. ונסטור
מורזא?.. הכדאי הוא להתגורר בין הבריות הללו?.. להיות לצנינים בעיניהם
?.. ובינתים והחורף ממשמש ובא… בורטניק הארור… האומנם לא יבוא שום
שינוי בחייה?.. זכור לה עוד החורף של אשתקד… הלא כלפני אח וקרוב ביקשה
לגלות לפניו את סגור לבה… כלום לא קרוב הוא לה?.. הלא בעצמו התפאר לפני
ארטיום באותו בוקר של ‘אוספניה’ כיצד היה נושא אותי בנערותי על כתפו
וקורא: ‘שק קמח!.. שק קמח למכירה!..’ ומדוע לא ישים את לבו?.. מה זכור
לה עוד החורף של אשתקד!.. ימים קצרים ולילות ארוכים, ארוכים… רטט עובר
את בשרה לזכרם… ניגוני־שיכורים צרחניים, שוממים… יריות מפוזרות…
מתכנסים בערב לביתם שכנים ושכנות… טענות ומענות… יקרות, הפקעת
מקחים… שיחות תפלות ודברי־הבאי. ‘מאכורקה’ וסרחון… ושוב ואסיל הזקן עם
עיניו הקמות… הואסיליכי… מעשיות אודות שדים ורוחות וגלגולים… כל
השבוע היתה מצפה ליום השבת, עושה הכנות, מתלבשת בשמלתה החדשה ולבסוף – אל
מי תלך?.. שוב אל מריאשה ושוב אל מריאשה… ואם גם חברה נאמנה לה
מריאשה… ואמה?.. הנצי זו – תדיר היא באה בעקיצותיה… גם בשבת שעברה:
‘דודך סולומון, אומרים, הוא מראשוני המחותנים בכל חתלירע שבסטופאשק…’
ויורקת… יורקת בפיה פרוץ־השינים על־גבי הקרקע… והנה נטפלות ‘שקצות’
שכנות… שתיית קוואס של אבטיחים ופציחת זרעונים… פציחת זרעונים עד
להקאה… שוב שיחות במכרים שבפרגונובקה ובגראבוב… מספרות ה’שקצות'
סיפורי־ליצנות תפלים… והנה קם משנתו חיים־דויד, אביה של מריאשה, והוא
גוהק ופוהק, מעווה פנים חמוצות ומספר מדי שבת בשבת אותה הלצה עצמה בדבר
צערו של אותו איכר שראה את עצמו בחלומו בגן־עדן ולביבה ענקית מושטת לו והוא
נושך ממנה ולועס וחוזר ונושך וחותר אל הגבינה שבתוכה ואינו מגיע אליה בשום
אופן… הנצי מצחקת בפיה פרוץ־השינים… ואף ה’שקצות' צוחקות… בין כך –
ומדמדם היום… מכחילים השלגים… ברחובות ריקניות… איזו גויה עוברת את
הדרך בחפזון וגחלת שאולה משכנתה בקעריתה… חורק דלי ריק… פעמון
בית־תפילתם פועם ערבית… פעימות קודרות, צובטות את הלב… ובבית
מרה־שחורה… רוצה היא להדליק את העששית והסבתא אינה מניחה… מחפשת בעיניה
כוכבים במרומים בין העננים… ואחר־כך ‘אלוהי אברהם, אלוהי יצחק ואלוהי
יעקב’…”

“קסו־ב־ב, קסו־ב־ב־ב.”

“… והלא גם בסטופאשק כך… כיצד זה לא ישים אל לבו?..
כלום כמנדיל הוא, כאביה או כיהודי כפרי אחר?.. האומנם יישאר לכל
ימות־החורף שם?.. ואם גם רעים לו שם… שמחות… ‘שייבקה!’ – והוא
שיכור… כנראה, ב’חתלירע'… הנצי… ‘מראשוני המחותנים הוא בכל
חתלירע…’ וירקה בפיה פרוץ השינים על־גבי הקרקע… גם אז… בדבר
הגלח שמידוב המנוח… ירקה…”

רגע ועיניה הירוקות התהבהבו, שוב ניצנץ בה אותו חשש מסותר
ומשומר מכבר והיא כמו בפעם ההיא, על־גבי המרפסת של נטע הזגג, הסיחה מהר את
דעתה ממנו, נתכווצה במטפחתה, “כל הדרך הלך… אחר־כך הגיח מן החשכה… מן
החשכה הגיח…” הרהוריה כאילו נתנדפו ולבה נתמלא פתאום חרדה. “שמד”, “שמד”,
ניסרה באזניה הברה הרת־פחדים, שתכנה לא היה מובן לה כל צרכו ושהתלכד עם
אי־אלו פזמונות מונוטוניים של הכומר ארך־הקומה וארך־הבלורית וצלצולי
פעמונים כבדים וקודרים…

“טימופיי בן ואסיל הארוך נוסע מחר אל חותנו בסטופאשק… אולי אבקש אותו על־ידיו שיבוא…”

“היטיבי בחסדך, וולפיכי צעירה, לירד… נלך קצת ברגלינו…”

הקול קול איואן בסאראב היורד מעל העגלה ומורה כלפי ההר הרפוש, המשתפע ועולה אל יער בורטניק.

התנערה, עברה אל צלע ההר המדושא, בטופפה ברגליה הקהות מחמת
ישיבה ארוכה. אי־שם בלבה כבר נפתח מעין תקוות חדשות וההזדקרות מן המארב
באותו ערב לבשה שוב בעיניה חן וקסם וליבוב מיוחד… “יאמר לו טימופיי:
ציוותה שייבקה שתבוא… בלי שום תירוץ…”

עלים נשורים, צהובים וכתומים, התעופפו לקראתה ממעל, מהיער,
ריפרפו באפלולית הדמדומים ונחו חרש על הדשא המלוכלך, על הרפש. התירה את
מטפחתה ושאפה טחב ריחני לרוחה. נתגלו כנפי מעילה ה“מחודש” והיא נזכרה כיצד
התברכה בה היום מטליה הזקנה: “הלואי ויפרח כה מזלי”, ואיך התענגה על
מלאכתה שטיין, רכסה והתירה חליפות את כפתוריות מעילה, השתעלה בחשאי
והתבוננה אליה בעינים קורנות.

“האם גם היא היתה בורחת ממנו ככה?” עלה הרהור במוחה
ומלכה שטיין נתחבבה עליה פתאום מאוד. “לו הייתי כמוה… רכה היא וחכמה
וטובת־לב כל־כך…”

“עטיא־א…”

“עטיא־א…”

היא נפתעה ממראה עיניה וממשמע אזניה. במעלה ההר הרפוש משכו
סוסים בעגלותיהם בכל מאמצי כוחם. נאנקו גלגלים. מתוך האפלולית ביצבצו
איכרים ואיכרות. איכרים התכופפו, הצליפו במגלביהם, קיללו, נזפו, המריצו את
סוסיהם בקריאות צרודות וממושכות שהתלכדו עם קולות־נגינה עמומים ופרועים
ועצובים מאוד שנישאו ממעל, מבין שדרות היער. איכרות הסירו מעל העגלות מה
שבא לידיהן, הסתחבו בכבדות, דובבו ביניהן לבין עצמן. מצפונה תקפה לפתע
והיא השתוקקה להשתתף עמהם בצרה. כולם מיוגעים כל־כך, מלוכלכים
ומחוסרי־שמחה.

הדביקה את סוסיו של איואן, הטתה כתפה תחת סל־העגלה ודחקה בכל עצמת כוחה:

“עטי־א־א, עט־ט־יא.”

והנה היער. הדרך כבושה. עלו וישבו בעגלה. הוחש ששכבות
העלים הכמושים, המכסות את הדרך, שוקעות בלי קול תחת עקת העגלה.
קולות־הנגינה הפרועים והעצובים הלכו וקרבו. הסתמנו בחורים השבים כנראה
מהיריד בכנופיה.

עומד קוזאק ליד קצה הדרך

ומתעצב הוא מאוד.

“יאמר לו טימופיי: שייבקה ביקשה… אלו הם הבורטניקאים, כנראה…”

“ערבא טבא, איואן!”

קולות־הנגינה פסקו. אילו מהבחורים ניגשו אל עגלתו של בסאראב ואילו מהם אל עגלה אחרת.

“מי זו היא עמך?.. אשה חדשה לקחת לך בעיר, איואן?”

“יורידנה אלינו!..” הצטחק אחד מהבחורים, שהתעכבו ליד העגלה האחרת וסיים בשריקה.

“מכרת, יעקב, את ה’ערמונים'128 שלך ביריד?” קרא איואן שלא מענין השאלה. “כמה ‘פדית’?”

יעקב הסתכל בשייבקה.

“את מי אני רואה?” ננער פתאום יעקב. “את הוולפיכי הצעירה… בחורים!”…

“ערבא טבא, וולפיכי צעירה!..” ניגשו שאר הבחורים אל העגלה והסתכלו. “ערבא טבא!”

“ערבא טבא! גם אתה כאן, טאראס?” ששה שייבקה לקראת טאראס בן ואסיל קוקורוזניק שכנם.

“נשב, בחורים, על העגלה ונסע קמעה… בחברותא עם הוולפיכי הצעירה…”

הבחורים קפצו וישבו לצדי העגלה מסביב, כשרגליהם מורדות למטה, הקיפו את שייבקה בשכמיהם מכל הצדדים.

“שומעים אתם, בחורים, כשיגורשו היהודים מבורטניק אשאיר לי את הוולפיכי הצעירה… לאשה לי אקח אותה…”

“ו’חורובא'129 לא תקח?”

החבורה פרצה בצחוק. איואן הצליף את הסוסים והם החישו את צעדיהם.

“מוטב שתזמרו את השיר,” הציעה שייבקה. “טאראס!…”

"הבה, בחורים, ונביא את הוולפיכי הצעירה בזמרה לבורטניק.

“הבה!..”

מה תשתוחח, תדהר?

ואתה עודך ירקרק!

מה תתעצב, קוזאק?

ואתה עודך צעיר!





יט. בסטופאשק

שדות ויערים, טחנות, אחוזות ובתי־חרושת – בן־לילה
נשארו הפקר, צאו ורשו! כל אחד התאוה תאוה לירוש, כל אחד חשש שמא
יקדמנו אחר וכל אחד המתין עד שיקדמנו אחר. כל אותו השפע כאילו היה פלול
מראש. הוא נפל על־פי דין, כאבידה שהושבה, ובו בזמן הוא נשא אי־שם בקרבו
איזה סוד חתחתים, משל לאדמות אויב שנכבשו קל־מהרה, בלי סערות־קרב. איזו יד
אכזרית כאילו חתרה עוד מסביב במחשך ואי־אלו בלהות אי־צפויות הבהילו את
הדמיון.

זירזפו גשמים ופסקו. כוסו השדות, הרחובות והגנים בערפלים
טחובים ונסתמאו. ומגדל בית־התפילה הישן נשקף ממעל בטשטוש. נעלמו חוטי
הטלגרף. בודדים כל אחד לנפשו, עלו עכשיו עמודיו הקודרים במעלה הדרך
הפרגונובקאית. מעל משוכות־גדרים רטובות, מעל עגלות ערטילאות העומדות
בדד, הכריזו תרנגולים על כל גלאי ומפלש לבנבן תכול שנראה בעננים.

“שקצים” סילסלו פאת ראשם, גידלו בלוריות מבודרות, הקפידו
לחבוש לראשם את ה“פאפאחות” והכובעים החייליים באלכסון מרדני, איחרו לישון
עד הצהרים, התלקטו כיתות־כיתות, התהלכו בעצלתים, בלי ענין, כמתוך המתנה
ממושכה. במבואות צרים ביצבצו איכרים בסגינים בלויים ושחוקים, שהו ליד
בארות, ליד שערי־משוכות, באו בשיחות עם כל עובר ושב מהיער הבורטניקאי,
מהעיר או מכפר סמוך. מיוחפים, כותנות ותחתונים לגופם, ומגולי־ראש – הם היו
נראים עד הנה, בקיץ ובסוף הקיץ, נוחים, מצויים, משפחתיים. לבושי סגינים,
סרבלי־חאקי וחותלות־שוק של חאקי, כובעי־צבא “ופאפאחות” אפורות על ראשיהם
ומגפים וסנדלים “אוסטריים” לרגליהם, הם העלו עכשיו דבר־מה מחשכות המלחמה,
מסודיותה הזעומה… יום־יום חילחלה בריקניות הכפר השוממה אותה קריאה צרודה
של יוכטים, שומר ה“וולוסט”:

“אל האסיפה!”

בא רוכב על סוס מדימוב עיר־המחוז, בא־כוחה של ה“ולאדא”,130 מאותם השדות הסמויים הוא בא, רוכב
על סוס מיוגע ומוזה רפש, רצועות אריג כתום תפורות בשתי צלעות מכנסיו,
בלוריתו – רעמה דשנה ודיבורו קנטרני ומתרומם והולך:

“…מוות לחמסנים וגנבים, אזרחים נכבדים! דמם בראשם! הט,131 הפקרות! כל הקרקעות של הפריצים, של
הממלכה, של בתי־התפילה – הכל, הכל לקנין העם העמל! בתי־החרושת – לפועלים
! כולם יבואו על החלוקה! האויב אורב לנו מבית ומבחוץ! לא תהיה לכם
‘ולאדא’ אחרת חוץ מ’הדירקטוריה האוקראינית'! נוסדו כבר ועדים לעניני
קרקעות! באש לא יישרף ובמים לא יטבע הנשר שלנו – פטליורה! הוא ולא אחר
היה בעוכרי האוסטרו־גרמנים! הוא ולא אחר התענה בבור־כלא אצל ההטמן! הוא
ולא אחר יוליך אוקראינה קוממיות! הט, הפקרות! הט, שונאי אוקראינה! מוות
לחמסנים וגנבים! תחי אוקראינה הסוציאליסטית והעצמאית! תחי הדירקטוריה!
יחי חיל הקוזאקים הנהדר! יחי…”

באותו ערב חזר איגנאט סאמוזון, בעל־גוף ואחד מ“פני”
הכפר, מחיפושיו אחרי גיסו הגנב והרוצח המפורסם איואן מאקארביץ, אותו שסימם
אשתקד את פרתו והסית את האוסטרו־גרמנים שיחפשו כלי־זין בביתו, וכשמצאו
סוף־סוף בביתה של האלמנה דומנה שצ’ור שבקצה הכפר, ירה בו מ“אוברז”
שלושה כדורים. וכשמאקארביץ המחוץ וזב דם תפס לו במכנסיו והתאמץ להפילו
הכהו סאמוזון בניצב ה“אוברז” והפריח את נשמתו. דומנה ברחה על נפשה דרך
הגן מאחורי ביתה ואיגנאט נטל בהיחבא את הפגר והעמיסו על כתפיו והביאו לאשתו
של זה העגונה. בחשכת הלילה נשאהו דרך “רחוב הטיט” הארוך עד ביתה. כאן פתח
את הדלת והשליכהו:

“נא!”

וממחרת התלקטו בעלי־בתים וראשי־עדה עם איגנאט סאמוזון
בראש לכנופיה וחזרו על בתיהם של הגנבים, שכבר קנו להם שם גדול בכפר. אצל
אחד מהם מצאו, תחת מעזיבת הגג, סחורות גנובות מהחנות הקואופרטיבית ודנוהו
להריגה (מות־כלבים לכלבים). הכו בידים, בעקבי המגפים, הכו בלי קול, בכובד
ראש…

“הט, הפקרות!”

וכשה“וולוסט” הזמין באותו יום את שני האחים קוצ’ר
מגראבוב, חוכרי הטחנה הסטופאשקאית, נזדרז הצעיר שבהם, ירוחם הגידם, לבוא
ולהטיח זעקה גדולה כלפי התעלולים ומעשי־ה“הפקרות” שבני־בלי־שם שונים נוהגים
בהם בימים האחרונים. ראשי ה“וולוסט”, במעמד גויים בעלי־בתים, דרשו ממנו
שמעכשיו יקציב שכר־טחינה קבוע לבלי לגרוע ולבלי להוסיף, וירוחם טען שזה לא
כבר הכניס ממיטב כספו דמי־חכירה למיכל בן יארושינסקי הפריץ וששער המעות,
שהוא מקבל בשכר טחינה, הולך ויורד בערכו מיום ליום… נטפל אחד מהאיכרים
התקיפים, רעיר בן אנדזינקו, וגער עליו בקולו על שהוא מקבל לפעמים בשכר
טחינה קמח במקום מעות ועל שהוא מוציא קמח זה מהכפר ואינו מוכרו לדלת העם
בסטופאשק. בא השני שמארקאטיוק הזקן וצוח, שבני סטופאשק אינם חייבים לשלם
שכר טחינה כל עיקר, שהטחנה נבנתה מפרוטות העדה. יתנו כפרים אחרים – צוח –
ולא סטופאשק. נתרתח ירוחם והתקוטט עם בעלי־דבריו, ניפנף נמרצות בידו האחת
ואיים עליהם בעונש מן השמים, הזכיר את ה“זכרון־דברים”, שנכתב בינו ובין
ה“וולוסט” ואת זכותו כאינבליד, כחייל שהומם במלחמת יפוניה. ולא פסק ירוחם
מצעוק חמס עד שהתנפל עליו לבלר ה“וולוסט” סוחודולסקי בקולי־קולות והודיע
לו בפירוש, שאם אין הדבר מוצא חן בעיניו ביותר רשאי הוא יחד עם אחיו לעזוב
עוד היום את הטחנה ולהתאונן אחר־כך לפני הקומיסרים הז’ידאים כשיבואו הנה
ממוסקבה וכיוצא בזה. פנה ירוחם כה וכה ונתפחד פתאום מהפנים הזעומים והקשים
הסובבים אותו, ירק אל הקרקע ויצא.

“ולאדא, במחילה… הפקרות!”

הוא הלך בקפנדריה לבית־דירתו, הדירה ה“משרדית” ליד הטחנה.
שרוולו האחד הריק נתנדנד ונתפרפר במהירות כאילו היה מתוכח ומתדיין עם חברו
השלו ממנו.

“לוי,” קרא ירוחם אל אחיו לכניסתו הביתה, “אין שוב סטופאשק!”

“כלומר?”

“כלומר… טוב נעשה אם נלך לנו מפה… היידאמאקים ולא איכרים…”

“אם כן,” שאל לוי, “למה זה השקענו ‘ממון קורח’ כזה בניקוי הנהר?.. בתיקון הסכר והמרזבים?..”

“ולמה תדבר אלי בלשון תורכית?.. אין שוב סטופאשק – אני אומר לך – וסוף!”

ושוב נקראה אסיפת האיכרים.

על הפרק: למסור את הטחנה לידי העדה, לעצור בפני החמסנים,
שמיום שהאחים קוצ’ר ברחו מהכפר, התחילו שולחים יד בדירה ה“משרדית” הנטושה
וכיוצא בזה. דנו הנאספים בכל שאלה ושאלה במתינות ושיקול־הדעת עד שנטפל
גריגור חויליא, בנה של טקליה ה“רופאנית”, ששב לא מכבר מהחזית, חבוש
“פאפאחה” אפורה, בעלת שולים כתומים יורדים עד מפרקתו.

“למה לנו הפטפוט הזה?” הטיח גריגור באגרוף על־גבי השולחן.
"כל אוקראינה התגעשה כים ורק עדת סטופאשק עודנה ישנה… כל הכפרים כבר עשו
מה שהיה מוטל עליהם ורק סטופאשק לא עשה עדיין מה שמוטל עליו…

נתרגשו הרוחות, השתלשלו טענות ומענות, ויכוחים וקטטות. יצא
מיקיטי לאד, ראש החנות הקואופרטיבית, והוכיח שצריך להמתין להוראות מדימוב
עיר המחוז. “חלילה לנו,” אמר מיקיטי, “ליתן את אוקראינה לדראון על־ידי
מעשי־הפקרות ושרירות־לב.” ואסיל מוצאק תמך בדבריו, איואן קורקא הרים עליו
את קולו והאשימו בהפקעת המקחים בקואופרטיב ובנתינת יד ל“ז’ידים”. השתערו
עליו, על איואן קורקא, חבריו ומקורביו של מיקיטי לקרעו כדג ואחרים הגנו
עליו. נתמלא הבית שאון ודחק ואיש לא שמע את דברי רעהו. קם זאקרוטילו,
מורה באסכולה העממית, ראש המדברים בכל האסיפות והשתיק את הקהל. קם אחד
והודיע שבורטניק כבר עשה מה שהיה מוטל עליו ושאפילו החוה של הכומר החדש
כבר נלקחה מבעליה וקמה לקנין העדה הבורטניקאית. התפלגה האסיפה לשתים. הללו
קוראים: “שקר הדבר!” והללו: “אמת הדבר!” וקול אחד מנצח על כל הקולות:
בני בורטניק יוצאים יום־יום עם עגלותיהם אל יער בורטניק וכורתים להם שם
אילנות למכביר ובו בזמן יושבים בני סטופאשק בחיבוק־ידים. שוב נתרגשו
האנשים, נתרגש גם מנדיל ועלה על הבמה ופתח ואמר:

“אחים אזרחים! מה בצע לנו בכל הנכסים שנשארו לנו ממיקוליי
ומהאשכנזים אם אין אחדות בינינו? אם סוס זה מושך אל היער וסוס זה מושך אל
העליה, מושך? זה כמה פעמים שבני־בלי־שם באים בלילה אל חיים ודופקים
בתריסים ואינם נותנים לו מנוחה: ‘חיים, לך מאתנו כי נהרוג אותך…’ הלא
יודעים אתם את חיים זפת והוא מאנשי שלומנו… עני מדוכא… אבא רחימאי, מה
בצע לקין בנכסיו אחרי שהרג את הבל אחיו, הרג… אה? אדרבה…”

“אמת מדבר מנדיל!”

“חי אלוהים, אמת!”

באותו ערב עמדה ליד הבאר, לנוכח ביתו של חיים זפת, כנופית בחורים וניגנה בקול מונוטוני, נגן וחזור:132 Гей чубарики чубчики калина

בדלת האחורנית התדפק מי־שהוא ושרה’לי, ילדתו של חיים, נזדרזה לפתוח אותה. “רוקי ורח!”133 הכריז
פתאום קול צרחני ובני־הבית נחרדו והרימו כאיש אחד את ידיהם. “איפה
תעודותיכם?” קרא אחד משלושת הבחורים שנכנסו לחדר, עוטה מסוה־צבעונין.
חיים הורה לו כלפי מגירת השולחן. שם מונחת תעודתו ה“לבנה” שקיבל בדימוב
בשעת הגיוס האחרון. “אה! אה!” ננער אחד מן החבורה. “מוטיל שיחרר את
אברהמ’קי ואברהמ’קי שיחרר את משקה… גם קרנסקי – יהודי…” – “קרנסקי?”
לבש עוז יואליק, בנו של חיים. “להיפך…” – “פלי”134 הכריז בעל המסוה וירה מאקדח. כבהרף־עין התפוצצה זכוכית העששית
ונשתררה חשכה; שוב פלחה יריה את האויר, חלון הקיטון ותריסו נזדעזעו ונפתחו בקול מפץ ובו ברגע גם הדלת הקדומה.

“שרה’לי, יו־אליק… הוי, וי, חיי־ם… לכאן… לכאן… אל בית סולומון ומנדיל…”

“הוי, וי, טאטילי, מאמילי, גואלד,”135
חיקה את קול אשתו של חיים אחד מהבחורים שעמד ליד הבאר. הזמר שהופסק רגע נשנה שוב:

Гей чуба арики чу убчики калина а





כ. ימי סתיו

“בבקשה” נטפלו זקנות מכורבלות אל העוברים־ושבים, “מה חות־דעתכם, האומנם כבר בא הסתיו אלינו?..”

ואף אחד מהעוברים־ושבים לא ידעו להשיב לזקנות תשובה ברורה.
כי עוד נועדו ימי ברכה לארץ. עוד זרח השמש ובא השמש ונתגלו עוד עומקי שמים
וזיו להם וטוהר להם. עוד ריטשו יושבי־קרנות אבטיחים עסיסיים ואכלום בראש
חוצות וקפלוטות של כרוב צעיר עדיין התגוללו על־פני הרחובות. עדיין הוקעו
לשמש וגדרו את הדרכים אל המבואות הצרים כבסים נודפי ריח בוג רענן, ובהרים
השמיע הגרמופון של משה־איצי הספר רינוני־תפילות ומחולות נעלסים, ועלי
הענב הפרא המשתרגים ומאהילים על קירות ביתו של אהרן כהן עוד להטו כעמודי־אש
למרחוק. כי עוד נועדו ימי ברכה לארץ. עוד נפתחו חלונות ודלתות לרוחה
והחבורות, שהתגודדו בשוק, פחתו וגדלו חליפות.

אך הנה קמו פעם האנשים משנתם ושוב סגריר ותוהו מסביב.
זוחלים ערפלים מעבר הבוג וגשמים מזרזפים ופוסקים, מזרזפים ופוסקים. ושוב
מתרוקן השוק. כלבים מרופשים חילקו ביניהם שלל עצמות וכרכשתות מתנת
האטליזים, ועורבים טחובים ומדובללים פושטים על הבריח העליון של הנדנדה
הנפסדת, ליד הבאר “של נאדזלסקי”, על האילנות השתולים לפני בית “ההנהלה
העצמית” ומתכנסים בלי קול לתוך עצמם ומטילים לרגעים גללים קלושים.

ושוב עומדים חנונים ליד חנויותיהם עמידה בטלה, מכניסים יד
לתוך שרוול ומביטים בשויון־רוח כלפי הסרסורים הלהוטים המקיפים אותם
ב“הצעות” שונות ולוחשים “סודות” על אזניהם. שוב מתראה על־פני הרחובות
פייבוש, שמש “ההנהלה העצמית”, המתרוצץ וחבילת דיסקאות בידו, אלא שאין איש
מעכבו בדרכו ואין דורש: “לאן?” “אל מי, פייבוש?”. מתכמשים ומידלדלים שיירי
המגילות העפות והכרוזים הססגוניים של הציונים וה“בונד” וה“תרבות”, שהיו
מתקבלים עד הנה בשפע רב מה“מרכזים”, ואחרים אינם באים במקומם. נעלמו גם
המודעות המקומיות, מעשה דפוסו של יפים דוקאלסקי, אודות נשפים והרצאות
בקלוב הרוסי ליד בית־החרושת הפרגונובקאי “אחדות והתקדמות”. על כל צעד
מוריקות המודעות הזערורות של קורבאטובה המנחשת מאודיסה, שבהן היא מודיעה,
“כי בדרכה לארץ הודו היא סרה לפרגונובקה על מנת לנחש לכל איש ואיש את גורלו
על־פי הכוכבים והמזלות ושרטוטי כפות־הידים”, ושמיום שהתחילו הבריות מרננים
אחריה נוסף לאותן המודעות, הירוקות והזערורות, איזה כוח מושך מיוחד. מי
היתה קורבאטובה זו? מסרו איש מפי איש, שבאודיסה היה לה בית־הפקר ואחרים
הוסיפו שפטרונית היתה ל“אגודת העם הרוסי” באותה עיר. ידוע היה גם כן,
שבביתה רובץ תדיר על כתפה עכבר לבן ושאנדזינקו, ראש המיליציה, הנהו אצלה
בן־בית. בינתים ובנות ישראל מצטדדות מפניה, נענות על שאלותיה לחצאין ובלי
רצון ויהודים באים־בימים נמנעים מלעמוד במחיצתה.

באותם הימים חדל הדוקטור סרגייב ללכת ברגל אל החולים
כמנהגו לשעבר והיה תובע דוקא את עגלת־הצב של נוח בעל־העגלה, וחיים
פינקלשטיין החובש, שהיה מופיע עם תיקו, המכיל מכשירי־חוקן, ברחובות העיר
לפרקים יותר תכופים, חיתל את שרוולו בסרט עם צלב אדום. הוא חדל לענות על
כל שאלות השלום והקריאות הקולניות “אדון פינקלשטיין” “פאן־פינקלשטיין”,
שהוגשו אליו, והיה מתהלך ברצינות שתוקה וזעומה של אדם שמזלו גרם לו לעשות
יותר מכפי כוחותיו. אבל הוא עשה ועשה. נתרבו תהלוכות־לויה נוצריות לקול
צלצולי־פעמונים עם הכומר קומארובסקי ופרחי־הכהונה ונושאי־הצלבים בראש. על
אם הדרך, בין בית־המדרש ובית־הכנסת, לא רחוק מהקבצן הסומא, התישב קבצן חדש,
בעל־צורה ועבדקן. התישב על מתבן חדש, קערית־חרס מצוירת וחדשה בידו ופיו
ממלל פסוקים על יום־הדין הגדול הבא, מתוך שקדנות של מתחיל…

תנועת הרכבות שבין פרגונובקה – שרוול מהמסילה הראשית –
וואסיליבקה, שבזמן האחרון נעשתה ארעית, פסקה עכשיו לגמרי. נשתכחו מהלבבות
צלילי הפעמון של בית־הנתיבות, חדלה ההליכה אל התחנה לשם טיול. נושא־המכתבים
קלימנקו שוב לא היה אורח מצוי ברחובות פרקונובקה. את רובי שעותיו היה
מבלה בשוק ליד סרידת136 אשתו הנקניקרית והיה
מסייע לה במשא־ומתן. בבית־הדואר היו מתקבלים מכתבים מואסיליבקה רק שלוש
פעמים בשבוע באמצעות שליח מיוחד. מלבד פקודות השלטונות, שכל אחת מהן פסלה
את חברתה, וכרוזי־הדירקטוריה, היו מתגלגלים על־ידה אי־אלו מכתבים ישנים של
חיילים שנהרגו מכבר או שכבר חזרו לביתם. גם ראש התחנה הפרוגונובקאית,
פלאסטונובסקי, גם ראש בית־הדואר, פדוטוב, היו מתהלכים עכשיו רוב ימיהם
באפס עבודה כבימי גנוסיה או בימי הפגרה. הראשון התחיל להתעסק במשק הבית,
נעשה אורח קבוע בשוק־הבהמות והשני, פדוטוב – שבא לכאן לא מכבר ושאחרי
שיצאה פקודת הדירקטוריה להכניס אל בתי־הדואר את הכספים הרוסיים הקודמים,
הקיסריים, ולהחליפם בכספי הדירקטוריה האוקראינית נתחבב משום־מה על כמה
עשירים פרגונובקאים ופקידי בית־החרושת – היה מבלה הרבה שעות ביום ליד
פשפש גינתו וסיגריה נעוצה לו תדיר בין שיניו הנפסדות והמעושנות ולא היה
נותן לשום אדם לעבור על־ידו מבלי להיכנס עמו בשיחה.

“מיסד הוא בית־דואר פרטי, פדוטוב,” היו מלגלגים ליצני פרגונובקה.

כדי להתחבר עם “העולם הגדול” ולבוא עמו במשא־ומתן היו בני
פרגונובקה עושים עכשיו את דרכם בעגלות אל ואסיליבקה התחנה ולפעמים גם אל
גראבוב התחנה שליד “המסילה הקטנה” אשר מעבר לבוג בדרך גראבוב העיירה. בכל
בוקר, בטרם אור, כבר ריסקו צלצולי הפעמונים של בעלי־העגלות היהודים את
האויר הנרדם; קרים, שוממים ומרוחקים הם עכרו חבלי־שינה מתוקים, התנשאו,
פסקו וחזקו, נתעוררו ופחתו ונעלמו. לפרקים, כשהכבודה היתה רבה, היו יוצאים
בעגלות־איכרים רתומות לשורים. נסעו יהודים באים־בימים ובחורים. לבשו
חמילות בלויות, סגינים ופרוות, מצנפות־עור־כבשים שכבר נקרחו ונשתחמו או
כובעי־צבא שנתמעכו ומגפים או סנדלים אוסטריים, בעלי סוליות עבות. הובילו
קמח, סוכר פרגונובקאי וסוכר דק זוודיווקאי, סוכר מרוקח ומעובד לסוכריות
“מונפאסיה”,137 בשר־חזירים, יין שרוף. הביאו מן
הכרכים אריג, עור וטבק. הוציאו בשקים ובתיבות־נסרים והכניסו בסלסלות
ובתרמילים. יצאו בפנים שוחקות, בדעה בדוחה, מתוך שיחות של מה־בכך או הלצות
יפות אגב עישון סיגריות “סלוה” ו“פלא” ושבו לאחר ימים מועטים מדוכדכים,
מדובללי־שער, עם נזלת חריפה וטרחנית.

“פפוי, סרחון ברכבות צרות…”

וכשהיו קובלים עליהם, בגלל שהם מפקיעים את המקחים על
סחורותיהם לאחר כל נסיעה ונסיעה, היו הללו מתרגזים ומתפרפרים, נועצים עינים
דורסניות ותופסים בחזרה את הסחורות הנמכרות מידיהם של הקונים.

“אין לי סחורה בשבילכם… לא קטנתם מלזחול בעצמכם על ארבע לשם… לא קטנתם…”

רק כעבור ימים מועטים, לאחר שכבר נחו מעט ושטרות־הכספים,
שנתקבלו תמורת הסחורות, התחילו להבהיל במספרם הנפרז, והנזלת החריפה כבר
רפתה מהם ודבקה באחרים, נתקררה דעתם מעט, לבם הורך והם קמו והלכו אל
“ההנהלה העצמית”.

כאן, תוך המון בני־אדם שנתגלגלו לכאן באקראי ואגב־אורחא,
ואורחי בית־ה“הנהלה” הקבועים, כולם שומעים ותיקים וחובבי־חדשות, היה יצר
הסיפור תוקף עליהם ומעוררם להרצות את מאורעותיהם.

הם סיפרו על היוקר המאמיר בכרכים מיום ליום ומשעה לשעה
ממש, על מיני סחורות, שכבר כלו מן השוק ושרחוק מפנינים מכרן, על הרדיפות
והשנאה לספסרים ויהודים, על “מלאכי־חבלה” מקוזאקיו של פטליורה, מגודלי־הפאה
וסרוחי־ה“פאפאחות”, העושים בדיקות אצל הנוסעים, מחזרים אחרי בולשביקים,
מתעללים ביהודים, מכים מכות רצח ומשליכים מתוך הקרונות באמצע הדרך, על
הבולשביקים המשתערים מחדש, אי־שם ליד חארקוב, על אוקראינה, על חוזה שנחתם
בין פטליורה ובין הצרפתים, המחזיקים מעמד באודיסה, וחוזה אחר שנחתם בין
פטליורה והבולשביקים ועוד ועוד.

באותם הימים, ימי סתיו וסגריר, היה בית “ההנהלה העצמית”
שבטבור פרגונובקה מעין בית־קליטה לכל אותן החדשות, מעין קיבוֿ־כנופיות
קטן. לכאן היו מתלקטים נבחרי ה“הנהלה”, עסקני ציבור שונים, סתם יהודים
מהעוברים־ושבים, אנשי־מפלגה ויהודים המבצעים נסיעות רחוקות, שנזקקו
ל“תעודותיה” של ה“הנהלה”. אכן, ערך לא קטן היה עכשיו לתעודות ה“הנהלה”
הפרגונובקאית! בהיותן מקוימות בגושפנקה היו מעידות בפירוש, שפלוני אלמוני
לא ספסר הוא ולא בן ספסר ושאין שום כוונות פרטיות בנסיעתו אלא הכנסת
סחורות זולות בשביל המון העם הפרגונובקאי בלבד. מוניטין יצאו להן,
לתעודות אלו. מוניטין יצאו להן באפרכיה מאז השכיל מאני מילגרוים, מזכיר
ההנהלה, לכתוב אותן בטוב־טעם ובאוקראינית צחה ולהוסיף שורה מן הצד: “פלוני
ואלמוני מימיו לא היה מעדת הבולשביקים”.

והיא שעמדה ל“הנהלה” הפרגונובקאית להחזיק תקומה
בשעת־חירום זו. אמנם גלה ממנה כבודה הראשון. שני הצירים הרוסים, שנשלחו
אליה בקיץ מבית־החרושת המקומי, שוב לא היו משתתפים בעסקיה. שוב לא הטיחו
מתוך שעמום ליד המרפסת שלה על גבי שני סוסי בית־החרושת הגרודים והמגודלים,
והעגלון לוקש, גדל־השפם ורחב־האחורים, לא נימנם שוב כאן על דוכנו. מאז
שהתאחדו פועלי בית־החרושת להגן עליו כאיש אחד מכל צרה שלא תבוא ואנדריי
בוב, ראש המשמר בבית־החרושת, משך אל גדודו “קוזאקים” חדשים מהבחורים
המקומיים, סילקו את עצמם שני הצירים שלו מעניני העיר לגמרי. גם הציונים
וה“בונדאים”, שטופי המלחמה לקראת הבחירות אל “הקהילה”, התנכלו בינתים
להחריבה ולהיבנות מחורבנה. גם פגעי הזמן וטרדותיו דילדלו את כוחותיה.
ואף־על־פי־כן עמדה בפרץ. עוד “תעודותיה” נאמנות ומשכורתם של אנדזינקו
וחברי המיליציה נשתלמה בזמנה. עוד שלושה נבחרים – שני בעלי־בתים מ“המרכז”
והרשיל “בלילה” מהשמאליים – משתתפים בועדה של ה“וולוסט” לקביעת מקחים
יציבים על הסחורות הנמכרות בעיר, והסוכר המתקבל על־ידי מנהל־הפנקסים
רוזנצוייג מבית־החרושת במקח השוה עוד יחולק במאזני־צדק בין עניי־העיר מדי
שבוע בשבוע. עוד מקדימים לפתחה בעלי־בתים וראשי “ליגת־הצדק”; פייבוש,
שמשה הנאמן, עוד שוקד בקנאות על נקיונה, ועששיתה הגדולה נומר 16 עוד
מאירה עד שעה מאוחרת של לילה ומושכת אליה את העוברים־ושבים.

באותם הימים, ימי סתיו וסגריר, מבוכות ושמועות רעות, היתה
פוסקת התנועה ברחובות פרגונובקה כמעט עם חשכה. עם חשכה כבר הוגפו תריסים
ודלתות והבתים נהפכו לטשטושים מאופלים. אי־משם, מהשכונות, היו עולים ובאים
קולות־שיר של איכרים שיכורים, קולות יתומיים נוגים, קולות פרועים,
ממלוא־הגרון, עם צריחות מחודדות בסוף כל פסוק. לפרקים היו בוקעות ועולות
יריות בודדות, מעוררות את הכלבים לנביחות ממושכות. נתעוררו גם
נוטרי־החנויות, שפיהקו עד עכשיו בקול לאחר שנת היום והקישו במקלותיהם על
דלתות החנויות. חרקו גם אי־אלו דלתות על צירן: יהודים רוצים לידע מה נשמע
בעיר. הלא תכפו גניבות והתנפלויות מזוינות בלילות האחרונים. יפנו כה וכה,
יביטו אל החלונות המוארים של בית “ההנהלה העצמית”, אל הפנסים הדלוקים פה
ושם ברחובות העיר וירוח להם.

לפעמים הם מוסיפים פסיעות ונכנסים לבית ה״הנהלה", כאן רבה
התנועה. מיליציונרים יוצאים, מיליציונרים באים. שוקדים המיליציונרים על
שמירת פרגונובקה מגנבים ומשודדי־לילה ובית ״ההנהלה העצמית״ ־
בית־ועדם.

הללו משכורתם נאמנה מאת “ההנהלה העצמית”, ומחזיקי בתי־מרזח
חשאיים ומבשלי “סאמוגון” באים ומוסיפים עליה נופך משלהם. אחדים מהם, כגון
פיודור ז’ילקא וקוזורז, מצויים אצל בתי־היהודים ככלבים בסביבת בתי
האטליזים, מתבלים את דיבורם ביהודית נלעגה, ומתחקים על עסקי הקהל כיהודים
מלידה. כולם זריזים הם ברמיית מלאכתם. מפריחים שמועות על מאורעות שלא היו,
מפליגים בדיות על התנפלויות מזוינות, שנעשו בסביבות היער, מסייעים לגנבים,
חולקים עמהם את הגנוב ומקבלים פרס מאת ה“הנהלה” על מנת שיגלו אותם, גונבים
את הדעת, מתרפסים, מלחכים פנכה.

והנה הולכת חשכת הלילה ומתגבשת. מגיעה שריקה ממושכת
מבית־החרושת לאות חליפת משמרות ושוקעת במרחקים. השעה שתים־עשרה. קמעה־קמעה
כבים הפנסים מאפס נפט. דומיה בעיר ללא קול מיליציונר, ללא קול נביחת כלב
והקשת נוטר. חרש מטפטפים הצינורות ומעזיבות הגגות. טחב וחלודה אוכלים במחשך
את מסדי־הבתים המשוקעים. דומיה מסביב; ככה ישכון בדומיה מרתף טרם שיתפקעו
חישוקי החבית אכולי־החלודה ותתפרקנה חוליותיה.





כא. “עת כנוס”

רגיל היה חיים־בר זאק להתאונן על מזלו, שגרם לו לגור
בריחוק מקום מהעיר. ריחוק זה – היה טוען חיים־בר, ביחוד כשהיה נתבע
למוסדות־צדקה עירוניים – מפגע הוא לי גם בענינים שבין אדם למקום וגם
בענינים שבין אדם לחבר. הכל מתגלגל אלי באיחור זמן ומכלי שני ואין לי
טובת־הנאה מפרגונובקה אפילו כל־שהיא, לעומת זאת אני ראשון דוקא לכל צרה שלא
תבוא. להקות טירונים עולים לדימוב – פגיעתם רעה בביתי. פקידי צבא נשלחים
להשגיח על מעברות הבוג – היה אתה להם, חיים־בר, לפטרון ומפרנס, וכדומה
וכדומה.

ברם, בהתאוננות זו היתה חבויה גם קורת־רוח ידועה ולא נאמרה
אלא כדי להסיח את דעתם של הבריות מהסגולות הטובות שבריחוק זה. כשהוא לעצמו
היה מחזיק טובה לאבותיו על אחוזת־נחלתו זאת, שעמדה לו ליהנות ממשמני הכפרים
ויבולם דוקא מכלי ראשון והיה נוהג בה טיפול ביותר. בעיקר היה מוקיר חיים־בר
את ערך ה“טראקט”,138 שעוברים־ושבים מצויים בו
תדיר, לגבי מסחרו – מסחר של עצים לבנין. ואפילו לאחר שתקפה המלחמה והדרכים
ל“פולסיה”139 נסתתמו ומסחרו נתדלדל, לא נתיאש
חיים־בר מהפרנסה, בתמכו ב“טראקט” זה שיעמוד לו בשעת הדחק. “אשב לי, מאין
ברירה, ליד ה’טראקט', פריל,” היה מחזק לפעמים את לב אשתו, “ואהיה מוזג
‘קואס’ לעוברים־ושבים ונתפרנס ברוח.”

לכאורה נטפל חיים־בר לעסקיו החדשים על־פי מקרה ובאיחור זמן
קצת. מתחילה היה מהחקרנים בבית־מדרשו של אהרן כהן הישיש, שסילק את עצמו
לאחר התפרצות המלחמה מכל מיני עסקים. חיים־בר היה אחד מאלה, שנמשכו אחרי
“חקירותיו” הקודרות של זה לגבי שפל המסחר בשנות־חירום, לגבי הסכנות הכרוכות
בגיוסים התכופים ובגירושים הנעשים בעורף המלחמה וביוקר המאמיר מים ליום,
לגבי שאר עניני עתונים ופוליטיקה – והדברים יגעים. ולולא התעשת חיים־בר
באמצע ולא היה נותן לבו לספסרות בעוד מועד, בודאי שסופו היה כזה של אהרן
כהן, שברוב הימים נזדלזלו שטרות־מעותיו ונתמרטטו והפכוהו לעני
מדוכא.

התחיל חיים־בר לספסר על פי מקרה. סבון אודיסאי נזדמן לו
במקח השוה והוא קנה אותו בשותפות עם אחיו יודל מגראבוב. וכששער הסבון עלה
בזמן קצר עד־למאוד התחיל חיים־בר לחזר גם אחרי סחורות אחרות. “הרואה בעבים
לא יקצור”, המליץ על עצמו חיים־בר, וכיון דעל– על.

קמעה־קמעה נעשה ביתו לתל הסרסורים; והוא שקע כל־כך בעסקיו
השונים ומשונים למיניהם ־הקשה. בעצם הדבר, שום ידיעה ברורה במסחריו החדשים
לא היתה לו לחיים־בר זאק, אבל אי־ידיעה זאת שימשה לו עכשיו לטובתו. הוא היה
קונה מכל הבא בידיו: סוכר, אריג, עור, מיני בושם וכדומה, היה קונה ומוכר
וחוזר וקונה, קונה בעצמו ועם שותפים, בראיה ובלי ראיה, זה היה מין יריד
ארוך ומבולבל ומלא רוחים, שאין בו אפילו פנאי לאכול כהוגן ולעשות חשבונות
רבים, ולא פעם היתה מוכיחה אותו פריל על שהוא מזלזל בעצת הרופאים ומחסר את
נפשו ממאכלות־חלב טובים שנעשו להנאתו. עתים, כשהרוחים היו מופרזים ביותר,
היה מנצנץ בו מין חשש מפני ה“סוף” ואז היה אומר לעצמו בחפזו: “אין כעת
חקירות,” “עפר ואפר”, “תוהו ובוהו,” אולם קמעה־קמעה נעשו אצלו אמירות אלו
למימרות שמורות, שלא נאמרו אלא כלפי שוטים וקבצנים ו“לא־יוצלחים” שעינם צרה
בשל אחרים ופגיעתם רעה. אמנם “עפר ואפר” הוא כל זה – היה מהרהר לפרקים,
בפשפשו בשטרות־מעותיו שהלכו ופרצו מאוד – אבל בלעדיהם אינך ולא כלום ואתה
חשוב כמת. הוא נטפל לעסקיו החדשים באיחור זמן קצת, בתחילת המהפכה
הפברוארית,140 והכניס אליהם את כל עודף המרץ
שנצטבר בו במשך שנות המלחמה, שעברו עליו בחיבוק־ידים וסתם “חקירות” שאינן
מעלות ואינן מורידות.

וגם עכשיו היה לו ביתו לעינים. לפני כל קניה או מכירה היה
יוצא לו אל הדרך ה“טראקטית”, המתפתלת ועולה בסביבות ביתו, מעמיד איזה איכר
עובר בעגלתו מבורטניק או מסטופאשק או מכפר אחר, נכנס עמו בדברים: “אי,
מכר! מאין? לאן? בכמה נקנה זה? בכמה נמכר זה?” וכדומה, ממשמש בין כך
בתבואתו שהוא מוביל אל העיר, או בסחורתו שהוא מוביל מהעיר אל הכפר, מפשפש
במקחים ומכוון על פיהם את עסקיו.

“ה’טראקט' זה הוא מעין דופק במסחר,” היה משדל לפעמים את פריל, “אל יהיה הדבר הזה קל בעיניך.”

עם יציאתם של האוסטרו־גרמנים מאוקראינה נפל לבו של
חיים־בר. מין תסיסה משונה הוחשה מסביב, גויים ויהודים התחילו קובלים בקול
רם על הפקעת המקחים, הועדה לקביעת מקחים יציבים שב“וולוסט”, עם איואן
“קאואליר” והרשיל “בלילה” בראש, התחילה להכביד את עולה על החנונים
והסוחרים הפרגונובקאים, תכפו השמועות הרעות “מן המסילה” ואין נחת. עננה
כיסתה את “היריד” באמצע היום. נתחדשו בלבו של חיים־בר הפקפוקים והחששות
הישנים. הוא נלחם בהם, צרפם לאור “השכל הישר” ובחרדו לבריאותו שלא תינזק
מרוב פיזור־הנפש, התחיל שוקד על תקנת גופו, קובע עתים למאכלות־חלב
ולשנת־צהרים וכדומה – אולם זה ללא הועיל. עסקיו הרבים, הפרסום שקנה לו
בגללם בין היהודים ובין גויי־השכונה, ובעיקר, ישיבתו הנידחה מחוץ לישוב
היהודי, נעשו לו מקור דאגות תמיד. בכל פעם, כשהיה שב לביתו מהעיר, היתה
צורתו ה“פריצית” של זה מזדקרת לפניו ביותר, מזדקרת ומשוועה אליו מתוך
הסביבה של בתי־חומר נמוכים ורפתים מטונפות וגנים סבוכים ושדות ריקים
וקודרים שמעבר לבוג – “ראה עמידתי כאן, חיים־בר, בין זרים ונכרים…” ביום
היה נדמה לו, שכל גוי העובר־ושב ליד ביתו נותן בו את עיניו ביותר, ובערב,
כשאי־אלו קולות שיכורים היו מטילים עליו פחד, היה מנצנץ בו חשק לסמם את
הכלב המנבח ו“מרעיש עולמות”.

בלילה היו מטרידים ביעותי־חלומות. ועדות לקציבת־מקחים
מזוינות, טכסות גרועות, גניבות, “רוקי ורח”, מוציאים מביתו שטרות־מעותיו,
תכשיטים, סחורות. וכשהוא קם ומתחנן על גוזליו, צומחים לפניו פתאום אי־מזה
שקצים סטופאשקאים מוכרים ומאיימים עליו באקדחים… הוא מתמלט על נפשו,
רץ אל איגנאט האדמוני, אל קוזורז המיליציונר, הדר בבית החמישי מביתו,
ומתדפק על חלונותיהם, מדבר תחנונים והם עושים את עצמם כחרשים. שומעים
עלבונו ואינם נענים. מרוב בהלה הוא מתעורר ומשתעל לתוך הדממה בזהירות
רבה:

“פריל… את ישנה, פריל?”

“מה לך חיים־בר?”

“לא כלום… הוא… היה בדעתי לשאול… הוא לא בא אמש, הבחור?.. איסאק טייטלמן?..”

“לא. היא המתינה לו כל שעת הצהרים והוא לא בא.”

“מתגאה הבחור… נוסע עם רוזנצוייג מנהל־הפנקסים אל הכרכים… מסתחב עם רופא־השינים מלצר… ציוני… מר־בר־רב־אשי…”

“מצטבע כאביו… גם זה אוכל טריפות אצל הכומר הזוודיווקאי ומניח שני זוגות תפילין על ראשו…”

“הוא אשר דיברתי, פריל,” מצא לו מקום חיים־בר סוף־סוף
לפתוח בשיחה, שאליה נתכוון מלכתחילה, “אין לך אדם גרוע שלא ישתבח
סוף־סוף… משתבחים הבריות… רק כאן… אנוכי כלפי ה”סולדט“141
שלך מתכוון… טו טו…”

וכשפריל אינה נענית לו ומתכנסת יותר בשמיכתה הוא מתרגז ומתרומם על יצועו.

“אויבי איש אנשי ביתו, פריל… הלואי שלא תתקיים נבואתי…
עוד יבוא אליך בראש כנופיה מזוינת… עוד תוציאי בעצמך אליו, בידיך את, את
מעותיך ותכשיטיך… נתפרא הבחור לגמרי… הוא היה כלי מחזיק ברכה עוד
בנעוריו… טו טו… מין חיתוך־הדיבור… עכשיו נתפרא לגמרי… מצא לו
חברים… רוצחים ושבי־גולה מסיביר… סח לי היום חיים־הירש הארוך
מסטופאשק… הוא עבר היום בעגלתו ליד ביתנו… את ישנה?”

הידיעות השונות שהיו מתגלגלות אליו בדבר הליכותיו של
סולומון היו מתחילה מלעיבות אותו, מעוררות רגשי בוז ומשטמה ממין אלה, שהיה
הוגה לאחר חתונתו אל כל משפחתה של פריל עם “וולף גוי” אביה בראש. עכשיו
התחילו להפחיד אותו. חיים־בר ידע הרבה סיפורי־מעשיות אודות גויים פוחזים
וגם יהודים נחותי־דרגה, שכיון שהותרה להם הרצועה, הרי יצאו מחוץ ל“הגדר
האנושי” וראשית־כל שלחו יד דוקא בקרוביהם או במקורביהם. הוא לו יכול למחול
לעצמו על שהפציר בסולומון לשוב אל ביתו מקיוב הכרך ועוד יותר על שחשב אז
בחפזו להשיא לו את פוליה בתו; וכלֿ־אימת שהיה נזכר בו היה מתבהל ממש,
כאילו נזכר בלילה בדלת ביתו האחורנית שלא נסגרה.

קמעה־קמעה נעשתה רוחו הקודרת של חיים־בר הרוח השולטת בבית.
נתבזה חן המקום על יושביו. כל אחד השתדל למעט את דמות הבית ולטשטש את
צורתו. עת כנוס!" פסק חיים־בר סיסמה וכל בני־ביתו מילאו אחריו וכנסו את כל
מה שזקוק לכנוס מפני מראית־עין (לתכלית זאת נמכרה גם הפרה והיו קונים
מעכשיו חלב אצל קוזורז המיליציונר). “עת דודים!” פסק חיים־בר עוד סיסמה
וכל בני־הבית מילאו אחריו והיטיבו את הליכותיהם עם הגויים השכנים. נחלקו
התפקידים. פוליה הסירה את וילאות־החורי מעל החלונות. לא הוסיפה לקשט וליפות
את חזית הבית והנהיגה בו פשטות, היתה מתלבשת כבנות דלת־העם ומרבה שיחה עם
ה“שקצות”. פריל שינתה גם־כן את יחסה אל האיכרים והאיכרות. זכרונות נעוריה
מבורטניק והנימוסים, שהביאה עמה מבית אביה וולף סטופאשקובר, עמדו לה עכשיו
להתקרב אליהם במהירות. מתוך געגועים נרדמים, שהקיצו בלבה, נתחברה עם
האיכרות השכנות בידידות וברעות נאמנה, היתה מבלה עמהן שעות תמימות בשיחות
של מה־בכך, שואלת מהן ומשאילה להן כלי־חלב שונים, צבת142 סובין, שיירי סלקים ובולבוסין בשביל בהמותיהן. ואפילו חיימל לא
התנהג ברוע־לב עם השקצים הקטנים בני־גילו כמנהגו לשעבר והיה מחליף להם
גזרי־זכוכית ורצועות־פחים, שהיה מלקט ומאסף ברחובות, באספנדמון סתוני
וזרעוני־דלעת לחים, וכשהיה עובר על־יד בית־תפילתם, או על־יד מצבת־המסגד
הקטנה, העומדת נוכח השכונה ה“מזוריבית”, לא היה רוקק בפה מלא, אלא לוחש לו
“שקץ תשקצנו ותעב תתעבנו כי חרם הוא” בניחותא (כאשר לימדו ר' נחום
מלמד).

ואולם התפקיד החשוב והקשה ביותר נפל בחלקו של חיים־בר.
ראשית כל הפסיק את המשא־ומתן עם בני העיר על מנת שהללו יעקרו את רגליהם
מביתו. את הסחורות, שהיה קונה ומוכר עכשיו בהפסקות גדולות, היה נושא בעצמו
בצנעה תחת כנפי בגדו ובשעות לילה. בכל בוקר, לעת צאת השואבים והשואבות, היה
לובש את מעילו הישן ויוצא עם מוט ודליים אל הבאר. כאן היה שוהה שעה קלה לשם
שיחה עם האיכרים על עניני הוולוסט והעיר ובית־החרושת, על בני־בלי־שם
שבהפקרות ניחא להם וכדומה. אחרי התפילה ושתיית החלב של שחרית היה יוצא
החוצה עם מארופה143 ועוקר בה גבלולי רפש מקרקע
הדרך הרפושה וסותם בהם את הסדקים בכתלי ביתו, מטשטש ומלכלך את לבנוניותם,
מוריד כלונסאות עקומים וקרשים נפסדים משיירי עציו המונחים אצלו בעליה ותוקע
אותם בין יתדות הגדר הצבועות מסביב לביתו, סותם בהם את חלונות המסדרון בעלי
הזכוכיות המגוונות. אחר־כך הוא מתחיל בתיקון הבית מבפנים. תוקע מסמרים
וחחים בדלתות ומחזקן, מנסר ומקציא קרשים לעשות מהם תריסים פנימיים נוספים
אל התריסים החיצוניים, מעביר סחורות וחפצים שונים מהמקומות הגלויים אל
מקומות נסתרים, עולה בעליה, יורד אל המרתף, בודק ומפשפש ואינו מוצא לו
מקום, כאותו חתול־בית שטרפו נעוץ בין שיניו והוא מחזר אחרי
מקום־מנוחה.

פעם, בירדו למרתף, אותו מרתף מרווח, שמתוך לחותו
החמימה־מעובשה, היה עולה תדיר מעין פכפוך ושפך של יין־בסאראביה לתוך הדממה,
בירדו אל המרתף ובהביטו כה וכה השתעל חרש מתוך גיל עמום. מתחת
לסולם־המדרגות המוביל מאחד חדרי־ביתו אל המרתף פנימה, ניצנצה לו מגרעה
גדולה בכותל המרתף שאמרה “דרשני!” מגרעה זו – הירהר חיים־בר – אפשר להפריש
מן העולם, לבנות עליה חומה ולחצוב אל תוכה פתח דרך רצפת הבית… כן. וגם
הפתח דרך רצפת־הבית צריך יהיה להעלים מעיניהם של הבריות… העיקר בהסתר
ובהעלם, והבנין – זה הוא בנין עדי־עד.

שני ימים רצופים טיפלו חיים־בר וישראל נגר ונפתלי בנו
הצעיר בבניית מטמונה זו, או כמו שאמר נפתלי בהלצה – “קבר”. (חיים־בר השכיל
לבחור דוקא בישראל הנגר, ראשית, גם מפאת קשר הידידות, שהיה ביניהם משכבר,
כשחיים־בר היה עדיין מחזיק במישור־העצים שלו וישראל היה “קונה” מושבע אצלו,
ושנית, לפי שעל־פי השמועות התעסק ישראל זה בבנין מטמוניות גם אצל שאר
בעלי־בתים, כגון פיני הימלשטיין, זליג נימוי, גדליה הורוויץ וכדומה.) וביום
השלישי, בתום המלאכה, שאף חיים־בר אויר לרוחה כאילו משא לעייפה נגול מעל
שכמו. עוד באותו ערב, משסגר את הבית על תריסיו ודלתיו, הכניס למטמוניה את
רוב סחורותיו, תכשיטיהן של פריל ופוליה ומלבושיהן, סידר הכל בשורות
ובטורים, פקק את המבוא אל המטמוניה בצמיד מיוחד והציג עליו את
הקמטר144 של הספרים למראית־עין.

עכשיו נעשה לבו של חיים־בר פנוי שוב לתפילה בציבור, להליכה
אל בית “ההנהלה העצמית”, לשנת־צהרים שאננה ולאכילת מאכלות־חלב במועדים
קצובים ובישוב־הדעת.

שם, בין כתלי המטמוניה, התגבבו ציבורי אריג, עורות, מיני־בושם וכדומה, וכאןֿ חיים־בר זאק, הם לחוד והוא לחוד.





כב. מתי מעט

ואסיל קוקורוזניק הזקן עמד בתחום עששית־הפחים הדלוקה,
מיצמץ והבליט תכופות את עיניו העששות־קמות, כמבקש לנשלן מעל חוריהן ולהיפטר
מהן, הכין עצמו לרגעים לצאת מהבית ועמד אף־על־פי־כן.

“…מה נאמר ומה נדבר, וולפיכי: כך הוא הדבר.”

“ובכל־זאת נזוף בו, ואסילֿ־ליבתי, חילול השם הוא לראותו
בכך. וכי קלה זו בעיניך? טאראס, בנו של ואסיל קוקורוזניק, מתחבר עם פוחזים,
עם בני־בלי־שם, עם נמושות הכפר, אל אחטא במו פי… מה יאמרו
הבריות?”

“מה נאמר ומה נדבר, וולפיכי: כך הוא הדבר. לפנים היה מורא ההורים על הבנים. ועכשיו?”

“וולף שלי היה מתקוטט עמי: יפה מקל־חובלים לגידול בנים,
היה קורא. הלא תזכור בודאי, ואסיל־ליבתי, את מקלו העבה, עם
הסיכים…”

“אם זוכר אני, וולפיכי, תשאלי? זוכר אני… בודאי ובודאי
זוכר… עד עצם מותי לא אשכח, איך הכה פעם את זקן הכפר… את
בולדצקי…”

“ואת בניו – כלום לא היה מכה? ואת נכדו, שלמה, כלום לא היה
מכה – עד למיתה היה מכה… זכורני, איך רדף אחריו פעם, נשמתו עדן, לאורך כל
הרחוב ה’צווינטארי'… בצהרי־קיץ, זכורני, זה היה…”

“והדביקו?…” התעניינה שייבקה. “אה, סבתא?”

“מה נאמר ומה נדבר… לפנים היה מורא ההורים על בניהם. גוער האב בבנו: ‘ציט!’145 ושתק! ועכשיו?..”

“ימים באו…”

“ללא אלוהים, ללא מלך, ללא הורים ומורים…”

“גורי פוליאגאלי, דולני פובסטאבאלי.”146

“מתנפל אתה עליו בכל מאמצי־כוחך כדי להרביץ בו כהוגן והוא
בועט בין כך בבטנך: הוק־ק! הוק־ק!.. מתנפל עליך בכישור, במארופה, בכל הבא
לידו…”

“לו חכמו והבינו:מתקיים העולם בזכות הזקנים והזקנות
שבדור… לולא הצנע לכתנו עם אלוהים… לולא באנו לפניו בתפילה
ובדמעות…”

“מה נאמר ומה נדבר…”

“לו חכמו והבינו…”

ואסיל הוציא גניחה משברת לב ופנה לעבר הדלת.

שייבקה עצרה אותו:

“הן הערב עוד גדול, ואסיל… לא בא היום מי־שהוא מסטופאשק?..”

ואסיל תלה את עיינו העששות־קמות בחלל האויר, החריש רגע
כמקשיב לקול הרוח, המשתולל מאחורי הבית, הפך את כף־ידו הימנית אל מפרקתו
והתחכך תחת צוארון חלוקו.

“סחו: ברחו היהודים מסטופאשק.”

“מי סח?” ננערו הזקנה ושייבקה בבת־אחת. “אה?..”

“חזר משם טימופיי בן־ואסיל הארוך…”

“הוא כבר חזר, טימופיי?..”

“ספר, ספר, ואסיל ליבתי,” האיצה הזקנה. “חזר משם טימופיי בן־ואסיל הארוך… נו?..”

“מעשה שהיה כך היה: חזר משם טימופיי בן־ואסיל הארוך וסח: ‘זידי וטיקאיוט’…”147

“הייתכן? ואודות מנדיל כלום לא סח מאומה? ואסיל רחימאי, אנא אל תכסה ממני דבר…”

“לא סח מאומה, וולפיכי…”

“כמהלומת רעם היתה לי בשורתך, ואסיל… אתה הולך?”

“אלך. מה נאמר ומה נדבר וולפיכי; כך הוא הדבר.”

“ולא סח יותר מאומה, ואסיל?”

“לא סח יותר מאומה. מעשה שהיה כך היה. עמדתי ליד שער חצרי
והנה הוא עובר בעגלתו, טימופיי בן־ואסיל הארוך. ‘ערבא טבא, סבא!’ ואנוכי:
‘ערבא טבא! מאין?’ והוא: ‘מסטופאשק.’ ואנוכי: ‘מה נעשה בסטופאשק?’ והוא:
‘ז’ידי וטיקאיוט’…”

“ועל מנדיל לא סיפר מאומה?”

“לא מאומה.”

“אתה הולך?”

כן. אלך. ליל מנוחה, וולפיכי!"

“ליל מנוחה, ואסיל!”

“ליל מנוחה, פיציק!”

“ליל מנוחה!”

“ועל מנדיל שלי, אתה אומר בפירוש, לא סיפר מאומה?”

“לא מאומה. אנוכי: ‘מאין?’ והוא: ‘סטופאשק’. ואנוכי: ‘מה
נשמע בסטופאשק?’ והוא: ‘זידי וטיקאיוט…’ מה נאמה ומה נדבר… ליל
מנוחה!”

“ליל מנוחה!”

וכאן מצא לו הרוח שעת־הכושר להתאחז בדלת הפתוחה, בהתנצחו
רגע עם ואסיל, וכשננעלה לפניו סוף־סוף התקיף ביללה את הבית מסביב, השליך
קילוחי גשם על הדלת ועל תריסי החלונות, התאונן באזני הארובה הגדולה במרומי
הפרוזדור האחורני.

שייבקה התכנסה בפינתה על־גבי זיז התנור, השתדלה להבין את
החדשות שסיפר עליהן ואסיל, ולא יכלה. הרהוריה נתערבבו והיא פחדה משום־מה
להביט כלפי הדלת, שנשארה בלי הגפה… אחר־כך, כשמתוך יללת הרוח עלתה החריקה
האחרונה הצרחנית, חריקת־החתימה, של דלת בית ואסיל ומקצה הרחוב ה“צווינטארי”
הגיעו אי־אלו נביחות תכופות, קפצה עליה פתאום אימה משונה והיא ירדה, הגדילה
את שלהבת העששית והתיצבה נגד הזקנה מתוך הבעת עזות בפניה:

“נו?”

“כלום בי הדבר תלוי?” הגיפה הזקנה אגב דיבורה את הדלת. “לדידי נקום אף אנחנו מחר ונצא מכאן…”

“בערב, כשנופלת אימה את אומרת: נצא מכאן; ובבוקר שוב
‘ואסילֿ־ליבתי’, שוב ‘איואן רחימאי’, כורעה ומשתחוה לפני כל גוי… ובשביל
מי? ובשביל מה?”

“למה תדברי אלי? למה תמררי את חיי? הנה הוא יושב ויענך
דבר. יושב ומעשן. ממלא את חלל־האויר שתיקה ועשן… סח לי המקורזל: גם הוא
מכר כבר את פרתו…”

“וימכור! ויצא!” פיצי קם בכעס מאצל השולחן. “כמה פעמים כבר גערתי בך: אל תביאי לי ראיות מהם…”

“פיצי… מי כמוך שומע כל היום את דיבתם רעה בטחנה… אל אפתח פה לשטן… עמון ומואב… הלא עוזבים היהודים גם כאן…”

“לכל הרוחות,” יצא פתאום פיצי מגדרו, "אנוכי לא גנבתי!..
אין לי בשל מה לברוח! רוצה את ללכת אל חיים־בר זאק? – לכי לך אל חיים־בר
זאק!.. אנוכי – הנה! הושיט אצבע משולשת לתוך האויר. “הנ־נה!!”

“ש־שא…”

“שא…”

נביחות הכלבים קרבו, תקפו; התגלגלו מחצר אל חצר, התלקחו בקירוב מקום. חרק שער החצר, נשמע קול צעדים.

“מתדפקים… מי שם, אה?”

“שלמה?”

“כלֿ־כך נתפחדתי, סבתי…”

“שלמה־ליבתי… הקדוש־ברוך־הוא בכבודו ובעצמו הביאך הלום… בליל סגריר כזה…”

“ברגל באת?”

“ברגל. מסטופאשק.”

“מה מנדיל? מה בסטופאשק?”

סולומון נבוך. כל הדרך היה תקוף בהלה משונה כאילו נפצע
לפתע־פתאום ועליו לסור לכאן למרפאה הקרובה על מנת לערטל את פצעו ולחבשו
במוקדם האפשרי, אולם עכשיו, כשנתלו בו מבטי־ציפיה מסביב, הזדקף מבלי משים,
התבדר, פישפש בכף־ידו הימנית תחת מחגורת מכנסיו ופלט בזלזול:

“מה בסטופאשק… הבלים! גריגור, בנה של ה’רופאנית', חבש ‘פאפאחה’ אפורה עם זנב כתום לראשו ומתנשא לדוברודי,148
לאפוטרופוס על הכפר…”

“זה רק סח ואסיל קוקורוזניק,” נעצה בו מבט חשדני שייבקה, “ברחו היהודים מסטופאשק.”

“ברחו… התנפלו אמש על חיים זפת וכולם נתפחדו לכל הרוחות!
יצאתי בבוקר אל המגרש לפני בית־התפילה – מרקחה! עגלות טעונות ילדים ולולים,
פלומות, כלים של פסח… לאן? והם: כך וכך. נהפך לב הגויים עלינו,
סולומון… ואנוכי: שום לב לא נהפך עליכם, שום לב… אותם הגויים עצמם תמול
ושלשום…”

“מתמול ושלשום… נו, ליבתי…”

“אל ברוח!” קראתי. “עלי ועל צוארי!.. וחיים־הירש הארוך:
אנחנו נאבד כאן, חלילה… ואנוכי אליו: חיים־הירש! בנך שואליק נפל במלחמה
ובנו של טקליה עם הזנב הכתום יגרשך מן הכפר?.. התישבו בדירה
ה’משרדית'… עוד יום־יומים וישוב גם מנדיל מאנטונובקה… הוא רק אמש,
לפנות ערב, יצא לשם… נזדיין בכלי־משחית… עלי ועל צוארי!..”

“נו, ויצאו?”

“גנבים בורחים אל גנבים!” הוציא לו פיצי מסקנה בלעג ארסי והצית סיגריה חדשה בלבת העששית. “ומי הם הבורחים מכאן?”

“עלי ועל צוארי!.. קראתי.” כאילו הצטדק עוד סולומון לפני
מי־שהוא. “התיצבתי נגד הסוסים… ממש לא נתתי להם לנסוע… היום אתם יוצאים
לפרגונובקה ומחר הם יעלו אחריכם לשם!.. גורו לכם, יהודים!.. וחיים
זפת: אנחנו מתי־מעט, סולומון! ואנוכי: גם הם מתי־מעט! יודע אני את כל
שושביניו של גריגור עד אחד!.. עוד אסחבם בבלוריותיהם עלֿ־פני מגרש זה!..
כאשר יסחבו את הנבלות עוד אסחבם…”

“ומכאן מי הם הבורחים? נטי פנצ’וכי? לייזרל בנו הסומא?
המקורזל? מאמצים הם את כוחותיהם להוציא את האריג, את הסוכר, את
הפונדיות149 עם ה’קרנסקאות' והוא קורא אליהם:
‘נזדיין!’ שקר אין לו ידים, שקר! גנבים נלקים ומחשים! סופגים מלקות –
ושא!..”

סולומון תפס בשפמו, ובמשכו אותו כלפי מעלה התהלך בחדר הנה והנה.

“והדוד מנדיל והדודה רבקה… אם כן איפוא…” תהתה שייבקה
על פניו המשולהבים של סולומון, שהפיקו עכשיו התרכזות מיוחדה והכירה בעצמה
שהיא מנוצחה. כל טענותיה כאילו נסתתמו בבת־אחת והיא, המומה ומדוכאה, לא זזה
ממקומה. טימופיי כנראה לא מסר לו כלום…" דימדם הרהור במוחה והיא חשה
פתאום, שהוא מתקרב אליה. קרירות רעננה, קרירות שדות רחוקים אפילים וטחובים,
נדפה על פניה ורגע אחד ראתה את עצמה דלה ואפסית בד' אמותיו.

“אחמם לעת־עתה תה, סבתי…”

“לכי, זהבי… לכי, עטרת־ראשי…”

“…פנצ’וכי ברוך השם,” הגיעו אליה קיטועי דיבורה של
הזקנה, “היה שנוא על הכפר משכבר… תמיד היה מסכסך איכרים באיכרים… חתנים
בכלות וכלות בחתנים… ובפרט משהתחיל להתחרות עם הקואומפרטיב שלהם…”אגב
טיפול בליבוי האש על האח העלתה בדמיונה את פניו המשולהבים, את שפמו הרטוב,
את כל חזותו… היא שוב לא פחדה להישאר לבדה כאן בחשכת המטבח, כשם שהיתה
מפחדת בימים האחרונים. אותו פחד אי־ברור כאילו הלך ורחק ממנה, נראה למופרז
ביותר, הרגשות חדשות התחילו תוקפות אותה. לא לברוח!.. היא הרגישה עכשיו
ברור שהוא מעלים מהם איזה דבר, מבליג על טינה בלב ושמחה לאידו ולכשלונו
ובה בשעה ששה לקראת התקיפות הלהוטה, השופעת מכל ישותו…

“ברגל בא… ובחשכות כזאת… ודרך יער־בורטניק,” הפיחה
ברגש את שלהבת הגחלים על־גבי האח. “מה הם בעיניו גויים כגון איואן
טורבא… או נסטור מורזא… ואביה?.. גם הוא עשוי לבלי־חת… כשאתה בא
אל הטחנה – כל הגויים: פיציק! פיציק!.. אפילו הגוי מחבב יהודי תקיף…
ומנוולֿ־שיכור זה, איוא טורבא, אם אך יריח שסולומון משתקע כאן –
וייאלם בהרף־עין… כלום אין אביה בן־בורטניק כמוהו?.. זה כשלושים שנה
שהוא עובד עבודת־פרך אצל פדוט… ומנדיל?.. וזקנה וולף עליו השלום?..
ואבי זקנה?.. בני־הכפר הם מדור דור…”

“שייבקה!..”

הוא ניגש פתאום מאחורי הקלעים, תפסה בידה.

“אה?”

“סור ממני והלאה, סור!..” נזדעזעה מהתרגשות ונשתמטה ממנו
בכעס. הקפידה להסבירו מתוך כך, שעדיין לא מחלה לו את מעשהו באותו ערב,
ושה“רוגזה” שלה עודנה בתקפה.

פישפש בידו הימנית תחת מחגורת מכנסיו, הוציא משם אקדח והעיף בו לפניה:

“הנה, שייבקה, מעכשיו תראי… אדרבה… ינסה מי־שהוא לנגוע
בביתכם… בך… רוב השקצים בסטופאשק הם על צדי… עשיתי היום חליפין על
רובה־הציד שלי… אה? תיכף תשמעי…”

יצא דרך החדר הקדום אל הפרוזדור האחורני, גישש רגע בחשכה
ופתח את הדלת החוצה. שוב טפח רוח פושר־טחוב על פניו והוא עמד והקשיב. מרחק
אי־משם מקצה ה“פטרומנצ’יכי”, הגיעו קולות תוף וכינור עמומים־מונוטוניים של
“חתלירע” שכאילו הגבירו והטעימו את הדממה מסביב, וכאן, על־ידו, נשמע רק
טיף־טיף חשאי של אגלי־המים המטפטפים מעל מעזיבת הגג. אך מעומק החשכות,
מתוך הבתים הנמוכים־מאופלים ספוגי החום וריח הכרוב החמיץ־תוסס, כאילו נישאו
והחיו את הדממה נחירות חזקות של גויים וגויות ישנים, וניחא היה לו, בפעם
הראשונה היה ניחא לו, להפריע את שלות שנתם.

כר־ך־רך־רֿ־ך.

הוא הוציא את כל חמשת הכדורים מאקדחו, ירה אותם בלי הפסק,
בזה אחרי זה, כמתוך התנפלות פתאומית וחטופה. הדים רעשו, נתגלגלו למרחוק,
התלכדו, חזרו ונשנו.

ננערו כלבים מקרוב ומרחוק וברגעים מועטים הקיפה נביחה קולנית את הכפר כבשעת דליקת לילה.





כג. אילנות מפוחמים

בשמי־הסתיו הפושרים רחץ דומם בית־התפילה הסטופאשקאי את
חלודת כיפתו שלא נצבעה מהתחלת המלחמה ואת ציורי־קדושיו השרוטים. עשן
מדורות לבישול “סאמוגון” זחל על גחונו, תעה בגנים מעורטלים ועזובים
ושקערורות של בצה קלושה נוצצו זעיר פה זעיר שם כבארות המים. מיום ליום הלכו
ורחבו ועמקו, וכדי לעבבן ולגשרן, הושלכו לתוכן מהחצרות והרפתים הסמוכות זבל
נוקשה של בהמות ורקבובית תבן וגבבה, שעד מהרה נתמסמסו ונתמגמגו ונעשו
בלילה אחת מהבילה ומסריחה למרחוק.

באסיפות האיכרים היה הכל חביב על סולומון. באסיפות
בבית־ה“וולוסט”, תוך חשרת סגינים ואדרות־עור־כבשים, חמילות־צמר ומעילים,
מצנפות שעירות, כובעי־צבא ו“פאפאחות” בלויות, בתוך ערב־רב של פנים
מושחרים, מיוגעים, פרועי־שער וחרושי חריצים עמוקים ונושנים, בתוך ערבוביה
של קולי־קולות, נזיפות ארסיות, קריאות קנטרניות, דיבורים חותכים, שנונים
ופיקחים ודברי־הבאי ערפליים ומסובכים וארוכים, ומלאים בכל־זאת איזו משמעות
חשכה וזעומה, בתוך המולה ודחק וריחות של “ז’ום”150 וזבל וטחב וחותלות־רגלים מיוזעות ו“מאכורקה” ועטרן – באסיפות אלו
היה הכל חביב עליו. אי־אלו טלטולים ללא־טעם וללא־סוף, נדודֿ־שינה על פני
רצפת בתי־נתיבות מנודחים ומעופשים, דחק וערבוביה של אוכלוסי־צבא, שבויים
וגולים, תסבוכות־נסיגה מסוכסכות ומבוהלות קמו ודימדמו במוחו מבעד ערפל, טחב
ופיח וזוהמה וטינות נשכחות שבו ונתחיו. גלי־קטרוג בודדים הטילו צמרמורת
בקרקפתו, עלו וגאו בדמינו, השטיפו, הקיפו את כל הכפרים והתלכדו לנחשול כביר
אחד המערער והורס.

“…אחים! חברים! מי נשא את כל סבלות המלחמה על גבו?
האיכר! בשביל מי? בשביל מה? מה זה שפכו דמינו כמים על חינם ולא
דבר?”

“עובדי־אדמה היו אבותינו ואבות־אבותינו מדור דור, מימי
ה’פאנשצ’ינה' ומקודם לה – והאדמה היא שלנו! שלנו!.. ומדוע אינם חולקים אותה
בינינו? נקומה ונלכה אל ה’קומיטט לקרקעות' – עד אנה? עד מתי? מי נטע יערות
ומי טיפח אותם? האיכר! נקומה ונצא לחטוב עצים להחם את בשרנו! מי בנה את
הטחנות, את בתי־האחוזות, את בתי־החרושת, ובשכר פרוטותיו של מי בנו? ביגיעה
ועמל נביא את הסלקים לעולם. מעדרים אותם בחרבוני קיץ ומובילים אותם דרך
הרים ועמקים טובעניים של סתיו אל בתי־החרושת שבפרגונובקה וזוודיווקא,
וכשאנו באים ליקח שם מעט ‘ז’ום’ בשביל בהמתנו הרעבה – מי יוצא לנגדנו?
אחים! חברים! עוד יד ה’פריצים' רוממה! למה נעמוד מרחוק ונחשה?..”

“…מה לנו דימוב עיר־המחוז ומי לנו דימוב עיר־המחוז? אם
אין כבר מיקוליי בארץ, אם אין כבר קציני־משטרה וראשי־צבא ושאר נוגשים – מה
לנו ומי לנו דימוב עיר־המחוז שנשים שוב את צוארינו בעולה? נעלה ונשים קץ
לשארית ה’בארבוסים'151 בארץ!”

“…אחים! חברים! צאו וראו: כל חלב הארץ ומשמניה הם פרי
עמלו של האיכר – ולאיכר אין דבר! ין לו בגד ללבוש ואין לו נפט להאיר את
אהלו, כי הכל ביוקר! ספסרים ושודדים משלו בו – והוא אובד בעניו! עד אנה?
עד מתי?”

אך הנה נגמרה האסיפה. יוצאים האנשים מהבית ואף הוא ביניהם.
ושוב אותה הזרות, ושוב אותם מבטי אי־אמון הדדי. כנופיות־כנופיות מסתחבות
בעצלתים, משוחחות למקוטעין, יורקות באויר מתוך זלזול כאילו נתחלף להן עד
הנה בין עיקר לטפל ובעיקר לא התעסקו לגמרי – ולפעמים כשהוא נטפל אליהן
באקראי, נפסקת פתאום השיחה באמצע וכשהוא פונה וסר מהם הוא תופס אי־אלו
מבטים אלכסוניים, אורבים.

ושוב יורדת מעמסה על לבו ומתפלג העולם לשנים: הוא וסטופאשק.

“אה?..”

ורגליו כמו מאליהן מובילות אותו אל הבתים היהודיים,
ההרוסים לשליש ומלחצה, המשחירים מרחוק בכיתות תנוריהם, כאותם האילנות
הזקנים מוכי־הרעם המפתיעים ליד הדרכים בנביבותם המפוחמה.

רוח שטות נכנסה בו: לשמור על בתיהם של חיים זפת וחיים
הארוך ושמואל הפחמי (שאר הבתים עברו לרשות בעליהם הגויים) מפני חמסני־לילה.
באותו בוקר, כשחזר מבורטניק ועבר ליד ביתו של חיים זפת, ניצנץ לו שקץ היוצא
מפתחו הפרוץ ורוכס וחוגר את מכנסיו הפתוחים. טינה כיווצה פתאום את לבו והוא
קרא אחריו:

“האפסו כבר, חזיר, מחראות בסטופאשק? אה?”

וכשזה עשה את עצמו תם והעמיד עליו עינים תמהות, הדיפו בכוח עד שנתמוטט.

“בפעם השניה כבר תזחל מכאן כחזיר על ארבעתיך!.. כחזיר אזחילך מכאן!..”

החליט בדעתו לשמור על הבתים עד שובו של מנדיל. יחזור מנדיל
מאנטונובקה ויטכסו עצה. אולם עד מהרה הבין, כי הדבר לא יעלה בידו. מלילה
ללילה רבו הפרצות, נעקרו קורות, קרשים, אבנים ולבנים. ובעוד הוא משגיח על
הבית ברחוב אחד והיו שכנים־חמסנים שולחים ידם בבית ברחוב אחר.

ושוב זירזפו גשמים ונשבו רוחות, רוחות־סתיו פושרים,
זחלניים ונטולי־חיים, רוחות שאין בהם לא מעדנת הקיץ ולהטו ולא ממשובת
החורף ואכזריותו, רוחות עוברים בעצלתים על־פני שלכת מובסה וגוססה,
חסרי־כוח הם לעקרה מזרועות הרפש המדבקות וגם לבכות בקול לא ידעו.

במעלה מבואות רפושים חרקו עגלות תחת סבל עצי לבנה ואלה
מיער בורטניק מובלים. סרעפי בלוריותיהם המגודלות נאחזו במשוכות־הגדרים,
במעזיבות הגגות, האפירו בשפע נדיף ורטוב מתוך החצרות המטונפות, בהעיבם את
עין החלונות הקטנטנים. איכרים לבושים אדרות־עור־כבשים, היו מחמרים אחריהם,
הזיעו, הצליפו שעה ארוכה לבטלה על גבי הסוסים, עד שנעשה להם נס ובאו אחרים
מאחוריהם וסייעו זה לזה בקולי־קולות והדיפה נאמנה ביד ובשכם.

“שקצים” גילחו זקנים זה לזה מתוך חברות ואחדות, סרקו
ודיבללו פעם בפעם את פאותיהם הגודלות, חגרו אבנטים ירוקים, טיפלו בכלי־זין,
איחרו לשתות בלילה, התלקטו לכיתות ולכנופיות, נמשכו אחרי זאקרוטילו המורה
בכפרים הסמוכים, חקרו ושאלו מפי האיכרים השבים מהעיר והירידים, הקיפו אותם
בשאלות, התלחשו.

“מפני מה זה, חרטום חזירי, אינה נותנת לך העיר לישון במנוחה? אה?”

“לא. סתם, בשביל מה־בכך…”

“בשביל מה־בכך?”

איזה רוגז רצחני המה בקרבו כל היום, הסעיר את דמו. רוגז על
שמסיחים ביהודיֿהעיר בלשון־הקטנה וזלזול: “ז’ידוק”, “ז’ידוצ’י'”, כחיות
קטנות ותשושות שבשביל ללכוד אותן אל כליך צריך אתה רק לכוון את שעת־הכושר;
על שאין מוחה ואין מצטער על הריסת הבתים היהודיים; על שכולם מתקנאים
בגריגור ומתגאים בו ובעשירותו, שעשה “בדרכו מן החזית”; על שהחבורה שלו
הולכת ומתדלדלת מים ליום…

“נחי ים מאמא מורדויה,” הדמיעה עינו הלקויה של ארטיום מתוך צחוק מר של הצטערות. “כלום לא אמרתי לך? גונבי־תרנגולות…”

“הבלים!..”

“נלכה, אחא! נלכה סולומון!”

“אל מי?”

גם מיקיטי לאד, גם מוצאק סאווצ’נקו הצעיר, היו טרודים
עכשיו בעסקי החנות הקואופרטיבית שבאה עד משבר. נגלו מחסור בכסף ובסחורות
וערבוביה בחשבונות. האסיפות היו תכופות וסוערות. בא קאזימיר קאלינקא,
המדריך מפרגונובקה, הדור בכותנתו המחויטה שני, עם מקטרת של ענבר בין
שיניו המעושנות, הוא בא בשם “ההנהלה הקואופרטיבית” שבפרגונובקה על מנת
לבקר את החנות ולהרביץ בה שלום. הוא היה מתחיל את נאומו בכל אסיפה
בקולי־קולות, מחמיץ כדרכו את ה“ז” תחת שיניו המעושנות ומפליג בתהילות
ותשבחות להנהגת החנות הקואופרטיבית. אולם תיכף לאחר ההתקפה הראשונה מצד
מתנגדי החנות עם איחאן קורקא בראש, כבר נתגמגם דיבורו, ה“ז” כבר נתבטא
כ“ז” וקולו נתנמך והלך עד שנחבא לגמרי בתוך הרעש שמסביב. בין כך ואיכרים
נתוספו, נטפלו כיתות שתויות ומבודחות. קרוא תגר, נזפו, התקוטטו, תבעו
בחירות חדשות וכמעט שהיו מגיעים הדברים למלחמת־ידים אילולא התערבותו של
זאקרוטילו המורה, והוא ראש־המדברים בכל מקום וחיבה מיוחדת נודעת לו מהעדה
הסטופאשקאית. אחריו, כמו על־פי אמנה חשאית, היה מופיע על הבמה גריגור.
השחצנות הקטועה שבדיבורו כבר נתרככה והוא היה משדל עכשיו את הקהל בדברי משל
ומליצה, מתבל את דבריו באניקדוטות בדבר החנונים היהודים ומספר אותן בנוסח
עירוני־יהודי ובהעויות יהודיות. איכרים ריכזו את שמיעתם, הצהילו לקראתו
כלקראת ראשון־לתקיפים, כלקראת איזה “מוסקאל” מפואר באותות־הצטיינות, השב
אל משפחתו ממרחקים. התקרבו והציצו בפני סולומון מתוך צחוק נכנע ומשתף. הוא
היה מסמיק, חש את המשל ומליצה כמדקרות, ביקש אמתלה לקטרג על דבריו, מתוך
הרגשה שקולעים הם אף־על־פי־כן אל המטרה, שהרבה אמת יש בהם, והוא צבט את
שפמו ללא מגמה ולא מצא תשובה מספיקה.

רק פעם, כשהתעוררות הנאספים הגיעה לתקפה, שינה פתאום גריגור את מנהגו, התלהב ויצא מגדרו:

“אחים אזרחים!” טפח באגרוף על השולחן. “כל זמן שיד
החנונים היהודים תהיה רוממה, תרד הקואופרציה שלנו הלוך וירוד עד שאול
תחתיה… כלום אינכם זוכרים אותם מימי המלחמה? כלום אינכם זוכרים, כיצד היו
החיילים שלהם מתשוטטים בעורף, היו שותים במתכוון שמן־קיק, היו מוסרים את
עצמם ברצון בידי האוסטרו…”

“אה?”

דמו של סולומון פרץ אל מוחו ועיניו חשכו, הוא לא הכיר שוב
את עצמו ואת מקומו, השתער כהרף־עין אל הבמה, ובתקעו את כפותיו תחת צוארון
חלוקו של גריגור התחיל מנדנדו הנה והנה.

“גרי־י־גורר!”

הפילו לארץ, בנשמו ובנשפו כחיה הבודקת את מקום־התורפה של
טרפה, חש פתאום לפיתת ידים חזקות על צוארו, התרומם, הטיל אגרופים מקומצים
מאחורי ראשו והתחיל מרביץ בכל כוחו בפרצוף שנצמד אל מפרקתו.

רגע והכל מסביב נעשה כמרקחה. התערבבו קריאות וצריחות
וצוחות, התנופפו ידים, סטרו, טפחו, נקלעו והתפקפקו, ריפרפו פנים
מלוכלכי־דם, התלכדו עם אי־אלו עיגולי־אש מרטטים, והוא מכה ומוכה, אוחז
ואחוז כאחת, הסתובב כבסערה לוהטת, הרביץ בכל, נלחץ לקיר, התאמץ להיחלץ
מנפתולי־הידים שתקפו עליו, נתקל בארטיום ובסאווצ’נקו, שגדרו בעדו והדיפם
בכל כוחו.

“מה זה כלבים סרוחים, שמתם עלי, מה?”

ככלות המהומה היה כשיכור, נגרר בהכשלה אחרי החבורה, ניגב
באיזה גליון, שבא לידו, את דמו ששתת מקדקדו וממצחו, שמע וראה הכל כמבעד
ערפל והשיג רק אחת: הוא נחל מפלה.

נכנסו לבית ארטיום. מרינה נחפזה לקראתם בבהלה:
“אמי־הורתי!..” הביאה מים, קרעה רצועות בד עבה מעל חלוק ישן וחילקה אותם
בין הנפצעים, לא זזה מסולומון, הטבילה מגבת במים וחבשה בו את קדקדו.
“כואב?” שאלה היא אותו. “הבלים!” ענה הוא. “היכן אביך?” שאל רכות כעבור רגע
על מיקיטי מוסקאלנקו. והיא נאנחה. רק אותו רגע נזכר בדבר כי זה שני ימים,
שבולמוס השכרות חזר ותקף את הזקן ובודאי שלא ירף ממנו לפני
ה“פליפיבקה”152 הממשמשת ובאה.

בין כך וארטיום הכניס מהמזוה בקבוק יין שרוף, לחם וקישואים כבושים. האיץ לשתות.

“נשתה, ‘חוחולים’!..” ירק הוא את רוקו. “לחיים, אחא סולומון! לחיים!..”

“לחיים, ארטיום!”

“בראש וראשונה,” העמיד ארטיום פנים חמוצים לאחר שהריק את
כוסו, “צריכים אנו להיפטר מזאקרוטילו… ה’מלמד'!.. הזנב הכתום הוא זנבו
של גריגור והדיבורים הם דיבוריו של זאקרוטילו… ‘נחי ים מאמא
מורדויה…’ להוטים הם אחרי דבריו כחזירים אחרי טינופת חדשה… נשתה,
רחימאים!..”

“חבל,” הצטער סאווצ’נקו, “שפאווליוק איננו כאן… לו היה כאן…”

“לו היה כאן,” נכנס לתוך דבריו מיקיטי לאד, “כי אז היה
שונה המצב לחלוטין… לחלוטין… פאווליוק! בן נאמן לאוקראינה שלנו! זכרו
ואל תשכחו: יבוא פאווליוק אלינו והוא יהיה מוכתר במעלת
‘סוטניק’!..”153

“במעלת אטאמאן!..”154

בורדי איואן שהחזיק כל אותה השעה את חטמו, הזב דם, בהגבהה, התמרמר כלפי מעלה:

“ידם עכשיו על העליונה… אמם! גם תריסר פאווליוקים לא
יועילו לך, אם ידם על העליונה… אמם! במלחמת־ידים הגונה… אמם! כי אז
יצאנו בשן ועין… אמם!”

כל אותו הלילה התהפך סולומון מצד אל צד, נים ולא נים.
אזניו המו וכל גופו קדח. ערבוביה של פרצופים ומחזות דימדמה במוחו, נסתכסכה,
נפסקה ושוב נתחדשה עד שנתגלגל לפנות בוקר לידי איזו מריבה גדולה בין
פאווליוק ומישקא, בבית־המרזח “אררט”. “בודדה בידה!” קרא מישקא, שהיה
לבוש במעיל־הפרוה ה“מחוזי” שלו, וסולומון תמה תמיהה גדולה. “הלא הוא נהרג
במלחמה, מישקא, ומאין זה בא לכאן?” ופתאום נטפל אי־מזה פטריק, פניו שעוה
וכולו איום הוא כל־כך, עד שהוא ננער בבהלה.

“מנדיל… הוא טרם שב!..”

התלבש ויצא על בהונות רגליו; שלא לעורר את רבקה. התשוטט
ללא מגמה במבואות מטונפים, העלה וחזר והעלה בזכרונו את פרטי המאורע של אמש,
לא יכול לסלוח לעצמו על שנפנה “להתעסק” בברנש, שלפת את צוארו מאחוריו, בה
בשעה שצריך היה להרביץ בגריגור… “מה זה עשיתי, אה?”. הרהורי נקם ורצח
תקפוהו, נסכו עליו רוח שכרון, הוא החיש את צעדיו, תהה בעינים מחודדות על
סביביו, כזאב שהריח קרבת מארב, נטה לעבר הבוג, עמד המום ונטול־מחשבות,
בהביטו על העלים הפגומים והמכורסמים, הצפים על־פני המים הצוננים, העוברים
בחפזון משונה ונעלמים, נזכר פתאום ב“ברוד” שטרם השקהו שחרית ופנה ללכת
הביתה.

“אין קול ואין עונה,” הקדימתהו רבקה במלמול כדרכה. סוסים הזמין לו הקדוש־ברוך־הוא… מי יודע?… הדרכים של עכשיו…"

“הבלים!.. נטה בודאי לגראבוב… אגב אורחא…”

“נטה…” הסכימה רבקה. “כאן מהפכת סדום והוא נוסע לו
כ’צ’ומאק' מעיר לעיר ומכפר לכפר… הזמין לו הקדוש־ברוך־הוא מיני
סוחרי־סוסים ובעלי־עגלות וחוכרי־דואר בכל אתר ואתר והוא עושה לו
‘סעודות־פורים’… להשקות את ה’ברוד' אתה אומר?.. כבר השקיתיו.”

הניח את הדלי, נתהלך הנה והנה, השתעמם ולא מצא מקום לעצמו.
יצא אל האורוה. נגש אל ה“ברוד” וטפחו על עכוזו החלקלק, על חרטומו
המלוחלח והמהביל, שאף לתוכו ריח חריף של זבל טרי ושחת, הסתכל ללא מגמה
באפלולית השוממה. נתלה שוב מבטו במבשלת ־המסע החלודה וחסרת־המעשנה,
שהזדקרה מתוך שברי־כלים וכלי־ריתמה שונים כשהיא מלוכלכה בצואת עופות; נזכר
רגע באותו לילה ביער בורטניק… כשלון ללא שחר תקפו פתאום, כשלון מהול
בתשוקה להתבודד כאן עם עצמו, להתמסר לדומיה הנדיפה והשוממה הלזו, שאין בה
אלא גריסת־שיניו המונוטונית של ה“ברוד” והוא צנח אל ערימת השחת המונחה
בקרן־זוית, נצטנף עליה ונרדם.

ושוב העכירו ערבים ושוב החוירו בקרים. בחלל האויר הכהה
בקעו ועלו כמו תמול וכמו שלשום חריקות קילונים של בארות, געיות מקנה,
חביטות פשתה, קולות תוף וכינור של “חלירעות” עליזות. כמו תמול וכמו שלשום
הקדימו גויים את פניו ב“צפרא טבא”, ב“יומא טבא” וב“ערבא טבא”, נכנסו עמו
בשיחות על דא ועל הא, והוא שמע ולא שמע, תהה בעיניו על פניהם ולא יכול
להשיג על מי זה ועל מה זה נתבזו פתאום ככה בעיניו, נענה למקוטעין ונפטר מהם
באמצע.

גויים שבו מהירידים פרועי זקן ופאות, זעופים וטחובים.
פישפשו שעה ארוכה בשטרות־מעותיהם, הבדילו בחרדת־קודש את השטרות הקיסריים,
ה“יקאטריניות” החדשות והמרשרשות, החביאום מאחורי האיקונין, מאחורי
בתי־שוקיהם, תחת מעזיבות הגגות. גויים באים־בשנים השכימו לבתיהן של אלמנות
ועגונות, לביתה של דומנה שצ’ור בקצה הכפר, לביתה של סנדיה הכשפנית. התרפאו
אצלן מחלאים רעים על־ידי לחשים, על־ידי מיני עשבים, שליחויות־מצוה שונות,
התהוללו במשך ימים ולילות ב“חתלירעות” עליזות, שמפני קוצר הזמן, שנשאר עד
ל“פיליפיבקה”, תכפו עכשיו ביותר.

הוי, “חתלירעות” עליזות בסטופאשק הכפר! הוי, קולות תוף
וכינור בודדים, המרעישים את הכפר מסופו עד סופו! הוי, מחולות נעלסים של
“שקצים” וגויים ו“שקצות” על־פני מבואות ומגרשים רפושים! באשר שם היה – הם
רדפו אחריו, תפסוהו־משכוהו בעבותות־קסמים, הרעידו־החרידו אי־אלו נימים
טמירות בנפשו ותהמינה ותרעשנה בעים.

כאן היו מקבלים את פניו בשמחה:

“סולומון!..”

"שקצות רעננות הסבירו לו פנים, צחקו צחוק עסיסי וצלול לכל
דיבור של מה־בכך שיצא מפיו, הסתובבו סחור־סחור לו, כשחזותיהן המלאים מרטטים
ומרתיעים את מחרוזות־האלמוגים ואת צלבי־הצדף הקטנים שעל צואריהן מחוזק
תנועה ורקידה והוא נטפל מבלי משים אל מחולותיהן, נשתלב עם זו, שחיזרה אחריו
ביותר, הסתובב עמה שעה ארוכה בסער, עד שהיא מתנשמת ומתנדנדת כמתעלפת ונפרדת
ממנו.

ואז היו מובילות אותו רגליו מאליהן אל החדר השני, מקום שם
היו מוסבים השושבינים והמחותנים השונים. התחילו ההפצרות, הדומות לתחנונים,
שיאכל עמהם, שישתה…גויים שתו “סאמוגון” בכוסות מקציפות, בלי קינוח ובלי
דיבורים, כאילו רק על מנת לרוות איזו צמאה מיואשה ונושנה, אחר־כך באו
השיחות המונוטוניות, הקטטות הצרחניות, שפיכות־הדמעות והוידויים.

גויים תופפו על חזם, נשבעו שהם אינם שתויים עכשיו כל־עיקר,
שלדידם גוי ויהודי אחת היא, שאהוב הוא, סולומון, עליהם, שכן הם שפכו יחד את
דמם במלחמה על חינם ולא דבר, והוא שמע בפיזור, הירהר, שמן השפה ולחוץ הם
מדברים, שאין אמון הדדי ביניהם שוב. שתה מהכרח, שפך צוננים על איזו טינה
יוקדנית ושוב נסר הכינור הבודד, ושוב הכה ברעש התוף, שוב התערבבו זמירות
מונוטוניות־שוממות וזמירות מהירות־עליזות, זמירות נוגות, רוויות דמעה
וגעגועים וקורעות לב ונפש, ואנחות כבדות של גויות מיוזעות מעוצר תאוה וכוח,
גיהוקים, כעכועים, וידויים ותחנונים היוצאים מן הלב. ושוב הגישו מאכלים
ומשקאות והוא שתה שוב – וחזר ושתה עד לידי סיאוב, עד לידי טשטוש־ההכרה. אז
היתה באה ועולה מאליה ומחלחלת בלבו כבכי נעצר הרחמנות. רחמנות גדולה עליהם
ועל עצמו, כאילו היו יחד מתגוללים במצולות־יון חשכות.

ולמחרת היה מתעורר משנתו מתוך בהלה חשכה ומוסר־לב קשה,
יוצא אל ה“ברוד” ומטפל בו שעה קלה ונחפז מיד לרחוב. הדרך כבר היתה צפויה
מראש. שחירו מרחוק הבתים ההרוסים במכיתות תנוריהם כאותם האילנות הזקנים
מוכי־הרעם, המפתיעים את העוברים־ושבים בנביבותם המפוחמה. הוא הקיף אותם
סחור־סחור, שהה והתבונן. פנים להובים של גויים וגויות ריפרפו לעיניו, קולות
שתויים עלו והטיחו על תוף אזניו והוא הסיח את דעתו מהם. השתדל להעלות על
זכרונו מי־שהוא מיהודי־סטופאשק ולא יכול. חיים זפת והרשיל “וארטוטה”
ניטשטשו לגמרי. חיים־הירש הארוך נתחלף לו בלבנטי שמארקאטיוק הזקן ושמואל
הפחמי נתגלגל אליו בדמותו של חיים קובאל…

“נו קדיש?” קרא בתרעומת חיים קובאל, בהעמידו את פניו
הקהים־חרשים פעם על מפחה הסגורה של שמואל הפחמי ופעם על סולומון, כמחייבו
בדבר. “נו, קדיש?”

“אה?.. מי זה מת?”

“הבתולה טקליה בת אורפינה הזקנה.”

“אורפינה הזקנה…” נזכר הוא באותה זקנה מקומטה, שנטפלה
אליו פעם, עם מקלה הארוך, על דרכו לסטופאשק ובסיפורה אודות בתה טקליה מוכת
השחפת.

מהסימטה הגדורה ביצבצו צלמים, צלבים, גויות מכורבלות,
גויים מגולי־ראש, ארון מפוצל נשוא על כתפי שקצות. מראה ההינומה ופרחי־הדונג
הטהורים, שהלבינו מעל הארון יחד עם התזמורת הכבושה, ספוגת העצב והשקט,
הטילו צמרמורת בקרקפתו והוא הסיר את כובעו מעל ראשו ונצטרף אל הלויה. לא
גרע עיניו מהארון, שהלך ורחק. צער וגעגועים לא יכול הבינם תקפוהו. המעמסה
על לבו הלכה וכבדה וניחא היה לו בזה, ניחא מאוד.

נגרר ולש את הרפש המידבק במבואות ובסימטאות מטונפים. תהה
בעיניו על סאווא חשוך־הבנים שמזמן שובו מהמלחמה ירד פלאים, חפר בארות ללא
צורך בשביל עוברים־ושבים, השליך הכל אחרי גוו ונעשה לבטלן ומוחט נרות
ומשרת בקודש בבית־הכנסיה. עכשיו נשא את צלבו ברמה. תהה על סאמוזון בעל־הגוף
והיחסן שבכפר, הכופף את ראשו תחת ה“טרבניק”155 של הכומר לשם גניבת דעת והונאת הבריות, על הכומר מארצקי העשיר
שמתחילת ה“מרקחה” התחיל מזלזל בחיצוניותו, מפזם פזמונות תכופים בלי הפליה,
כמו קודם־לכן, בין מתים עשירים ומתים עניים, תהה והתפלא על שכל זה לא איכפת
לו עכשיו כלל וכלל.

הגיע עד שערי ה“צווינטאר”, עמד רגע, נזכר בדבר־מה וחבש כובעו לראשו ופנה לאחוריו.

“אה?.. גם מנדיל, גם אחרים לא היו הולכים בגילוי־ראש אחריהם…”

נשבה רוח קרירה. אי־מזה עלתה עננה וכיסתה את עין היום הכהה
גם בלא זה. מאיזו סימטה ביצבצו בזו אחרי זו פרות מועטות, מלוכלכות צואה עד
לעטיניהן. הן צעדו אל עבר הבאר בעצלתים, העלו גרה, ניצבו ולא זזו ממקומן עד
שגער בהן ה“שקץ” הקטן, בעל המצפנת הגדולה והמגפים הגדולים, שהסתחב אחוריהן.
פתאום עקמה אחת מהן את ראשה הצדה, נעצה עיניה הזגוגיות בחלל האויר והוציאה
געיה כל־כך עמוקה־פראית עד שלרגע קט נפסקה נשימתו.

“אה?.. וכי אינה צודקת שייבקה… שייבצ’ה’לה… כדאי אני לכל זה… ועוד לקשה מזה…”

וממחרת, כשניעור משנתו, נסתנוורו עיניו פתאום משפע
לבנונית, וכשהתלבש בחפזון ויצא החוצה נדמה לו שעולם חדש מקביל את פניו. שלג
כיסה את הארץ… יתדות הדרכים ושקערוריותיהן, גדרים וגינות וזבל, נבלות
ושלדי כלבים וסוסים וחתולים – הכל, הכל היה זרוי שלג ולא היה אתר פנוי
מניה.156 הוא השתרע למרחוק, השתבץ והסביר פנים
והתפאר לפני כל באי עולם באי־אלו מרחקים אין סופיים, שנפתחו לפניו
בן־לילה.

אי־מזה נטפל ארטיום והוא רענן וזרוי אבקת שלג, התנשם:

“נחי ים מאמא מורדויה…”

“מה קרה? אה?”

“אין לעמוד על הדבר בבירור.”

“דבר דיבורים ואדע דבר.”

“התארגנו לגדוד… גדוד ‘הקוזאקים החפשים’… עולים
לזוודיווקא לקחת מעט סוכר… ‘נחי ים מאמא מורדויה…’ התהלל בנו של
איואן קורקא: הם יעלו גם על פרגונובקה…”

“בנאמנות, ארטיום?”

“בנאמנות, סולומון.”

בן־רגע ונגולה המעמסה מעל לבו והיתה הרוחה.





חלק שני

כד. רשות־הדיבור

פיתי־שלג התנשאו על־פני ערבות־שדה לבנבנות, הסתובבו באריר,
צנחו בלי קול על פניו המשולהבים, נמסו, נזלו בקילוחים דקיקים אל תוך פיו,
אל תוך זויות עיניו.

מעשיות מני ילדות, מעשיות לבנבנות, קלילות וחשאיות
הסתובבו באויר, חלומות זכים מני בקרים רחוקים ביקשו תוהו זה את זה, צנחו
לרגליו, נרמסו ולא נענו.

“ואחר־כך?..”

הוא הריץ את דמיונו מכל אשר היה אחר־כך, הצליף עליו
והריצו כאשר מריצים את הסוס במקומות־סכנה, הלאה, הלאה… אז נגלתה היא
לפניו פתאום מן המרחק המושלג; בודדה וטהורה כפרח־סתיו תלוש ששלגים נשפוהו,
שרוחות סחפוהו, שמלת־סיטץ157 דקה לעורה והפחד בעיניה הירוקות…

“שייבקה!”

כל כמה שקרב אליה, הרחיקה היא ממנו, חתר הוא בעיניו אל
המרחק ונעלמה לגמרי. אז סגר את עיניו והלך כעיור ללא דרך, לא ראה כלום בלתי
אותה, לא שמע כלום, בלתי קולה:

“סור לך ממני והלאה, סור…”

והוא התחנן:

“הנה, שייבקה, מעכשיו תראי… אדרבה…”

עם הערב היום ננערו רוחות מסביב, הלכו ותקפו מרגע לרגע,
הסיעו תימרות־חשכות מאפסי המרחקים, הדביקו עיניו בגיבובי־שלג, הצליפו
על פניו ברצועות צורבניות והוא הפך אותם פעם בפעם, החליף נשימה ופנה והלך
הלאה הלאה.

כנקודת־אור היא הלכה לפניו, רחוקה וקרובה כאחת היא התותה
דרך לפניו והוא נמשך אחריה, לא להימין ולא להשמאיל. הוא נמשך אחריה, כאחרי
מזלו, כאחרי אותו כוכב שעלה לפניו באותו ליל־סתיו, כשעזב בפעם הראשונה את
בורטניק, כפר־מולדתו, שהיה עולה והולך לפניו באותם לילות־האביב, כשהתגנב
אל “עבר המזרח” על־פני שדמות גליציה.

בשפלת הבוג שקטו הרוחות, השלימו אתו בבת־אחת וכשקרא בקול
רם וממושך אל תוך החשכה: “מע־בר־ה־ה!” החזירה לו הדממה כפלים:
מע־ב־ר־ר־ה־ה־ה!

“ר־ה־ה־ה…”

המעברה התנהלה בכבדות. גושי־שלג ושברירי־כפור התלכדו יחד,
התקוממו לה במחשך, והוא, בהתאחזו בחבל המתוח בחלל האויר, פישק את רגליו
ונסמך בכל כוחו על הרצפה והדיף קדימה, נזף בארחיפ המעביר הזקן על שהוא
פוהק ומתרשל במלאכתו. מצד הסכר שליד הטחנה, הגיעו פכפוכי־מים
רופפים.

נכנס אל השכונה, לא יכול להבחין את רישומי ביתו של חיים־בר
באשר כולו עטה חשכות, נחפז ועלה במעלה העיר ועקל לעבר השוק. נשאר עומד
תחתיו. הבתים מסביב היו מוגפים כולם על דלתותיהם ותריסיהם ולאורם הקלוש של
הפנסים המפוזרים לא נראתה כל נפש חיה.

והוא פנה כה וכה, ביקש לזכור את שמה של אותה עיירה גליצאית
שנתגלגל אליה פעם, בליל־חורף אחד, עם הפלוגה שלו ושהיתה דומה מאוד אל
פרגונובקה זו של עכשיו ולא יכול, תהה בעיניו על החלונות המאופלים של
בית “ההנהלה העצמית”, הקלובים של ה“בונד”, של הציונים, ירד, אובד־עצות,
במורד השוק.

מבין שורות הבתים שבצדי הדרך ניצנצו לו אי־אלו אורות
מבליחים, הלכו והסתמנו חלונות בית־המדרש המוארים, שטשטושים אפרורים
התנועעו בתוכם…

“אסיפה!” נתבדר הוא. “שעת־כושר: אתיצב בקהל ואכריז בקול: יהודים, כך וכך!..”

בית־המדרש היה מלא מפה אל פה עד אפס מקום. אנשים ונשים
הצטופפו, נדחקו בערבוביה, טיפסו ועלו על הספסלים, על עמודי־התפילה, התאחזו
זה בזה עד שרבים מהם נראו כתלויים על בלימה, החליפו קריאות קולניות, התלהבו
מתוך העויות משונות. שפע ההבל עירפל את חלל הבית ושלהבת העששית הגדולה
שהיתה תלויה מעל להאלמימר, שקעה כלשהו. פניהם של כל הנאספים היו מוסבים
אל עבר גור־אריה, שעמד על־גבי עמוד שכוב בתחומו של ה“מזרח” והזעיף והנעים
את פניו חליפות.

“…וכדאי הוא הדבר שייודע בין השדרות הרחבות של ההמון
הפרגונובקאי,” הנעים את פניו כלפי צפונית־מזרחית, “אנוכי הייתי הראשון
שהציע להתפשר: חמישה צירים מה’בונד‘, חמישה מהציונים, שנים מ’פועלי־ציון’,
שנים מס”ס,158 שנים מ’לינת־הצדק‘, שנים מ’אחדות’." 

“חברת ‘לינת־הצדק’ אינה זקוקה לפשרותיך!..”

“חברת ‘לינת־הצדק’ היא רוב מנינם של בעלי־הבתים הפרגונובקאים!”

“שקט!”

“בוז! בוז!”

חום נעים לפף את גופו המטוחב־הקפוא, והקריאות השחצניות העסיקו, משכו והוא נכנס בעובי הקהל.

“שואל אני,” הזעיף גור־אריה את פניו כלפי דרומית־מזרחית,
“מדוע לא דנתם עד הנה על הצעתי זו? האם לא משום שאתם יראים מפני ה’בונד'?
האם לא משום שאתה כרוכים אחרי הלבלר של ‘ההנהלה העצמית’, מאני מיליגרוים,
מי שהיה ‘סטארוסטא’159 ואיש־סודו של קצין־המשטרה הקודם נאדזלסקי?.. האם לא?”

“גם ה’סטארוסטא' צריך פרנסה… אב לחמישה תולעים…”

“ש־קט, ש־קט!”

“מתמוגג הוא מנחת~רוח, גור־אריה…”

“השכינה שורה עליו…”

“השחין שורה עליו…”

“שקט! שקט!”

“בוז! בוז!”

“…האם לא מפני שהציונים הם בעצה אחת עם היהודים של ‘ששי’ ו’מפטיר'?.. של…”

“בוז! בוז!”

“רב לך לדבר!”

“בוז! בוז!”

נחשול של קולות התרומם לקראתו מפאת דרומית־מזרחית, התלכד
עם אלה שנישאו לעומתם מן הצד שכנגד, עם הקריאות הבודדות שעלו מתוך הקהל
העומד ביניהם, מסביב להאלמימר ובעזרה עד מבוא ה“פלוש”,160
עם צלילי הפעמון של היושב־ראש, התלבט בחלל הבית, פחת וגבר חליפות.

“בוז!”

“רב לך לדבר!..”

“ש־קט! ש־קט!”

גור־אריה עמד רגעים מספר בלי נוע, הזעיף והנעים את פניו
חליפות, ניסה להוציא מפיו אילו דיבורים ונפגע שוב בנחשול הקולות, נתכופף
לעומת וולקא שעמד על־ידו, התלחש עמו רגע קט וירד מעל העמוד. מחיאות־כפים
רועשות של הקהל הצפוני־מזרחי ליוו אותו.

“מי מבקש רשות־הדיבור?” נתרעש הפעמון.

אז עלה על העמוד וולקא, פשט מעליו את הסגין ומסרו למלכה שטיין, הפשיל את ידיו לאחוריו ונעץ עין זעפה בקהל הצפוני־מזרחי.

“גם הוא, כנראה, עבד בצבא…” ביקש סולומון מפלט מאותה
מבוכה, שקפצה עליו פתאום מהמחשבה, כי גם עליו לעלות בעוד רגעים מעטים על
העמוד הזה. “היה כנראה במלחמה… אה? הנה גם שמואל ‘השחור’…”

“חברים!” התחיל וולקא. “זה כמה חדשים שה’בונד' מבזבז את
כל כוחותיו על הבחירות אל ה’קהילה‘… ושואל אני וחוזר ושואל: מה לנו,
הפועלים, לנו, שוכני רחוב־השפכין, לנו ידועי־העוני מילדותנו ועד היום הזה –
מה לנו ול’קהילה’? מה לנו ולשותפות עם הציונים ועם ‘לינת־הצדק’ ועם
‘אחדות’? מה לנו ול’קהילה' שחרתה על דגלה: בתי־עלמין, שחיטה, מקואות
וכדומה?.. הפועלים הרוסיים, אותם שמיגרו בכוח ידיהם המיובלות את מלכות
ניקוליי הרשעה והארורה, שקרעו את האזיקים מעל־ידי הפועלים היהודים – הם
מושיטים לנו ידם לשלום, הם קוראים לנו לבנות יחד עמהם מלכות חדשה של עבודה
וחופש, מלכות שכמוה לא היתה בארץ מיום היוסדה. הם…”

“מוטב שתדבר על מלכות הפועלים שבבית־החרושת הפרגונובקאי.”

“שמואל, שתוק!”

“שמואל שחור, תן לו לבן־אדם לדבר!..”

“בוז! בוז!”

“ש־קט!”

“…חברים!” נתרתח פתאום וולקא וניפנף בשני אגרופיו כלפי
הקהל הצפוני־מזרחי. “בשעה שהקונטר־רבולוציה מגביהה את ראשה, בשעה שבית־
החרושת מרעיל ומסית את הגויים נגדנו, הפועלים היהודים, זורע שנאה וארס על
סביביו…”

“הוא נוגע בעיקר,” נדחק סולומון אל עבר וולקא. “תיכף אחרי כלותו לדבר אתיצב ואכריז: יהודים! כך וכך…”

“…בשעה כזו עלינו, חברים, להתאחד כאיש אחד עם פועלי בית־החרושת… הם…”

“הם כבר התאחדו מסביב לה’סאמוסטיניק'161 אנדריי בוב!..”

“שמואל, שתוק!”

“טטרי שחור, תן לו לבן־אדם לדבר!”

“בוז! בוז!”

“שקט! שקט!”

“…הם חברינו היחידים…”

“בפרוע פרעות בפרגונובקה הם יירקו לך בפניך, וולקא!.. יציגו את האיקונין הקדושים…”

“רד משם, טטרי שחור!..”

“בן שוחט, בוז!”

“ש־קט!”

“בוז! בוז!”

“…רבולוציה, חברים, או קונטר־רבולוציה!.. חיים או מוות!.. אצילים, ‘גלחים’ וציונים או…”

“בוז! בוז!”

הקולות הלכו וגברו במידה שאין לשער. וולקא שעמד במשך
רגעים בלי נוע, כגור־אריה בשעתו, סקר בעינים מלאות שנאה ומשטמה את הקהל
הדרומי־מזרחי, התלחש כל־שהוא עם גור־אריה ומלכה שטיין וירד מעל העמוד.
מחיאות־כפים רועשות של הקהל הצפוני־מזרחי ליוו אותו.

“מי שואל רשות־הדיבור?”

“אני,” ניער סולומון בכתפיו והתמתח כמו בשעה שהיו מפרשים בשמו בצבא.

“שואל אני,” ננער פתאום איזה קול מובלע מתוך הקהל העומד
בעזרה, “הנה אנחנו עומדים כאן ושומעים את שני הצדדים… אבל, מדוע זה אינם
פותחים חנות של קמח זול?.. היקרות גדלה כעל שמרים, מיום ליום”

“ש-קט!”

“תנו לו לבן־אדם לדבר!”

“חבר פארבר!” ניצנצו בבת־אחת משקפיו ושיניו הלבנות של
היושב־ראש מעל האלמימר. “על כל הענינים ממין זה נדון בפעם אחרת… עכשיו
אנו עוסקים רק בענין הבחירות אל ה’קהילה' הפרגונובקאית… בכל תפוצות ישראל
שבאוקראינה כבר נבחרו ‘קהילות’ ורק פרגונובקה היא כעיר הנידחת… מי מבקש
רשות־הדיבור?”

“בחירות ושוב בחירות,” נצטלל הקול המובלע יותר ויותר
והתרומם, “מאז שהתחילה המהפכה – בחירות ושוב בחירות!.. השתתפנו בבחירות אל
האסיפה המכוננת הרוסית, ומה הועילו לנו? – לא הועילו לנו ולא כלום! השתתפנו
בבחירות אל האסיפה המכוננת האוקראינית, ומה הועילו לנו? – לא הועילו לנו
ולא כלום! השתתפנו בבחירות אל האסיפה המכוננת היהודית, ומה הועילו לנו? –
לא הועילו לנו ולא כלום! השתתפנו בבחירות אל ‘ההנהלה העצמית’, ומה הועילו
לנו? – לא הועילו לנו ולא כלום! בחירות ושוב בחירות!.. תנו לנו את אשר
הבטחתם!.. תנו לנו קמח זול!.. תנו לנו עצים להסקה!.. היוקר מאמיר מיום
ליום… באו מים עד נפש!”

“סדום!”

“גרוע מסדום!”

“ש־קט!”

“למה הנך נדחק כחסר־דעה?..”

“בבית־העלמין יש מקום פנוי בשבילך…”

“סאמוגונשצ’יק162 נאלח!.. יחסן בישראל: הרשיל ‘בלילה’.”

“עוד תבקש אצלי, ‘עמלק’, מעט מים לשתות…”

“אני יורק על ה’יארצייט'163 של אביך, אני יורק…”

“מי מבקש רשות־דיבור?”

“יהודים!” נשמע לו לסולומון הד קול עצמו כאילו היה מדבר
לתוך חבית ריקה. “באתי אליכם מן הכפר!.. אנוכי מצוי בכפרים!.. חשכות!..
‘שקצים’ משחיזים עליכם סכינים…”

“שקט! ש־קט!”

“…השליכו מאחוריכם כל המסחריים וקנו כלי־זין… אנוכי…”


“מסחר מלא רוחים…”



“הנה זאת אמרתי לכם!..”


"מי עוד מבקש רשות־הדיבור?'' נתרעש הפעמון.

“שואל אני,” עלה איזה קול רעוע וזקן, “אתה, מר רפופורט,
יושב־ראש בינינו… היית גם ראש הבנק שלנו… אמור לי, אם־כן, בבקשה ממך,
מה הם רוצים מבית־החרושת? כלום את נדונית אמם הכניסו לשם?.. או ירושת
זקנתם?.. וחוץ מזה, הנה גור־אריה רוצה שכולנו נהיה שוים… דורש טוב
לבעלי־המלאכה… אם כן – אדרבה!.. יקח את יוכבד בתי לו לאשה… מה?”

“חה! חה! חה!”

“איח! איח! איח!”

צחוק אדיר הרעים והתגלגל בחלל האויר, פחת ותקף שוב. רבים
מאלה שהיו תלויים על־גבי העמודים לא החזיקו מעמד מרוב צחוק, פירכסו ונאחזו
זה בזה. זאת היתה הלצתו של אברהם־יוסי הנגר הזקן שיצר הבדחנות היה דוחק בו
בכל מקום ובכל זמן, ואותה יוכבד שהזכיר היא בתו הבכירה שבכעירותה היתה למשל
בפרגונובקה ־ היא ולא אחרת.

“חה! חה! חה!”

“לץ זקן!..”

“משלחת!..”

“ש־קט!”

“כאן לא מושב־לצים!”

“כאן לא מושב ‘ההנהלה העצמית’, חבר אברהם יוסי!..”

“מתחנף הוא אל הגבירים!..”

“מלחך־פנכה זקן…”

“לא כך צריך הייתי להכריז,” צבט סולומון בשפמו. “צריך הייתי…”

“אומר אני” נטפל אליו איזה בחור נמוך ורחב־גזרה שריח חריף
של אומצה היה נודף הימנו, “כאן: יריד! חוריק, מוריק, שוריק… כל אחד בא עם
סחורתו… לו הייתם מצויים אצל הגויים כמוני, הייתם יודעים את פירושו של
‘משחיזים עליכם סכינים’..”

“אנוכי – נחמיה קצב… גם אתה היית במלחמה?..”

“אה?..”

הוא שמע בפיזור־דעת. אותה התעוררות נפלאה שמתוכה הוא רץ
מסטופאשק ועד הנה שהיתה דומה למין שכרון, למין בולמוס תקיף ושליט
ורב־הקסמים, כבר נתנדפה. נתנדפה גם אותה אימת־הציבור שקפצה עליו אחר־כך.
נשאר רק עלבון קשה ופיזור־לב משונה. רגע נדמה לו שבינו ובין וולקא ובין
שמואל נפלה איזו טעות, שביסודו של דבר הם אינם מתנגדים זה לזה כל עיקר,
ומשנהו נדמה לו, שתהום רובצת ביניהם ושלעולם לא יתאחו. והוא התרגז על
עצמו, על שאין ביכלתו להשיג את הנעשה כאן ועוד יותר על שלא יכול להתריע על
הסכנה כאשר היה עם לבו ולעורר את הלבבות. “לא כך הייתי צריך להכריז,” צבט
הוא בשפמו, “הייתי צריך לעלות ולהודיע בפשיטות: יהודים! כך וכך… כנופיה
של ‘שקצים’ מזוינים מתעתדת לעלות על פרגונובקה… אה?”

“שקט! שקט!”

“מלצר! מלצר!..”

“בריינה, אני פוקעת מצחוק… איח! איח! איח!.. ‘אם כן, אדרבה, יקח לו את יוכבד בתי לאשה’.. איח! איח! איח!.. יוכבדל…”

“חברים וחברות יקרים,” התחיל מלצר בבת־צחוק עגבנית של
מאוהב על הקהל, “לא אמת הוא מה שאמר כאן גור־אריה, שאנחנו הציונים משתמטים
מלהתפשר עם ה’בונד' בדבר הבחירות של ה’קהילה' הפרגונובקאית. ־ רוצים אנו
להתפשר!.. אבל, גור־אריה גוזר ווולקא מבטל!.. וולקא – עינו צרה בציונים
ובשדרות הרחבות של העם הנמשכות אחרינו… רוצה הוא וולקא להדיח את העם
מאידיאליו… רוצה הוא שתשתכח השפה העברית מישראל עד שלא ידע איש מאתנו
לקרוא את הכתובת העברית שעל־גבי מצבת אמו… ש…”

“בוז! בוז!”

“רד מעל העמוד! בוז!”

“מלכה שטיין, הסי!”

“מלכה שבא, הסי!”

“בוז! בוז!”

“בוז! בו־ז!”

אז סקר מלצר את הקהל הצפוני־מזרחי במבט מבודח־ותרני, לגם
מכוס המים שהושיטה לו בתיה ברומברג והתכונן לדבר שוב. אבל בו ברגע התרומם
לעומתו שוב נחשול של קולות.

“בוז! בו־ו־ז!”

“בו־ז!”

הרעש הלך וגבר. צלילי הפעמון נתקטעו, נצרדו, שקעו.

ופתאום קפץ שמואל על שולחנו של היושב־ראש, קיפל את
כפות־ידיו כשפופרת אל שפתיו ופתח בקול כל־כך מתוח ורם עד שלשעה קלה קמה
סערת־הקולות לדממה:

“להוי ידוע שהחבר מלצר דיבר כאן אודות פשרה מדעת עצמו…
אנוכי… אנחנו איננו מסכימים… שום פשרה בינינו ובין ה’בונד' לא היתה ולא
תהיה ולא תקום!.. ילך לו ה’בונד' עם הרשיל ‘בלילה’ ועם חצי תריסר פועליו אל
בית־החרושת ואנחנו על משמרתנו נישאר!.. בשעה הרת־עולם זו לא נעשה שום
שותפות לא עם הרוסים ולא עם האוקראינים, לא עם הפועלים ולא עם הפריצים, לא
עם ההיידאמאקים ולא עם השליאכטה..164 זכרו את
השותפות שעשו אבותינו עם השליאכטה בנימירוב בשעת גזירות ת”ח… בבוא
יום־אבדן לנו ממילא יבגדו בנו… כל העולם בגד, בוגד ויבגוד בנו… כל
העולם רימה אותנו… אנחנו הציונים…"

“קוראים לעלות לציון…”

“לדבר בלשון־הקודש…”

“הס! הס!”

“בוז! בוז!”

“…גסיסה או תחיה!.. זחלנות ועבדות או עם חי ויוצר ועומד ברשות עצמו בארצו ההיסטורית…”

“בו־ז! בו־ז!”

“רב לך לדבר, רד!”

“בו־ו־ז…”

“לך לך אל אביך השוחט… אל ‘בית־השחיטה’!..”

“רד מעל העמוד, טטרי שחור!..”

“ש־קט!”

“תפסוהו שם בגרגרתו, את הרשיל ‘בלילה’!”

“הרשיל! היאלם, ולא – ישאוך בסדין מכאן, הר־שילל!..”

“יורק אני על ה’יארצייט' של אביך אני יורק… עוד תקיא את ה’קרנסקאות‘165 שגנבת ב’לינת־הצדק’… עוד…”

“תפסוהו בגרגרתו, תפסוהו!..”

סטירת־לחי צלצלנית הרעישה פתאום את האויר. נתנדנדו אילו
מהעומדים על־גבי הספסלים והעמודים והשתערו כלפי מטה, קמה ערבוביה, נקלעו
ונסתכסכו ידים אלו באלו ורעש של קולות צרחניים נשתרר מסביב.

באותו רגע קפץ היושב־ראש, רפופורט, על השולחן, הביט מעל למשקפיו על סביביו, החויר וקרא כך:

“עיר הנידחת!.. אני נועל את האסיפה!”

ובהחזיקו בשתי ידיו בעששית הגדולה התלויה מעל ראשו נשף בה בחזקה.

בעד שנים־עשר החלונות הגדולים של בית־המדרש הציצה אפלת הלילה.

“למי גפרורים?..”

“מה הדוחק הזה?.. הוי, וי…”

“פתחו את הדלת אל עזרת־הנשים!..”

“רחל’ה, איך?.. הוי וי, רחל’ה!..”

“מתדחקים… אין לעצור…”

“משוגעים!..”

“היידאמאקים!..”

ההדיפה והדוחק הלכו וגברו. בני־אדם צרחו, קיללו, התמרמרו
ונישאו בעל־כרחם אל עבר הפלוש, וכשהוקאו דרך הפתח חוצה נתמוטטו רגליהם
וכמעט שנפלו לארץ. כאן בתוך האפלה המושלגה כאילו נתפכחו בבת־אחת. אנשים
ונשים, בנות ואמהות חזרו זה אחרי זה, שכנים, חברים למפלגה, זקנים התלקטו
לכנופיות והלכו בחברותא, צחקו, ליגלגו, התוכחו, היללו את רפופורט
שעיניו תדיר בראשו ושאין כמוהו מסוגל למצוא מוצא מן המיצר, חיוו את
דעותיהם על דא ועל הא.

סולומון תעה יחידי ביניהם ולא ידע את נפשו. היה כאן הכל
משונה ונלעג ומרגיז ובה בעת גם מופלא, מורכב וחדש. הוא נכרך ללא טעם אחרי
כנופית יהודים באים בימים שדיברו בערבוביה, וחיקה בכעס את דיבורם
הסחוט־רוני כאשר יחקה הגוי את היהודי, ובה בשעה גמע בצמא את דבריהם.

במעלה השוק הוא נזכר פתאום בנחמיה קצב ומניה־וביה גם בסטופאשק ובכל הקשור בו.

“אה?..”

הכנופיות נתפזרו ואזלו. אי־משם הגיעו דפיקות אטיות־זהירות
על־גבי תריסים, על־גבי דלתות. חרקו צירים. הסתמנו פיתי השלג הבודדות
שריפרפו בתחומי הפנסים המפוזרים. שנים־שלושת הגויים שומרי־החנויות שבצלעי
ה“ראטהויז” התעוררו פתאום והתחילו דופקים במקלותיהם ברעש.

“הך! הך! הך!..”





כה. ליד יער בורטניק

כל אותו הלילה התהפך מנדיל מצד אל צד, נשם ונשף בכבדות.
תסבוכת משונה של ירידים ואסיפות, של בתים וחורבות של בתים גדרה מדי פעם
בפעם בעד סוסיו, ששקקו אל אי־אלה דרכים עזובות, ובינות להם, כרוח פלשני,
היה מנשב איזה פחד מרוחק, שלגי, קר. מפעם לפעם התעורר, שאף רוח. מאחורי
הכותל, באורוה, נחרו הסוסים, שעטו על הקרקע והתחככו בשוקת בשקדנות כזאת,
כאילו רצו להזכירו איזה דבר שנשתכח ממנו, ממנדיל. ומנדיל שידל אותם מתוך
חבלי־שינה: “לא נשתכח ממני דבר, סוסים, לא נשתכח…”

לפנות בוקר היתה התסבוכת יגעה ביותר, קלטה אל תוכה פנים
חדשים מקרוב באו, שהיו מריבים ומתדיינים זה בזה, ופתאום השתער אי־מזה אביו,
וולף, עליו השלום, כשהוא גועש ומגפנף במקלו העבה, בעל־השכים, כלפי
גריגור וקורא בקול לא לו: “השליכהו מן הבית, מנדיל…” ומנדיל נתחלחל
ונגער:

“אבא רחימאי… טפו…” 

התרומם, חיטט בידיו על סביביו בחזרו אחרי מכנסיו.

“לאן זה, מנדיל?..” עלה מן היציע הסמוך קולה של רבקה, שהיה נראה פיכח ביותר.

“כבר דולח היום… ארתום…”

“לאן ‘ארתום’, מה ‘ארתום’?” התרוממה רבקה והתחככה בשתי ידיה בראשה. “הלא זה רק אתמול באת, הלא?”

“אל לך לבלבל את ראשי, אל לך… פעם אמרתי ולא שתים: לא צועני אנוכי, צועני…”

“והדירה?” נתעקרה מפי רבקה אותה שאלה שניקרה במוחה כל הלילה. “מה הגידו לך אמש ארטיום?.. מיקיטי?..”

מנדיל לא נענה לה, נתעטף באדרת־עור־הכבשים ויצא אל האורוה,
תופף על עכוזי הסוסים, הניח לפני ה“ברוד” שבולת־שועל ולפני “בעל־העבירה”
הוסיף סובין, הלך ודלה מים מן הבאר והביא לפניהם, השקה אותם בזה אחר זה,
פתח את שער האורוה, דחף לפניו את עגלת־החורף בעלת שני המוטות והציגה ליד
הבית, ניער את השלג מעל מגפיו ונכנס אל הבית.

“מה הגידו לך?”

“מה הגידו – כלום לא הגידו,” פשט מנדיל את אדרתו והתלבש
לדרך. “אנוכי אליהם: נו, בחורים, דיבורים!.. והם: כך וכך… הישאר! כל הכפר
בפה אחד: אתה בינינו כאחד העם! ואנוכי אליהם: כלום באחד העם הדבר?.. אם כל
היהודים גורשו מכאן – ואנוכי מי? – צועני?.. אבא רחימאי…”

“נו?”

“והם: הם לא גורשו – בעצמם ברחו… ואנוכי אליהם: מילא,
היהודים חטאו; אבל הבתים במה חטאו? אלא מאי? רוצים אתם לעקור מן השורש?
עקורו! הא לכם גם את ביתי, הא… סחבוהו כנבלה… תתחרטו!..”

“מדימוב, מנדיל, עוד לא בא מי־שהוא?..”

“טו, טו,”166 כבר חתך קולו של
מנדיל ברמה. “הוא אשר דיברתי להם: איואן קורקא והתרח הזקן, שמארקאטיוק,
יעקרו מן השורש ואנוכי אהיה להם לפה, אהיה? למליץ־יושר לפני דימוב?.. פה!
עוד לא נולד אותו גוי שירמה את היהודי…”

ויצא שוב אל האורוה, הסיר, אגב קינוח הזיעה, את השטיחים
מעל־גבי סוסיו, ניער מעל רעמותיהם את אבקת־השלג, שחדרה לכאן בלילה דרך
מחשוף המעזיבה, מחה פירורי המספוא מעל פניהם, הוליכם החוצה, רתם את ה“ברוד”
אל בין המוטות ואת “בעל־העבירה” קשר מאחור, אל החח שב“כנף” העגלה, הטיל את
דלי־הפחים לתוכה ונטפל במהירות אל הבית.

“ברקאי…”

“מזמין לך הקדוש־ברוך־הוא נסיעות… על־כל־פנים, היית
ממתין עד שישוב סולומון… הלא כה אמר בפירוש: ‘דודה רבקה, אם ירצה השם, עם
בוקר אשוב…’”

“וטרם יפנה כה וכה,” הידק מנדיל היטב במחגורת את
אדרת־עור־הכבשים אל מתניו, “ואנוכי כאן… ‘יפה, דודי, עשית,’ יאמר וייהנה
כשישוב מפרגונובקה: שם גזירות על סוסים, רבקה’זציות…”167

“מנין לך?”

“סח לי אתמול מיכיילו ראק… אמכור את ‘בעל־העבירה’ ואני צפור־דרור. צפור…”

“נמשך אתה אחרי הנסיעות כאחרי ה’שמד' חלילה… הנך הולך כבר, מנדיל?.. סע לשלום…”

…החוירו רקיעים ושלגים. ביצבצו מתוך הערפלים הלבנבנים
עגלות רתומות לשורים, שיצאו אל היריד הגראבובאי מבעוד לילה. צרד ועלה
מפעם לפעם צוב־צובה עצלני. מאיזה לול מובל צעקו אוזים. נטפל כפעם
בפעם “בעל־העבירה” אל מנדיל, ההביל בפיו, נשתפשף בו בצוארו ומנדיל הרתיעו
רכות בידו. עמם מרחוק הצלב הגדול שעל פרשת־הדרכים. נוצצו חריצי־הדרך
הכבושים כאילו נחשלו מכסף.

קמעה־קמעה וערבות־השדה נתמלאו נגוהות־הבוקר. היבהבו
צחצוחי־שלג כאבני־חן מקרוב ומרחוק. הופג מעט זכרונו של מנדיל והוא הפשיל
את מצנפתו האגנינאית168 והסתקר. נטפלו עגלות
טעונות יהודים עם צוארוני־מעילים מוגבהים, יהודיות מכורבלות, כולם נעוצים
בתוך כבודה של חבילות וסלים ולולים ריקים ומנדיל הפך את פניו אליהם ויברכם
ב“צפרא טבא ויפה ליהודים!” וגם את הגויים בירך, תפס את מבטיהם של אלה כשהם
צמודים אל “בעל־העבירה” ונתירא פתאום מהעין הרעה, שרק אל ה“ברוד” ועבר
על־פניהם, גנובות, כלאחר־יד. סוף־סוף, הגרוע בעדרו, “ברוד” זה, שקול כנגד
כמה וכמה סוסים משלהם. ולמרות זה, חזירים, הם נוטלים לא פחות משלושה־חמישה
רובלים נסיעה מפרגונובקה עד גראבוב. אבא רחימאי, לאן זה חלפו־נגוזו אותם
הירידים הגדולים המטופלים בסוסים־נשרים שבזאשקוב העיר?.. ובילו־צרקוב
ובאלטה?.. נתרחקה באלטה מעלינו, כאילו נתגלגלה אל עבר הסמבטיון.

בקרבת היער הבורטינקאי התרכזו עגלות מספר. העפילו האנשים
לעלות על ההר החלקלק ותמכו מאחור בעגלותיהם המטולטלות. התחממו. התבדרו.
התנהלו לאטם ומתוך כובד־ראש לאורך המבואה החוצה את היער לשנים. התנהלו
בשורה, בזה אחרי זה, כ“צ’ומאקים”,169 שוחחו בקול רם ומכה הדים.

“חלפו הזמנים, אה, דודים,” התגרה מנדיל, “כשהיו עוברים את
זה היער מתוך פיהוק… או מתוך זמר… ניקוליי, בודאי שמתדשן הוא שם
מנחת־רוח, ניקוליי…”

“צה, מנדל, ני בידא, אבי ז’ינקא מולודא,”170 התחכם איזה גוי פרגונובקאי.

“ניחא להם בזה,” התחכך מנדל אל תחת מצנפתו האגנינאית. “לכולם ניחא… עשיו!..”

היריד נגמר בעוד צהרים. אי־אלו גניבות וחטיפות נפלו
בשוק־הפרקמטיה והחנונים נבהלו לארוז את סחורותיהם ולעזוב את היריד.
בשוק־הבהמות שלט לרעה בלבול־הכספים. על “בעל־העבירה” רבו הקופצים, אולם בכל
פעם כששני הצדדים כבר הקישו דום זה על כף־ידו של זה, והמשא־ומתן כמעט שהגיע
לידי גמר, היה נטפל שמעיהו־יואל – מי שהיה בעל־עגלה ושעכשיו, לעת זיקנה,
נעשה סרסור של בהמות, והוא ידידו של מנדיל משכבר הימים – היה נטפל וכוהה
במנדיל: “מנדיל, ראה במה אתה בוחר… כל יום מלכויות חדשות במדינה ואין
לשטרותיהן שום ממש…” ולבסוף הביא לפניו איזה “שליאכצ’יץ”171
מבית־האחוזה הזוודיווקאי וזה שילם לו במיטב כספו מאה רובל. גויים נצטופפו מסביב, תחבו פניהם זה על־גבי זה מתוך סקרנות172
ויראת־הכבוד והשליאכצ’יץ הזוודיווקאי היה “סופר ומונה ממש” מעות קיסריות, קרנסקאות, קארבובנצים,173 רובלים של כסף, ועשיריה של זהב…

על כן “קידשו” לבדם, מנדיל ושמעיהו־יואל, על הסוס
בחדרי־חדרים שבבית־האכסניה של החיים־יוסיכי ואיש לא היה בהתבודדם שם יחדיו.
שניהם נתבסמו, נתלהטו, שוחחו בלב אל לב ונזכרו נשכחות מני עבר. מנדיל שפך
לפני שמעיהו־יואל את מרי־שיחו, סיפר לפניו בפרוטרוט על המהפכה שנתחוללה
בסטופאשק ועל הבהלה שקפצה עליו כששב אתמול לפנות ערב מנסיעותיו ב“סביבה”
וראה מה שראה.

“כחתף בא הדבר, שמעיהו־יואל רחימאי… מודה אני ומתודה:
לא אוכל שוב להביט לנוכח עיניו של גוי סטופאשקאי… לא אוכל… לא מזרע
היהודים אנוכי, אם אוכל…” 

"ירוק רוקך על סטופאשק, מנדיל, ודי! לחיים! לחיים!. "

“לחיים, שמעיהו־יואל ליבתי, לחיים! לא מזרע היהודים אנוכי אם אוכל… נהפך לי סטופאשק… לראות את פניהם לא אוכל…”

“נהפך… מה זה דובבות שפתיך, מנדיל, כלום רק סטופאשק
נהפך? ובורטניק? ודידקובצי? וגראבוב גופא? העולם נהפך ואין
להכירו…”

“אה, אה…”

“איה סאבנסקי? איה יארושינסקי; ומיכל בנו?.. איה אותם
הפריצים ואותם בתי־האחוזה? איה אותם סוחרי־הסוסים ועדריהם? איה אותן
הנסיעות למרחקים? אדרבה, אמור לי, מנדיל, איה אותן הנסיעות למרחקים? אותן
המסבאות עלי דרכים? נוסע אתה בישימון־מדבר והנה לך פתאום מסבאה… ועוד טרם
התקרצפת כדבעי והנה לך שוב מסבאה… אש, גלדי־שומן וקורקבנים מצומקים…
ואם בגבורות ־ וימורוזיק,174 לביבות, מרק כפול,175 אוזים בקפוטות176 – וכל זה בפרוטות… ואם בגבורות – בחצי פויגל…177
באשר היה חצי ממש. וגם ביהודים היה ממש. היה ממש… היו
מקיזים לעצמם דם בבית־המרחץ… מדי חודש בחודש היו מקיזים… באשר היה די
ויותר… ועכשיו?..”

ועכשיו?..

“טו, טו…”

“כל בר־נש, כל טינופת מתטלטל בשטרות מצוירים במלוא
מכנסיו… ואני טוען אליהם: לפנים היו הבתים קטנים וזוחלי־עפר… בתים
מערות… ויהודים היו עולים מתוכם – זאבים! דובים! חיות!.. ועכשיו? כל בית
– עוג מלך־הבשן!.. ומי עולה מתוכו? ־ פרעושים! נבלות! חולשה –
חלשות!”

"טו, טו.. "

“נהפך העולם, מנדיל, ואין להכירו… וכי קלה זו בעיניך? ־
בנצ’יק שפאק!.. משפחת ה’כפתורים‘!.. אבי, עליו השלום!.. אביך, וולף
סטופאשקובר, עליו השלום! – דובים! היו מהלכים אימה על ה’קהל’… על
הסביבה… לו היו קמים, מנדיל, מקבריהם – פו! פו! פו!.. לחיים!
לחיים!..”

“לחיים, שמעיהו־יואל, ליבתי! שומע אתה?”

“שומע אני ושומע היטב, מנדיל…”

“אמרתי לסור לבורטניק תחילה… אמרתי: אשמע מה בפי אמי…
מה בפי פיצי… וכי קלה זו בעיניך? ־ יושבי־כפר היו אבותי מדור־דור… והנה
נתגלה הלילה אבי, עליו השלום… מגן־העדן המזהיר נתגלה: מדוע לא תמכור את
הרמך, הוא שואל כמתרעם, ואנוכי אליו: ומה, אבא?.. והוא הופך את פניו
ממני ואומר בהאי לישנא: בביתו של חיים זפת מזדקרת ארובת־ העשן… אה?..
מה ענין רמך אצל ארובת־העשן?.. לא מזרע היהודים אנוכי, שמעיהו־יואל, אם
אישאר לגור בסטופאשק!..”

“הוא אשר יעצתיך, מנדיל: ירוק רוקך על סטופאשק ודיי.. אבל, לא לפרגונובקה178… תה לא ייקרא משקה
ופרגונובקה לא תיקרא עיר… לגראבוב צא! ביתי – ביתך, מנדיל, ואורותי –
אורותך. שבת אחים נשב ופת ביחד נאכל! לא נאבד, חלילה… נקוט כלל בידך: לא
יכול העולם להתקיים בלי סוס אפילו שעה אחת.”

“בד־בבד כמו שהיה בחיים,” מילמל מנדיל כבינו לבין עצמו.
“אנוכי אליו: ומה, אבא? והוא הופך את פניו ואומר בהאי לישנא: בביתו של חיים
זפת מזדקרת הארובה…”

…כשיצא מנדיל מגראבוב כבר העכיר חלל האויר ואפקי הערבה
האפירו. רוח צפונית נשבה מן המרחביה, השטיחה שכבת־כפור דקה על־גבי ה“ברוד”,
הקרישה את יתדות־השלג והן חרקו תחת אופני העגלה כזכוכית בהיחתכה:

“אטי־א, יתום!”

הוא חש איזו ריקניות משונה מאחורי גבו ונתחרט על שנזדרז
להמיר את “בעל־העבירה” באותם השטרות המצוירים ששמעיהו־יואל השפיל אותם
כל־כך. אולם דאגה זו נבלעה עד מהרה באיזו דאגה אחרת, עמומה וגדולה וחסרת
חקר ותכלית, שהתחילה מדמדמת ועולה בלבו, והוא השמיט את מצנפתו על אזניו
והתכנס בתוך עצמו. אפלולית הדמדומים זחלה אליו מכל אפסים ומראות־הלילה,
בהתלכדם עם אותו המראה שבדה מלבו לפני שמעיהו־יואל, סגרו על דמיונו
מסביב.

“אין זאת,” הירהר מנדיל, “כי יד ההשגחה באמצע… והראיה
לדבר: שוכני עולם־האמת… הלא יודעים הם שם, בעולם־האמת, מכל הנעשה
כאן… עולם אחד! הכל מתפרסם שם במהירות כמו דרך עמודי־הטלגרף, להבדיל…
אלא מה? מדוע פגע הרעם ביהודי סטופאשק, דוקא פגע?.. מסתמא חייבים אנו
יסורים… ומי יודע,” נתעורר פתאום מנדיל מרעיון מצודד־לב, “ומי יודע אולי,
אולי חייבים יסורים דוקא גויי־סטופאשק, דוקא… כלום המעשה מ’החומש' בסדום
מעשה בדוי הוא? כלום מה’הפטורה' הוא לקוח? הוא אשר דיברתי אתמול למיכיילו
ראק: אם החילותם להסתכסך ביהודים ־ נפול תפלו! כי מי לנו גדול מניקוליי?
ומה עלתה לו? אדרבה, אבא רחימאי, מה עלתה לו, לניקוליי?”

“אי כאן הדרך לסטופאשק, דודי?..” 

זה היה סמוך ליער בורטניק. מתוך האפלולית צף פתאום איזה
גוי מגולח, שכובע “סטודנטי” עם מצחה מכוסת־לכה, היה לראשו, ומנדיל שהדרכים
היו כאן נהירים לו כרחובות סטופאשק, שאלו בלי משים:

“אי כאן הדרך לסטופאשק, דודי?”

“לא אדע!” ענתה המצחה הנוצצת ברוגז:

“טפו!.” ירק הזקן אל תוך חלל האויר ולא יכול למחול לעצמו את דבר התבזותו לפני הגוי. ודוקא פנים ידועים לו…

והוא התעקש וכמו להכעיס את מי־שהוא תקע את המושכות בחח
שב“כנף” העגלה, ירד מעליה והתחיל מתנהל לאטו, במתינות ובישוב־הדעת לארכה
של מבואת היער הגדולה. וכשקשקושו של דלי־הפחים התחיל להטרידו ביותר, הבליג
על עצמו וחתר בעיניו אל חלל המבואה. אך המבואה ארכה משום־מה ביותר ונסתתמה
מדי פעם בפעם במחיצת־עצים חדשה… רגע ומאחת מהן נשב אותו הפחד המרוחק,
השלגי והקר של לילה ומנדיל פנה כה וכה. אז תמהו לו הלבנים הזקנים תמיהה
גדולה: “מה היום מיומים מנדיל?..” ־ “טו, טו…” והם נשבעו לו. הלבנים
הזקנים, בקיטליהם ובזקניהם הצחורים: “הן לא מתמול ולא משלשום אתה מכיר בנו,
מנדיל… שלום מסביב!” אך הוא לא האמין להם. נדמה לו, מאחוריהם, אי־שם
בחביון היער, מי־שהוא אץ בקצב עם ה“ברוד”…

“הנה מתחיל תיכף ההר,” שש מנדיל לקראת הגשר הקטן שמעל להבדיד179 הסובב את היער “ו’אמרו לאלוהים!'…”

“איי סט־א־א־א־־־ן!!!”180

נזדקף הגשר קוממיות ואבדה הדרך.

“דאוואי גרושי…181 אמך!..”

מחמוקי הלסתות המגולחות, שהכובע ה“סטודנטי” הצר לא הלם אותם, ניצנץ שוב דבר־מה מאוד ידוע ועיני מנדיל אורו:

“נסטור?.. מורזא מבורטניק?.. מה לך, ההשתכרת?..”

“מה זה… אמך!.. אתה… אמך!..” נגע פתאום מן הצד קנה־רובה כמעט אל חזהו ומנדיל
נזדעזע: “שמארקאטיוק הצעיר?”

“טרטר… אמך!..”

הקול הפריז לצווח והרובה התנפנף הנה והנה, כאילו רצה
להרתיע את מבטיו של מנדיל אחור, אבל מנדיל ממילא לא ראה כלום, דיוקנו של
אביו וולף, שניצנץ כהרף־עין מתוך המאפליה שנתהוותה מסביב, העבירו על דעתו
והוא התאחז בקנה־הרובה השלוף ועל־ידו באותה בריה עבה־גלומה שהחזיקה בו,
התגולל עליה פרא, בכל כובד גופו הדובי.

“בן בנה של כלבה… כלום חיים זפת אנוכי?.. כהיידאמ… אק…”

“נ־סטור, דוי!..”182

“נ־סט…”

שעה ארוכה עמד ה“ברוד” ליד הגשר הקטן ולא זע ממקומו. שתי
היריות שהרעישו את האויר בקרבתו הממוהו והוא עמד תחתיו והשתעמם ללא טעם,
גנח ולקק את השלג, הפך חרטומו וגירד בשיניו, עד היכן שהיה מגיע, את עור
גבו.

אחר־כך הוא חש וראה בבת־אחת אותו גוש מטושטש שהשחיר מעל
השלג בקירוב מקום והוא זע אל עברו, הריח בו מכל צד וחרג ונרתע
אחור.

וכשכרעי רגליו האחורניות נתחבטו בעגלה חרג ונרתע שוב,
נתקלה העגלה באופן אחד בגוש ונהפכה על פיה, נתקשקש דלי־הפחים ונפל מתוכה
והוא נבעת ונתבלבל עוד יותר והתחיל רץ וגולש מן ההר.

וכך היה רץ ה“ברוד” כל אותו הלילה. עיניו נתעכרו ונתבלטו,
גופו הזיע והבהיל, פיו הקציף ריר והוא רץ ברעש על־פני הדרך הסטופאשקאית
השוממה עדי הגיעו בדמדומי־הבוקר אל ביתו של מנדיל.





כו. נסטור מורזא

אחרי אותו מעשה שמו נסטור מורזא ושמארקאטיוק הצעיר את
פניהם בדרך קפנדריה, דרך לא סלולה, לעבר סטופאשק. נטו אל ביתה של דומנה
שצ’ור אשר בקצה הכפר ואחרי שהטמינו את הביזה שבאמתחתם בבור של “ז’ום”
מתחת לתבן, עלו בעליית התנור ויישנו. כהרוגים ישנו מחצית יום ולילה מבלי
הגיב כל־שהוא על שאון תנועותיה וטיפוליה של דומנה, בקומה ובצאתה ובבואה
ובהסיקה את התנור להחם את הבית ולהזיד נזיד בשבילם. ורק כשהתנור הוחם עד
מאוד ננערו וקפצו בזה אחרי זה תמוהים ותוהים רגע לקול גלגולי צחוקה הרוה של
דומנה. ואז התחילה המסיבה. זללו, סבאו עד כדי שכחת עצמם, התהוללו; וגם
דומנה, שהיתה בעצה אחת עמהם, התבסמה, ניצחה עמהם באיזה זמר עשיר־העלילה
ונוגע ללב עד לידי זילוג דמעות, הלכה פעמים ל“רחוב הטיט” על מנת להביא
“יי”ש וגם סאמוגון", פיזרה לאורם הכהה של חלונות הקיטון הזעירים ומורדי־
הוילאות, את אהביה לשניהם.

עם חשכה נהפכה דומנה לאחרת, התחילה משתמטת מגיפופים,
לימלמה מתוך רוגזה למלומים סתמיים, בינה לבין עצמה, יצאה ונכנסה חליפות
ולבסוף נפלה פתאום לתוך הבית בבהלה והודיעה חטופת־נשימה על איואן אחרימצ’וק
המיליציונר המתהלך ו“מרחרח” משום־מה בקרבת הבית ושניהם נבהלו להימלט דרך
הדלת האחורית.

בתנועות מטולטלות, נוטה לנפול בכל רגע ורגע, אץ נסטור
במורד הגן המושלג שמאחורי הבית, נתקל באילנות, התמוטט ונפל, זחל על
ארבעתיו, התאחז בזרדי הגדר, החליק, טיפס, השתלך למטה ושוב קם, הוסיף צעדים
עופרתיים בעזובת השלג, מתאנח ונוזף על כל תקלה, אומלל ועדי־אובד – אבוד
לעצמו…

הכוהל המרובה יחד עם בליל תוסס של כרוב כבוש, מקפא רוטב של
חזיר ושאר דברי־אוכל שהגיח לתוכו שלחו אדים חשכים אל מוחו, דלוחית רעה
פירכסה אל בית־הבליעה עד להקאה, כל עקירת־רגל עלתה ביגיעת־פרך ממש ואולם
מאחור רדף אותו אחרימצ’וק, שוטר ו“בארבוס”, רדף על צואר כדי להסגירו
למוות והוא אץ כל עוד נשמתו בו, נוזף ומפלל.

“הה, אלי, בעד מה?..”

אימת הדין על פשעיו האחרונים ואותה אימת־הדין שנקבעה בלבו
למאז שברח מתוך המלחמה בלא רשות־בעליו, אשתקד, מאצל טארנופול, התמזגו
עכשיו לאימת־מוות חשכה. ניצנץ אבאקלי, מפקד הגדוד שלו, כשהוא משתער אל אחד
משלפי־המלחמה שהובא אליו יחף ומגולה־ראש ומרביץ את חרבו על קדקדו… עוד
מעט… הח… חח… סילון של בליל רותח התפרץ מגרונו, הערה את פרצופו
והכניע את צוארו כאילו לאבחת חרבו של אבאקלי.

“הה, אלי…”

והאפלה כמו נתקלשה כל־שהיא… מצא את עצמו בדרך־המלך
והחליף רוח, הקשיב קשב וכשלא שמע קול צעדים מאחריו התחיל ממתן קצת את
צעדיו. אילמלי היה יכול להתחבא אי־בזה עד בוש!.. עמד שוב והחליף רוח. כוחו
כמעט עזבו. ופתאום נתמלך בלבו: “אנוכי סתם איכר…” היטיב את כובעו
הסטודנטי שתלה ברפיון על ראשו, רכס את אדרת־עור־הכבשים שלו על רכסה היחידי
והישיר קצת קומתו. "אנוכי איכר של מה־בכך… מאת קארפו אחי־אשתי בזוודיווקא
הכפר הנני הולך… ומהיכן אקח לך כתבי־תעודה מהמלחמה?.. כך יאמר… וינשקהו
איפוא באחורו…

קשקוש חרישי הפסיק את דרכו. הבחין: זאת קישקשה, מורעדת
על־ידי הרוח, גולת־הפח המעורערת, העוטרה את ראש הצלם הגדול שעל פרשת־
הדרכים לסטופאשק ולבורטניק. נשען אל עמודו. הביט מאחריו. מתוך החשכה רעדו
אשים בודדות מסטופאשק… נמצא… נמצא הדבר, סטופאשק מאחוריו… ופתאום
השיג מוחו שהוא הולך ומתרחק מסטופאשק יותר ויותר ושדומנה אין עמו שוב…
אז ביצבצו לפניו בהשואה אל ביתה החם המחסי של דומנה ואל דומנה זו גופה,
בשרנית וצוחקה, לחייה ושפתיה צבועות בסומקא כאחת אשה מן הכרך, תאוה לעינים
– ביתו הוא אשר אליו הוא הולך עכשיו, מסואב ומוקדר, טפליא וחזיריא, אורפינה
אשתו הארוכה ורזת־הבשר וכמעט שלא התבכה מעוצר דאבה וצרה.

“בשלה… אמה!..” נתכוון כלפי אורפינה אשתו. “כל צרותי בשלה…”

לכאן נכנסו יסורים וסבלות בתוך המלחמה ושלאחריה, אחרי
שהשליך אותה אחרי גוו, ממרורי־סכסוכים ומריבות שאינם פוסקים בינו ובין
קארפו אחיה על שני מורגי־השדה אשר ליד בקעת־ה“מאצ’יכי”, הפחדים הגדולים
אחרי התנפלותו על אותו שליאכצ’יץ וגם המנוסה המבוהלה של עכשיו מביתה של
דומנה… הכל בשלה!.. רזת־בשר, פיה מפיק ריח־סרחון רע, לכלוכית. היא עמדה
כמפלצת על דרכו, ככשפנית רעה וכשניסה לפגוע בה בחמת־כוח הרימה קול צעקה
וצריחה איומה “גוואפט!.. גוו־א־פט!..” קולי־קולות שנשמעו למרחוק, התינוקות
מזדעזעים ובוכים, שכנים ושכנות… אז יצא מכליו והתחיל לדוש בה באכזריות
מאין כמוה, בעט ברגליו באשר מצא, עצמותיה חרקו ומלאות בטנה נעססה מתחת
לעקבי מגפיו.

“ארצחך… אמך!” הקיש ברגליו בשלג התחוח שמשהו משל גמישות כרסה של אורפינה הוחש בו. “עם קארפו אחיך יחדיו… אמך!”

וככל שדש בה יותר הצטמצמה בתוך עצמה, קולה נחבא ותנועותיה
שותקו… סוף!.. אין שוב חורץ לשון כנגדו ואין כושף על דרכי חייו… חפשי
הוא לנפשו!.. אין לו צורך לא במשק ולא בקרקע שליד בקעת ה“מאצ’יכי” ולא
בכלום… יש אצלו משלו… האסטרטיא שלו קולטת אנשים יותר ויותר, מתנפלים
על פריצים ועל ז’ידים, והוא ראש להם ופטרון… וחלקו להם שלל בהרחבה יחדיו,
ואולם אל דומנה – אל ההין!.. הוא לבדו נאמן בביתה, באמברה, בעליית־תנורה
החם… דומנה!.. דומקה!.. דומוסיה!.. פרטים שונים מחן נאפופיה עלו בלבו
ומילאו אותו חלחלה… הנה היא נהדקת אליו בכל כוחה, ריח טוב של דוהן
וסומקא… אמה!.. ככלבה יקרה!.. והנה תתחמק פתאום, ידיה שומות על חלציה,
ארבותיה השמנות מתבלטות ממעל לבתי־השוקים של מגפיה הקצרים ומצחקת בקול…
וכשהוא מנסה לתפסה בידיו תנוס מן הקיטון ודרך סדק שמלתה האחורני מבהיק
חלוקה…

“דומנה… אמך!..”

שום חפץ לא ישוה באהביה! את כל חפץ לבה יתן לה! את
מטבע־הזהב בן עשרה הרובל שנפל בחלקו, את מטפחת־המשי שמשך מן הביזה בלי
ידיעתו של שמארקאטיוק (גחן ופישפש מתחת לבית־השוק של מגפו הימני), את חלקו
אשר בבור, את הכל… מחר ישוב אליה… יצא מבורטניק בשעה מושכמה ויבוא אליה
עם חשכה… יתגנב בהיחבא אל הדלת האחורנית וידפוק חרש: דומנה… דומקה!..
הא לך את מטבע־הזהב!.. את המטפחת! את כל חלקי, ואל ידע שמארקאטיוק… אמו!
אל ידע איש דבר!.. השליך את הכל, את ביתו, את אורפינה אשתו, את הכל!..
תביא־נא “רבע הין” יי"ש, תסיק־נא את התנור… אמה!..

התקרב אל יער בורטניק. העפיל בהכשלה, מיטלטל הנה והנה,
בהר. צימצם את כוח־שמיעתו. דממה. עמד ליד הגשר, גחן והסתכל. “היי! למה
תסתכל ככה?..” כמו נשאל נסטור על־ידי מי־שהוא פתאום. “רק… לשם מה־בכך…
אנוכי איכר של מה־בכך… מאת קארפו אחי־אשתי הנני הולך ומתרונן לי…” נענה
הוא והמשיך צעדיו הלאה. ושוב עמד והקשיב. דממה…

“אה־הו־ו־ו!..” קרא נסטור פתאום בקול, כשלבו הולם
בחזקה. “אה־הו־ו־ו…” נענה לו הד ריק וחסר־חיים שאחריו לא בא אפילו זיע
כל־שהוא.

תקיפות הוללה קפצה אז על נסטור והוא הישיר את קומתו. נזכר
באותן שתי היהודיות שטולטלו כאן שלשום מעל עגלתן ושנחפזו כל־כך למסור לו
ולשמארקאטיוק את כל מעותיהן וגם חלק מסחורותיהן… ולא זו אלא שנכרכו
עליהם, מנשקות את ידיהם, מעתירות עליהם ברכות ואיחולים ומתחננות על נפשן…
וגם בעל־העגלה היהודי קפא תחתיו ורק שאל אחר־כך אם מותר לו כבר להמשיך
דרך…

“הויוי, וואסאאיז…” נתבדחה מאוד דעתו של נסטור והוא
חזר בנוסח נלעג, מנוגן קצת וממושך, דרך בקשת־רחמים, על המימרה היהודית
היחידה שידע לבטא: “הויו־יי וואסא־י־זז?..”

את כולם עד אחד צריך לשחוט!.. ספסרים ושדים ארורים!.. וגם
את אחרימצ’וק ה“בארבוס” ומלחך־פנכא… חלפו הזמנים שמלפני
ה“ריז’ים”183 הישן… מלפני ה“שביתה” במלחמה…
אמו!.. יתחכם ביותר ויקבל מתנת־סכין אל בטנו מן המארב… ונסטור
“מאזניצא”184 נתבהל!.. טינופת של כלב… ככה
נתבהל אחרי מעשה שעשה לאותו יהודי, משקפים כחולים על חטמו, ותחת להשליכו
מתוך קרון־הרכבת קפץ הוא עצמו מתוכה באמצע הדרך וכמעט שלא נתרסקו כל אבריו
לכל הרוחות… ומה יצא מבהלתו? ־ לא מאומה… וגם אחרי התנפלותו על אותו
שליאכצ’יץ… התחבא כשתי יממות בשדה הקמה… ככלב מודח… אמה!.. היא
הרעישה אז עולמות… כמעט שלא המיטה אסון עליו… רצה לזוודיווקא… אל
קארפו אחיה… תנסה־נא עכשיו להקים רעש ויערפנה ככלבה… אמה!.. יעשה עם
דומנה כל מה שיעלה על לבו בפרהסיה, לעיני כל, ואל יהין איש להתערב… אל
יהין… אמם!.. אין אדון לו!.. הפקר!..

ונעשה חם לו, מבוע חתום של עוז וגבורה כמו נפתח בקרבו,
הפשיל את כובעו הסטודנטי למעלה, פתח את אדרת־עור־הכבשים, צלילי הזמר הנלבב
ועשיר־העלילה, זה שזומר כל הבוקר בביתה של דומנה, שהזליג דמעות מעיניו,
מעיני דומנה ושמארקאטיוק יחדיו, ניעורו בו שוב, חידשו כוח, קרעו את מעיו
־

הוי, מאחרי אחד הר יוצאה השמש,

מאחורי הר אחד היא באה,

שם בעל־אשה מדי נשף בנשף

אל מעון עלמה יהלך…

הקשיב היער רב קשב וחזר ביראת־הכבוד על סוף פסוקו ונסטור
נתרגש מתקיפותו באישון־לילה יחידי ביער, מהענין המסופר בזמר ומקול מנגינתו
נכאים –

וכשהגיע אל לפני חלונה:

“ערבא טבא, איילת־אהבי!”

קמה והשיבה את פניו ריקם.

“רצח את אשתך תחילה…”

ונתלקטו הדברים לעלילה עשירה ונוגעת מאוד ללב, איך השחיז
והשחיז בעל־האשה את סכינו ואיך הלך לבית־היין ושתה משקאות חריפים לשכרון
ואיך נפל לתוך ביתו, קורא לקטטה ולמהלומות, ושחט את אשתו… ואיך נבהלה אל
הבית באישון לילה ואפלה אם האשה הזקנה… עומדת מרעידה אחר החלון, רואה את
בתה מתבוססת בדמיה ומפחדת להיכנס… כאן זע בלבו של נסטור מעין רגש של
חמלה, נעשה צר לו קצת על חמותו הזקנה, אמה של אורפינה, אפס עד מהרה נתבדה
על־ידי דומנה, תענוגי דודיה כלאו את הנשימה, הזליגו דמעות

…ואז תבוא אלי עם הנשף

ועם פנות הלילה תלך… 

דומנה!.. דומקה! דומוסיה… “ועם פנות הלילה תלך…”

וכך הלך נסטור והתרונן והשתפך בבכי בדמי הערבה
השחורה־לבנה. הכבידה עליו אדרת־עור־הכבשים באותו לילה ורגליו הכושלות רחצו
בזיעה.

וכשהגיע עד סמוך לבורטניק נשתתק. רכס את אדרתו על רכסה
היחידי ומיתן ככל האפשר את צעדיו. החוירו בטשטוש אילנות
ה“צווינטאר”,185 השחירו אילו חלונות מתוך בתים
קטנים שקועים בשלג ובתרדמה, אשר בצדי הדרך ה“צווינטארי”. והנה ביתו הקטנטן
ופרוץ־הגדר של טימופיי זוזוליא, אחד ממבשלי “סאמוגון” המשובחים ביותר
בכפר, ונסטור כונן אליו את צעדיו, התדפק חרש על אחד מחלונותיו הקטנטנים
ומכוסי הגליד.186

“היי, זוזוליא!..”

“מי זה?”

“טימקו!.. טימושקו!.. רבע הין…”

“נסטור?”

“אנוכי, טימקו… נסטור!..”

“תיכף אתן לך, נסטור… תיכף, נסטור…”

נשתחד ממה שזוזוליא קרא לו בשמו פעמים, דרך הוקרה, לא שאל
למעות בעד המשקה, נכון, כפי הנראה, לתתו לו בהקפה: “איכר בעל־בית אנוכי…
מחשובי הכפר…” נדחק, משנפתחה קצת הדלת ובקבוק ממולא “סאמוגון” ניתן לידו,
להיטפל אל הפרוזדור פנימה, “אשמיעך דבר־מה, זוזוליא…”

“מחר!..” נסגרה הדלת בפניו והוברחה תיכף לכך על בריחה. “תתפכח ותבוא, נסטור…”

“..אמך!”

אורפינה, חלוקה לעורה לבד, פתחה לו את הדלת במלמול של
רוגזה, מזדרזת לשוב תיכף לכך אל יצועה; ומערומי בשרה שניצנצו לנסטור לאור
הפתילה הכהה משכו לה פתאום חן והוא נטפל אצלה ותפס לה מגבה.

“אורפינה… אמך!..”

“…יבואך פגע רע!.. שבוק, פגע רע…”

“אורפינה,” נתקטע קולו של נסטור… “הבי… הנה… נעשה שלום…”

ונתפייסה לו קמעה־קמעה אורפינה. בין גמיעה לגמיעה ניאותה
וקבלה על דא ועל הא! מדוע זה פרק מעצמו את עול המשק והבהמה והילדים והוא
לוחץ על צוארה לבד וכופף אותה לארץ… זה מכמה ימים שהיא שואלת לחם לאכול
משכנותיה, בה בעת שבאמבר מונחה דורה מן המוכן ואין מי שיביאנה אל הטחנה
לטחינה… הפרה נחלתה, כפי הנראה… נמשכת פעם־פעם לרבוץ…. וכשנסטור
חיבקה והתחיל מרגיע אותה בדברי־הבאי נשתמטה מידיו ואוררה את עצמה, את רוע
מזלה, את ה“קליפה” שהתדיירה בו למאז שחזר מן המלחמה והרי היא מוליכה אותו
שולל יומם ולילה, מבטילה אותו מכל עבודה, בכתה בדמעות שליש ונשבעה שעוד מחר
תעזבנו לאנחות עם הילדים יחדיו, תקח לה את חפצי־המלוג שלה ותלך אל קארפו
אחיה… “אין לך צורך בקארפו… אורפינה!..” משך נסטור את מטפחת־המשי מאחרי
בית־שוק של מגפו. “אין צורך, הא לך דורון… נה!.. אמך!..”

היום החרפי הקצר כבר רפה לערוב כשנסטור הקיץ משנתו. לידו,
על־־גבי המתבן, ישנה אורפינה, חרחור קהה נידרדר מנחירי חטמה ומעל עליית
התנור הגיעו לחשי הילדים שהיו תפוסים במשחק. התרומם, ירק את רוקו לתוך חלל
הבית. לחש הילדים נפסק… נשתתקו. תהה בעיניו הדלוחות. מרומי הכתלים,
האיקוניה הקדושה, עליית התנור היו שרויים כבר בכהיון הערבים והמעט שהסתמן
עוד בנוגה הקר של שני החלונות הקפואים היה כל־כך זנוח, מזוהם ושמם, שהוא
ירק את רוקו שנית ובכוח. שלושת החזירונים שנימנמו סרוחים על צלעותיהם ליד
הקיתון מרופש־הבליל שבאמצע הבית ננערו.

קם ויצא בהכשלה אל הפרוזדור על מנת לשתות מים מן החבית
לרויה. הרוק המר שדבק לחכו לא רצה להיפרש. ואולם בחבית לא היו מים. הכד
שבידו הגריס את קרומי הגליד שעל קרקעיתה, צילצלו כשברי־זכוכית, והוא ירק
בחמת־כוח את רוקו לתוך החבית, ־ נבלה מנובלה… אמך!..

עמד רגעים ארוכים, הדלי בידו, בתוך החצר ולא זע. מאצל באר
סמוכה הגיע קול דרדור מהיר של קילון יורד והוא המתין עד שיופיע השואב וישתה
מדליו לרויה. ביצבצה ואסיליכי, אשתו של מי שהיה זקן־הכפר, שני דליים
מלאים תלויים באסל על שכמה, ואולם כשהרביצה בו זו בפחד פתאום מבט רע, נוקב
וחודר, נפל רוחו והוא שב על עקבותיו… האומנם… אמם?.. פרטים שונים
מהתנהגותם של שמארקאטיוק ודומנה עלו בזכרונו והשמא נעשה לו לברי. במזימה
זאת עשו… אמם! שום אחרימצ’וק לא היה ולא נברא… אמם! וגם אקדחו נשאר
שם…

התחכך בכל אצבעות ידיו בראשו. אבוד ומאומץ כאחת. בזה
שהאקדח נשאר אצל דומנה היה משהו מאמץ, משהו מגלגל איזו מעמסה מעל גבו…
“ומה אם יארבו לי פה?.. יתנפלו עלי?..” כונן צעדיו אל האמבר, ניגש אל ערימת
המוץ שבזויתו, גחן עליה, חיטט והוציא את ה“אוברז” ובדק במנגנונו…
הפסיק רגע וניגש אל הכותל המעורער ומרועע והשקיף דרך אחד מסדקיו החוצה.
פחד לא ברור זע רגע בקרבו. שב וטען את ה“אוברז”. נזכר פתאום בצחוקה
החצפני־מגרה של דומנה… נכנס אל הבית. שוב נשתתקו הילדים על־גבי עליית
התנור, הפסיקו את משחקם… נתנגפה רגלו באחד החזירונים וזה קפץ על רגליו
ורץ, הומה ומפלבל באזניו לכאן ולכאן. ניגש אל אורפינה והקיש ברגלו קלות
בכתפה.

“קומי, אמך!”

נפקחו עינים חסרות־הבעה ותוך כדי כך נתזגגו ונסגרו. התהפכה
באנחה אל צדה השני. עמד רגע תפוס־דאגה. “ואולי… אמם?” נזכר האיך נפלה
דומנה בבהלה לתוך הבית ונתחלחל. שיוה לפני עיני דמיונו, איך מחפשים את
הבית, את הבור של ה“ז’ום”, חוקרים ודורשים, “מרחרחים”, מתחקים על
עקבותיו… ואז גחן על המתבן והתחיל מחפש נמהרות אחרי מטבע־הזהב בן עשרה
הרובלים. הכל נעשה פתאום מסובך ומורכב. ומטפחת־המשי? היא עלולה לטפח על
פניו בשעת צרה. “מוטב… דומנה… דומקה…” חן נאפופיה הסעיר את הדם
והמתקת סודות עמה ועם שמארקאטיוק בביתה החם הבטיחה להתיר את הסובך, לכלכל
את כל הדברים בערמה ובחריצות־ידים… אמם… הדרך לשם היתה דרך עקלתון…
יקח את ה“אוברז” אל תחת אדרתו ויעבור דרך עזובת הערבה אל היער… שם יריח
על סביביו… ולאחר־כך…

“היכן… אמך…” נזף בעקב מגפו בכתפה של אורפינה, “המטפחת?..”

“איזו?..” העמידה נגדו אורפינה פנים מיושנים. “לא ראיתי ולא כלום…”

“לא ר־א־י…” נתקטע דיבורו. “…א־מך!..”

תפס לה בחמת־רצח בשערות ראשה והתחיל מטלטלה על־פני הקרקע.

“לא ראי־ת??..”

“גוו־א־־א־פט גוו־א־א־פט!..”





כז. בטקיושצ’ינה 187

…אי־שם במרחק עמדו שני סוסים וגמאו בצמאון חשכה מתוך
המרחביה והיא הלכה ונתמעטה, הלכה ונתמעטה. כך נדמה לו מתוך נים־ולא־נים
והוא ננער.

החוירו ערבות השדה, מבעד הערפל האפרורי, שנתלה בשיפולי
המזרח, פשתה אדמומית כהה, התיצבו עורבים שפי על דרך ושפי התעופפו. נחרו
הסוסים תכופות. ומימינם, בצדו של ה“ברוד”, התחיל מרקד ומסתמן על־פני השלג
צל עמום ומדובלל…

אחר־כך התחילה האדמומית מיטשטשת ומזדהמת יותר ויותר.
זרמי־אור בודדים ריטשו זעיר פה, זעיר שם את חיורון האויר והתלכדו יחדיו,
עלה והאפיר מעל האופק דיוקנו של בורטניק. הגיעו קריאות תרנגולים ממושכות,
עצובות, קורעות לב ונפש.

סולומון התבדר. התבדר גם ארטיום, צבט מושכות סוסיו ועבר
לפניו. צבט סולומון גם הוא במושכות סוסיו וכהרף־עין נעקר הכל ממקומו. מבעד
אבקת השלג, שקמה והתאבכה מסביב, הסתובב דיוקנו של בורטניק, ריפרפו סוסיו של
ארטיום, מקדימים ומפגרים חליפות, גחו עצי ה“צווינטאר” וצלביו, הזדקפו בתים
נמוכים כמשתוממים, פירכסו שביבי־בוקר בחלונותיהם ונעלמו.

הסוסים התעכבו לרגע כנבוכים. נתקלו אופני־העגלות בבליטה של
כלונס, החליקו הצדה. נראה לו, לסולומון, הבית משונה, בלי משוכת־הגדר.
כפיצי לאחר תספורת: מעורטל וממועט־דמות.

קפצו מעל העגלות. ארטיום ניגש לפתח את הסוסים ששפעו הבל וסולומון נחפז אל הבית. נקלט לאזניו סוף קריאתה מן הקיטון:

“…בשתי עגלות, סבתתי… עוד אספיק להדביקו בדרכו…”

נחפזה במרוצה לקראת סולומון, נתקלה בו ונתחייכה:

“סולומון!..”

האפלולית ששררה עוד בבית סינוורה את עיניו, הוא תפסה אגב גישוש בידיה, מבלי להבחין את פניה:

“עכשיו תצאו מפה, שייבקה… סוף!”

“חלמתי עליך כל הלילה…” נתלחצה אליו. “התדע? כבר נגנבה משוכת־הגדר… הוי! מי מחץ ככה את מצחך?”

“הבלותא!.. היכן אביך? כבר נדברתי עם נתן הזגג…”

“הנני לרוץ אחריו…”

“נו, שלמה,” נתיפחה פתאום הוולפיכי מעל סף הקיטון. “לא
נקרה לך מנדיל, לא מהיריד ולא באורוה… לא על ההר ולא על הגבעה… וי והוי
לי… מנדיל בכורי, מחמלי… ‘קדישי’ הנאמן…”

בגרבים לרגליה קומתה כאילו הומכה, נראתה עלובה מאוד
בהעויות פניה הכמושים, שהתעקמו פתאום מתוך עוית של ראשית בכי, סולומון
נתרתח כנגדה:

“אין פנאי עכשיו בשביל ‘מחזקות’,188 אין פנאי… היום קצר!”

“ארוץ אחריו, סבתתי, ואשיבו…”

" ‘ארוץ…’ לשמחה מה זו עושה, שקצה חרופה?.. מבשרת היא לו
בשורות טובות: ‘כבר נגנבה משוכת־הגדר…’ עוד לא אדע מאומה, שלמה־לבי…
עוד טרם כלו ימי השבעה… וגם עם פיצי לא נדברתי עדיין… ומה שלום
רבקה?"

“העברתיה אתמול לפרגונובקה… עם ‘הכל בכל’ העברתיה…”

“האומללה… לאן, שייבקה?..”

“האיצי בו, שם… היום קצר!”

מעוטפה במטפחתה החרפית העבה החליקה שייבקה אל הפרוזדור
האחורני, ירדה חיש במורד הגן של איואן בסאראב, עשתה קפנדריה דרך גנים
משוממים אל עבר ה“פטרומנצ’יכי”. היה בדעתה להדביק את אביה בעודנו בדרכו
אל הטחנה ולהשיבו בטרם שנכנס לשם וניגש לעבודתו. גיל ופחד הפעימו את לבה
ונשימותיה נתקצרו, תכפו: “העירה!.. העירה!.. וגם הוא יהיה מעכשיו שם…” כל
אותם ההיסוסים והמוראות שעינוה בזמן האחרון, כאילו פרחו להם בבת־אחת,
כביעותי חלום רע לאור היקיצה התנדפו והיא ידעה פתאום נאמנה, שדבר־מה נהדר
ומאוד נעים התחולל בעולמה ולבה חרד לו: “ומה אם יתעקש?.. ומה אם יתעקש?..”
והיא התכוננה לדבר אתו משפטים: עד מתי יתן לכל גוי חשוך, לכל זקן “עבר
ובטל”, להוליכו שולל?.. המעט הוא הלקח שלקח אמש בלילה?.. מי הם כאן
אוהביו?.. ואם גם כל הגויים כאיש אחד יאהבוהו, איזה ממש יש באהבתם?..
באהבתם של מרצחים?.. ניחא לה להשליך את עצמה אל הבוג, אל תוך איזו
פרצה שבגליד, מלהישאר בכפר… כלום לא התנגחו שלשום מתוך מכות־רצח
בה“זמלני קומיטט”189 בשל חלוקת הקרקעות?..
כלום לא הרג דריקון את דאנילו באבנקו בשל בקבוק יי“ש?.. כלום לא הכה זה
לא כבר נסטור מורזא את אורפינה אשתו עד כדי יציאת נשמה על חינם ולא דבר?..
“כמרים, פריצים ויהודים – היינו הך,” צוח אתמול דריקון בריש גלי… ועל מה
הכו את ה”מקורזל" עד זוב דם?.. ואותו?.. אותו…

היא נמנעה מלהעלות את שמו על שפתיו ומלהביט בפרצופו.
מטושטש ומוקדר הסתופף עכשיו בפינת־הקיטון האפלולית, המוארה בעמעום על־ידי
עששית־ה“יארצייט” הקטנה, שדלקה מאותו בוקר יומם ולילה והטילה עליה פחד
מסתורי… “דודי יקירי… דודי…”

היא רצה, פוזמק גלש מעל שוקה הימני והיא היתה מפשילה אותו
לרגעים למעלה מבלי לפרפו. היה תחוח השלג בגנים ורגליה טבעו בו. נכשלה
בציבורי־זרדים, וזלזלים טעוני־שלג טפחו לה על פניה. היא נתחרטה על שיצאה
בדרך זו שארכה לה יותר מכפי ששיערה.

סולומון חזר בינתים אל סוסיו, שנתערטלו כבר מפרומביותיהם
על־ידי ארטיום, קשר לפניהם את אמתחת המספוא אל מוט־הריתמה, כיסה את גביהם
בשטיחי־שקים. נכנסו אל הבית, פשטו את הסגינים. ארטיום נצטחק פתאום. נזכר
באותו גוי שנטפל אליהם ביער ולאחר שהסתכל בו מתוך האפלה פלט: “דאואי
פוקוריטי…”190

“בוגדאנובקאי, כמדומני…”

“בקירוב מקום ממנו עמד עוד אחד… ניצנצה לו מעין מצחה נוצצת…”

“נחי ים מאמא מורדויה!.. משחרים כזאבים. כנופיה, כנראה…”

“אה?..”

“יריתי פעמים אחר־כך באויר בשל מה־בכך… כדי להתגרות בהם…”

“הכדורים מועטים אצלנו ולא כדאי לבזבזם לבטלה…”

הופיעה הוולפיכי מן המטבח, ראתה את ארטיום וספקה בידיה על ירכיה.

"נו, ארטיום, הייתכן?''

ארטיום נבוך, כבש עינו הבריאה בקרקע ובלקויה תהה על פניה מבלי השב דבר.

חזרה הזקנה אל המטבח, ותיכף לכך שבה משם והביאה קדרת ציקוריה191 רותחת ופת קיבר. הציגה לפניהם על
השולחן וביקשה מהם לאכול ולשתות לבריאות, תמכה ידיה בירכותיה ופרצה בקטרוג
כלפי ארטיום:

“הייתכן, כך, ארטיום־ליבתי?.. אם אמנם נשאר העולם ללא מלך,
כלום נשאר גם ללא אב בשמים?.. כלום יראה ממרום את דם בני הנקי וידום?.. או
כלום יראה עלבוני ולא יריב ריבי?.. הנשמעה כזאת מיום היוסד בורטניק?..
קורות אלון ובפרהסיה… הם עוד היו חזקים למדי והללו חתרו תחתיהם
כחזירים… כלום איני יודעת ידו של מי בזה? כמה הייתי מזהירה בו: פיצי, אתה
מלמדו אומנות בטחנה, כיצד לטחון, כיצד לכבש את הריחים, כיצד להקציע
‘אצבעות’ מעץ וכדומה ואחר־כך יקום עליך כרשע מרושע… איש־תככים הוא וגזלן
מאביו ואבי־אביו, חאריטון, תעמודנה לו צדקותיו שם, בעולם הבא!.. וכך
הוה!.. הלואי שישמשו לו למיטה… לו ולשרציו… וגם שכן טוב הזמין לי
אלוהים, אל אחטא במו פי… נבחו ככלבים כל הלילה, כמטורפים… ופיצי…
אזכרה ורעדה תאחזני… התפרץ מידינו עם קרדום… בכל מאמצי־כוח עצרנו
בעדו… התחננו אליו כהתחנן אל גזלן. הרף!.. המעט לי השבר שהושברתי?..
ובעלי־בתים מחשים!.. היה כסדום מסביב… הנשמעה כזאת בזמן מן הזמנים?..
מדוע לא נשמע על מעשים כאלו בכפרים אשר מעבר לבוג?.. בדידקובצי…
בבילואוסובקה… זה רק אתמול דיברתי עם עובר־דרך, בעל־בית מהימן: שלום
ושלוה שם…”

שניהם בהולים על האכילה והשתיה, שמעו לה בפיזור. לעסו
בשקדנות רבה ונכוו ברותחין. סולומון תהה בעיניו על כלי־הבית, שנראו לו
עכשיו מרובים ביותר, ביקש עצות בלבו כיצד להבטיח את הנסיעה דרך היער
הבורטניקאי, “חתך” דרך־עקלתון סחור־סחור לו בעזובת השלגים, וארטיום שלח פעם
בפעם מבטים אל עבר הקיטון והמטבח, המתין להופעתה של שייבקה והתכונן לספר
לה, איך העבירו אתמול את רבקה ואת כלי־ביתה, הכל כאשר לכל, העירה, ואיך
הפצירה בו מרינה אמש שיקחנה אתו בעגלתו לכאן והוא סירב. “מאוד־מאוד הפצירה
מרינה…”

חרקה הדלת האחורנית ואל הבית נכנסה שייבקה, ניענעה בראשה
לארטיום ופרשה לקיטון. פניה היו נרגזים, וסולומון, שראה רק עכשיו עד כמה
נפלו ודלו פניה בימים האחרונים, קם מאצל השולחן על מנת לגשת אליה. אותו רגע
חבטו בפרוזדור, אגב ניעור השלג, מגפי־לבד, נכנס פיצי ובלי אמירת שלום
למסובים פנה אל הזקנה:

“מה החלטת? התשאירי את הקמטר אצל בסאראב?..” וולפיכי נדהמה, הבינה פתאום ש“אין רחמים בדין” ופרשה בלי דיבור למטבח.

התחילה מתרגשת כמו מאליה ערבוביה משונה בבית, מתחילה היתה
דומה לזו שבערב פסח או ערב סוכות, כשמטלטלים את הרהיטים ממקום למקום על מנת
לעשות בדק הבית. ורק אחר־כך, כשנפתחה הדלת הקדומה לרוחה והקמטר האלוני
הגדול עם שני האריות שבכרכובו נהפך על גבו וניטלטל בארבע קרנותיו החוצה,
הובן פתאום לכל, בן־רגע הובן: תם בורטניק…

אותו קמטר גדול, שאיזה כובד עתיק ונעלם כאילו היה מקנן
בתוך אבריו המגושמים, חלל הפתח היה צר לו, ניסו להוציאו באלכסון, ואף דבר
זה לא עלה יפה. הסירו את הדלת מעל צירה. חדרה צינת חוץ לתוך הבית ונתגלה
ריקניות מושלגה ושוממה. לא עמדה וולפיכי, יצאה מהמטבח, נשבו עליה פתאום
גלמידות והפקרות כמו באותו יום כשהוציאו את גופו של וולף, עליו השלום,
מהבית ולבה התכווץ בה. יצאה, כמו שעמדה, בלי נעלים, רגליה בגרבים,
החוצה, ניגשה אל מקום השער של משוכת־הגדר והביטה אל הבתים מנגד, אל
הדרך המובילה לטחנה, הרחק, הרחק… המתינה הזקנה בלבה לאיזו גויה צדקנית
רכת־הדיבור שתבוא ותחליק אמריה לה: “ני זשוריסיא, וולפיכי… ני זשוריסיא,
סרצה:192 כך וכך…” לאיזה “גוי” אלים ותקיף שיבוא ויגער בה בקול רם:

“כלום שתית לשכרה, וולפיכי?.. חלילה לך לעשות כדבר הזה!.. חלילה!..”

אבל איש לא נראה. היתה דומיה צחורה מסביב והחלונות הקטנים
נשקפו על דפני החצרות המטונפים בלי לשון, כעיניו הקמות של ואסיל
קוקורוזניק הזקן.

זועף ומעונן הסיר פיצי בזהירות רבה את האורלוגין הישן
כבד־המשקלות מעל הקיר, את מיחם־הנחושת מעל שולחן־הזוית שבקיטון, אסף את שאר
החפצים והמיטלטלים והתחיל מקפלם ואורזם. בהסיטו כפעם בפעם את פאותיו לאחורי
אזניו ובינקו מסיגרית המאכורקה שלו יניקות אטיות ומתונות, עשה את מלאכתו
באמונה ובדיוק מיוחד. דומה היה שכל אותם הכלים נידונו לגניזה אריכתא ולא
לשימוש. אי־שם בחריצי־מוחו הקודרים כבר התלקטה החלטה מסוימה: מקץ ימים מספר
ישוב לכאן!.. אך יושיב אותה שם ותיכף לכך ישוב וגם הן תשובנה לכאן
אחר־כך, עם הכלים… כאן נולד וכאן ימות… עם קרדום בחיקו יתהלך ועם קרדום
יישן… ייהרג אבל יהרוג… ובראש וראשונה יהרוג אותו… יתיז את ראשו
אל ה“ספידניאק”193 באביו ואבי־אביו, חאריטון
גנב!.. ואיש לא יאמר לו: מה תעשה?.. כולם מתעבים אותו, את השיכור
המסואב…

ושוב פרט ומנה פיצי את הגויים הנאמנים לו, שהיה מתהלך עמהם
כאח וכרע מנעוריו ועד היום, ושוב התקשה להסביר לעצמו את שויון־רוחם אליו
בזמן האחרון, לא יכול בשום אופן להשיג, אם מתוך פקחות וידיעת־החיים הוא בא
להם או מתוך פחדנות וטמטום וקטנות־הלב. לאחר־כך נזכר בחידודים הארסיים
ובלשון סגי־הנהור, שהללו רגילים בה בזמן האחרון לגבי נטי “פנצ’וכי”, נזכר
כיצד נעשה הלז בן־טובים ואיך הסתחב בהעויה של יראת־שמים אחרי עגלתו, שהיתה
טעונה שקים מלאים סוכר וארון־הקודש וספר־התורה שהיו נמצאים עד הנה בביתו…
איך “הצליח” ה“מקורזל”, בהתישבו בבית חותנו הבורסקאי שבפרגונובקה שנתעשר
ועלה לגדולה בן־שנה, איך נתעשרו פתאום אילו יהודי פרגונובקה וגראבוב בכלל
– ושנאת הגויים אליהם, ושויון־רוחם אליו, התחיל מתפרש לו יותר ויותר.
באבי־אבי־אביהם, עד אדם הראשון!.. בשלהם נהרג גם הוא… על חינם ולא
דבר נהרג… אוכלים חלות־סולת בשבתות ובימים טובים… מאירים את הבתים
בעששיות נומר 12… מנעילים את בנותיהם נעלים דקיקות – פי, פו, פא!.. קונים
“עליות” ועושים חתונות כיד המלך… מקניאים את האיכר עד לידי רציחה…
גוזרים מיני גזירות… רוצים והם מרימים שטרות המדינה עד למרום המדרגה,
רוצים והם בוחרים אילו מהם ומשפילים אותם עד לעפר… חיים־בר’ילי הב לו
מן מן השמים… אינו נוקף באצבע, באבי־אבי…

“אבא, עוצה עצה,” נטפלה אליו פתאום שייבקה, “אם לארוז את הכלים של פסח לבדם או יחד עם הכלים של חול, אה, אבא?..”

וכשלא הסביר לה פנים הוסיפה:

“כוחך שקול כנגד כוחם של סולומון וארטיום גם יחד, אבא…
הם נשאו את הקמטר כל אחד בקצהו ואתה לבדך בשני קצותיו… אה,
אבא?..”

היא החניפה לו, נטפלה לרגעים אליו, וגם אל הזקנה, שהכינה
ארוחת־הצהרים במטבח והחניפה להם, לבשה עניוות ותמימות משונה, הקיפה אותם
בשאלות משונות וקיבלה מפיהם בהקשבה רבה, כתלמיד ותיק, כל תשובה והערה של
מה־בכך ומניה־וביה נפנתה וסרה מהם אל הפרוזדור האחורני… כאן טיפלו
סולומון וארטיום בהוצאת עצי־ההסקה ומיטלטלים שונים מהפרוזדור אל העגלות,
בהורדת כלי פסח מעל העליה והיא החליפה עמהם מלים, נענתה בלשון סגי־נהור על
אילו מהלצותיהם, נצטחקה מכל מימרה של מה־בכך באותה הצטחקות מבודרה שהיתה
מטשטשת כמעט כל רישומי־פניה, ננערה תוך כדי כך, בתפסה איזה מבע מרוכז בפני
סולומון והזעיפה גם את פניה או נאנחה אנחת שברון מופרז ונפטרה… איזו קלות
בלתי־משוערה הוטלה בכל תנועותיה, שביבים ירוקים נוצצו בעיניה, בלבה התחולל
מחול עליז, שלא יכלה עוד הצפינו… היה שורה מסביב לה משהו מערב פסח,
כשהיא ממרקת ומשפשפת וידה בכל ושליטתה על הכל וכשמתוך ההפכה שבבית הולך
ומתלקט יותר ויותר החג הטהור, הריחני, האביבי.

הבית היה כבר ריק כמעט, כשהזקנה קראה לסעודת־הצהרים.
סולומון וארטיום השקו אותו רגע את הסוסים ליד הבאר הקרובה. היא זירזתם לבלי
להאריך בטיפולים ולהזדרז בהקדם, שלא יצטנן האוכל. ישבו אל השולחן. הובאה
חמיצת־כרוב, אכלו פיצי, סולומון וארטיום מקערה אחת, הזקנה ושייבקה אכלו
מקערה לחוד. אכלו בתיאבון אגב גמיאה שורקנית ולעיסה קשקשנית ובלתי־פוסקה.
הזקנה, שהקדיחה את התבשיל, הצטדקה: זקוק הוא הכרוב מטבעו לבישול מרובה והיא
הגדישה על המידה. אחר־כך הוכנסו בולבוסין מרוחים בשמן־קנבוס. הגברים המציאו
אותם בזה אחרי זה לתוך פיותיהם בעודם בחומם, נכוו, טילטלום בלשונותיהם אל
מתלעותיהם לכאן ולכאן. שייבקה פיגרה ווולפיכי הפצירה בה לאכול כדי שביעה
ולבלי להשאיר “שיריים”.

קמו. גיהקו. התנשמו. עישנו “מאכורקה” מקופסה אחת, מקופסתו של פיצי.

חלל הבית התחיל מקדיר. הלך והכחיל הגליד המשורג אילנות
וציצים על־פני זגוגיות החלונות. בחוץ כבר נרתמו הסוסים והבל פיהם הסתמן
בחלל האויר. התחילו האנשים להאיץ איש ברעהו וביחוד בזקנה, שהסתחבה עוד מבית
לבית, נפרדה בגעגועים וברחמים רבים מואסיליכי החולה, הזהירה וחזרה והזהירה
את ואסיל הזקן להשגיח באמונה על ביתה ולשמור עליו כעל ביתו ממש, סרה אל
איואן בסאראב ושאר השכנים והשכנות. אחר־כך, כששבה, התחילה מחזירה על כל
המקומות שכבר נתפנו, בדקה אותם בדברה אל עצמה, העלתה עוד כמה שברי־כלים,
סלים מדולדלים וקרועים, כנפי־תרנגולות.

נשבה רוח חריפה וצורבת. התחילו מתכוננים להתישב בעגלות.
שוב נעלמה הזקנה. פיצי, שעמד כבר מוכן לשים את המנעול החלוד בידו
בחחי־הדלת, מילמל בכעס בינו לבין עצמו. ארטיום הצליף בשוטו לבטלה
באויר. רצה שייבקה לבית, לזרז את הזקנה ונתקלה בה, לאור עששית־ ה“יארצייט”
הדל שעל אדן החלון, בקיטון, כשהיא עומדת ליד המזוזה ולוחשת חרש.

“סבתא!”

התפרצה פתאום וולפיכי בבכי מפרכס, שבור, חנוק:

“…לאן זה יסחבוני?.. כל ימי… וולף… מנדיל…”

ושייבקה התחננה אליה: “חדלי, סבתא, מבכי… תשמח פריל לקראתך!.. תשמח כל כך!..”

נטלה אותה בזרועה והובילתה לאט־לאט אל העגלה. התישבה אצלה
והתעטפה עמה יחד במטפחת העבה. “שקצה חרופה!..” חירפה את עצמה, משנתעוררו
רחמיה. “מה עוול מצאת בה, שאת מזלזלת בה תמיד?”

“סולומון!” נעקרה מבלי משים שאלה מפיה. “מה נשמע בדבר ‘האדומים’?.. הם עוד רחוקים מפה?”

סולומון הצליף עליה מבט תמה ומילמל:

“את ‘האדומים’ יפגשו בקרדומות!..”

“מי?”

החוה תנועה פסלנית בידו וניפנף לעבר וולפיכי:

“טאראס בבית?”

" ‘עמון ומואב’?.. אינו מביט ישר לעיני, הגזלן…"

“ואסיל,” קרא סולומון כלפי ואסיל קוקורוזניק הזקן, שעמד
ליד שער חצרו והזקיר את עיניו הקמות אל עבר העגלות, “שלח נא הנה את טאראס
בנך.”

כעבור רגע יצא טאראס, ראשו מגולה, סגין לכתפיו. ניגש והושיט ידו לסולומון ולארטיום: 

“הבט לכאן, טאראס,” הורה סולומון על הבית המסוגר. “רואה אתה ‘בטקיושצ’ינה’ זו? – אנוכי מידך אבקשנה!..”

“?..” התגוונו פני טאראס. “כל הכפר… ואנוכי מה אני?.. אנוכי…”

“פזמונים כאלה תפזם לזקנתי, טאראס” הפסיקו סולומון, בקול
קורא לריב. “הנה העידותי בך לפני ארטיום: יחסר יתד מהבית הזה – ולא תצא נקי
מלפני…”

ומשישב בעגלה ניענע לו במגלבו:

“אל תתלה בי עיני־תם, טאראס… אתה בנת אותי כהוגן, בנת…”

הסוסים זזו. ניצנצה תקיפות בשייבקה והיא הפכה עוד לרגע את
פניה להציץ מתוך מרי בטאראס, ואולם טאראס כבר עקר ממקומו ומבטיה נתקלו
בחלונות ביתם המאופלים, שכאילו הביטו אחריה. מבטם מה משונה היה! מבט אילם
ומלא תחנונים, מבט של כלב נאמן שלא הורשה להישרך אחרי אדונו. והיא נתמלאה
רחמים אל ביתם זה הדל המיותם. “עוד פקוד אפקוד אותך…” מילמלה. “בקיץ הבא,
מחמלי…”

…צנח לילה על שיפועי רחובות, גדרים וגנות הלך והשתטח עד
למרחוק, עד לאין־סוף. התכנסה שייבקה במטפחת העבה ונתלחצה אל הזקנה, בהשאירה
לעצמה רוח לנשום אויר ולהציץ בגבו של סולומון. נתקלו כפעם בפעם אופני
העגלה ביתדות־השלג הקרושים וקפיצי האורלוגין נענו ברטט עגמומי־ניגוני על כל
ניד. פיגרו וחרגו הסוסים חליפות כשקועים באי־אלו הרהורים טרדניים. הגיעו
בסירוגין “אטיא” ו“סובי” שוממים ונסוכי־תנומה של ארטיום…

…“את האדומים יפגשו בקרדומות” – נקבעה משום מה במוחה של
שייבקה המימרה האחרונה של סולומון. מי הם אותם האדומים? ומאין הם הולכים?
ומדוע קוראים אותם אדומים? קוראים אותם גם “יחפים”… ומדוע יראים ה“גויים”
מפניהם?.. “צה ז’ידיבסקא ולאדא,”194 אמר פעם
גאנט ווק, בהתוכחו עם אביה בבית־הריחים. אותו גאנט ווק עצמו עלול הוא
לצאת לקראתם בקרדום… עינים “מהופכות” אצלו, כאצל גזלן… וגם טימושקא
לירניק יצא עמו… והשאר?.. פילימון לירניק, דריקון, איואן טורבא, זאחאר
פצ’ולא, סידור קורנינקו, נסטור מורזא… כמעט כולם…

איזה פחד עמום תקפה פתאום והיא התכנסה יותר במטפחתה: “כמעט
כולם…” דמיונה נישא מבית לבית לאורך רחוב הצווינטאר, פסח על בתיהם של
הראשונים־במעלה שבכפר, עקל ועבר אל פטרומנצ’יכי, אל סליוקובקא… מהבתים
ביצבצו עכשיו פרצופים זרים, קהים, רעים… אחר־כך נתקל בביתו של רוליק
הכלי־זמר שעל שפת הבוג, חמק ועבר, דרך שדרת שוממים וחשכים למאלא־גראבליה,
לסטופאשק, לזוודיווקא… והם ביצבצו גם משם, עלו המונים המונים, נתדחקו
בחלל האויר… גושי־גוי, כרוכסי־סלע, הצטופפו במרחקי האפלה, גאו, נתלו
ונישאו. מעל ליער בורטניק, מעל לפרגונובקה… והיא נתפחדה עוד יותר.
הסיחה את דעתה מהם, סגרה את עיניה. צף פתאום מתוך הריקניות ביתם הקטן,
סכוך־התבן ושפל־המעזיבה, העומד לו דומם וקופא ערירי על חלונותיו ודלתותיו
המוגפים… “מחמלי…” וכשחזרה אחרי אותו המבט, מבט התחנונים, מבט הכלב
הנאמן, לא מצאה אותו שוב. מעורטל מחוץ ומשומם מפנים, עם אור עששית דל ונוטה
לכבות, הוא היה עכשיו מלא סוד ומורא… פקחה שוב את עיניה, חיפשה את דמותו,
ריכזה את כל הרהוריה בו…

מלא כוח ותקיפות הוא עמד במרחבית־הפחדים הלזו וניחא היה לה, כל־כך ניחא, להשליך עליו את יהבה.

“אטיא־א־א…”

“איך הוצתו עיניו הבהירות מול טאראס!.. כקליפת השום הם
בעיניו, שקצים כגון טאראס… ואיואן טורבא השיכור… לו ניסו, למשל…”
והיא התחילה בודה לעצמה סכנות שונות… הן התרגשו ובאו מכל עבר בערבוביה
ובסירוגין… סגרו עליה לבלי מוצא… אבל הנה הופיע אי־מזה הוא… נבהל
לעזרתה… והוא חולצה מכל מיצר, לפעמים על־נקלה ולפעמים בקשיים ובתלאות
גדולות.

קמעה־קמעה וגבולות המקום והזמן ניטשטשו… ביצבצה ועלתה
דמות דיוקנה העמום של אמא, היוצאת מן הקיטון, מעוטפה במטפחת־צבעונין תורכית
ומתיצבת להתחמם ליד הכירים, הפוזה היחידה שנשתמרה בזכרונה, שהיתה מידמדמת
לה גם בהקיץ גם בחלום, עידון וחמימות קלטו את כל יצורי־גוה וראשה צנף על
כתף הזקנה.

שריקה ממושכה, שריקת בית־החרושת הפרגונובקאי, המשמשה אות לחילוף־המשמר של הפועלים, העירתה.

“היטבת לישון, ליבתי,” הכריזה הזקנה, “והנה גם פרגונובקה!”

“פרגונובקה” ־ רמזו שביבים בודדים מתוך האפלה.
“פרגונובקה” ־ פיזזו קפיצי האורלוגין הישן. “פרגונובקה” ־ נחרו הסוסים
בהסכמה.

ירדו הגברים מעל העגלות לתור דרך כבושה ומוצקה על־גבי גליד
הבוג ושייבקה השתדלה לכוון את מבטה כלפי המקום בבית־העלמין ולא יכלה, שכן
האפיל מאוד הלילה על הכל מסביב. 





כח. דלעת

“..שמארקאטיוק־ק..”

גרונו נתכווץ והערב־רב שמסביב הפך פתאום עיגולי אש מבליחים.

“נדברתי אמש עם מיקיטי וסאווצ’נקו,” נאנח ארטיום. “כל הערב
נדברתי… אלה תולדות זאקרוטילו ה’מלמד‘, אמרתי להם, וה’וילנה
קוזאצטווא’195 שלו… לאן אתה?..”

“אה?”

“ובכן, עוד ניפגש כאן…” נפרד ללכת גם ארטיום. "גם מרינה באה עמי העירה… עוטנה196 היא שומשמין בבית־הבד של הירשקה.. "

“ודלעת זו?..” צבט שפמו סולומון ללא טעם והבקיע לו דרך
בתוך הערב־רב שהצטופף מסביב לקרונות ולסלים לעבר הבאר “של
נאדזלסקי”.

“לא!.. אנפצנה!.. עוד היום אנפצנה!..”

שמארקאטיוק הנמוך, העבה והכתמתם, אחד ממתי־סודו לשעבר,
נתפס משום־מה בהכרתו בדמות אותה דלעת צהבהבנית ונבובה, שבשעת נתינתה לבהמה
רגילים להניפה במלא התנופה ולהשליכה על הקרקע בכוח כזה, שתתנפץ מאליה על
רטבה וחרצניה, והוא ניפנפו בחמת כוחו באויר וחש שצר לו המקום מסביב בכדי
לרטשו כדבעי.

“…ודוקא בריש גלי!..”

בינתים עזב שמארקאטיוק את הקרון בקרבת הבאר “של
נאדזלסקי”, ניגש לאיכרה אחת שישבה על־יד שק זרעונים, גחן כל־שהוא ופתח
לעומתה את כיס מכנסיו, ולאחר שזו הריקה לתוכו שתים־שלוש קופסאות של
זרעונים, זרק לה מטבע־כסף ונפטר מיד הימנה.

“הבלים!.. לא תשתמט מידי, שמארקאטיוק,” נדחק אחריו. “מטבעות־כסף אתה זורק… מי יודע…”

ושוב הוא נזכר בו… כיצד ניצנץ לו גופו בפתע פתאום על־יד
הגשר הקטן כשהוא מוטל מוגלד ומופקר כבול־עץ שנפל במקרה מעל העגלה, כיצד
השכיבוהו אחר־כך הוא וארטיום על עגלת־החורף מבלי שהיה גורע את עיניו מעליו
כל הדרך, הסתכל בפניו נטולי־המראה, בעיניו הזגוגיות, בזקנו המכוסה
קרומי־כפור, בפיו הפתוח־הנוקשה… אותו הפה הטעים: “טו, טו..” והוא ביקש
להציל איזה רמז מהשתלשלות הרציחה ולא הציל כלום… וגם ה“ברוד” לא הגיד
כלום… גרס לו שבולת־שועל ושתק; ורק עיניו היו עכורות ומושפלות…
אה?..

ושוב קפץ עליו אותו החשק הסוער לגלות את סוד הרציחה לכל
פרטיה, לנהל ביד רמה נקמה רבתי, מלאה נצחון וכבירת־עלילה, שלשמעה תצילינה
אזני כל הכפרים מסביב… “וגם אותה אתפוס בגרגרתה!.. את דומנה… הקיאי,
נפקה, את כל החבורה – ואם לא… הרי לך…”

שמארקאטיוק ניגש בזהירות על בהונות רגליו, לכנופית השקצים,
שעמדו סמוך לסרידה של נחתומת יהודיה, ששנים־־שלושה מהם היו סטופאשקאים
ושונאיו בנפש של סולומון, לפת בידיו מאחור, דרך הלצה, את גולגלתו של אחד
מהם וכיסה באצבעותיו את עיניו… אחר־כך, כשהרפה ממנו והלה הפך אליו את
פניו, פרצה כל הכנופיה בצחוק.

סולומון נתבלבל לרגע. צחוקם השאנן, המלא ביטחה עצמית,
הסעיר בחזקה את זרמת דמו בו והטיל כאחד עם זה מבוכה בלבו. עיניו נפקחו
פתאום לראות את היריד הסואן, על מאות האיכרים והבחורים, המצטופפים עד
למרחוק… ומה אם תעמוד החבורה לימינו?.. הלא לעת כזאת אל העיר תכלה
הרעה… תכלה… אה?

נזכר בדבר־מה, התבדר, הידק את מחגורת מכנסיו ופנה להידחק
בחפזון לעבר סימטת הבוג. ברי היה לו, שאף אחד מן הבחורים לא הביא עמו כלי־
נשק אל היריד, כמו־כן היה בטוח, כי רובו של ההמון, האיכרות והבחורות,
יתחלחל מקול היריה הראשונה וינוס בבעתה ושב“מרקחה” שתתהווה מתוך כך מסביב
לא ימצאו אפילו התקיפים את ידיהם ורגליהם.

הוא נדחק מתוך קוצר־רוח בין גויים וגויות, נתקל
במוטות־ריתמה, בשורים רובצים ליד דרבונות מוטים; בסלי ביצים, בשקי
בולבוסין, ביהודיות מטופלות באחים ובמחרוזות־בצלים ובסלסלות, שיער בדמיונו
את ה“מרקחה”, שתתהווה לאחר ירייתו הראשונה, כשהכל יהיה מתרוצץ ומתחבט,
גויים וגויות רצים לכל עבר, החנויות נסגרות, חזירונים צורחים תוך השקים,
אוזים מתפרצים מהידים ופורחים באויר והוא מתגולל בין כך על רטבו
וחרצניו – “מפוטר!”197

דלת המבוא האחורני בבית שלום־דויד היתה סגורה. הציץ מבעד
לזכוכית החלון, וקרא: “רבקה!” ־ אין קול ואין עונה. “הלכה, כנראה, השוקה.”
נכנס דרך אורותו של שלום־דויד אל הדיר אשר ליד המטבח, גחן לעומת
אלומות־התבן להסקה, שהיו מונחים שם בערימה, הוציא מתחת אחת מהן את
הברוינינג, בדק את המחסנית, תקעו תחת מחגורת מכנסיו ונבהל החוצה.

בדרך הבורטניקאית, המתפתלת ויורדת לעבר הבוג, נשרכו כבר
אי־אלו עגלות חזרה מהיריד. ליד עגלה עמדו שלושה גויים וגויה ושתו יי"ש
ושוחחו בערבוביה בקול רם ומבודח. מתוך ההמולה העמומה, שנישאה מהשוק, ניסרה
צריחת חזיר נעקד. נשבה עליו פתאום רוח של “סוף יריד” והוא כבש לעצמו
דרך בקפנדריה לעבר השוק.

כשהשקצים, שעמדו בכנופיה בקרבת הנחתומת היהודיה, נתפזרו עד
אחד, עבר בין שורות הנקניקורים, סקר שוב לעומת הדרך הבורטניקאית מעבר לחומת
ה“ראטהויז”… “איננו…” היתה הרגשה, ששמארקאטיוק, שהריח סכנה, נחפז
להימלט מהיריד.

מרותח ומבולבל התחיל להבקיע לו דרך לשוק הסוסים, לשוק
החזירים והצאן, התחקה בעיניו אחרי כל גוי נמוך ועבה, הציץ לתוך אפלולית
החנויות ולתוך ריקניות המבואות.

“איננו!..” קרעה אנקת תמרורים את לבו.

ולפתע ניצנץ לפניו שמארקאטיוק. נמוך, עבה ודלעתי, הוא
ניצנץ לעיניו בקירוב־מקום, כשהוא עומד בשיחה עם “שקצה” אחת אגב פציחת
זרעונים, הוא צעד, חטוף־נשימה, לעומתו:

“מדוע הרגת אותו, את מנדיל?”

נידנד בידו המושטה תחת צוארון פרותו וכשלא הרגיש בו את
הנביבות המותנה של הדלעת, הידק בחזקה את פרקי אצבעותיו אל
גרגרתו.

“מ־דוע?..”

שמארקאטיוק הבליט את עיניו, החויר ותוך כדי כך התבדר, כאילו נזכר בדבר־מה מעודד ודחפו בשתי ידיו:

“ומה ענינך?”

טפח באגרוף על פיו אחת ושתים. וכשהלה הרתיע את פניו אחורנית בעט ברגלו אחורי בטנו והפילו לארץ:

“גווא־ ־ פט! – גווא ־ ־ פט!..”

זעקת־שבר פרועה, כשלוחה למרחקי ערבות מופקדות, הדהימתו.
הוא התחיל מתופף בעקב מגפו על פניו, על פיו המלוכלך בדם, על מקום
התפרצות הזעקה…

"גווא ־ ־ פט!.. "

“אל חזהו”, “אל חזהו” חתר להכותו בין שולי הפרוה, שנפתחו
לפניו, מכה ניצחת ובו ברגע נרתע פתאום מחמת חביטה עצומה של מגלב על
מפרקתו… רגע ובינו ובין הגויה, שהתפתלה על־גבי השלג מלמטה, צמחה איזו
אדרת־עור־כבשים, שנראתה תפוחה וממושכה עד לאין שיעור. ידים נאחזו ברגליו
והתאמצו להבריכן; איזה קול צוח נואשות – “הצילו!” ואחריו החזיקו בערבוביה
קולי־קולות; ניצנצו בין עיגולי־אש ידים ומקלות מנופפים, פנים מלוכלכים בדם,
פניו של ארטיום, של נחמיה ושל “חיריק”, איזה גוי ארוך, שאחז בדשי
סגינו, חתר להכותו במגלב על פניו, והוא התגושש עמו, הסב את פניו לכאן
ולכאן, נתקל פתאום בגויה שהחזיקה בקבוק גדול, חטפו מידיה, הפשילו לאחוריו
והטיח בו במלוא התנופה על פניו של הגוי.

“ב־חורים, גשו ה־נה!”

המכות נתחדשו בכוח חדש, הברידו חביטות וסטירות אכזריות
ואיש לא נפל ארצה, חזרו האנשים ותמכו זה את זה בסטירות־לחי צורבניות
ובמהלומות ואגרופים נאמנים, נקלעו והצטנפו לצנפה יהודים וגויים, מעילי־עור
וסגינים ומעילי־צבא, זקנים וסנטרים מגולחים, נסתבכה ונסתחררה המלאכה של
ריסוק וריצוץ גולגולות, כשהיא מרוכזה כולה וסמויה וחסרת־קול, כנגד זה
הלכו הקולות ותקפו מחוץ לתסבוכת, שם התחדדו צויחות גויות ויהודיות
ליללת־פרא אחת ונתגזרה על־ידי שריקות חלילים של מיליציונרים, שריקות
ממושכות, טרדניות.

“אירה!.” נדחק על־ידו פיודור ז’ילקא המיליציונר. “חי
נפשי, אירה!.” ופתאום התבונן, נחלץ במאמצים מתוך התסבוכת, הפקיע את
הברוינינג מתחת חגורת מכנסיו ובהרימו אותו בחגיגיות כלפי מעלה, כאילו זה
היה חפץ נערץ וקדוש בעיני כולם, הבקיע לו דרך אל שמארקאטיוק.

וכאן קרה דבר, שנתן נטיה משונה ואי־פלולה לכל אותו המאורע.
שמארקאטיוק, שניטלטל כבר אחורנית, כשהוא מלוכלך בדם ובשלג, אל העגלה
הסמוכה, חרג פתאום מתוך חרדת מוות כלפי מטה ובטרם הספיק סולומון לכונן
כנגדו את אקדחו מחדש התחמק בין ההמון וברח בשארית כוחו לעבר הדרך
הבורטניקאית. מי־שהוא הריע אחריו בקול: “הורא!” מי־שהוא: “תפסוהו!”
מי־שהוא: “ברח־ברח!” ועל סולומון התנפלו בינתים אנשים מספר, קוזורז,
פיודור ז’ילקא ושנים־שלושה יהודים לא ידועים לו לחלוטין ולא נתנו לו לזוז
ממקומו…





כט. בינתים

קולותיה של מלחמת־אגרוף זו עוד עלו בחללה של פרגונובקה
כל אותו הלילה, כרוחות־הפקר יבבו מתחילת הלילה, משננעלו התריסים והדלתות
וכלתה רגל מן השוק, ועד הבוקר. בבוקר, משנתלקטו הכנופיות הראשונות מול בית
“ההנהלה העצמית”, הקואופרטיב “אושר” “וטובת־הכלל”, פתחו ראשית־כל את שיחתן
במאורע מאתמול.

“מי הוא אותו תכשיט?”

“נכדו של וולף סטופאשקובר מ’גדולי הדור'…”

“סלח לי, הרשיל ‘ורטוטה’: הוא לא היה מחסיר אף ‘חתלירע’
אחת בסטופאשק. היה נוהג לשמח חתן וכלה. וגם עכשיו דין ודברים היו לו עם
ה’שקץ' בגלל איזו ‘שקצה’ מסתמא.”

“מאין באת? מיהופץ? הלא יד היתה לו, לאותו ‘שקץ’, ברצח מנדיל.”

“מנדיל ‘עם הסוסים’? מא! מא! מא! אם כן, כבר נתישב לי הדבר.”

“ולי לא נתישב כל עיקר. נדדה שנתי כל הלילה… הייתכן?
הנשמע? בשעה כזו, כשכל העיירה עומדת בנס, תלויה על בלימה, בא אי־משם איזה
בריון, הרוח את אביו יודע, ומרקיח מין מרקחה כזאת.”

“קובעת היתה בלבו ושפכה.”

“ראשית, מה בצע למנדיל, עליו השלום, אם הלה ייהרג. שנית,
אם להתנגח עם כל רוצח, הרי אין לדבר סוף. כלום יחידי הוא בעולם?.. שלישית,
אם כאחד הגויים הוא רוצה דוקא להתנגח עמו, ילך לו לכל הרוחות, לשדה, ליער,
ויתנגח שם! מה לו ולפרגונובקה?”

“ואני אומר לכם: תבוא ברכה על ראשו. חלפו הזמנים לכפיפת ראש מפני כל ‘מטניא’! 198 – ‘הוי! פאן־מטניא, אני ירא ממך’…”

“מה דעתו של רפופורט?..”

איזה יהודי מלובש שני מעילים, זה על גב זה, נפרד מכנופיה אחת וניגש אל השניה.

“קאדטין…” 199

“מה?”

“אומרים: עושים הקאדטין שותפות ביניהם… מקהילים ‘הגנה עצמית’…”

“בין מי?”

“מובן: הקאדט שלי, או הקאדט שלך, בודאי שלא ילכו עמהם… מסתמא הקאדטין מה’בונדה' ומהציוניסטין…”

“אוי לה לפרגונובקה אם חיים וליקי יעמוד להגן עליה.”

“הוא אשר דיברתי: יהיו שורטים ושורטים, הקאדטין, עד שישרטו, חלילה, שרטת. ‘נה זאצ’יפ בידא, נחי ספיט’200
יאמר משלו של הנכרי.”

“הוא היה בן־חיל, חיים וליקי, כשהאוסטרו־גרמנים משלו בארץ.
הלא תזכרו! היה מתחפש כאחד מהם והיה מתהלך בכפרים וגוער על הגויים
בלשון־קודש: ‘תן לי דבש!’ ‘תן לי לחם!..’ אבל לא עכשיו… לא
עכשיו…”

“מסתמא שמעתם, מה שאירע בוורונובקה העיירה?”

“?..”

“מן הסתם! נכנסו לשם ביום הראשון לשבוע זה, כמה וכמה
קאדטין רוכבים על סוסים והם כולם שקצים מדידקובצי הכפר, מיני אבנטים ירוקים
למתניהם ופאותיהם מוגבהות, כאצל טרנושנקו שלנו, והטילו מגבית של
חמישים אלף רו”כ201 על העיירה הקטנטנה… בריל
שלי שהה בבילואוסובקה הכפר הסמוך כל השבוע, הטליא שם אדרות־עור־כבשים
אצל האיכרים, וסח לי… הוא, בריל שלי, שוב לא ילך."

“חמישים אלף רו”כ קונטריבוציה?"

“נשארה העיירה ב’דיל־הדל'… בריל שלי…”

“לא תיכנס ה’אנטנטה' לאוקראינה – ונאבד חלילה!”

“מה הם רצים, אני רואה, כל הבוקר ה’עמלקים', ככלבים מורעלים…”

“סברה היא: בית־החרושת מוכר שוב קרון סוכר. קונים הם אותו בשותפות עם זליג נימוי. הוא כבר שב מקיוב.”

“באיזה מיני מעות?”

"בקארבובנצים, בקרנסקאות ובשאר המינים. אבל מבכר הוא, בית־החרושת, את שטרות־האלפים ה’ירוקים'.202

“זכרו את דברי: יעלה שער הסוכר עד גבוה־גבוה.”

“יכול אני לסרסר לך כמה שקים סוכר במקח השוה. תקנה?”

“תיכף נדבר בזה.”

“הצלחת פרגונובקה הוא שהשקץ ברח על נפשו… בריסוק אברים ברח… דבר־אחר!”

“היה כפשע בינינו ובין פוגרום, חלילה.”

ושוב חזרו האנשים ושוחחו במאורע של אתמול ישר והפוך עד
שנפתחו לפניהם פתחי “ההנהלה העצמית” ורבים מהם נכנסו לתוך הבית, כאן כבר
נתרחבה השיחה וקיבלה אופן יותר ציבורי. יהודים יצאו, יהודים נכנסו. הביאו
ידיעות ושמועות שונות ממקורות בית־החרושת וה“וולוסט”, חיוו דעות, תיקנו
עצות טובות. הביעו בעד וכנגד “ההגנה העצמית” העומדת להתארגן ומתוך כך באו
לדבר בשבחם של אלה בעלי־הארגון היהודים שהצטיינו אתמול במכות,
בטרנושנקו, שמצא לו שעת־כושר להסית את ההמון, וברעיר “קאואליר”, שהיה
משום מה על צדו של אותו סולומון מסטופאשק, בקהילה, הבאה לרשת את מקומה של
“ההנהלה העצמית”, במיליציה ובראש־המיליציה אנדז’ינקו. נמצא מי שהציע
לשלוח משלחת אל אנדז’ינקו ולהודות לו בגלל התערבותו המהירה לטובת העיר.
אחרים פיקפקו. התחילו מתוכחים עד שבא זליג נימוי והכריע את הכף. תלך
משלחת גם אל אנדז’ינקו גם אל אנדריי בוב, ראש השמירה בבית־החרושת. הוא חזר
אמש בנסי־נסים מקיוב, קוזאקים, היידאמאקים, מלאכי חבלה… השם ירחם! כלום
השעה עכשיו לקמץ בהוצאות כגון אלו?

“ומה יהיה סופו של דבר? מה מסיחות שם הבריות? הדירקטוריה, פטליורה…”

“הלא פטליורה הוא סוציאליסטן. בעיני קראתי…”

“גם אנדריי בוב שלנו הוא סוציאליסטן. ובכן?..”

“השם ירחם!.. יש אומרים: המעשה בז’יטומיר203 היה בידיעתו.”

“בז’יטומיר?”

“בז’יטומיר! בז’יטומיר!.. בעלילה באו לשם קוזאקים – הבה
להם בולשביקים, סיפורי־מעשיות, עסקים, הרוח יודע את אביהם – וחמסו והרגו
בראש חוצות… המעשה ארך כמה ימים, ומקיוב עד ז’יטומיר קיימא לן נסיעה של
שעות מספר בסך־הכל… דרך קאזאטין וברדיצ’וב… נו?..”

“‘קורן־המוות’204 קראו לעצמם…”

“קורן־המוות”…"

וכשהגיעו שעות־הצהרים התעשתו הנאספים והתחילו מזדרזים מי
לביתו, מי לחנותו ומי לבית־המרחץ – אותו יום ערב־שבת היה. נתרוקן בית
ה“הנהלה” והיה הסיפק בידי פייבוש השמש לסדר שם להנאתו באין מפריע. יצאו
אנשי המשלחת – גדליה אסתר’קס, ראש הקואופרטיב “אושר” ואחד מראשי
“לינת־הצדק”, ישראל נגר, בתורת בא־כוחם של העמלים, ומאני מילגרוים, הלבלר
של ה“הנהלה” – אל אנדז’ינקו, ראש־המיליציה, וכשנתקלו בו בדרך הואסיליבקאית
כשהוא רכוב על סוסו, ניענעו לו בראשם והסבירו אליו פניהם בסבר מיוחד.
לאחר־כך, כשנפנה מהם והם הפכו את פניהם וראו אותו מכוון את דרכו לעבר העיר,
הבינו שפניו מועדות לבית־היין החשאי של מנקה שפאציר. נטפלו אליו
מאחוריו. הלכו אל דוקאלסקי המדפיס ונטלוהו עמהם ונזדרזו ללכת לביתה של
מנקה. נזדרזו לפי שחשוב היה להתראות עמו לפני שילך משם אל קורובאטובה
פילגשו. לא ארכה השעה ומאני מילגרוים כבר יצא משם, פניו מלוהטים ועיניו
מחזרות אחרי איזה בעל־בית הגון להעניק לו מחדשותיו, יהודים אדמונים שנהרו
אותה שעה מבית־המרחץ נענו לו:

“נו, מאני?”

“נוטל הוא את העיר על אחריותו,” סח מאני בלחישה לכל אחד,
כמוסר את סודו רק לו. “גם מדימוב, הוא אומר, נתקבלו פקודות חמורות בנידון
זה… לדכא בחוזק־יד כל מיני שערוריות, העלולות להכתים את הרפובליקה
האוקראינית… גם אנדריי בוב, הוא אומר, הוא בעצה אחת עמו…”

“ואתה מאמין לו, מאני?”

“יש לך ברירה אחרת?”

איזו יהודית זקנה שעמדה באותו רגע על מפתן ביתה לשפוך את סיר השפכין שבידה, קראה פתאום לתוך האויר:

“מה זה הם רצים שם, מה?”

“מי? מה?”

במורד השוק רצו בבהלה לעבר הדרך יהודים, נערים, אי־בזה
ננעלה בחריקה דלת חנות. ואיזה יהודי זקן, שרגלו האחת היתה נתונה במגף ושניה
בערדל, פרש אליהם את כפיו והמשיך את מלותיו בתמיה:

“לאן זה אתם רצים, לאן, משוגע־עים!..”

“לא קרה כלום… לא כלום, שבתי־בר, הסוחר של הביצים…”

“לא כלום?”

והיהודי, ששב כבר במרוצה מאצל הדרך, התנשם:

"שבתי־בר חזר מבילואוסובקה הכפר, הקיפוהו שם ברנשים
בדרך בין בית־המדרש ובית־הכנסת… יצא הוא כאור הבוקר בעגלת־החורף שלו
לבילואוסובקה, לרגל מסחרו, וחזר משם ברגלים מיוחפות.

ליד החורשה
הבילואוסובקאית שבקרבת ארבע ורסטאות מואסיליבקה התחנה, נטפל אליו איזה פרש
וקרא לו: ‘של מגפיך!’ עודנו עסוק במלאכתו זו ומן החורשה הגיח עוד אחד
ואחריו שלישי, רביעי ותבעו מה שתבעו והיה מה שהיה, עוד עומדים הם, ניצבים
לפני עיניו גם עכשיו, הוא אומר, שבתי־בר, ממש כמו שהיו… מתשומת־עין
ראשונה היה יכול להכירם, הוא אומר…"

“וכמה היו בסך־הכל?”

“כחמישה־ששה.”

“ולא יותר?”

“מי יודע?”

בין כך והיום החרפי הקצר הועם. כמו כל יום ו' חרפי
בפרגונובקה הוא כאילו הועם בבת־אחת – בבת־אחת כאילו מצאה את עצמה
פרגונובקה מוקפה ערפלים אפרורים־כחלחלים שהעלימו ממנה את סופי הדרכים, את
מרומי־ההרים שמעבר לבוג, את שטחי־השלג המשתרעים והולכים אל עבר ואסיליבקה
התחנה, ומהומה קלה, מהומה של ערב־שבת, קמה בעיר. הראשונות שקיפלו את
סחורותיהן או שהשליכו אותן על בעליהן ועזבו את השוק היו הרוכלות בחוץ.
אחריהם סגרו את חנויותיהם עוד אילו מהחנונים ואצו גם כן לבתיהם עם
מפתחותיהם הקרים ועם קדרות גחלתם הכבויה. ניצנצו שרוולי חלוקו של איזה
חייט, שגח מפתח ביתו והפיח את מגהצו בזריזות. אזלו מן השוק האיכרים
והאיכרות, שאיחרו לחזור על החנויות והסרידים ולקנות צרכי־בית, כגון נפט,
גפרורים, סבון, או צרכי־אוכל, כגון שמן, קמח־סולת, מלח־שמרים, “חלה יהודית”
לבנה־ספוגנית וזרועה בגרגרי־פרג מלמעלה, או מטפחות ומלמלה בשביל קבורה שבאה
בהיסח־הדעת. השוק הלך והתרוקן קמעה־קמעה. פלט בזה אחרי זה אחרוני הבחורים
המסופרים והמגולחים בביתו של משה־איצי הספר. אילו מהם, שחזרו רק לפני שעה
דרך ואסיליבקה “מן המסילה”, וטרם הסירו מעליהם את תלבושתם הצבאית, נתקבלו
בפנים יפות על־ידי הבחורות, שיצאו אותה שעה עם ספרי־מקרא לשבת מחדר הספריה
העירונית בבית מאיר “סקוביליוב”. נכנסו בשיחה חטופה ונפרדו מתוך צחוק
וחילופי־קריאות מרחוק. והנה ניצנצו מבעד איזה חלון שתי שלהבות של נרות,
נקיות ושקטות. אחריהן הוצת בטשטוש איזה חלון מוגלד. לא עברו רגעים רבים וכל
החלונות שבעיר כבר הזהיבו מאור פנימי, אחד מהם לא נעדר. נתפגשו במורד השוק
חנונים מאוחרים, בעלי פרצופים מלוכלכים־קפואים ומוחשכים ומעילים מתנוצצים
משמנונית נושנה, בעלי־בתים מנוקים ומסורקים, לבושי אדרות שחורות שנחפזו כבר
לבתי־התפילה, בעלי־עגלות, שואבי־מים שאיחרו לצאת מבית־המרחץ, שזקניהם
מבודרים ותימרות הבל עולות בשפע מפיותיהם. הלך והחשיך קמעה־קמעה חלל האויר.
אי־שם, מעל סופי־הדרכים, עוד עלו פעימות פטישים ונאלמו גם הם. עטתה דומיה
את הרחובות. הנה הגיח עוד על סוסיו מאיזו סימטה חיריק, כשהוא חוזר עמהם
מהשוקת בשפלת העיר ומדהירם לאורך הדרך הבורטניקאית. נערה קטנה, מעוטפה
מטפחת גדולה ובקבוק של יין־צימוקים בידה, ברחה הצדה, כנפי מטפחתה התבדרו
והיא הפכה את ראשה וליוותה אותו במבטיה עד שנעלם בתוך אחד המבואות. ושוב
התעטפה הנערה במטפחתה והלכה לדרכה וחזרה והתעטפה היטב. כי כן ציוותה עליה
אמה: לבל תצטנן, חלילה, את ראשה המחופף.

וכך עשתה לה את שבתה פרגונובקה כמנהגה מאז: כאשת־חיל זו,
שכבר נתנסתה ביסורים. היא הבליגה על עצמה ועשתה הכל כמנהגה. והנה היא נזכרה
עוד בדבר־מה. אי־שם חרק תריס ואחריו שני, שלישי, ולא עברו רגעים מספר
ופרגונובקה כבר עמדה סגורה ומסוגרת בפני כל העולם. התלכדו שורות הבתים
למחיצות פראות־תבנית וחומת ה“ראטהויז” התיצבה ביניהם כגולם. התדפקו אחר־כך
יהודים, ששבו מבתי־התפילה, בחלונות בתיהם שלהם כאורחים לא־קרואים, גרפו
והשריקו ארוכות את חטמיהם, ואנשי־ביתם לא נענו להם עד שלא השמיעום את
קולם.

“זה אנוכי, פתחו!..”

כאקורד אחרון ניתך עכשיו צלילו הבודד המתון־הכבד של פעמון בית־תפילתם.

ב ־ ־ ב ־ ם ־ ם…

זה בא שומר בית־התפילה והודיע על בואו. הדים ובני־הדים שקטים ואטיים נתפזרו אל
כל עבר ונמוגו למרחוק.

שבת.

טרם עברו שתים־שלוש שעות ושוב קול דברים ושוב תנועה נרגשה
ברחובות. אכן, לא תדע שלוה פרגונובקה בזמן האחרון בלילות־שבת. יצאו אילו
בחורים ויהודים באי־בימים להשתתף בשמירה המתנדבת וראו שבבית ה“הנהלה” אין
עדיין אפילו אחד מהמיליציונרים והתחילו מחזירים אחריהם ברחובות ובבתי־היין
החשאיים. נתכנסו בין כך אל בית ה“הנהלה” כמה יהודים על מנת “להיודע
חדשות”, כמנהגם בערבים, ופתחו בשיחה של מה־בכך, שנתרחבה ונתגלגלה לידי
קריאת תגר על ה“הנהלה”, המזלזלת בעניני שמירת־העיר ואינה דואגת להדלקת
הפנסים בלילות. נענה להם מאני מילגרוים, שנזדמן לשם באותה שעה והלך עם אחד
מהם אל גדליה אסתר’קס והלה הוציא אליהם מהקואופרטיב “אושר”, על חשבון
ה“הנהלה”, נפט למאור. ועוד באותו ערב הודלקו הפנסים. הריחו איזה מבוכה “בין
היהודים”, שנים־שלושה ה“גויים” השומרים את החנויות בחומת ה“ראטהויז”,
נתעוררו, פיהקו בקול רם והקישו במקלותיהם על כתלי המלונות ברעש. נתכנסו בין
כך המיליציונרים עם פיודר ז’לקא וקוזורז בראש, שהשגיחו מאוד באותו לילה
השומרים המתנדבים, הסובבים בעיר, על המיליציונרים שלא ישתמטו לבתיהם באמצע
הלילה כהרגלם ושמרו באמונה את צעדיהם…

הכנופיה הקלושה, שהתלקטה מהבוקר מול בית “ההנהלה העצמית”,
לא משכה אליה את תשומת־לבם של העוברים. רובם ככולם נזדרזו לבתי־התפילה.
מלבד התפילה בציבור, אפשר היה גם להתחמם ליד התנורים בבית־הכנסת, לשוחח
שיחות־חולין בקצה העזרה, לשמוע ולהשמיע ובכלל להתכנס בתוך סביבה
יהודית־שבתית, שכולה משלנו… בבית־המדרש לא חסרה גם הפתעה מלאת־ענין.
לפני ה“קריאה” בא פייבוש השמש והכריז את בקשת “ההנהלה ובעלי־הבתים” אל
מחזיקי בתי־המרזח החשאיים ומבשלי־ה“סאמוגון”, שהיו זהירים מעכשיו בנכרים,
הבאים העירה ביומי דפגרא ובירידים. וכשקם שאון כל־שהוא בבית־המדרש ניגש
הרשיל “בלילה” אל השולחן והכריז גם כן את כרוזו. הוא העיד “בפעם האחרונה”
בנגידים הישנים ובנגידים החדשים, שעלו לא מכבר לגדולה, שישימו סוף־סוף את
לבם אל העניים ש“ברחוב השפכין”, אל הקור והקפאון השוררים בבתיהם מחמת חוסר
עצים להסקה, ואל “ההגנה העצמית” העומדת להתארגן, כי מרה תהיה אחריתם
וכו'.

טרם כילה לדבר קפץ כנגדו אחד מה“עמלקים” והראה לו על הדלת.
“שגץ!” כל העולם כבר יודע, שהוא עשה לו מטמוניה ומבשל שם “סאמוגון” – ולכאן
הוא בא להטיף מוסר?.. “ראבוצ’י נארוד?..205 יחסנים בישראל?..” התחילו חרחורי־לשון, נקישות על גבי ה“עמודים”.
ומי יודע עד היכן היו מגיעים הדברים, לולא ר' ניסן דיין שקם וגער בזעף: אי!
אי! והחזן שמילא תיכף אחריו: “ויהי בנסוע הארון”…

יצאו מבתי־התפילה זוגות וכנופיות. נעלמו עד מהרה לתוך
בתיהם יהודים עם מגפים לרגליהם, עם מצנפות־עור־כבשים לראשם ועם כנפי טליתות
המתבדרות ויוצאות מתחת מעיליהם השחוקים. הקטינו את פסיעותיהם ביותר
היהודים המעורדלים, בעלי האדרות של פרוה והכובעים והמגבעות. הסתובבו
ברשלנות, דיברו ביניהם בקול, צחקו, ניענעו משונות בידיהם, כמחקים את
מי־שהוא. וכשנפגשו עם היהודים שחזרו באותה שעה מהקלויז “ברחוב האנצ’יליכי”
בירכו אותם בשבתא טבא והחליפו שיחה גם עמהם. נתעוררו בין כך נעריהם הקטנים
שנשאו את טליתותיהם מאחוריהם לערוך תיגרות, להשליך זה על זה עיגולי־שלג
במשובה או להכות בסידורים והחומשים שבידיהם זה על ראש זה. אך קמעה־קמעה
ואי־אלו מבואות צרים ודלתות שורקות על ציריהן קלטו גם אותם והרחובות
נתרוקנו.

…ושוב היו צהרי־שבת של חורף, צהרים שוממים נוגים נסוכי
שנת ודממה. אי־שם, מעל חלקלקות הבוג המוגלד, מעל שיפוע ההר שברחוב השפכין,
עלו בעמום קולות של נערים יהודים ונוצרים, המחליקים שם בערבוביה, המסיעים
זה את זה בעגלות־יד קטנות, וכאן ברחובות העיר היתה שבת־שבתון. הנה פתח איזה
יהודי את ביתו, גרף את חטמו בשריקה כלפי האויר ותיכף לכך סגר את הדלת
מאחוריו. הופיע על־פני השוק איזה נער מכורבל עם כד מטולטל בזהירות בשתי
ידיו, נפנה פתאום הנה והנה וראה, כי אין איש, שתה מכדו והלך לו הלאה. פשטו
עורבים על ראשי העצים בגינת ביתו של אהרן כהן, עפו משם אל הבריח העליון של
הנדנדה הנפסדה אשר ליד הבאר “של נאדזלסקי”, לא החזיקו מעמד גם כאן וירדו
לקרקע. טיילו בפיק רגלים לכאן ולכאן והתעופפו. הנה יצא לו מהשכונה המזורית
איזה איכר גוץ לבוש אדרת־שער לבנה, עמד ליד מצבת הכנסיה ובהכניסו יד
בשרוול סקר לו סביביו, סקר, סקר, נפנה ושב על עקבותיו. ושוב ריקניות,
דומיה.

והנה היא עומדת לפניך, פרגונובקה, כעיר עזובה שכל בניה
יצאוה והיא נוחה עכשיו כל־כך להיסקר מצדי־צדדיה. קום ולך באין מפריע לארכה
ולרחבה ולכל אשר תלך הסתכל בה: ערבוביה של מוצאים ומבואות, מעלות ומורדות,
בתים וצירופי־בתים, שניים ושלישים, בליטות ומגרעות, גגות של עפר, של תבן,
של גומא, של קרשים, של רעפים ושל פחים, חלונות גבוהים וחדשים וצבועים, בעלי
ארבע שמשות גדולות, חלונות פחות גבוהים, בעלי שש שמשות, וחלונות נמוכים
ומושפלים עד לעפר, בעלי ארבע זכוכיות קטנוניות שמקומה של אחת מהן, החסרה,
ממולא בכר קטן או סחבה. תסבוכות של מעזיבות ומזחילות, מעקות ומיני גזוזטרות
ועל כולם שלטים, שלטים, שלטים, שלטים גדולים, שלטים קטנים, שלטים של פחים
ושל קרשים ושל קרטון, שלטים ענוותניים, חשאיים־נדאגים, שלטים מעובדים שעם
כל פשיטת־רגל של בעליהם פשטו צורה ולבשו צורה, שלטים ישנים־כבדים, מיוחסים,
ושלטים צעירים, בעלי אותיות קולניות, בולטות־גרגרניות, שלטים כתובים רוסית
ומצוירים במכחול של צייר, שלטים כתובים יהודית,206 בדיו, מעשה ידי לבלר מהיר ומעורב עם הבריות ושלטים כתובים
בלשון־הקודש, מעשה ידי סופר זקן ומיושב.

לך באין מפריע לארכה ולרוחבה של פרגונובקה והסתכל, אולי
תקרא ברחובות את קורות חייה בעבר. הנה עומד לו – ב“בקעת־השפכין” – בית קטן,
עתיק־יומין, שקוע למחצה באדמה, על גבול שכונות הגויים. אחד מן ה“ראשונים”
הוא, כנראה. זה היה בשכבר הימים. מישור שמם היה כאן, ורוחות־הפקר הסתוללו
פרא בלילות־החורף וגלמי ההרים מעבר לבוג היו מטילים פחדים. והוא בנה לו
כאן, הנפח, או הפרון היהודי, הראשון את ביתו. כאן, בשפלה, בקרן־זוית,
ליד שכונת הגויים המרוצים מאוד ממלאכתו. סימנים של בנייה יהודית וגויית
משמשים בו בערבוביה. שלושה כתליו חסרים חלונות, סמויים ומופנים כלפי
המישור, מול הדרך, כשאר בתי־ הגויים, ומעורטל הוא, בלי חתימת גינה או קרפף,
והמרפסת העקומה, שלפני פתחו עשויה מדרגות מטויחות. והנה עוד בית זקן
ושבע־ימים מאוד. מעשנת גגו קלועה ענפים ודלתו סובבת על יתדות־עץ. הוא רעוע
ונוטה ליפול ושיג ושיח לו זה כמה שנים עם הסומכות והמשענות שאחזו בו מכל
עבר: “תנו לי להתפרקד… מה כוחי כי איחל… סוף־סוף…” והם באחת: “חילך
נגביר!..” אחריו אתה נתקל בקבוצת בתי־חומר, מסוככי־עפר, מצמיחת דשא
וברקנים, המוליכה אותך לעבר הבית הגדול והמוארך אשר ליד הדרך והוא
בית־מזיגה לפנים. כאן היו מוזגים יי“ש זול מתוך חביות גדולות ו”צ’ומאקים"
עוברי־דרך היו מתלקקים לאחר אכילת דגי־הבוג המטוגנים ומפולפלים בידי
ה“מוכסנית” היהודית העבה. אורוה חשכה ומשוממה בצדו ושני עמודי־לבנים תומכים
במעזיבת גגו הקדומה המזוקפה, העשויה קרשים ודלת קטנה באמצעיתה. מתוך השוקת
העזובה ליד הבאר הסמוכה נוהגים בעלי־העגלות הפרגונובקאים להשקות את
סוסיהם, מקדמת דנא. להלן מתחילה שורת בתים רחבים פשטניים, עם זיזים מטויחים
בשיפולי כתליהם ועם קנים אפרוריים של צפרים מתחת לתקרות מרפסותיהם
המרווחות. בני דור הביטחה והשלוה הם, דור החתונות הארוכות עם “נחת” בבנים
ובני־בנים שפרו ורבו מסביב. והנה ערבוביה של בתים בני־זקונים, בני הדור של
בית־החרושת ומסילת־הברזל, המטפסים ועולים בחפזון ובלי סדרים הרה והמטופלים
בצירופי בנינים קטנים, הנאחזים בהם ונראים כמושכים אותם אחורנית. אל השפלה.
אבל הללו מעפילים ועולים ונמשכים בהיקף לחומת ה“ראטהויז” וכולם דחופים
וכמעט נוגעים זה בזה. כאן נלחמו יהודים על כל שעל וזרת של אדמה. כל אחד
נדחק אל השוק, אל המרכז, לגבהו של היריד. קם אחד להרחיב את גבולות “נחלתו”
ובא השני, שכנו, ומנע בעדו. התחילו קטטות ומריבות שנמסרו מאבות לבנים.
נלחמו זקנים וצעירים, נשים, בנים ובנות, נלחמו במהלומות ובכלי־משחית,
בחרחורי־לשון וקובלנות ובתביעות לערכאות. ביזבזו את הפרוטות האחרונות על
נסיעות לבתי־המשפט אשר בדימוב עיר־המחוז, שקטו מעט וחידשו את המחלוקת
במשנה מרץ. “פריסטאבים”207 כחולי־חטמים ו“אוריאדניקים”208 סגלגלים ואדומים צידדו חליפות
בזכותו של אחד מהצדדים, מצצו בלי רחמים את לשדם, עד שלבסוף נתפשרו על מנת
שכל אחד ירחיב את גבולות ביתו, זה לעומת זה או זה בצד זה. בא השכן השלישי
והשתמש בשעת־הכושר והוסיף גם הוא נופך של בנין על ביתו. וכך נדחקו ונצטופפו
עד אפס מקום. קולי־קולות של יריד ארוך, נצחי, המו תדיר באזניהם,
ובשרטוטי־בניניהם המעורבים והעקומים נשתקעה גדולה, עתיקה ואכזרית:
“פרנסה”…

אך הנה שרק ליד הבאר “של נאדזלסקי” דלי. חרקה אי־שם דלת. הופיעה אשה לבושת “רוטונדה”209 של קטיפה ומבלי
הביט לצדדין עברה את השוק, כששולי הרוטונדה מסתרחים על־גבי השלג המלוכלך.
במורד השוק נראו שמואל והסטודנט בארו כשהם מעקיפים ועוברים בחפזון לעבר
המועדון של הציונים, מקץ רגעים מספר ביצבצו גם גור־אריה ומלכה שטיין ליד
המועדון של ה“בונד”. שני המועדונים היו סגורים, מחוסר עצים להסקה, כל
ימות־החורף, והיו משמשים בתי־כינוס לראשי המפלגות רק במקרים יוצאים מן
הכלל. לעומת זה היה מועדון “פועלי־ציון” באחד מחדרי ביתו של מנהיגם, שלום
שטיינברג, פתוח כל השנה. החליקה וטיפסה במעלה השוק, בלויית קאזימיר
קאלינקא, עגלת־חורף טעונת שקים של סוכר והתיצבה ליד הקואופרטיב “טובת
הכלל”. מיד נפתחו לפניה פתחי הקואופרטיב, והאיכר, בעל העגלה, התחיל פורק את
השקים ונושאם על גבו לתוך הבית. התלקטו יהודים, שהיו מפוזרים בשוק, אל
העגלה בכנופיה מסביב לקאלינקא. האזינו בדרך־ארץ אל דבריו על אודות
בית־החרושת, שלא ימכור להבא סוכר לאנשים פרטיים, אלא ל“חברה הקואופרטיבית”,
שהוא עומד בראשה בלבד. נפתחה לרגע קט דלת ביתו של משה־איצי הספר, הצליף
באויר קטע של ואלס גרמופוני ונמוג.

קמעה־קמעה נתחדשה התנועה ברחובות. ביצבצו בגדי־שבת
ובגדי־חול, בגדי־צבא ואדרות־עור־כבשים. הופיעו זוגות, מהודרים במלבושיהם,
במעילים צבעוניים, בגלימות של פרוה ושל קטיפה, במגבעות, במוקים ובערדלים.
אילו מהם פרשו לשם התבודדות לעבר הבוג, אל רחוב בית־הנתיבות היפה,
העולה אל בית־החרושת. התערבבו קולות ערניים וחיים של ילדים משחקים, קטעי
דיבור מבודח, חילופי קריאות מעל מרפסות סמוכות זו לזו. יצאו בעלי־בתים
לבושים אדרות־פרוה ישנות, מימות חתונתם, כשזקניהם מסורקים ופניהם מצהיבים,
יצאו על מנת ללכת בהקדם לתפילת־מנחה ונטפלו בהיסח־הדעת אל הכנופיות
שהתגודדו בשוק פה ושם. הסיחו על קרון הסוכר, שקם למקנה ל“חנות
הקואופרטיבית”, על השמועה שנתגלגלה מקיוב המטרופולין על־ידי זליג נימוי, על
המעשה בשבתי־בר, נדו למאני מילגרוים, אב לבנים, הצפוי להישאר בלי פרנסה אם
תירש החנות הקואופרטיבית את מקום “ההנהלה העצמית”, התוכחו על־דבר “ההגנה
העצמית” העומדת להתארגן, כחו את כל מרירות הרוק שהתלקטה בגרון אחרי
ה“טשולנט”210 ושנת־הצהרים, ניבאו רעה. פשטה
בינתים שמועה, כי אפרים “דרשן” נושא דרשה בבית־המדרש ורבים נזדרזו וירדו
במורד השוק.

פעמון בית־הכנסיה נתעורר וצילצל ערבית. נפגשו במורד השוק
יהודים וגויים וגויות, הללו עולים והללו יורדים. וחלל האויר הלך והעכיר.
דמדומים, חגג הפעמון ונאנק כאחת. זאת נאנקה השבת ליד שערי החול.

בבית־המדרש שררה כבר אפלולית למחצה. נדף ריח של טיח קלוי
וזיעה נושנה וחמוצה. הנאספים נחלקו לשנים. הללו עמדו צפופים מסביב
להאלמימר, מקום שם נשא מדברותיו אפרים “דרשן”, והללו התפזרו בעזרה: התפללו
ביחידות מנחה מאוחרת, התלקטו ושוחחו בלחש בקרבת הפלוש, ליד הכירים
הצוננים. אפרים עושה־הסוכריות לא היה להם פנים חדשות. ידועה היתה למדי
חולשתו לדרשנות וליצני פרגונובקה היו עושים אותה לא פעם חומר להלצות. ליתרת
שעמום שינה היום ממנהגו לדבר בסלסולי ניגון מגידי, שהוא עצמו היה מושך את
הלבבות יותר מתורתו, הדלת שרקה ושרקה. אנשים זרמו והלכו לשם. עטתה האפלולית
את הנאספים עד שאיש לא ראה כמעט את רעהו. המשוחחים רבו. נאבק קולו של אפרים
“דרשן” עם השאון שהלך ותקף. רצה לישב איזה “רעיון” חדש בפסוק “ליני הלילה –
ואין לילה אלא גלות – והיה בבוקר אם יגאלך, טוב”, ונסתבך בסבכי דרוש ללא
מוצא.

“איו, איו, איו.”

הקול קולו של ר' ניסן דיין, הגוער בזעף כלפי המשוחחים.
נפלה לו סמיכה בהיסח־הדעת לאפרים “דרשן” מר' ניסן הלמדן הקפדני – והוא לבש
עוז. נפתחה לפניו לפתע דרך־המלך, ו“רעיונות” ומשלים יפים רצו בה לקראתו.
הוא הרים את קולו ודיבר על העם־הארצות שגברה בישראל, על הבריונים שקמו
בדור החדש, האוחזים מנהגי הגויים בידיהם, תמך יתדותיו במאמר חז"ל על הפסוק
“והיה כאשר ירים משה ידו וגבר ישראל”, עבר מניה־וביה אל המעשה בר' יוחנן בן
זכאי, שהיה רוכב על החמור והיה יוצא מירושלים וראה אותה ריבה שהיתה מלקטת
שעורים מבין גללי־בהמתם של ערביים.

ואפרים “דרשן” סיפר בפרוטרוט וברינוני־השתפכות על יפיה
שאין דומה לו של אותה ריבה, על עשירותו המופלגה של אביה, נקדימון בן
גוריון, על בכייתו המרה של ר' יוחנן בן זכאי כשראה אותה בכך, וכשהגיע אל
קריאתו “אשריהם ישראל, בזמן שעושים רצונו של מקום אין כל אומה ולשון שולטת
בהם, ובזמן שאין עושין רצונו של מקום מוסרם ביד אומה שפלה, ולא ביד אומה
שפלה, אלא ביד בהמתם של אומה שפלה”, כבר רעד קולו מפתוס מגידי חודר לב
ומסביב שררה דממה מוחלטת.

כשהודלקה אחרי תפילת המעריב העששית הגדולה, נתגלו פתאום
פנים חדשות בבית־המדרש. נתחלפו האנשים בדמדומי־ערב בלי רואים. אלה שבאו
לכאן בצהרים אזלו ובמקומם נתוספו והלכו אחרים. אלה היו ראשי־המפלגות,
פרחי־הקצבים, פרחי־בעלי־העגלות, פרחי החנונים ובעלי־המלאכות, סתם בחורים
ויהודים באים־בימים, שהתלקטו לאסיפה בדבר ארגון “הגנה עצמית”. התערבבו
מעילים שחורים, אדרות עור של כבשים, סגינים,
“פודיובקאות”211 ופרנצ’ים212. התערבבו בני אדם
סחוטים, פגומים וחדלי־אישים ובני־אדם רעננים, מוצקים ושלמים – שארית הכוח
בפרגונובקה ומיטב האגרוף. התגודדו מתוך המתנה לפתיחת האסיפה, בכנופיות
גדולות וקטנות, באחת מהן נזרקו סיסמאות שונות בדבר רובים ומקלעים,
דרכי־שימושיו ויתרונותיו המיוחדים של כל אחד מהם. בכנופיה שבה עמדו סולומון
ונחמיה – שניהם וגם אילו משאר בני החבריה הזאת, היו חבושים בתחבושות מי
בראשו, מי בפניו – האזינו בהקשבה רבה ל“יהודי־וחצי” שהיה מספר כיצד
התגונן פעם בניצב רובהו אחד מול שלושה בשעת איזו התנגשות עם האויב ליד סאן
הנהר213 מבלי התמסר לשבי, וכיצד הציגו למופת
אחר־כך, בהזכרת שמו ושם משפחתו, שר־הפלוגה בנאומו לפני חייליו. בכנופיה
אחרת התודה פקיר, שרק אתמול לפנות ערב שב מן ה“מסילה”, איך היה עד־ראיה
שלשום בלילה כשהקוזאקים השליכו יהודי זקן מתוך הקרון בשעת נסיעה אלא שהוא
צבט את שפתיו בשיניו ולא התערב בדבר. שאר הכנופיות לא החזיקו מעמד. התלקטו
והתפזרו חליפות. התגודדו מסביב לרפופורט ואיסאק טייטלמן, שהתוכחו בדבר
בחירת ה“פרזידיום” של ה“קהילה” הפרגונובקאית. זאת היתה אחת מן המלות
החדשות ויפות ובלתי־מובנות כל צרכן באותו פרק־זמן, ולכן היתה שגורה בפי
רבים. התגודדו מסביב להרשיל “בלילה” ודוקאלסקי המדפיס, שהתוכחו בדבר
שליחת משלחת מיוחדה אל המיניסטר היהודי,214 היושב בדירקטוריון בקיוב המטרופולין, נטפלו לרגעים אל אחת משלוש
הכנופיות, שתפסו להן מקום מאחורי התנור בקצה העזרה, ושברובן היו עסקנים
מפלגתיים, וכשנסקרו כאן באלכסון, מתוך אי־נוחיות, פרשו ונתהלכו לבטלה אילך
ואילך או נצטרפו אל אחת הכנופיות.

הומתן שמי־שהוא מראשי־המדברים יעלה, כמו תדיר, על האלמימר
ויפתח את האסיפה. וכשפתיחת האסיפה נתעכבה והבית נתמלא בינתים אנשים, התחילו
אי־אלו מהנאספים רוגנים ומתרעמים. הופיעו אילו מראשי המפלגות ושידלו
בדברים: “תיכף ומיד, חברים, אל־נא תעזבו את האסיפה.” נכנסו בויכוחים
מוקדמים אילו מבעלי־המלאכות הצעירים ובניהם של בעלי־הבתים על שאלות שונות
הכרוכות ביסוד “ההגנה העצמית”, החליפו הלצות ועקיצות, באו אחרים שכבר ידעו
בדבר המשא־ומתן המתנהל עכשיו בין שלוש הכנופיות, שתפסו להן מקום מאחורי
התנור והטיפו לאחדות, התריעו על הסכנה הנשקפת לבני העיר, בלי הבדל
בעלי־מלאכות ובעלי־בתים והביאו ראיות לדבריהם.

המשא־ומתן בין ראשי־המפלגות נסתבך יותר ויותר. התחבטו
בשאלת ה“בלוק” בענין “ההגנה העצמית” ונתקלו מתוך כך בשאלת האמצעים הכספיים
בשביל ה“הגנה”, ענין שהוא עצמו היה קשור בשאלת ה“קהילה”, זאת אומרת: בשאלת
הנשיאות, בשאלת הלשונות וכיוצא בהן; פרשו לרגעים
מתוך הכנופיות אילו מראשי המתנדבים, להתיעצות עם בעלי הכנופיה שכנגד,
התלחשו או התוכחו בקול. שוב נתגלו חילוקי־דעות, נסתבכו סכסוכים ישנים
בחדשים. ושוב נתלה ה“בלוק” בשערה. האסיפה עמדה להתפוצץ. וקולי־קולות של
“הס” ו“בוז” ומהומה וחרחורי־ריב, על־פי הנוסח המקובל בשתי השנים האחרונות,
אבל נוסח מקובל זה הפחיד עכשיו משום־מה, נראה עלוב ומכוער ומסוכן ביותר,
וראשי־המפלגות העמיקו עיון וביקשו דרך של פשרה.

אכן, זה היה משבר, שנמשך מכמה שבועות. לכאורה עשו
ראשי־המפלגות בזמן האחרון הכל כנהוג, נלחמו זו בזו בהתלהבות ובעקשנות
בבחירות המאוחרות אל ה“קהילה”, נלחמו בבעלי־הבתים מ“לינת־הצדק” שהתבצרו
ב“ההנהלה העצמית” ולא הודו כלל ב“קהילה” הבאה לרשת את מקומה ושנבחרה על סמך
החוקים הרפובליקניים בדבר יסוד “קהילות” דמוקרטיות, ערכו תעמולה בעד האנשים
הראויים מנקודת־השקפתם להיות ב“ההגנה העצמית” וכנגד האנשים שאינם ראויים
מנקודת־השקפתם להשתתף בה, בעד האנשים הראויים לעמוד בראשה וכנגד האנשים
שאינם ראויים לעמוד בראשה, ציינו את המקורות הכספיים שמהם צריכה ה“הגנה”
להתכלכל, הכשירו את הקרקע בשביל אפוטרופסותם שלהם דוקא, ובה בשעה הכירו
בלבם מתוך הכרה, שהלכה וגדלה מיום ליום – שכל אותם הדברים שהם עושים הולכים
ונעשים עלובים, מופרכים ומבוטלים לגבי האנדרלמוסיה הגדולה, החשכה,
הרת־הפחדים, המתקרבת ובאה.

כל אותן הסיסמאות הקודמות שהיו נמשכות לכאן מן הכרכים, מן
ה“מרכזים”, כאילו נתישנו בן־לילה ונתרוקנו מתכנן, וסיסמאות אחרות לא נתקבלו
שוב. כל אותו השפע של מגילות עפות, מכתבים חוזרים, רשימות, כרוזים,
קונטרסים ועתונים, שנמשך לכאן משם, מן ה“מרכזים”, מתחילת המהפכה הפברוארית
ושהלך ונצטמצם, ונידלדל בימי שלטון האוסטרו־גרמנים וההטמן, נפסק לגמרי
מראשית נצחונה של הדירקטוריה. הידיעות הקלושות שנתגלגלו משם באי־אלו
דרכי־עקלתון העידו על בהלה וקוצר־אונים בחוגי העסקנים המפלגתיים
שב“מרכזים”. ומערי־השדה הסמוכות ומן ה“מסילה” תכפו הידיעות על הריגות
והתנפלויות ומעשי־אלימות. הכפרים הקיאו את אחרוני יהודיהם, שנתקבצו כולם
אל העיירות הסמוכות. הוחש שפרגונובקה הולכת ונקרעת יותר ויותר מעל הכרכים
וערי־השדה ושהיא זקוקה לאיחוד כל הכוחות הציבוריים על מנת לעמוד על נפשה.
אבל יותר מדי כבר היה מחולק ומפורר הציבור הפרגונובקאי בשביל שיתאחד על
נקלה. אדרבה, במידה שנתרחקה פרגונובקה בכוח המאורעות מהעולם,
וצינורות־פרנסתה החיצוניים הלכו ונסתתמו והיוקר גבר והספסרות פשתה והלכה,
נתפרמה ה“אחדות” על כל תפריה בפרגונובקה ורבו הסכסוכים בין קיבוצים שונים
ויחידים. נתחדדו גם חילוקי־הדעות בין ראשי־המפלגות וה“חשבונות” הישנים,
הציבוריים והאנוכיים, נעשו יגעים ומסובכים יותר ויותר.

מתוך דכאון־רוח מיוחד הרגישו במצבם החדש שני האנשים
הפעילים והקיצוניים ביותר ולכן גם המשפיעים ביותר במפלגותיהם – שמואל
ווולקא – אנשי ריב ומדון זה לזה עד לידי שנאה פרטית. שניהם הרגישו את
עצמם בזמן האחרון במצב־נפש של שני יורשים, שהיו נלחמים תמיד בגלל
אחוזת־נחלה, שנפלה להם בירושה, נלחמים בחימה ובעקשנות, ופתאום בא שטפון,
עלה ופרץ בכוח־איתנים ואיים להאביד הכל. נולד הכרח לאחוז באמצעים משותפים
להצלה.

ושניהם באו לידי מסקנה אחת: להשלים לפי שעה. להציל באמצעים
משותפים את כל אשר להם ואחר־כך, כעבור הסכנה, להילחם מחדש עד לידי נצחון
גמור. כל אחד בא לידי מסקנה זאת מתוך תקוות וסיכויים שונים. וולקא, אשר
מימי המהפכה הפברוארית נשתכר מהשם “מועצת צירי הפועלים והחיילים” כשלעצמו,
שבהיותו אחר־כך חבר ועד גדודו נעשה אחד ממגשימי הפקודה מס' 1 של אותה מועצה
– בדבר השואת זכויותיהם של החיילים הנמוכים עם הקצינים, ביטול תארי־הכבוד
במחנה וכו' – וולקא היה מחכה יום־יום לבשורת הגאולה על־ידי ה“סוביטים”
העתידים להתפרץ לאוקראינה ברעש־מלחמה בתוקף הסיסמה “שלום לאוהלים ומלחמה
לארמונות”. ושמואל, שהיה חדור כולו רוח הספרות העברית ורעיון התחיה
הלאומית, התרוממות־הרוח, ששררה בין הציונים בשל ההכרזה הבלפורית
ונצחונותיהם בבחירות אל האסיפות המכוננות, הרוסית והאוקראינית, שמואל,
שהשתתף בהפגנה האודיסאית מרובת־האוכלוסין, בלויית גדוד מיוחד של חיילים
וקצינים יהודים לכבוד בשורת ההכרזה,215 שמואל
הגה בחובו אמונה סמויה ובלתי־מובעה בדור הצעיר
ה“אחרי־קישינובי”,216 סוף־סוף יתעורר באלפיו וברבבותיו ויצא בחרבו לגאולת ערי־השדה.

שמואל עמד עכשיו מן הצד למשא־ומתן ונתהלך, פזור־רוח, לכאן
ולכאן בקרבת הפלוש. אותו כובד־הראש, שבו נשאו־ונתנו האנשים, הקניטו, נראה
לו מלאכותי ומזויף. כובד־ראש של נערים הקושרים זה את זה בפתילי־הנעורת
הדקים ומתחפשים לאסירים אומללים. הרגיזו גור־אריה, שהיה תובע בהעויות
בכייניות של נגזל את מקומו של מזכיר הנשיאות בשביל “עניי־השפלה” רק מתוך
ידיעה, כי משרת מזכיר ה“קהילה” היתה צפויה למשכורת והוא קיוה לתפוס אותה
לעצמו – על משרה זו התחבט גם רפופורט, שנבחר אל ה“קהילה” מטעם
האי־מפלגתיים – וגם מלצר, שהיה מנעים ומיפה את מדברותיו גם עכשיו כמו
אשתקד. כמו תדיר, התגנבה אל לבו הרגשה משונה ומכאיבה, שדעתו של מלצר נוחה
כל־שהיא מפגעי הימים, עד כמה שהללו נותנים לו מקום נרחב בשביל דיבורו
המגוהץ והיפה על אודות “טרגדית הגלות” ו“אוטואמנסיפציה” וכדומה. חוץ מזה,
הוא ידע היטב את ערכו של המשא־ומתן הזה בלי השתתפותו של וולקא, שהתמהמה
אותו ערב לבוא מהאסיפה בבית־החרושת, והוא עצר את דיבורו המכריע עד בואו של
וולקא.

משנפתחה דלת הפלוש ונכנס וולקא, ראשו מכונס בצוארון סגינו
המזוקף, ניצנצה הרגשה של ותרנות, ביטול והערצה כאחת, למתנגדו הנצחן, והוא
כונן את צעדיו לקראתו. “המטרה מקדשת את האמצעים,” כבש הוא את פעימות לבו
החזקות. “גמרתי אומר… אנחנו… אנחנו נוטלים על עצמנו אחריות גדולה יותר
מדי… אנחנו צריכים להשלים!”

וולקא שהיה נרעש עוד והמום מאסיפת הפקידים והפועלים
בבית־החרושת, שלא התנהלה לפי רוחו לגמרי, ומאותן שתי הפתקאות שנתקבלו על
שמו של היושב־ראש, חברו איואנוב – באחת היה כתוב: “גם בהעדר ז’יד אחד –
יהיה יריד”, ובשניה: “מה לז’ידים כאן?” – הוא את ראשו מצוארון הסגין והעמיד
עליו עינים פזורות.

“כן… אנחנו צריכים להשלים… האנטישמיות… כלי־זינה הקונטר־רבולוציה מכבר, שירבבה שוב את ראשה…”

שניהם פרשו לקרן־זוית, ומבלי שהציצו זה בפני זה נכנסו
בדברים. בפעם הראשונה מהימים הרחוקים, ימי־ילדותם, בחדרו של נפתלי
מלמד־הדרדקאות, כשהם מתחרים במירוץ מהיר ועליז הביתה במורד השפלה, הם
נכנסו בדברים. נדברו: 1. בראש ה“קהילה” יעמדו שלושה חברים – ציוני, בונדאי
ופועלי־ציון, בעלי זכויות שוות; 2. הפרוטוקולים של ישיבות ה“קהילה” נכתבים עברית ויהודית; 3. בראש וראשונה תדאג ה“קהילה” להחזקת ה“הגנה”; 4. גיוס ה“הגנה” נעשה בלי פניות מפלגתיות ואישיות; 5.
נאחזים כל האמצעים הדרושים בשביל שפועלי בית־החרושת יצטרפו אל
ה“הגנה”; 6. תישלח משלחת לדימוב בהשתדלות לפני
בית־הפקידות העממי המחוזי שפקודות־הרשאה על מכירת קמח במקח הממלכתי השוה
מהטחנה המקומית, הניתנים מטעם ה“וולוסט” ל“הנהלה העצמית”, יהיו ניתנים
מעכשיו ל“קהילה” יורשתה; 7. הקמח נמכר מדי שבוע
לעניי־העיר במקח נמוך מאוד, ובמקח גבוה, באופן שהעודף ימלא את ההפסד,
לעשירים ולבעלי־הבתים.

בין כך ותלונותיהם של אילו מהנאספים הלכו ותכפו, רבים,
להיפך, שקעו בשיחות של מה־בכך, הליטו ערפלי הבל ועשן־סיגריות את הכנופיות,
על רבים שרתה רוח בדוחה. אילו מבני הכנופיה של סולומון ונחמיה התחילו
משתעממים, מתמודדים, ופוהקים. סולומון, שהיה תוהה בעינים זועמות מתחילת
הערב על שלוש הכנופיות שמאחורי התנור בקצה העזרה, קרא פתאום בקול רם
אליהם:

“עד מתי תסתובבו שם כמחותנים תחת החופה? אה?..”

“שבע פעמים… חיריק, מיריק, שוריק…”

“אולי אקרא אליכם את המילדת?” אמר “יהודי־וחצי” בצחוק.

“אשרי שיאחז במכנסיו של פלוני מהם,” קרא גם זיידיל ציביליובסקי הקצב.

“ויפשטם ו…”

רפופורט! חבר רפופורט!" קראו גור־אריה, מלצר ושלום
שטיינברג אל רפופורט, שכבר הסביר באותה שעה לאיסאק טייטלמן את יתרון המזכיר
הבלתי־מפלגתי לגבי מוסד ציבורי. “מדוע אי אתה פותח את האסיפה?..”

“ברוך הבא, חבר רפופורט!”

“ברוך הבא, רבי ‘שפוך’!..” 217

ההמון זע בבת־אחת לעבר האלמימר והטה אזניו לדברי רפופורט,
שמתח קו־ביקורת על עבודתה של “ההנהלה העצמית”, הזכיר שה“קהילה” נבחרה מטעם
כל שדרות העם הפרגונובקאי ושהיא מתבססת על חוק הממלכה בדבר “אוטונומיה
לאומית פרסונלית”, בעוד שה“הנהלה” היא מוסד ארעי וזמני ולא נבחרה כלל
על־ידי בחירות דמוקרטיות; הזכיר, שקיומה של “ההגנה
העצמית” תלוי באמצעים כספיים ושאמצעים כספיים תוכל לתת רק ה“קהילה”, והחוב
מוטל אם כן על הנאספים לזרז את נבחרי־הקהילה להתחיל סוף־סוף בעבודה או
למנות על־כל־פנים מזכיר נבון ומרוצה לקהל, שיסדר לעת־עתה את העבודה
המוקדמת; הוציא לבסוף מכיס מעילו פעמון של ניקל (הוא נשתמר אצלו מימות הבנק להלואה ולחסכון) וצילצל במרץ:

“מי מבקש רשות־הדיבור?”

הראשון שביקש רשות־הדיבור היה הרשיל “בלילה”. הלה נתחייב
לדבר אל הענין ובקיצור. ראשית, רוצה הוא לדעת על שום מה לא בא לכאן אף אחד
מהגבירים הישנים והחדשים? עד מתי יעשו את עצמם כאינם יודעים וישימו את
בטחונם בכד המטבעות הקיסריים ושטרות האלפים הירוקים, שטמנו באדמה, תחת
קירות בתיהם; שנית, רוצה הוא להציע משלחת אל
המיניסטר היהודי היושב בקיוב המטרופולין, כדי שתדע פרגונובקה כיצד להתנהג
להבא.

“מי מבקש רשות־הדיבור?”

“אנוכי!” קרא שמואל. “לשם מסירת מודעה…”

“חבר רפופורט!” התמרמר יפים דוקאלסקי המדפיס. “אנוכי הקדמתי לבקש… ככה לא ייעשה…”

“רשות הדיבור לדוקאלסקי,” פסק רפופורט בהטעמה, שהיה בה כדי
להודיע, שהוא גם היום, כנהוג, לא יעשה את הנהלת האסיפות בפרגונובקה
רמיה!..

דוקאלסקי התנגד להצעתו של הרשיל “בלילה”. הוא הורה על
הסכנה הכרוכה עכשיו בנסיעות רחוקות והוכיח שמוטב לשלוח משלחת לדימוב, שכן
שמע היום ב“הוולוסט”, שבראש המחוז יעמוד שצ’וק, מי שהיה חבר
ה“זמסטוה”,218 והוא ידיד־נפשו של פטליורה. מלבד
זה רצונו להרצות בפני האסיפה את פרטי השיחה, שהיתה לו היום עם פדוטוב, ראש
הדואר, בדבר ארגון שמירת לילה מזוינה מפני הגנבים והחמסנים. זה היה במעמד
קאזימיר קאלינקא וקלימנקו, נושא־המכתבים.

“איני מבין ולא כלום!” נכנס פתאום סולומון לתוך דבריו
והפשיל מעל זוית שפתיו את התחבושת שהפריעה לו לדבר. “מדוע אינכם נוגעים
בעיקר?.. במה תערכו קרבות, במה?.. אה?..”

“שואל הוא כענין.”

“פדוטוב… קאלינקא… הושענות חבוטות…”

“חבר רפופורט!..” נדחק מסוף העזרה שמואל.

“חברים!..” הכה על הענבל רפופורט. “אבקש שלא תפריעו את הסדר! אנוכי לא ארשה…”

“איזו סדרים? איזו פזמונות?” נטפל פתאום סולומון במבוכה אל האלמימר.

“יהודים!.. אחים!.. כלום לשם דברים בטלים נתאספנו לכאן? אה?..”

“הוא צודק!” החזיק אחריו גם שמואל וניגש אל השלחן. “חברים!..”

"חברים!.." דחף מלפניו רפופורט את הפעמון וסילק כתפו האחת הצדה.

“אם ככה תעשו… אנוכי…”

“אנחנו לא ליסד בנק להלואה ולחסכון נתאספנו לכאן, חבר רפופורט!” קרא ממקומו זיידל ציביליובסקי, הקצב.

“הס!..”

" וולקא, איכה?.."

“חב־רים!..”

משגדלה הערבוביה והשאון קרא פתאום מי־שהוא, שהסתתר מאחורי
הקהל, בהצטחקות קולנית: “חבר רפופורט! טול לך, במחילה, את הפעמון בחזרה –
ושא!”

צחוק סערני התפרץ מפי הקהל, נתקל במשקפיו של רפופורט שהיו
שרויים חצים בקפדנות וחצים בהצטחקות ונתגבר ונתגלגל באולם. נפלא הדבר!
בן־רגע כאלו הופקר פתאום האלמימר ורבים התחילו מתדחקים ועולים עליו ודוחפים
זה את זה.

“הנה גליון…”

“למי עפרון?..”

“אבל, בלי ‘מחזקות’… אין פנאי עכשיו ל’מחזקות', אין פנאי…”

“תעלה על הגליון שם כל ‘חבר’ ונשקו…”

“וגם את מספר הכדורים שלו… אה?”

לא עברו רגעים רבים ומסביב לשולחן על־גבי האלמימר כבר
נצטופף קהל עצום וכשהיה צר להם המקום הביאו “עמודים”, השכיבום, עלו עליהם,
הטו אוזן שומעת והשקיעו פניהם בגליון… נתהווה מגדל אנשים על־גבי האלמימר,
שראשו התעגל ועלה גבוה. הם נשמו ונשפו זה בפני זה והריחו איש את רעהו.
השתרגו ידים, ולסתות בלסתות נגעו. נחתו המלים אל תוך חלל המגדל פנימה, אל
הגליון.

“… ‘יהודי־וחצי’ – ‘אוברז’ אחד…”

“וכדורים?”

“כשמונה… כעשרה…”

“לא יותר?..”

נחתו המלים לחלל המגדל. אבל כאן, מאחורי המגדל, ממילא לא
המתין להם כבר איש. רבים מהנאספים, שנכנסו לכאן אגב אורחא או שבאו משום
סקרנות, או שנתיגעו מרוב המתנה לבטלה ולא התעניינו בהליכות ה“הגנה” ביותר,
הלכו להם. חרקה הדלת ופלטה אותם יחידים וכנופיות. נתרוקנו קמעה־קמעה ירכתי
מזרח ומערב, צפון ודרום. היו האנשים מאוד שקועים במלאכתם. אורות וצללים
הצטחקו מאחוריהם, נפלו על מרומי הכתלים, על הפרוכת של ארון־הקודש. אורו
וכהו חליפות אותיות הכסף של “עשרת־הדיברות” ונשקפו כעינים עששות של זקן
הנפקחות ונסגרות חליפות בציפיה ליציאת האורחים הזרים, כדי להתבודד עם נפשו
והרהוריו. בקצה העזרה, ליד הפלוש, טיפטפה את פזמונה העתיק־העגמומי זרבובית
הכיור:

טיף־טיף. טיף־טיף־טיף…

“עליו אין לסמוך כלל וכלל…”

“אבל הוא הלא שימש בצבא?”

“ומה בכך? – ואין בו מועיל.”

“אנחנו איננו זקוקים ל’דרונז’יקים',219 אנחנו…”

“חיריק… מיריק… שוריק…”

מקץ שעה ארוכה, כשרשימת המגינים כבר הגיעה עד לארבעים וחמישה איש, הפליטה הדלת חריקה מאוחרה, שנתלוותה בהקשות מגפים.

מי־שהוא מהאנשים, התלויים בראש המגדל, הפיל כלפי מטה:

“קוזורז וז’ילקא נכנסו.”

“מרגלים…”

“צריך לדחות למחר.”

“נתאסף בבית פרטי.”

“ושם נעשה ‘יד אחת’. אה?..”

“שלג יורד בחוץ?..” נפנו בבת־אחת אחדים מהנאספים כלפי קוזורז וז’ילקא שהיו מכוסים בשלג.

“לא יורד, אלא מצליף, המטורף, כמו במטאטאים…” הקיש מחדש קוזורז במגפיו על־גבי הרצפה.

“שמחה!” פנה פיודר ז’ילקא אל שמחה פקיר ביהודית. “תן לי סיגריה לעשן שמחה!”





ל. “המכנסים האדומים”

זרוית־שלגים, פרועה ומדובללה, התעוררה פרגונובקה בדמדומי
הבוקר שלמחרת ותיהום על מראה עצמה, כי הפליאה לעשות בה הסופה הלילה.
אי־אלו גגות היא הצניפה צנפת־שלג עד לבלי הכיר בהם ואת האחרים הקריחה קרחה.
ליד אי־אלו בתים ומבואות הערימה תלי־תלים, ומאצל אחרים טיאטאה את מעט הריש
שנשתמר בצדיהם בטהרה מתמול ושלשום.

מחודשי־כוח ונסוכי־מתינות ביצבצו על־פני הרחובות
העוברים־והשבים הראשונים. בעלי־בתים, או בניהם של בעלי־בתים, יצאו עם מרדות
ומארופות לחפור מסילות בשלג שבקרבת בתיהם. נפתחו חנויות ובתי־אטליז. הסתדרו
על־פני השוק הרוכלות היהודיות, הריקו מקופותיהן על השקים, השטוחים על־גבי
תבן, את סחורותיהן: תשמישי תפירה, מחרוזות אלמוגים, סרטים צבעוניים,
סוכריות, פלפל, קנמון, צפורן וכדומה. כוסו סרידי הנחתומים בכיכרות לחם,
בגלוסקאות ובכעכים שנאפו מבעוד לילה וסרידי הנקניקורים בבשר־חזיר,
בנקניקאות ובקערות מקפה. התפגשו סרסורים עלי שבילים אי־סלולים וחקרו זה את
זה ו“מישמשו” בזהירות רבה זה אצל זה את השינויים שנתחוללו במשך יום השבת
במקחים על סחורה זו או פלונית ואם נתחוללו. עלו וירדו בשלבי המרפסת של בית
“ההנהלה העצמית” בעלי־בתים עוסקים בצרכי ציבור וסתם הולכי־בטל. נראו
הניצנים הראשונים של כנופיות.

מאצל מעלה השוק הגיחו פתאום שני פרשים מזוינים, הסתקרו
לצדדין והטו את סוסיהם אל עבר סולומון ורעיר “קאואליר” שנתפגשו באקראי
לפני כמה רגעים ונדברו על אודות שני הסוסים שקנה סולומון שלשום – לשם מסחר
״מיד־ליד" – בשותפות עם שלום־דויד הזקן, ושרעיר התכוון לקנותם
מידיו.

“מה זה כאן?” הצביע אחד מהם כלפי השלט של “ההנהלה העצמית”, והוא “שקץ” מגודל בעל פנים חרוכי־רוח ושפם מבודר ומכוסה כפור.

איזו תקיפות פראית, שהיה בה דבר־מה מסופת הלילה, נשבה רגע
מאותו שקץ מגודל, הפיכה זיק טמיר של קנאה וסולומון נענה לו שלא ממין
השאלה.

“ואתה, מי זה?”

“סיצ’ויקים!..” 220 הפליט הלה והדהיר את סוסו לעבר “ההנהלה”.

“סיצויקים!.. מה’ולאדה', אשר בדימוב אנחנו…” החזיק אחריו השני וישט מעליהם גם הוא.

“לא נראים לי הללו…” הסב את עצמו קלילות על עקבי מגפיו,
שהיו מצוחצחים לכבוד היום הראשון בשבת, רעיר. “באי־כוח ה’ולאדא' בלי
בגדי־שרד… אנפילאות של לבד לרגליהם… דברים בגו…”

“סוסו של המגודל הוא גנוב,” התחקה אחריהם סולומון במבטיו. “גושפנקה קלויה על עכוזו.”

“בית־גידול זוודיווקאי… חשודים…”

בין כך ועוברים־ושבים רבים התחילו מעקלים דרכם לעבר
“ההנהלה העצמית”, שהכנופיה שנתלבטה בקרבתה הלכה ונתמלאה מהם. התפרץ פתאום
מבית “ההנהלה” שבתי־בר, סוחר־ביצים, כשהוא מפוחד ומבולבל.

“רעיר!.. – יהודים!..” לא יכול לכפתר את כנפות־מעילו
המפושקות שבתי־בר. “את אחד מהם הכרתי… ליד החורשה
הבילואוסובקאית…”

“מה הם רוצים שם, ב’הנהלה'?” שיסעו סולומון.

“שואלים הם לראשי־העיר… אנוכי התחננתי אליו: הא לך את כל כספי – והוא מתיר בין כך את סוסו… והשני במפגיע: תן, טרטר…
221 זהב!..”

אותו רגע הפכו אנשי הכנופיה הגדולה את פניהם כולם בבת־אחת לעבר בית “ההנהלה העצמית”:

שני הפרשים, בלויית גדליה אסתרק’ס, מאני מילגרוים ועוד כמה
יהודים ירדו במדרגות המרפסת, התירו את רסני סוסיהם, שהיו קשורים לעמוד הפנס
הסמוך, ורכבו עליהם. גדליה אסתרק’ס ומאני מילגרוים, שהיו כרוכים אחרי
המגודל, נטפלו אליו מימינו ומשמאלו ועססו משונות בכפות־ידיהם בחלל־האויר
לעבר מתניו כאילו היו מקליטים בדוחק אל תוך כיסי מכנסיו איזו צידה חשובה
לדרך. שאר היהודים, ופייבוש באמצע, ניצבו נטולי־תנועה בשורה משופעת על גבי
המדרגות. כולם החזיקו את פניהם בכיוון אחד.

“מה רצונכם כאן, בחורים?” נטפל סולומון אל שני הפרשים והתיצב כגודר דרך בעד סוסו של המגודל.

“לשם מה באתם אלינו, בני־אדם?” החזיק אחריו רעיר “קאואליר” והבליט חזו המקושט בצלב גיאורגי.

המגודל נבוך רגע, זע בעצבנות על־גבי אוכפו, ובשלחו את מבטו
מעל לסולומון, שידו כבר אחזה בפרומבית הסוס, כאלו לא הרגיש בו כל־עיקר, שאל
בקרירות קשה את הצלב הגיאורגי:

“ואתה, מה רצונך?”

“ולאדא אנחנו…” מילמל הפרש השני והתעה את מבטו במבוכה על הכנופיה, שהלכה וגדלה סביבם. “מדימוב העיר…”

“היטיבו בחסדכם, אם־כן, בני־אדם, להראות לנו את ה’מנדטים' שלכם…”

“מה לך לקשקש פה?.. אמך!” נזף פתאום המגודל בחברו והזיז ברכובותיו את סוסו. “סע!..”

“טרם שתסע, אדוני,” לא הוציא את הפרומביה מתוך ידו
סולומון, “פרוק את רובך מעליך!.. התפרקו!.. התפרקו!..” תבע בקול
קהה.

הוצתו מבטים מול מבטים, התגוששו, ונזיפות מאוד שנונות
נחנקו בגרונות. לפתע החליפו שני הפרשים מבטים, הדפו בימינם כלפי מעלה את
ניצבי רוביהם, שהיו מוטלים באלכסון על גבם, התכופפו והסירום בשמאלם על־נקלה
מעל לראשם, השליכום למול סולומון, שחטפם בעופם ותוך כדי כך זינקו לפניהם
וטסו במרוצה במורד השוק.

אבקת השלג, שהתאבכה ונמשכה בחלל האויר מאחוריהם, חגגה נצחון, נצחון העיקר הבז לדקדוקי עניות.

“הם מפטליורה באו…” התחכך בעמוד הפנס דאנילו “מחמד”,
אחד מנמושות השכונה ה“מזוריבית” המצויים תדיר בשוק. “כמוהם הולכים אחריהם
למאות.”

“מה עשיתם לנו?..” התחילו צווחים מכל צד היהודים וגדליה אסתרק’ס ומאני מילגרוים בראשם. “מה עשיתם לנו?”

“הלא שליחי גדוד הקוזאקים הם.”

“אה?..”

“הלא אנדריי בוב שלחם לכאן.”

“להכין מספוא ואכסניות.”

“אנחנו הלא פנינו אליהם… אמם! כאל בני־אדם: היטיבו בחסדכם להראות לנו את המנדטים… אמם!”

“עסק ביש, יהודים.”

“אבדנו, חלילה.”

“המעט לו מספוא בבית־החרושת, לעקום־העינים… אמו? פרובוקציה… אמו!”

“מה קרה כאן, סולומון?”

“טול, חיריק, שני הרובים אלה והניחם לעת־עתה בבית הסמוך… הא לך אותם על אחריותך.”

“בורחים!..”

“צאו במשלחת לקראתם!..”

“ר' גדליה.”

“יוצאים! יוצאים!”

“צאו בלחם לקראתם.”

“סבתות סרוחות, לאן זה?”

ננעלו חנויות, בוססו את השלג בחפזון, ללא דרך, רוכלות
מטופלות קופות, אופים ואופות עם שקים ממולאים. בני־אדם רצו, החליפו קריאות
קולניות וחטופות, החזירו כפעם בפעם את פניהם לעבר הדרך שבמורד השוק ורצו
הלאה, נפסק פתאום קול השתקשקותו של הגזרקש 222 שהיה עולה ותוכף מאיזו סימטה סמוכה מאז הבוקר וריקניות משונה
התהוותה בחלל.

החזיקו מעמד רק הנקניקורים ליד סרידיהם, אי־אלו גויים
וגויות שנשארו מופתעים ועומדים לפני איזה סריד שנתפנה או חנות שנסגרה
לפניהם פתאום, ואותה הכנופיה שהתלקטה מסביב לסולומון ורעיר קאואליר. אפילו
אלה שנתגלגלו לכנופיה זו בדרך מקרה ושלא הספיקו להשתמט ממנה בעוד מועד,
נשארו כאן בעמידתם כנתונים בין המצרים… חתרו במבטיהם באויר כלפי מורד
השוק.

משם, מסודר בשורות קצרות ורכוב על־גבי סוסים שוני־קומה,
עלה והתנמר ערב־רב של “פאפאחות” אפורות, “פאפאחות” שחורות, כובעי־צבא,
אדרות־שער ומעילים לבנים של עור־כבשים, אבנטים ירוקים ואבנטים אדומים
וממעל להם התנופף דגל בעל צבע כתום־כחול, עם כתובת עקומה “זמליא אי
ווליא”.223 השורות האחרונות השתברו, הבליטו
שקצים מעוטי־דמות, שקצים עלובים, רוכבים על סוסים נמוכים, איכריים, מרופשים
עד לעכוזיהם ומסומנים בחריצי־קרחה על כרסותיהם מחמת שפשוף תמידי בעבותות
העגלה; רגליהם שלא היו נתונות ברכובות נראו סרוחות
ביותר, שקים פשוטים במקום אוכפים תחתיהם וחרבות מושמות בנדנים שחוקים
למתניהם. מהם היו מחוסרים כל נשק.

“אה!.. אה!..” נכוה כפעם בפעם סולומון למראה שקץ מכר זה או אחר.

“חו־לי־רע לתוך הצ־לע־־־ות…”

“כששים מספרם.”

“חמישים וששה… אמם!”

“זכרו את דברי: הם לא לפצח זרעונים באו לכאן.”

“חיריק, מיריק, שוריק…”

“אדום־המכנסים הוא ראש להם, כנראה.”

"וכי לשם ‘זמילא ווליא’ באו לפרגונובקה?

“בוב”

“אנדריי בוב!..”

מגולח, רענן ומצהיב כבעל־גוף כפרי בבוקר הראשון של פסחא,
מששבע כבר את דרישותיו הנלבבות של הכומר וכרסו – ממשמני סעודת הצהרים,
הגיח אנדריי בוב על סוסו המנומר מאצל מעלה השוק, התישר עם השורה הראשונה
של הגדוד, שהתיצב בקרבת בית “ההנהלה העצמית”, והחליף דיבור עם המכנסים
האדומים. מקץ רגע ירדו שניהם מעל סוסיהם. קשרו אותם אל עמוד הפנס ועלו
במדרגות המרפסת. פייבוש שפתח לפניהם את הדלת לרוחה, התחיל מנפנף בידיו
נמרצות מול אנשי־המשלחת שיצאו לקראת הגדוד, שעמדו עכשיו בריחוק מקום ממנו.
הללו – גדליה אסתרק’ס, מאני מילגרוים וישראל הנגר – נענו לו גם כן מרחוק
בנדנודי־ידים, עשו בכל מאמצי־כוח את דרכם הנמהרה בשלג העב, זירזו זה את זה
והשעינו זה את זה. מראיהם זה, שהיה משונה ביותר, הגחיך אילו מהפרשים,
שהתבדרו, הציתו סיגריות או סיגרות של “מאכורקה”, החליפו דיבורים
וקריצות־עינים ערמומיות כלפי כנופית הנשים שנשקפה מעומקה של מבואה סמוכה,
הצליפו סביבם מבטים שחצניים, חגיגיים ומרוצים מעצמם, כנכונים לעולל בעוד
רגע איזה תעלול מאוד מבדח, העלול להצחיק את כל החבריה. אילו מהם ישבו
בעניוות על סוסיהם, תהו כקבצנים המומים בעיניהם חסרות־ההבעה על האנשים ועל
הבתים ועל החנויות הסגורות, הניעו בראשיהם חבושי הפאפאחות החדשות
והנהדרות בזהירות רבה, כעשויים מזכוכית. אילו מהם, וביחוד מאותם שעמדו
בשורות הראשונות, לא הביטו לצדדין, עצרו זעפנות היידאמאקית ברישומי פניהם
כאומרים: “יכולים הם, ‘המכנסים האדומים’, לעשות שם כאות־נפשם ואנו אין
לנו אלא מה שמוטל עלינו אנו…” שני הפרשים שהתפרקו את כלי נשקם, הביטו
גנובות כפעם בפעם לעבר הכנופיה של סולומון ורעיר.

בין כך והיהודים, שהזיזו את עצמם עד הנה בזהירות בקרבת
בתיהם, התחילו פוסעים לאט לעבר “ההנהלה”. הופעתו של אנדז’ינקו,
ראש־המיליציה, בעגלת־החורף שלו הצבועה והרתומה לסוס אחד, עודדה מעט את רוחם
והם התלקטו זעיר פה זעיר שם בכנופיות. התגנבו אי־אלו נשים עם סלסלות
ותרמילים וניגשו אל הגויות התגרניות, שעמדו בשורה מאחורי הראטהויז, על מנת
להשתמש בשעת־כושר זו של הפסקת המשא־ומתן ולקנות דבר־מה מידיהן במקח השוה.
הלכה ונתמלאה אנשים כנופיתם של סולומון ורעיר יותר ויותר (רובם ככולם היו
מאלה ששהו אמש בבית־המדרש). בא וולקא מזורז ומלוהט מבית־החרושת והודיע
שעל־פי השמועות אין זה אלא אספסוף ושהמכנסים האדומים הם מדידקובצי הכפר
ושהם התהללו “להרוס את העיר אם לא תתנהג עמם כהוגן”. התבדלו מתוך הכנופיה
והתחילו מתלחשים. אחדים פרשו תיכף לכך מן החבורה וצעדו בערנות להוטה
לצדדים שונים. זז פרש בעל פנים חיורים, מוכתר בזקן צהבהב, ונמשך אחרי
דאנילו “מחמד”, שהורה לו את הדרך לבית קורבאטובה המנחשת, נתקפל הדגל,
צמחו אי־מזה טרנושנקו, כובעו מוטה הצדה הטיה יתירה ופאת ראשו האחת
מדובללה יתר על הרגיל, ונכנס בשיחה עם אחד הפרשים. נצטרפו אליהם מיד גם
סאווא באבנקו וקובאץ הצעיר, בן למשפחת קובאץ המפורסמה, שהיתה מעמידה
רוצחים ומבעירי־בערות לכל הסביבה מקדמת־דנא ושאחדים מהם כבר טעמו גלות
סיביר. נפרדו מעל הגדוד פרשים אחדים מהראשונים בשורות והטו את סוסיהם לאחד
המבואות הסמוכים, וכנופית הנשים שהתלקטה שם בעומקה נחפזה להימלט מפניהם לכל
עבר. נשלחו רעיר קאואליר ושמחה פקיר להתחקות אחריהם… זינק פייבוש מתוך
בית־ההנהלה ואץ בכל מאמצי כוחו לאחורי הראטהויז. נטפלו קוזורז וז’ילקא
ואיואן גוליא ושידלו את החנונים לפתוח את החנויות על מנת שלא להפריע את
הסדר. עלו וירדו במדרגות המרפסת יהודים טרודים, נחפזו אי־לשם ללא־דרך. בני
הכנופיה של סולומון היו מעכבים אותם.

“מה חדשות?”

“הצרה גדולה.”

“דבר דיבורים ונדע! אה?..”

“המכנסים האדומים דורשים להוציא אליהם את כל כלי־הנשק
הנמצאים בעיר וגם חמישים זוגות מגפים הם דורשים וגם חמישים אלף רו”כ הם
דורשים… מילא אשר למעות…"

“ובאם לאו?”

“הוא יעשה ‘בדיקה’, הוא אומר… הוא לא יהא אחראי בעד קוזאקיו, הוא אומר… הוא…”

“הם נשארים כאן ללון.”

“ללון?”

“הוא לא אמר מאומה בדבר פריקת ה’כלים' משני קוזאקיו?”

“לא מאומה.”

“הוא עושה את עצמו ‘כלא יודע’…”

“בצדיה…”

“בוב נותן להם מספוא מבית־החרושת…”

“הכל ממנו, יתחטפו ימיו!”

“והעיר נותנת להם ארוחה…”

“ארוחה?”

“ארוחה… לחם, בשר וכדומה…”

“ארוחה…”

והאנשים החליפו מבטים וכהרף־עין הבינו זה את זה. סולומון
לחש דבר־מה על אזנו של נחמיה. ונחמיה על אזנו של שמואל, וכך הלאה, ולא עברו
רגעים מועטים ולמעלה ממחצית הכנופיה התחמק. השאר, כגון נחמיה, יהודי־וחצי,
זיידיל ציביליובסקי וכדומה, ש“כליהם” כבר היו עמהם, הסתקרו מתוך התעוררות
פזורה מסביב, נזהרו לדבר בפני האנשים ה“צדדיים”, עמדו באי־מנוחה, כעל
גחלים. וסולומון צבט את שפמו והתעניין מאוד באותה “סעודה”.

“והיכן תיערך אותה ‘סעודת־פורים’, אה?..”

“באכסניות של הלייביכי ושל מויסיי טארנופולסקי…”

“פייבוש כבר אץ ליקותיאל הקצב… להכין בשר…”

“גם הוא!.. ה’צדיק' באדרת־עור־הכבשים…”

“אנדז’ינקו!..”

הופיע במרפסת אנדז’ינקו בלויית מאני מילגרוים, חיים־בר
זאק, זיידיל נימוי ועוד בעלי־בתים שהובהלו לכאן על־ידי פייבוש השמש. הם
ירדו על המדרגות והקיפו בהכנעה מרוכזה של אנשים, המלווים את הרופא המומחה
מביתו של שאר־בשרם החולה המסוכן ומשתדלים להציל מפיו מלת־ניחומים.

“אדרבה, פאן אנדז’ינקו?..”

“השד יודע אותו,” משך בכתפיו אנדז’ינקו. “נראה מה יעשה ונדע…”

באותו רגע נפתחה שוב דלת ה“הנהלה” והופיעו “המכנסים האדומים” בלויית אנדריי בוב.

“המכנסים” סקרו את הגדוד, העיפו מבט על הכנופיות המפוזרות
בשוק פה ושם ונתנו איזו פקודה לאחד מהפרשים הקדמיים. מיד התבדלו מתוך השורה
הראשונה כמה פרשים, בלמו בחזקה את סוסיהם והרתיעום אחורנית, עד שניצבו
בערפו של אנדריי בוב, שישב בין כך על המנומר; הם
זזו וחשו אחריו במורד השוק. שאר הפרשים כיוונו את סוסיהם לעבר האכסניות של
הלייביכי ושל מויסיי טארנופולסקי. חיים־בר זאק, מאני מילגרוים וגדליה
הורוויץ נפרדו בחפזון מעל אנדז’ינקו שעלה כבר לשבת בעגלתו הצבועה והרתומה
לסוס אחד, הקדימו את הפרשים על מנת לפתוח לפניהם את שערי האורוות של
האכסניות לרוחה.

“שש…”

“נחמיה, שמואל, חיריק… לשני עברי האורוות… כך…”

“ונעשה ‘חתמינו’?..”

“משרק יתחילו להתפרק…”

“אנחנו אל עבר הלייביכי…”

“ובלי ‘מחזקות’, חברה… ואל תפתחו אש עד שלא יהיה הכרח גמור…”

“נכנסים…”

“ששש…”

הרכינו פרשים ראשיהם אל תחת משקופי השערים, נעלמו אחד־אחד בלועי האורוות החשכים…

נוצצו העינים והתחדדו, לא החסירו כל צעד וניד כמתוך מארב
ממושך, לפתו בעיגולי־אש את שלושת הפרשים, שנתעכבו לרגע קט אצל סרידי
הנקניקורים.

“סו־לו־מון…”

מאצל מצבת הכנסיה רץ חיים וליקי. איזו עלמה, בעלת
פרצוף־סיד בלי מטפחת לראשה, אצה אחריו, עמדה והטילה לרגעים את פיה על חזה
וחידשה את מרוצתה.

“סו־לו־מון…” קרא מרחוק חיים וליקי, “הם התנפלו בשפלה
על ביתה של הבנימיכני… שלחו אותי… נחוצה עזרה… רעיר קאואליר ושמחה
פקיר שלחו.”

“רוץ ואמור להם – אין צורך!.. יעשו להם שם לעת־עתה מה שיעשו… זיידיל, לכאן… לכאן…”

“הוי, יהודים…” התנשמה העלמה, “הוי…”

“לכי מפה, עלמה… לכי!..”

“בורחים!..”

“גוא—לד!..”

מאחורי הראטהויז פרצה יבבה קולנית של אשה, המריא על ונטרף
באמצע כאילו ננעץ בשלג על גגו, פילחה את האויר פתאום יריה ובהרף־עין
נתחוללה מנוסה בלתי־משוערה מסביב, נסו בני־אדם באשר נסו, נסו יהודים וגויים
וגויות ויהודיות, ריפרפו תימרות שלג באויר, ניצנץ במעלה השוק יהודי בעל
פנים מלוכלכי־דם וניפנף משונות בידיו.

מתוך אורותו של מויסיי טארנופולסקי זינק פתאום פרש ואחריו שני ושלישי.

“נח—מי־ה, זיי־דיל…”

“сда־вва־־й־й”
224

ידים נאמנות תפסו בפרומביות, בניצבים של רובים, ברעמות, כוננו אקדחים ופירזלו מסגרים של רובים.

“сда־вва־־й־й”

במרפסת בית “ההנהלה העצמית” ניצנצו פתאום “המכנסים
האדומים”, ירו פעמים לתוך האויר והשתערו תיכף לכך אל הסוס המקושר אצל עמוד
הפנס. השתולל פתאום הסוס ונשתמט הימנו והסתובב חלילה ובעט קוממיות
בחלק־גופו האחרוני כעומד על נפשו. פגע בו כדור, התמוטט וצנח. עקרו “המכנסים
האדומים” ממקומם ונישאו לעבר מצבת הכנסיה. נישאו “המכנסים האדומים”
במהירות, התלבטו וריפרפו כלפידים מושלכים. – הוממו אילו מהפרשים ונתלו
נטולי־תנועה, כדחלילים, על־גבי סוסיהם ואילו מהם יצאו מעצמם והדהירו את
סוסיהם. נעצרו אחדים מהם ונסתחבו לארץ על אנסם: ירדו “פאפאחות” מגדולתן,
הושפלו, נישאו ברפרוף לאי־אלו סימטאות ומבואות. שעטו סוסים ערטילאים,
הבריקו באוכפיהם החלקלקים, ללא־דרך. מאחורי ה“ראטהויז” הלמה פתאום יריה
ואחריה שניה, שלישית… מי־שהוא קרא אי־שם בקול לא־אנוש: “אל תגשו הלום,”
מי־שהוא: “לכא־ן! לכא־ן…” הנה נתעה פרש במצרי־מבואות, נטפלה אליו עלמה
וגדרה בעדו את הדרך ואיזה קול מתוח נישא אל עברה ונתן לה תוקף: “החזיקי
בו… החזי־קי!..” והנה הופיע בשוק עוד פרש ששני רובים תחת בית־שחיו, דהר
במורד ונפל מעל סוסו ארצה. נחפז אי־משם לקראת הסוס המבוהל שבתי־בר, התחיל
כובשו ומחזיק ברסנו הסרוח ותוך כדי כך כרע ונפל לרגליו גם הוא… נתרוקן
השוק. רצו בחורים לעבר הדרך הואסיליבקאית, משולהבים ומסוכסכים
כעורפי־כלבים.





לא. ימי־עליה

“מי ומי הנלוים עלי? אה? איזיא, משה גיבל, שמחה פקיר…
אתה עבדת בצבא־הפרשים? – שפיר!.. נחמיה, אל תשכח! משמר ליד המזוריבית,
משמר ליד ה”צווינטאר" בדרך הואסיליבקאית, משמר בשפלת הבוג ומשמר ליד החנות
הקואופרטיבית בדרך לבית החרושת… סיסמה ללילה זה כבר נתתי לך… וגם גייס
כמה אנשים לשם תחבורת פנימית… מסתם בני־אדם… יעביר מי מכם קול ברחובות:
אל יצא איש מפתח ביתו עד בוקר – שהיוצא יירה! שלא בצדיה יירה! אמור
להם: כלה ונחרצה: מלחמה לנו מסביב! נו, ‘חברה’, דהירה קלה…
ככה…"

התלבושת הכבידה על הגוף הנרגש כמשא לעייפה והרגלים השתעממו
בתוך המגפים. רעיונות נרתחים, רעיונות־צוחות, תכפו בקרבו, גמאו את המאפליה
השלוגה והאין־סופית כאותם הרוחות החזקים שנשבו מאחור, והסוס החבוש רץ
אחריהם ופיגר, טבע בשלג ופיגר…

…“כלי־נשק הוצא להם!.. וחולירע אל תוך הצלעות לא יקחו?..
שירבבו להם פאה מגודלה, ציירו להם דגל – וברוך הבא!.. הט!.. – הט!..
לדידקובצי! לסטופאשק!.. אל גרגורי דוברודי! אל זאקרוטילו ה’מלמד' עם
ה’זמליא־ווליא' שלו, חולירע אל תוך צלעותיו! מה זה עלה בדעתם?.. כלום
סטופאשק הוא, פרגונובקה? או יער בורטניק?.. הוא היחידי שם ומה עליו
לעשות? מה?.. אה?.. סבורים היו – הם ירדו לתוך חיינו ואנחנו נחשה? אנחנו,
חניכי־’פוניה', 225 נחשה?.. כלום לא סבלו
היהודים במלחמה כמוהם?.. אה?.. בגליציה?.. בעלי־אגרוף יש ביניהם!
בעלי־אגרוף יש גם בינינו!.. וגם כלי־נשק יש… וגם משמעת יש! מי פילל
למשמעת כזאת?..”

“מה ציוה סולומון?” “שאלו את סולומון,” “סולומון לא הרשה”
קמו קריאות בודדות בתוך אזניו והערבוביה של חטופי מחזות ושברי־פרצופים,
שריפרפה עד עכשיו בדמיונו, התחילה מסתמנת יותר ויותר. התאמץ להשהות עליהם
את מבטיו, לספוג תענוג, והם השתמטו, התערבבו, התפתלו בחיוכה האחרון, המבודר
והמפוחד של שבייקה בשעה שהחליפה לו את תחבשתו, התחמקו לתוך אי־אלו סימטאות
ומבואות… נעשו פתאום מופלאים ממנו כל אותם הדברים, שהתחוללו רק שעה
לפני־כן ברחובות פרגונובקה ושבעצמו השתתף בהם, מופלאים, כאילו התחוללו
בחלום ולא בהקיץ, וצר היה, צר מאוד, על שהתחוללו במהירות כזאת, בהיסח־הדעת.
מבלי משים…

…ושוב עמד, הזיז עד כמה שאפשר את התחבושת מאצל אזניו
והקשיב רב קשב. התקרבו החברים, שרכבו בפיזור, ועמדו גם כן. בלמו קשות את
הסוסים שלא ינהגו קלות־ראש בעמידתם, ואף הללו קיבלו עליהם כמדומה את עול
בעליהם החדשים, זקפו אזניהם וצימצמו את שמיעתם. נשבו מאחור הרוחות בחזקה,
צבטו את האזנים, ולא הביאו כלל קול וצליל. אחר־כך, מקץ רגעים מועטים, הביאו
בלי משים איזה משל ישן בדבר גויים, בדבר מיכיילו הקדוש שיצא אל השדה וכרע
לפי הרוח הגיבור ולפני השמש ולפני הקרח לא כרע. מיכיילו הקדוש.

“ובכל זאת,” לחש שמחה פקיר, בהציתו סיגריתו תחת חצנו, “חבל על שבתי־בר…”

“גזירה נגזרה עליו שייהרג ביום ו' ליד החורשה
הבילואוסובקאית והשתמט הימנה במשך שני ימים… צר לו…” קיים אחריו משה
גיבל.

“הבלים!..” ננער סולומון. “המלחמה אינה בוכה, המלחמה… נזוז!”

“אמת!” אישר איזיא את דבריו. “נזוז!”

ושוב רכבו ועמדו. קלטו תלוליות־שלג את רגלי הסוסים עד
לקרסוליהם ושקערוריות פלטו. עלו מתוך נשיבות הרוח יבבות העמודים הטלגרפיים
וחלפו. קמו קטעי־מחזות ושברי־פרצופים והתפתלו בחיוכה האחרון המבודר והמפוחד
של שייבקה, הבליחו וכבו ושוב התבהרו ושוב כבו. ונדמה היה: פרשים נסים אי־שם
לפניהם ומתפזרים לכל עבר…

הפתיע רעש חזק של אילנות מתנועעים. נאנקה החורשה
הבילואוסובקאית תחת ידו הקשה של הרוח. הוא תבע ממנה דבר־מה בחשכת הלילה,
תבע באכזריות ובלי הרף מתוך סחיבת מחלפותיה, והיא צעקה אל מרחביה, כאשה
שזנתה מאחרי בעלה צעקה בחוצפה אל המרחביה…

עמדו ליד הבאר בקרבת החורשה. שילשלו עמוק את מכמורת שמיעתם
לתוך הרעש, אולי תעלה קול אדם, וארבו בעינים קדחתניות לזיק סיגריה עשנה,
לקו־אור של מדורה. דימדמו ועלו זכרונות על אודות לילות אחרים ויערים
אחרים… נזכר פתאום סולומון באותו מארב הלילה שביער בורטניק, בשני הקרונות
המלאים כלי־נשק, שניצנצו אחר־כך בדמדומי הבוקר ליד תחנת גראבוב ולבו התכווץ
בו.

הטו את הסוסים לעבר העיר. הרוח, שהיה מנשב עד עכשיו מאחור,
הצליף בבת־אחת על הפנים, התריע על איזו סכנה. דומה היה, דבר־מה שכבר נחשב
למנוצח וממוגר, התנער וקם והתקשר מחדש. איזה אי־סיפוק הכאיב את הלב והרוח
הצליף והצליף, החשיך את שולי הסגינים וצינן את הברכים, כלא את הנשימה.
הפנו הסוסים את ראשם הנה והנה. אילו מהפרשים שהיו נסים עד הנה ומתפזרים לכל
עבר כאילו התלקטו שוב אי־שם יחדיו והתחקו מאחור.

נוגה החשמל שהחויר מעל מרומי בית־החרושת הפרגונובקאי הלך
והתרחב והתבהר. הסתמן טשטושה של פרגונובקה, שהתכנסה בתחומו. היא נשקפה
עכשיו במרחביה האפלה הלזו כל־כך פרזית ומופקרה.

“נסייר את שפלת הבוג!”

“נסייר.”

“נסייר.”

השינה באותו לילה היתה שטחית ונדודה. הסתבכו מחזות מני
העבר הרחוק והקרוב בדברים בטלים ובלתי־שכיחים בחיים. לפנות בוקר התלהטו
התנורים בבית־המאפה של ליפא־לייב ביותר. הלה, יחף, בחלוקו ובמכנסיו לבד,
הרכין ראשו לרגעים והסתכל באחד מהם כדי לראות אם כבר האפיר קמרונו… זאת
אומרת, אם כבר נקלה התנור עד כדי כך שאפשר להטיל לשם את הכיכרות… ופתאום
ומישקא שירבב ראשו דרך הפתח: סולומון!.. הוא השליך הכל אחרי גוו והלך אחרי
מישקא… חשכה גדולה והוא ראה את עצמו בתוך ערב־רב של חילות… הוא פונה כה
וכה ומישקא איננו… “איכה, חברור?..” איננו… והחילות בין כך
דוחקים… נדחקים והולכים, נדחקים והולכים… ללא סוף, ללא תכלית… בצקו
הרגלים, אפסו המים במימיות ושק־החפצים תופח וגולש לארץ… “הלא העיסה
מחמיצה שם,” נזכר הוא בבהלה ורואה תוך כדי כך יער לפניו… והיער עבות
ובתוכו יהודים ויהודיות ועלמות וילדים וצרורות וכלי־גולה… מרפרפים לאורן
של מדורות פנים חיורים וזקנים וקפוטות וקרזלי שער מדובלל של עלמות
ועינים… מיני עינים… מלאות פחד ושפלות וצער לא ישוער…

“העוד רבה הדרך עד החזית?” שואל הוא והם נענים לו שלא מן
הענין: “אתה יהודי? השם בעצמו ינחך בשלום!..” ועוד הם מדברים וזמזום־נכאים
פולח אי־שם את האויר – האויב!.. האויב!.. – ומתגלגל ומתגבר ובוו־ו־ו!..
התפוצצות־איתנים, והדים ובני־הדים… מי־שהוא קורא:
פרליוט,226 מי־שהוא: נידוליוט!..227 וקול המפקד נשמע ברמה: אחים,
הידבקו באדמה!.. כבו את המדורות!.. שמחה פקיר, למה תעשן?.. והעם כורע ונופל
ומתדפק באדמה… וגם הוא כורע ונופל.. אך מה נתרחש?.. מעל הר גבוה, “גולשה
חשרת ‘פאפאחות’ לעבר היער…” “יהודים!.. חניכי־’פוניה'!..” קורא הוא בקול
לא שלו ורוצה לקום… אך רגליו… מה זה היה לרגליו והם – עץ… נתקבבו
שוקיו… “יהו־ו־ו־דים!..”

“שלמה!.. שלמה!..” עוררה אותו רבקה.

הוא נאנק מתוך שינה ולא ייפלא! לו שכב כבן־אדם, פשוט
בגדים ומגפים, לא היו כבדים כה חלומותיו… הוא קם כבר, אה, שלמה?..
ושפיר!.. היא חיממה כבר פעמים את קומקום־התה… וגם שלום־דויד כבר שאל
עליו… חזר עם הסוסים מהשוקת והכניס ראשו דרך הפתח: סולומון!.. ותיכף
יצא… על מנת להילוות אל הלוייתו של שבתי־בר יצא… שבתי־בר, שבתי־בר…
הלך שבתי־בר ואיו?.. מוטב שיאכל את הלחם עם תה ממותק וייהנה… הנה…
מנדיל, נשמתו עדן, היה מתהלך עמו כעם אח ורע כשהלה היה בא לאסוף ביצים
בסטופאשק… או ואבוי לה…

“הבלים!” לגם ולעס סולומון בחפזון. “הבלים!..”

ובינו לבין עצמו הוסיף: “המלחמה אינה בוכה, המלחמה…”

“המלחמה אינה בוכה, המלחמה,” “אל לאבד את המכנסים”
ו“אנחנו, היהודים, חניכי־’פוניה', נחשה?” “אם רוצים הם לדבר עמנו דוקא
בלשון כלי־זמר’ש', נדבר עמהם ‘בלשון כלי־זמר’ש’…” אמרות כאלו וכיוצא בהן
הבריקו כפעם בפעם בערפל החם שמילא את ראשו, הכאיב את שרשי שערותיו, והוא
נחפש החוצה, רצה לזרוק אותן אל ה“חברה” כדי לעודדה ולהלבישה נקם ועוז
ונצחון. הוא היה מוער כולו. אימת הציבור הלכה ממנו לגמרי, והוא הרגיש את
עצמו מוכשר להשמיע כל מה שבלבו באזני קהל ועדה ובקול רם ובריש גלי.

אכן, משיצא השוקה קידמתהו התעוררות ציבורית כל־כך חזקה, עד
שכל אותן האמרות כבר היו מיותרות. זו היתה התעוררות נפלאה ספוגה חברות
נדיבה ומשמעת כאחת. נחמיה הרצה לפניו בכובד־ראש על התנהגותה של השמירה
בלילה מן המשמר השני ועל המשמרות היומיים שהעמיד בירכתי העיר. זיידיל
ציביליובסקי הוציא מתחת לסגינו “וינצ’סטר” 228 אמריקני, שקנה אצל איזה “פריץ” מבית־החרושת, החפץ בעילום שמו
ושמואל שהביא אתו פתקה מ“ההנהלה העצמית” אל נפתלי מונצ’ר, שיתן על חשבונה
מספוא לסוסי־ההגנה לפי צרכם, בישר חדשה: חברי ה“הנהלה” החליטו, תחת השפעת
המאורעות האחרונים, לסלק את עצמם מעסקי ה“הנהלה” ושעוד היום יתאספו נבחרי
ה“קהילה” במקומם. משנזדמנו ארבעתם מאליהם, מחמת הרוח המנשב בחזקה בשוק, אצל
מצבת הכנסיה ועמדו על־יד גדרה להיועץ איך להתנהג להבא, התחילו בחורים
ויהודים באים־בימים נמשכים אליהם מכל עבר. נמשכו ובאו חברי ה“הגנה” ואנשים
שטרם התחברו אליה ושהתחברותם היתה מאוד רצויה, כגון מאיר־יונה עקום־הרגלים,
מי שנשך לאחד מבני קובאץ פעם, בשעת תיגרה, את תנוך אזנו השמאלית,
שואליק’ל “כפתור”, והוא חוטר מגזע “הכפתורים” הידועים אשר בגראבוב העיירה,
וכיוצא בהם, כולם בריונים מופלגים ומומחים בקרב מכבר הימים, וגם טירונים
שהיו זקוקים עוד לסמיכה ולהכשר מצד תקיפים ובני־סמכא. נדברו אודות השאלות
הכרוכות בהגנה. סחו בהתלהבות אודות שני הקוזאקים שנפלו אתמול חללים ונשלחו
בבוקר לדידקובצי, על־יד לווקופאס, ראש ה“וולוסט”, בעגלות רתומות לשורים
ואודות השלישי השוכב פצוע ב“בית־החולים של המחוז” תחת פיקוחו של הרופא
סרגייב; אודות בוב, שלפי דברי דוקאלסקי המדפיס,
הוא מתחרט על שנתן ידו ל“מכנסים האדומים” ורוצה לעשות יד אחת עם ה“הגנה”
וכיוצא בזה. מנו את כלי־הזין והוסיפו “ברדנקות”229 וקתי רובים, שלא היו ידועים מתמול שלשום, מנו את הסוסים וציינו
את מזגו של כל אחד מהם ואת סימניו המיוחדים. נסתלק כשרון־הדיבור המלא שכל
טוב מבניהם של אילו מבעלי־הבתים והם, מכופתרים ומעורדלים, נדחקו והטו אוזן
קשבת לשוליות של חייטים, ורצענים חיורי־הפנים, נתבדרו ונתרעננו
בן־לילה.

בינתים וסתם יהודים מהעוברים־ושבים נתעכבו ונצטרפו גם כן
אל החבורה. אילו מהם שבו רק עכשיו מקבורת שבתי־בר והדכאון והאבלות הנכנעה
שבפרצופיהם שיוותה עליהם חן מיוחד. התפלגו לכנופיות. נטפל אי־מזה קאזימיר
קאלינקא ומתוך יניקתו את מקטרת־הענבר שלו הפליג בשבחה של העיר ובגנותה של
הלהקה הדידקובצאית. “בזשאובראזשיה”,230 “בזשאובראזשיה” התיז הוא את ה“ז” בין שיניו המעושנות, וגם
קוזורז ופיודור ז’ילקא ואיואן גוליא באו, הושיטו ידיהם בשלום לכל אחד
מהכנופיה שאליה נטפלו. בלי יוצא מהכלל נדו לו ל“שבשא” (שבתי־בר), אב לטפליא
ו“יהודוני שקט” שנספה בלא יומו, לחשו סודות על אזנם של הסמוכים להם. רוב
הציבור נדחק אל החבורה שהתגודדה מסביב לסולומון ונחמיה וזיידיל
ציביליובסקי. אבל כאן היתה מורגשת כבר איזו אי־נוחיות. “קאואליר”, שהיה גם
כן באותו מעמד, רטן בכעס כלפי ז’ילקא, וסולומון, שהיה סוקר כפעם בפעם
בעינים תוהות את הקהל המתרבה והולך, קרא פתאום בקול רם לתוך האויר:

“חברה!.. – אל המפקד!..”

“מפקד!..”

“מפקד…”

שמחה פקיר התנגד: עלול הוא הדבר להרגיז את הרוחות מבלי להביא כל תועלת ממשית, וסולומון הקפיד: דוקא בריש גלי!..

אז התבדלו רבים מתוך הציבור ועברו אל המגרש המושלג
והאי־סלול שלפני בית־תפילתם. בחורים שלא שימשו מימיהם בצבא נגררו אחרי
חניכי־הצבא והיו מחקים את כל תנועותיהם. אחדים מחברי ה“הגנה”, שגרו בקירוב
מקום, חשו אל בתיהם והביאו משם את כלי־נשקם. יצאו נשים ועלמות מהבתים
הסמוכים לראות במחזה. החליפו נערות מעוטפות־סודרים קריאות של התפלאות
והתבדחות, יען היה הדבר חדש בפרגונובקה. יצא גם פדוטוב, ראש בית־הדואר,
אל פשפש גינתו, הביט למרחוק ולא נתן לשום איש, אם גוי ואם יהודי, לעבור
על־ידו לבטלה:

“?..”

והשאון על־פני המגרש תקף. נישא מעל למגרש המושלג, שהיה
מתמר עוד זעיר פה זעיר שם אבקת־שלג, שאון עמום ומהדהד למרחוק. התערבבו
האנשים, התגודדו ולא החזיקו מעמד עד שבקעה סוף־סוף כבשורת־ישועה הקריאה
הנמרצה וערה:

ойся!!־ 231стро

בדמדומי אותו בוקר פלחו פעמוני סוסיהם של בעלי־העגלות את
חלל האויר בתכיפות יתירה, פלחו כמתוך בהלה. חזרו בעלי־העגלות, לבושי
הפרוות הרחבות וחגורי האבנטים המרופטים ובלויים, על בתיהם של היהודים,
הרגילים לצאת במסילת־הברזל ושכפי המותנה אמש היו צריכים להסיעם בעגלותיהם
עם בוקר לואסיליבקה, התדפקו בנימוסיות טרדנית על תריסיהם; בהכפילם את ה“ר” לפני הבעת שם הנוסע ומפיהם צרדה התשובה
הגרורה־העצלנית:

“מה?.. לואסיליבקה?.. נמלכתי… עוד אמתין יום, יומים…”

או הנמרצה־המדוכאה:

“לא אסע!..”

בעלי־העגלות שבו ריקם, הטו את הסוסים אל עבר הגזרקש של
נפתלי מונצ’ר, קנו אצלו מספוא בלי תבלין של שבולת־שועל והצליפו הביתה.
הטיפול בסוסים ובכלי־הריתמה היה עכשיו זלזלני, כלאחר־יד, והקריאות הבודדות
“נבלה”, “חולירע”, “נכפה” תכפו באפלוליות האורוה בזו אחר זו. השליכו מעצמם
בעלי־העגלות, יחד עם האבנטים המרופטים והבלויים, איזה עול ישן של טלטולים
ונדודים אין־סופיים, הכניסו יד בשרוול ויצאו החוצה.

כאן כבר עמדו כנופיות מזומנות להם, גדושות ביותר. איזה פחד
משונה וזר צץ בן־לילה, ללא שם וללא דמות, הטיל את בבואתו הזעומה על פרצופי
האנשים והוליד בהם את המתיחות והעזמה שבחוסר־מפלט. נתערבבו עסקי משא־ומתן
בעסקי ה“הגנה” וה“קהילה”, כלי־זין וסוסים באריג ועורות וסוכר, ובני־בלי־שם
עלו בן־לילה לגדולה.

כי רוח חדשה לבשה את פרגונובקה, ותט את שכמה לסבול.
סילקו את עצמם חברי ה“הנהלה” מעסקיהם ומאני מילגרוים מסר לרפופורט מזכיר
ה“קהילה” את החותמות ואת הניירות ואת הפנקסים, לא נעדר דבר, וביאר לו את
הסתומות באר היטב. דוקא בהתנהגותו זו היה נעוץ סוד־פרנסה עמוק. התאספו
עסקני “לינת־הצדק” בביתו של גדליה אסתרק’ס וערכו רשימה של העשירים
ובעלי־הבתים ובעלי־המלאכות האמידים והטילו עליהם מגבית, שיש בה כדי לכלכל
משפחת שבתי־בר שנפל חלל על מזבח הכלל ולסמוך בחנות ה“זולה” מיסודה של
ה“קהילה”. “אחדות ושוב אחדות”, קראו כולם בפה אחד. גם חברי ה“קהילה”
נכנסו עוד באותו ערב לישיבה. הוחלט כמעט בלי ויכוחים יתירים להעמיד במרכז
כל השאלות את שאלת ה“הגנה”, ליסד חנות “זולה” בשביל עניי העיר, לשלוח עגלות
אל יער בורטניק להוביל עצי־הסקה שאפסו בעיר, להטיל חוב על משמרות ה“הגנה”
ולהגיח היטב בלילות, שהקמחנים לא יוציאו לשם ספסרות את הקמח מפרגונובקה.
עבר יום. יומים. עינים בדקניות מדדו כל גוי וגוי שנזדמן בעיירה ואזנים
קשובות משכו אליהן, כאבנים שואבות, כל שמועה פורחת, כל ידיעה חשובה. שמועה
כי תגיע אל אחד מאנשי העיר ממקורות בית־החרושת, השכונות, ה“וולוסט” או
החנות הקואופרטיבית, לא ישקוט ולא ינוח עד שלא יבררה לפרטי־פרטיה. כלי־זין
כי יזדמן לו לקנות, ישלם בעדו במיטב כספו, או יגיש את הדבר אל ה“הגנה”, אל
ה“קהילה”; כתב־יד כי יימסר לבית־הדפוס של דוקאלסקי
מבית־החרושת, מה“וולוסט” או מהחנות הקואופרטיבית יבדקוהו הפועלים בשבע
עינים; נזדרזו החנונים לסגור את חנויותיהם מבעוד
יום כפי שנצטוו מפני חברי ה“הגנה”, ומחזיקי בתי־מרזח חשאיים נמנעו מלמזוג
משקאות לאיכרים בלתי־מוכרים להם. נתעלו חברי ה“הגנה” בעיני הבריות.
אמותיהם קיבלו מתכונת הסוכר השבועית בבית ה“קהילה” בלי עיכוב, אחיותיהם
התפארו בהם, אחיהם הקטנים הפליגו בספורי־מעשיות אודות גבורתם, ואבותיהם,
שעשו להם בעבורם יד ושם ב“קהילה”, היו מתחילים את סיפור־המעשה שלהם בהזכרת
שמם:

“איצי שלי…”

“רפאל שלי…”

ממעטים בדיבור ורציניים היו עכשיו חברי ה“הגנה”. רובם לבשו איזו חשיבות חדשה בעיני עצמם; היו מתרחקים
מהכנופיות, פוסלים כל שמועה בטלה במימרה זלזלנית או בהעויה של ביטול,
מטפלים הרבה בסוסים, בכלי־הזין, מרבים במסעות־סיור בסביבות העיר, מקדימים
בלילה אל המשמרות מתוך אותה הדבקות המרוכזה שבה היו מקדימים לפנים זקניהם
אל ה“סליחות”, אל “זכור ברית”, קובעים סדר ומשפט ביריד, מתחקים בעין ערה
ופקוחה אחרי המיליציונרים, מקפחים בדברים כל איכר עובר־דרך, ממשמשים בעגלתו
ועל יסוד כל־שהוא מעכבים אותו ללינה או מעמידים אותו לטביעות עינו של
סולומון.

וכשנשמו הדרכים ופסקה לפי שעה ההובאה מחוץ וחדלו החליפין
בין פרגונובקה ובין העולם הגדול, נתיקרו אי־אלו סחורות וכמה מהן אזלו
לגמרי מהשוק, מיד נדברו כמה בחורים, והם חברי ה“הגנה”, לצאת למסעות, יען
רוח גדול היה צפוי עכשיו מהסחורות המובאות מן החוץ. קמו אחרים והתריסו
במחאותיהם והרעישו את שאר החברים: “כוחות ה’הגנה' מועטים הם בלא זה”.
נתעוררו חילוקי־דעות ונתאספו ובאו אל בית־המפקדה והוחלט לשלוח רק אזרחים
סתם, והם באי־כוח החנות הזולה ושני הקואופרטיבים “אושר” ו“טובת הכלל”,
ושחברי ה“הגנה” ילוו אותם ברכיבה על סוסיהם בדרכם לואסיליבקה.

למחרת הבוקר יצאו בדרך העולה לואסיליבקה שתי עגלות־חורף
בלויית רוכבים מזוינים מחברי־ה“הגנה”. ליוו על סוסיהם איזיא, משה גיבל
ואשר קאבוצקי, נסעו יהודים אזרחיים, שליחי החנות ה“זולה” ושני הקואופרטיבים
“אושר” ו“טובת הכלל”, מזוינים בתעודות מקוימות בגושפנקאות ה“קהילה”,
המעידות שלא לשם ספסרות אלא לשם סיפוק צרכי העיר והסביבה בלבד הם יצאו
לדרך. אכן, הם היו מכורבלים בתלבושת מדולדלה, מעט גויית ומעט צבאית, שלא
הלמה אותם, אמנם, ביותר. יצאו עגלותיו של חיים ושל יואל־הירש. פעמוני סוסיו
של חיים, כמו תדיר, היו קצרי־צלצול וקשקשניים, ופעמוני סוסיו של יואל־הירש,
העמוקים והתלויים ברפיון, השתטפו במשך כל הדרך באותה המנגינה העגלונית,
העתיקה והשוממה, שכל נוסע שומע בה מקולות לבו ומהרהוריו.

הבהיקו ימים לבנבנים, ושקעו בתהומות לילה חשכים. נשבו
רוחות יומם ולילה, הצליפו באשר מצאו, הערימו ערימות־שלג, השטיחו דרכים
והלכו – ואים?

בלילה היו עולים לפרגונובקה בהמון, היו אצים לכאן מקרוב
ומרחוק כאל גיא־חזיון, מקבילים בשאון זה את זה בכל מבוא דחוי ועל־גבי כל
עליית־קיר רעועה, שואלים זה לזה ומתלחשים ומספרים בערבוביה.

“ותחנת ואסיליבקה?”

“אשר ליד החושה?.. שוממה היא ועזובה כה’אוהל' שבבית־העלמין ושני נרות דולקים ליד המיחם הצונן כלמראשותי בר־מינן…”

“הוא עודנו חי, בעל־המזנון של בית־הנתיבות העבה, בכיפתו הלבנה?”

“נאלמו פעמוני סוסים בעזובת הדרכים…”

“והלאה?..”

“רק עכשיו באתי משוט במרחקים… כוסו בשלגים עיירות
קטנות ואין יוצא ואין בא… נאלמו פעמוני־סוסים בעזובת הדרכים וחלונות
זערוריים תחת מעזיבות־קש שמוטות לא יאירו שוב לנודד… איכרים
מדובללי־שער, חבושי־פאפאחות, מתשוטטים עם אוברזים ליד צלבים
זקנים…”

“אנוכי עברתי בקרבת בית־הנתיבות הגדול והמואר ופתאום
הגיעה לאזני מאחורי שורת קרונות פרוצי־חלונות צעקת זועה… לאחר־כך
נגינת־תפילה משונה… חציה תפילה וחציה בכי – מתפילות ישראל… לאחר־כך
יריה… אנוכי נשאתין מהלך חצי־פרסה ואיבדתין בדרך…”

ככה וכיוצא בזה היו מספרים הרוחות לילה־לילה. בני
פרגונובקה הקשיבו ולא הקשיבו, הסיחו מתוך חבלי שינה את דעתם המרופפה
מהמייתן המונוטונית ודוקא כשהללו פסקו נטרדו כל־שהוא משנתם, התנערו
כתנוקות, ששירת־הערש המישנת פסקה לפתע, התהפכו מצד אל צד בהעדר־מנוחה, אגב
צמצום שמיעתם. יש אשר יגיעו אל אזנם קול שעטות סוס שוקק ברחובות העיר או
חריקת דלת רחוקה – וידעו שיש עוד חסות והגנה לפרגונובקה והם ישאפו רוח
בהקלה.

ומשיחויר הלילה, כשיקדים איש לצאת מביתו הריהו, ראשית־כל,
מסתכל מבעד לתימרות־השלג הכהות בערבות השדה, המשתרעות והולכות אל עבר
ואסיליבקה או במרומי ההרים אשר מעבר לבוג. נראתה חיורתם של אלה מפוחדה
ומותמהה, כאילו צמחה מסיפורי הרוחות של לילה. מעולם לא נתן אדם מישראל
כל־כך את דעתו על הרים וערבות־שדה ריקים ושוממים כמו עכשיו. מי יודע מאין
יגיח האויב ותיפתח הרעה?..

ויש שיפנה האיש כה וכה ויראה את עצמו פתאום בודד ויחידי,
משול לאדם חי בעיר־המתים, ויזכור את האפלוליות השרויה באהלו המוגף על
תריסיו ודלתותיו, את החמימות שטרם התנדפה מיציעו והוא גורף בחטיפה את חטמו,
מנער את השלג מעל נעליו וחוזר על עקבותיו.

תחת חלחול חבית ריקה, של איזה שואב־מים, העולה מרחוב
השפכין והולך עד הבאר “של נאדזלסקי”, מתעוררת קמעה־קמעה פרגונובקה. איזה
“יהודי זקן” מן הזריזים המקדימים לתפילת שחרית במנין הראשון שב“קלויזל”
הקצבי החם, יוצא ומכעכע לקראתה, תובע את עלבון בתו השרויה מתמול בלי מים
ומכעכע שוב בכל כוחו. משתככים קמעה־קמעה הרוחות, מבצבצים אורות כהים
ונבלעים בעבים, מבצבצים ונבלעים, וכך מתהווה חליפות משחק האורות הכהים
והעבים עד הערב.

מן המבואות והסימטאות מגיחים בין כך חנונים, קצבים,
רוכלות עם קופות הסחורות וסתם בעלי־בתים. מהם, שאינם סובלים את הרוח,
מכורבלים במטפחות־ראש גדולות של נשים, מפנים לרגעים את פניהם ממנו
ומתהלכים אחורנית. מבקשים נתיבות, ממזמזים כלאחר־רגל את גבשושיות־השלג,
שגיבבו הרוחות בן־לילה, מברכים זה את זה ב“צפרא טבא” חטופה. מקשקשות
קלוסטראות232 מוסרות מעל דלתות ותריסים חורקים
על צירם. הנה מסתחבת על־פני השוק איזו זקנה מעוגלה עם קדרת גחלים, עומדת
לרגעים וגונחת תחת סרבול תלבשתה ומטפחותיה המרובות. מופיעות נשים צעירות,
ריבות רעננות עם סלים וילקוטים. מהן לבושות ב“פרנצ’ים”
וב“פודיובקאות”, ששאלו לפי שעה אצל בעליהן או אחיהן, מתונות בהליכתן
ומתהדרות בתלבשתן הצבאית, המבליטה יפה את חיטוב גופן. מתנערת זעיר פה,
זעיר שם אבקת שלג מעל־פני המעזיבות, מתאוררת ומתעופפת ונעלמה.

והנה פוסעים ובאים השוקה מעברים שונים שנים־שלושה יהודים,
לבושי תלבושות־חוף עם מקלות בידיהם. הם מסתקרים לצדדין ועומדים.
ראשי־הסרסורים הם, “האריות שבחבורה”, הנאמנים בבתי הספסרים ומטמוניותיהם,
ובכל מקום שהם עומדים ונשענים על מקלותיהם, מיד כנופיות קטנות מתלקטות
סביבם… פתאום ומתוך אחת הכנופיות עולה תיגרה. יהודי אחד מתקוטט עם חברו
ותובעו לדין בגלל שנתחרט בממכר חבילת בד של סאווא מורוזוב 233
והלז משתמט הימנו ומודה לו במקצת, בבד של קונובאלוב. אי
מזה מופיע על סוסו החום אשר קאבוצקי. יהודי בא־בימים, מי שהיה חייל,
מדהיר את סוסו במורד השוק. היהודים בכנופיות מפנים את פניהם ומביטים אחריו
בבת־צחוק של לגלוג ונחת־רוח כאחת:

“?.. אין מה להתבייש כאן… מיטיב הוא לרכוב, קאבוצקי, כבן
עשרים…” והנה מתראות באמצע השוק שתי עגלות טעונות אלומות תבן להסקה.
יהודים ויהודיות מזדרזים ונטפלים אליהן. מזדרזים גם איכרים וגרי השכונה,
מבעלי־המלאכה שבהם ומחוסרי־הקרקע, וכולם מקיפים את שני הכפריים בעלי התבן
ועומדים עמהם על המקח, מעתירים עליהם דברים בה בשעה שהללו פולטים מלים
בצמצום ומתוך שויון־רוח כאילו לא באו כלל לשם ממכר לכאן. לבסוף, כששני
הצדדים משתווים, מתחילה פתאום חטיפה מבוהלת. בני־אדם סוחבים אלומות כמן
ההפקר ועד שהאיכר אוחז בידיו של זה ותוהה על הניירות המשונים שהלה תוחב
לידו ומחשב את חשבונו, כבר פשט השני את ידו וסחב שתי אלומות ונעלם עמהן
בדרך איזו סימטה, וכמעשה זה עשו גם השלישי והרביעי… האיכרים מתבלבלים,
מתלבטים לכאן ולכאן וקוראים תגר. והנה מופיעה איזו עגלת־חורף בדרך
הבורטניקאית. שואל האיכר ליהודי ששמו הירשקו, ומהיהודים המקיפים אותו אין
איש יודע לאיזה מן ה“הירשקים” הפרגונובקאים הוא מתכוון, נטפלים אליו בין
כך אילו מחברי ה“הגנה” ומקפחים אותו בדברים, מחטטים בתוך התבן
שבעגלתו.

“אם נוסע אתה מסטופאשק, כיצד נתגלגלת ליער בורטניק?”

“אנוכי…” מתבלבל האיכר, “ביער הייתי שלשום… הירשקו מכיר אותי היטב, הירשקו…”

“הוא חשוד…”

“הוא בודאי מתכוון להירשל ‘וארטוטה’ מסטופאשק.”

“אם סטופאשקאי הוא, מוטב שיציץ בו תחילה סולומון.”

“קרא נא את סולומון לכאן.”

“הוא בבית־המפקדה.”

סולומון נשתקע בטרדות ה“הגנה” בראשו ורובו. כל יום וכל שעה
היו מביאים לו שמועות שונות ומשונות, רובן קלוטות מן האויר, מסורות
ומוגזמות מתוך מסירות לב או פחד או רשע, ערמומית ורדיפת־בצע. אף־על־פי־כן
הן חייבו חקירה ודרישה. אל כל אשר פנה, אל אותם מהגויים השכונתיים, שהיו
נחשבים ל“מקורבי” העיר ומעורבים עם היהודים, אל חברי המיליציה, אל עסקני
ה“וולוסט”, ראשי החנות הקואופרטיבית, נתקל בגונבי־דעת, לוחשי־סתר
ומלחכי־פנכא. עוד טרם הספיק להתקרב אל מי־שהוא מהם, לבוא עמו בקשרי־חברות
ואחד מבני־ה“הגנה” כבר עומד על־ידו ותוחב מסמרים לראשו: הישמר לך ממנו,
סולומון, אינך מכיר את טיבו של זה… בוב, אנדריי בוב, קבע השגחה
מיוחדת לעצמו. אולם כשהתחיל נותן את דעתו עליו, נתגלה לו קשר כל־כך מסובך
ומסועף בינו ובין ראשי בית־החרושת, עם המנהל אורלוב וויצחובסקי, המכונאי
הראשי, בראש, ועם עסקני הכפרים שמעבר לבוג מזה ומזה, עד שכדי לנתקו היו
דרושים אמצעים מיוחדים, יוצאים מן הכלל וגם שעת־כושר מיוחדה. וכוחות
ה“הגנה” היו מועטים.

הידיעות שנתגלגלו על־ידי האיכרים עוברי־הדרך היו מטושטשות
ומעומעמות כאותם האיכרים עצמם, המכורבלים וזרויי־שלג. גם הבילוש לא העלה
ידיעות מרגיעות, לא הניח את הדעת, הפיח את הסקרנות ואי־המנוחה שתכפו ונעשו
למין בולמוס. לבטי־לבטים בקשר עם הבילוש, שלפעמים היה משתתף בו הוא בעצמו,
בקשר עם המשמרות הליליים והיומיים, עם רכישת כלי־זין, הספקת מספוא לסוסים,
תשלומי־משכורת לאלו מחברי־ה“הגנה” שהיו עניים ביותר וכיוצא בזה היו מבליעים
את היום החרפי הקצר שתדיר היה נראה כאילו הוא ניתק ומחשיך באמצע.

שריקת בית־החרושת, העולה בכל לילה בשעה שתים־עשרה, לאות
חילוף המשמר של הפועלים, היתה מטילה בהלה לתוך שנתו ומעוררתו מתוך עכרון
נפשי. היה נחפז על בהונות רגליו, לבלי לעורר את רבקה, אל האורוה. כאן, בתוך
האורוה המרווחה של שלום־דוד, שהיה מוארה בצמצום על־ידי הפנס המטושטש,
התלוי במרומי־הקיר, בקרן־זוית, הספוגה ריח חריף של זיעת סוסים וזבל, קלטו
אותו בבת־אחת חגיגיות נוחה וערות נאמנה! קידמו אותו תריסר הסוסים
המאוחדים, של ה“הגנה” ושל ה“שותפות” שבין שלום־דויד ורבקה, בצהלה כבושה,
בנחירה, בחיטוט־רגלים וגריסת־שינים שקדנית, והוא נטפל אליהם קל ומהיר.
ישר את שטחי־השקים שנסרחו מעל גביהם של אילו מהם, אסף מעל הקרקע את
קצוצי־השחת שנתפזרו אגב לעיסה ותחבם לתוך השחת המוטלה לפניהם על־גבי הסולם
המקושר לרחבו, ממעל לשוקת, תופף בידו על עכוזו של הלה ועל חרטומו של ההוא.
עכרונו הלך והתנדף והוא ניגש לרסן את אחד מהם. פנה אליו ה“ברוד”, שעדיין
לא נמכר, את חרטומו, תפסו בכף־ידו ונשכה בשיניו, דרך חיבה, כתובע ואומר:
ראה, כבר נתעגל גבי ורגלי חזקו וכבר ראוי אני להסעות עגלה… נתעורר בו
לפתע מצפונו לגבי מנדיל, שייבקה, חברי־ה“הגנה” וכל העיירה… הוציא את הסוס
המרוסן החוצה, רכב עליו והריצו בדרך בין בית־המדרש ובית־הכנסת, הריץ
לשייבקה מרחוק בשורת־דהרה ערה וחזקה ומכה הדים למרחוק, רץ ממשמר אל
משמר, חזר על סיסמת הלילה שלא ישכחנה, פירט ומנה במוחו את הכוחות ה“ממשיים”
וחישב את הסכנות הכרוכות בהתנפלויות פתאומיות על העיר, תבע ידיעות מפורטות
מאותם מהמשתתפים בסיור האחרון, התגנב ברגל אל המשמרות לפקח עליהם שמא
נרדמו…

הוא בלם את ה“ברוד” בקרבת ה“צווינטאר”, הצעידו לאט־לאט.
הרוח המה בין האילנות, הניד את ענפיהם המוגלדים, שהשמיעו קשקוש משונה כאילו
פירקו אי־מזה בני־אדם את אצבעותיהם. אחר־כך ירד מעל הסוס, קשרו לעמוד
הטלגרף וצעד בחשאי לקול הדיבורים, שהיה שוקע ועולה חליפות.

“…ובוב?..” הגיע אליו קולו וולקא. “כלום לא בשר
מבשרכם הוא? כלום לא התהלך עמכם כאח וכרע בתחילת המהפכה, בימי־קרנסקי?..”
הלא הוא ולא אחר הכריז באותו נשף שהיה כאן: ‘תחי פלשתינה!’… בקלוב ‘אחדות
והתקדמות’ שליד בית־החרושת… הלא…"

“בודאי ובודאי,” התרתח שמואל, “כל אותם הבובים, כל אותם
ה’סאמוסטיניקאים' למיניהם התאמצו למשוך אותנו אל צדם… להשתמש בכוחנו נגד
רוסיה כשם שרוסיה מתאמצת להשתמש בנו נגד אוקראינה… והם נבהלו לראות אותנו
מן הצד… נבהלו; מפני שאנחנו… אנחנו כבר גדלנו
ונעשינו כוח עומד ברשות עצמו… חלפו הימים כשהיינו עומדים באוקראינה
ללא־דרך… כשהיינו נתונים בין הפטיש והסדן… בין השליאכטה
וההיידאמאקים…”

“בין האצילים והאיכרים,” לא נתן לו וולקא לדבר. “עמדנו…
בין מנצלים ומנוצלים… וגם עכשיו כלום לא התאחדו אורלוב הרוסי וויצחובסקי
הפולני ובוב האוקראיני?”

“וגם הפועלים…”

“כל אותם האצילים, המנצלים, השודדים, הכמרים והספסרים
מסכסכים את ההמונים זה בזה על מנת להטביע את המהפכה בדם… מפנים הם את
זעם העם, שהתלקח לאחר מאות שנים של סבלות ועבדות, של התדפקות על בתי־משפט
ללא משפט, של קידות והשתחויות, לצד אחד… את זעם העם, שהתלקח אחרי המלחמה
הארורה שהם חוללוה ושממנה השמינו… מתלבטים הם בקדחת אחרונה, קדחת־הגסיסה
מפחד הבולשביקים, הזורמים מרוסיה ובפיהם הסיסמה: מלחמה לארמונות ושלום
לאוהלים.”

“יבוא הדוב ויעשה שלום בעדר!.. לא ולא! את טיבה של רוסיה
אנו זוכרים עוד… אנחנו איננו מאמינים שוב במשיח… כל העולם רימה
אותנו… לא אלוהים ולא מלך ולא גיבור ולא משיח ולא עם אחר ישחרר אותנו!..
אלא אנחנו בעצמנו… ובפרט רוסיה… עם שליט ורודה מנעוריו… די לנו
שנתעינו בשוא במשך אלפי שנה… ביקשנו דרך מלכותא דרקיע… דרך הרוח… אל
משיח… והם בין כך ריסקו את בשרינו… עשו אותנו שעיר לעזאזל על כל צעד
ושעל… התעללו בנו… לא!.. הגויים בעצמם מלמדים אותנו איך להתנהג…
מורים לנו את הדרך… הכוח!..”

“הט לפלשתינה הם מורים… בוב…”

“וגם פועליך מבית־החרושת!.. כמה מהם באו לעזרת ה’הגנה‘?..
איואנוב ושוב איואנוב!.. לא! מהפכה התחוללה בנו… ימים ידברו… היו ימים
שהעיירה עמדה ככלי מלא בושה… מזוינה בגימטראות ורמזים על ביאת הגואל…
ב’שמע ישראל’… שעיירה שלמה היתה מרגישה 'גלות מיטקא, גוי קטן, וכלבו
ז’וקל…234 והנה נפקחו עינינו… הכוח מושל בכל הארץ ‘וברזל בברזל ירוע’…”

“הוא צודק…” ניצנץ משום־מה פתאום בדמיונו מראה היהודים
והיהודיות שראה לפני לילות מועטים בחלומו, שהיו מתחממים, תקופי פחד ושפלות,
ליד המדורות שביער – היכן זה ראיתים?.. אה?..

רגע והוא נבהל מהרעיון, שהם עומדים יחד עם חיריק על המשמר.
רצה לגשת אליהם ולנזוף בהם על שהם “מפחים אמרים” כאן בקול רם ונוהגים קולא
בתפקידם. זע ממקומו ועמד שוב. הוא לא הבין כל הצורך את תוכן דיבוריהם,
ואף־על־פי־כן ובכל־זאת השיג עכשיו ברור, בפעם הראשונה השיג ברור, את עצם
המחלוקת שאינה פוסקת ביניהם ונמשך על צדו של שמואל. חש הכרח פנימי להכריע
לצדו את הכף… הוא עמד עמום ונטול־תנועה. אחר־כך נדמה לו, שאם רק יזכור
היכן ראה אותו מראה בהקיץ, ממילא כבר ינוצח וולקא… היכן־זה ראיתי? – צבט
את שפמו – היכן־זה ראיתים? אה?.. והוא נזכר כי הדבר היה בקרבת זאלישצ’יק…
לא, בקרבת סאדיגורה… 235 וכי אותם בלבד ראה?..
כמה ראה וכמה שמע לפני זה?.. וגם אחרי זה… ואיך זה שכח אותם ולא זכרם עד
עכשיו?..

שוב נקפו מצפונו לגבי כל היהודים שחיו בהכרתו, כאילו עשה
להם עוול בזמן מן הזמנים – אה?.. לאן זה חפץ לברוח מהם?.. מי חפץ לברוח?..
הוא!.. כלום לא חלם לקחת את מרינה לאשה?.. – ונעוריו?.. כלום לא הסתופף
בביתו של שמידוב הכומר על מנת שיוליכו לשמד?.. אבל, היכן זה ראה אותם
בהקיץ?.. – ניצנץ שוב מראה חלומו בדמיונו – בקרבת זאלישצ’יק… אה?..
נצטוו פתאום לעזוב את החפירות… מי היה אז מפקד הפלוגה?.. דוחליבוב.
כן… דוחליבוב… חולירע לתוך צלעותיו!.. איך קרא באותו ערב?.. “אני
רוצה לירוק…” – ירק!" – “חס אני לירוק בפני האדמה הקדושה, הבה לי יהודי
ואירק בפניו…” כלב!.. אה?..

הדי הקולות התרוממו, התלכדו, נקרעו על־ידי הרוח ושוב נקלעו
יחד, התאבקו והוא ננער וחש אל הסוס שהתנומה כבר חטפתהו, רכב עליו והריצו
אליהם.

236 “Сто־о־й־й!..”

.“о־й־й!..”

“о־й־й!..”

קרב (קריאת הסיסמה היתה מיותרה), עמד רגע ומבלי להיכנס
עמהם בדברים שט ועבר מהם, לא יכול להפקיע את עצמו מרשות זכרונותיו שתקפו
ועלו, הסעירו את דמו ומילאו את הוייתו מרי ותוקף, הטיח את מגפיו בסוסו
והדהירו אל המשמר ליד החנות הקואופרטיבית בדרך לבית־החרושת.

הקיף את בית־החרושת, דיבר בקול תקיף עם המשמר שעיכב אותו
והתנכר אליו מתחילה, חזר דרך שכונת הקארפובקה, לקול קריאת התרנגולים ונביחת
כלב. הצעיד את סוסו לאט־לאט והסתכל. מבעד החלונות היבהבו שביבי השכמה,
הטילו בבואות על הגדרים המושלגות שהלכו והחוירו… שם בתוך הבתים פנימה
התנועעו דמויות. גויים וגויות טיפלו ליד האח המבוערת, טוו בפלך, בללו
בליל לבהמתם, עסקו במלאכה. עברו גויים כבדי־צעדים, שחזרו מעבודת הלילה.
בבית־החרושת דירדר קילון ועלה ונאנח בחשאי… עמל שקט ובטוח נשקף מכל עבר,
עלה וצמח יחד עם דמדומי הבוקר השלוים. דימדמו ועלו בדמיונו מבואות דומים
לאלו בסטופאשק, בבורטניק, בדידקובצי… התיצבה למולם מבלי משים פרגונובקה
העומדת עוד סגורה ומסוגרה על דלתותיה ובריחיה. כנופיות יהודים שנזדרזו
אתמול לפנות ערב, כשנפוצה השמועה אודות גדוד ה“שקצים”, שנראה ליד בקעת
המנצ’יכה, להתפזר בבהלה ולהתחמק מהשוק – כעס תמרורים כיוץ את הלב.

“וגם בגראבוב כך?.. אה?..”

מוחו הבריק פתאום, הואר: הלא אפשר לעשות “יד אחת…” שם
המסילה צרת־הפסים… לא! מוטב דרך ואסיליבקה… ליד המסילה הגדולה
רחבת־הפסים, הנמשכת והולכת מקיוב לאודיסה….אה? – נזדעזע בקדחתנות – שם
ערים ועיירות למאות…

התכנית התרחבה, הסתכסכה, לחכה את תאי־מוחו, צרבה את שרשי־שערותיו: שם ערים ועיירות למאות…

מתוך דמדומי הבוקר, מעל שטחי שלגים אין־סופיים, קמו ערים
ועיירות לאין מספר… גייסות, “אוברזים” וכלי־משחית… רכבות־צבא באו,
רכבות־צבא הולכות… כולם נשמעים למשמעת אחת… ללא שם וללא דמות,
זרויי־שלג וחרוכי־רוח נדחקו והלכו לאיזה מרחק עמום בעלי־עגלות וקצבים,
בחורים וסתם יהודים… שם, במרחק העמום, התלקחה תיגרת־דמים גדולה ונואשה…
לחיים או למוות… היא התלקחה וככה ושוב התלקחה וגעתה פרא והילילה כחיה
שכורת פצעים ונקם…

המדור האחורני בבית נתן הזגג היה עדיין מוגף על דלתו ושני
תריסיו. הוא ירד מעל סוסו, קשרו לאחד הכלונסאות במבוא, דימיין לעצמו כיצד
יתפוס את שייבקה בזרועותיו כשהיא עירומה למחצה ושופעת חום וכיצד תתפרץ
מזרועותיו ותתרפק עליו כאחת. נשתוקק לראותה תיכף ומיד וחס להתדפק על הדלת
ולהפריע את שנת הבית. אחר־כך חש קור בידיו וברגליו, התהלך לכאן ולכאן, נשף
בהבל פיו על קצות אצבעותיו, נשתעמם ונכנס אל הקלויז הקצבי להתחמם
מעט.

איש מהנאספים לא הרגיש בו. הוא ניגש אל הכירים ועמד, הסתקר
לפנים הבית. הכתלים, ארון־הקודש, הספסלים וגם כנופית היהודים שעמדה בשיחה –
הכל היה שרוי עדיין בחיורון העמום שנסתנן מבעד שלושת החלונות הקטנים. באחת
הפינות עמד יהודי וכרך רצועה של תפילה על ידו השמאלית. אצלו ישב אפרים
עושה־הסוכריות ועיין בספר, בשימו לרגעים את קצה זקנו בפיו לנשיכה. בקרבת
הכנופיה עמדו ר' נחום המלמד בקפוטתו השבתית המרופטה והשחוקה והחזיק
קופסת־גומי מול איזה יהודי ארוך בעל פאות ארוכות ומחוסר־זקן שמשך מתוכה
בשתי אצבעותיו איטרית של טבק וגוללה בניירית דקה. שניהם נדברו באיזו שפה
משונה, מעורבה מלשון־קודש ויהודית, שלא היתה מובנה לסולומון
כל־עיקר.

“כל נבואותיהם נתקיימו,” הדביק היהודי הארוך את הניירית
הגלולה ברוק לשונו, “וגברו בעלי־זרוע ובעלי־לשון…” “והיין
ביוקר…”

“ואנשי הגבול יסובבו מעיר לעיר ולא יחוננו…”

“וגזירות ת”ח שבימי חמילניצקי כלום לא היו רק חבלי משיח?.."

“פשיטא!..” נתחייכו פתאום עיניו התינוקיות־התמימות של ר' נחום מלמד.

“המקובלים ראו אפילו בשמו של אותו רשע אות לדבר… חמיל – חבלי משיח יביא לעולם…”

“יש לך סיגריה לעשן?” פנה אחד מהכנופיה אל ר' נחום. –
"מהיכא תיתי… במה יהודים עוסקים?.. – “טה… טה… אנחנו בהימלשטיין
עסקינן…” שיתף בעיניו אל השיחה את הכנופיה שנפתחה לפני ר' נחום והיהודי
הארוך, “ממון קורח הוא מאסף… אני מחבב את הטבק הקשה…”

“ממון קורח הוא מאסף…” סייע לו אחד מן הכנופיה.

“ואני סבור,” העיר יקותיאל הקצב, “שגדליה הורוויץ עשיר
הרבה יותר ממנו… יש רגלים לדבר, ששטרותיו של ניקוליי בלבד עולים אצלו עד
שלושים אלף רו”כ… וקרנסקאות?.. ו’ירוקים'?"

“שלושים אלף רו”כ… מא! מא! מא!.."

“יהודים…” נחלץ ר' נחום מן המיצר, “כבר הגיע זמן תפילת שחרית… נתפלל לשמו יתברך…”

“איננו מגיעים עדיין כדי ‘מנין’.”

“וגם ר' ניסן עוד לא בא…”

“איננו מגיעים עדיין כדי ‘מנין’?..” סקר ר' נחום את הנאספים ופניו הפיקו צער; נתקל פתאום בסולומון, הסביר לו פנים וניגש אליו:

“ברוך המקום…” תחב לו כף־ידו הרכה והענוגה. “ברית כרותה
ליהודי, שכל־אימת שהוא עובר ליד מקום קדוש מתעורר בו לבו… אתה מעשן,
כמדומני?..”

הוציא מכיס מכנסיו קופסת גומי ופתחה לפניו.

“אתה מחבב טבק קשה או רך?.. יש לי גם מזה וגם מזה…”

“הבלים!..”

נפתחה הדלת ונכנס ר' ניסן דיין במעיל פתוח, בפוזמקאות
לבנים עד ברכיו, חצאי־סנדלים עמוסי־שלג וזקן ופאות מבודרים. הוא נראה על־פי
הרושם כאיש שאינו מן הישוב. התכופף ליד הכיור ורחץ את ידיו, ניגבן
באלונטית, ונתהלך לכאן ולכאן מתוך התרכזות פנימית בהפליטו כפעם בפעם “אי”
“אי” “אי”, כגוער באי־אלו בריות הסמויות מן העין, העיף פתאום מבט ישר־קפדני
על הנאספים והתחיל מטפל בטליתו.

סולומון, שהתכונן כבר לצאת, תלה בו עינים תמהות, התחקה
אחרי תנועותיו, השיג פתאום השגה ברורה, אדם זה איננו זקוק לו כלל וכלל,
שעומד הוא מחוץ לגדר עניניו ומעשיו ו“תכניותיו” להבא, חש פתאום אי־נוחיות
ושנאה כבושה אליו.

“כשנתחייב אדם להתפחד,” סיפר אחד מהכנופיה, “לא תעמודנה
לו שום חכמות… אתמול לפנות ערב, כשנפוצה השמועה הרעה, נחפזתי הביתה…
סגרתי דלת ובריח כדבעי וישבתי לשתות תה… והנה כעבור שעה מקישים בחזקה על
הדלת האחורנית של ביתי… אנוכי וגם הפלונית שלי: מי שם?.. מי שם?.. ואין
קול ואין עונה… ווהק־שות – מא! מא! מא!.. רעמים ולא הקשות… פרחה
נשמתי… פרצנו דרך הדלת הקדומה… ומה נמצא?.. נמצא הדבר – דמנטי,
שואב־המים הזקן… הלא ערל־אזנים הוא כעץ־השדה.”

“סח אתמול דוקאלסקי…”

“ברוך אתה ה' אלוהינו מלך העולם…” בקע פתאום מאצל התיבה
קולו החגיגי, שליט ועצוב־ניגוני של ר' ניסן – והחבילה בן־רגע
נתפרדה.

סולומון ננער, נזכר בקול דומה לזה, שהפתיע אותו בשעת
הלויית מנדיל, נבוך ולא ידע אם עליו לצאת מכאן או להישאר, ראה את הדלת,
שנפתחה לפניו פתאום, שמח וחמק חיש החוצה.

בפרוזדור נתקל בפיצי, שטיפל באסל ודליים, עבר אצלו בלי
שאילת שלום אל החדר הקדום, תפס בעיניו מבעד לדלת הקיטון הפתוחה את מחשוף
כתפה האחת של שייבקה והשתער אליה בלאט, על ראשי־אצבעותיו, החזיקה מאחוריה
והרימה באויר.

שייבקה, שהרגישה בו מהרגע שנכנס לפרוזדור, עשתה את עצמה
כמופתעה, התפתלה בזרועותיו בכל יכלתה. דחפה אותו, התגוששה עמו ולבסוף,
כשפיו נגע במרפקה, אפסו פתאום כוחותיה, עיניה נעצמו והיא הפכה אליו את פניה
והידקה את שפתיה אל שפתיו… וכך עברו עליהם רגעים מועטים. הוא ינק חום
בשרה וריח המיטה, והיא – קור הלילה ושלגיו.

“סולומון!..”

“שייבקה!..”

הטילה על גבו ונשאה כשק משא.

“מי יקנה שק קמח? מי?.. שק קמח מי יקנה?..”

“סולומון,” לחשה היא, “למי אני דומה במראה פני?.. למי?”

“לפרוסיה, בת קורנינקו הסנדלר… ממש כתאומים…”

“חי חי חי…” השתטפה בצחוק רוה־מתיקות, שטישטש את רישומי פניה.

“אנוכי, סולומון, שמעתי בלילה את שעטות סוסיך… בשעה הראשונה… נחפזת…”

“בהלה237 היתה ונחפזתי…”

היא נחלצה מידיו.

“שוב יש חדשות?..”

ישב לידה על המיטה וליטפה בראשה וכתפיה.

“שומעת את, שייבצה, יהיה־נא הדבר חתום אצלך
בסודי־סודות…” פרגונובקה לא תחזיק מעמד… כעשרים כפרים מסביב
לפרגונובקה… העיר – קטנה… מי יודע מה ילד יום…"

“ובכן,” נתפקחו עיניה הירוקות לרוחה, “מה העצה?..”

“יש… יש עצה אחת…”

“יש?..”

“לתפוס את הממשלה על תחנת ואסיליבקה… לנתקה מהמסילה
הגדולה הנמשכת מקיוב לאודיסה ושם – אל תדאגי!.. ערים ועיירות למאות… ‘יד
אחת’… לכל עיר, למשל, ‘הגנה’ וגם קטר וקרונות… והנה למשל…”

הדרכים, שבהם רץ דמיונו בדמדומי הבוקר, אסף רכבות־צבא
ושלחן לאותו המרחק העמום, נתפרקו, נתפזרו, טבעו באין־סוף של כפרים והוא
נתבלבל ולא מצא את ידיו ורגליו.

“וגם בוב אשר מעבר לבוג?” שאלה שייבקה ונזכרה רגע במריאשה חברתה השוכנת שם.

“הלא גם שם ישנה מסילה… צרת־הפסים…”

“עד שתגיע אל גראבוב ויגיחו מן היער… יתנפלו, חלילה, עליך…”

“ויתנפלו!..” נתכעס פתאום סולומון. “תמיד באה את ב’ויתנפלו'… אנוכי ממילא לא אמות בקצי…”

“למה תדבר ככה?..” החוירה היא וכבשה את פניה תחת דשי סגינו. “אני יראה… יראה…”

“שא… שא… ‘שקצה’ מתוקה…” ליטפה הוא בראשה. “אנוכי
כך… לשם הלצה בלבד… יש מה לאכול?.. רעב אנוכי – מא! מא! מא!.. קלמן
חיים־נטע’ס קורא ככה: מא!..”

“הוי!” התבדרה פתאום שייבקה ונחפזה אל המטבח. “לגמרי
שכחתי… הבולבוסין בודאי כבר התפוררו שם מרוב רתיחה… יצאה סבתא השוקה
לרגעים מועטים וציוותה… ואנוכי…”





לב. בסביבה חדשה

יד המאורעות כאילו פתחה בבת־אחת לפני שייבקה את עולמה של
פרגונובקה והיא נכנסה לתוכו ונתבלבלה ולא ידעה את נפשה מרוב ענין וחפץ.
כל אותם היהודים והיהודיות, הבחורים והבחורות, שהיו נתפסים עד הנה בהכרתה
מתוך מרחק צבעוני, פעם בגוני חג ופעם בגוני חול ויריד, בן־לילה כאילו
נתקרבו, נתממשו ונכנסו עמה באיזו שותפות גדולה ומסובכה וחביבה. הכל היה חדש
ומורכב כאן, ואפילו הזעיר שבחבריא נראה כעולם מלא בפני עצמו. בדברה עם
מי־שהוא מהם, היתה מסתכלת בו מתוך תמהון וסקרנות משונה, מתבוננת
בשרטוטי־פניו, בתנועותיו, בתלבשתו, בקולו ובחיתוך־דיבורו עד כדי כך, שלא
פעם היה הלז מתעורר פתאום וממשמש בפניו ובתלבושתו, אם אין בהם איזה
שמץ־פסול. יש שאדם ניצב לפניה והיא, מתוך מבוכה, אינה רואה אותו, ובדברו
אליה לא תשמע… ככה לא תשהה העין על איזה חוט בודד ברקמת־פלאים, ככה לא
יושם לב לפירוש המלים בשיר המושר בנעימה חדשה ונשגבה.

כנעימה חדשה ונשגבה, שאינה פוסקת מפי האיש השומעה בראשונה,
בהרנינה את כל חדרי לבו ובשפכה את רוחה על כל הרהוריו וחלומותיו, כן היו לה
החיים מסביבה. הכל התמזג בהם יפה ואפילו ה“פחדים” לא הפחידו, ואיזו מתיקות
משונה, ליבוב סודי ובלתי־מובע היו בבהלותיהם… פרגונובקה! יהודי
פרגונובקה ויהודיותיה!.. לולא התביישה היתה מעכבת כל אחד ואחת מהם ברחוב
כמו אח ואחות, היתה נכנסת כגברים לתוך הכנופיות, ל“קלויזל” הקצבי, היתה
משתתפת ב“הגנה” ועומדת כבחור בלילות על המשמר. מי זה הפריד בין הגברים
והנשים ומתי זה הפרידו, לאמור: היו אתם, הגברים, לבד ואתן, הנשים, לבד…
מי זה אמר ככה, ומתי זה אמרו ככה?.. היא לא פיקפקה שוב אף לרגע במותר
היהודי מן הגוי, ידעה נאמנה שכל מה שעושים הגויים ליהודים — מתוך קנאה
וצרות־עין הם עושים, הצטערה וקבלה על אביה, הדן את כל אחד מהם לכף חובה
ומבקש תואנות להתקוטט עמהם. היא האמינה באמונה שלמה, שאך ימצא לו כאן
מעמד־פרנסה יתעשת, יעזוב את מנהגות הגויים, יחזור בתשובה ויודה בפה מלא:
“חטאתי”…

מעין דוחק נעשה בעולמה. חדשות לבקרים. נכנסים שכן או שכנה
לשאול מהזקנה דלי או גחלת־אש ותוך כדי כך פותחים בשיחה. מסיחים בגילוי־לב,
מגלים מקצת מחייהם ומתעניינים גם בחיי אחרים. בקטנה ובגדולה הם מתעניינים,
מספרים ידיעות ושמועות שונות ונפרדים באהבה. על שתים־שלוש חברותיה נוספו
חברות חדשות שכל אחת מהן שקולה כנגד כמה וכמה “שקצות” בבורטניק. כי לא
כ“שקצות” בורטניק, אשר אם תאמר אחת מהן “אוזשז”238 ותענינה כולן אחריה “אוזשז” ואם תצחק מי־שהיא מהן בשל מימרה של
מה־בכך ותתפרצנה כולן ברעמי־צחוק, לא כ“שקצות” בורטניק בנות פרגונובקה,
וכל אחת מהן טעם מיוחד לה וחן משלה ומלבושים לפי טעמה ו“סודות” לעצמה… כל
יום מביא פנים חדשות, של בחורים חוזרים אחרי סולומון, אילו מהם מתונים
ומנומסים ביותר, נוערים בפרוזדור את השלג מעל מגפיהם, נועצים “יד לשלום”
ואילו מהם פרועים ומהירים, עיניהם — עינים “גנבניות” ונטפלים הם כלאחר־יד,
שתים־שלוש מלים, צליפת־מבט משונה עליה, מבט אוכל שאין לעמוד בפניו, וכבר
נכונים לצאת… והיא מעכבת אותם, נכנסת בשיחה, מתעניינת ב“הגנה” ומחווה
דעתה על דא ועל הא… ביחוד כשאביה איננו בבית. יראה היא שלא יתערב בשיחה
העלולה להתגלגל, כמו תדיר, בחרחורי־לשון ומחלוקת. לפעמים, כשסולומון מתמהמה
לבוא, הרי היא מכינה לעצמה אמתלה, מתכרבלת במטפחתה העבה ויוצאת לחפש אותו
ברחוב או בבית־המשמרת, או תעמוד על הגזוזטרה על־יד הבית ותחכה לו… לפעמים
מתגנב הספק ללבה, שמא כבר מאס בה… וככל שתחשוב כן לבה מהסס ויוצא אליו…
היא מודדה אותו לפי מידת העוברים־והשבים, מקבילה אותו אליהם ומחליטה שהוא
נאה מכולם, מהיר וחסון… סולומון!.. והיא מבליגה על עצמה ופורשה לשעה רבה
לבית מטליה הזקנה, או לבית מלכה “שבא” הסמוך או שהיא לובשת את מעילה והולכת
אל בית פריל בקצה העיר. “ישוב ויחפש אותה וידע!.. ואל ידמה בנפשו, שבלעדיו
איננה יכולה לחיות…”

וכשרוצה היא להעלות את זכרונה פרגונובקה, החיה בזכרונה
מלשעבר, היא מתקשה בדבר. דומה, הכל נשתנה כאן: אפילו ביתו של נתן הזגג
ואפילו המדור האחורני שבו תפסו דירה לעצמם. אמנם, צר הוא, משוקע ומעוקם,
אבל, מה מרווח הוא וחם ומלא אור. בודאי שגם החפצים והכלים, שציחצחה אותם
יפה, מוסיפים לו לויית־חן. היא התירה את כולם ואפילו את הכלים של פסח
וסידרתם וקישטה בהם את הבית. אביה רטן, משך בכתפיו וגם דעתה של סבתא לא
היתה נוחה מזה ביותר, אבל היא לא שמה את לבה אליהם. מובטחה היא, שלא ישוב
לעולם לבורטניק… והחלונות! חלונות ביתו של נתן הזגג — אין בעיר משלם!
גדולים הם ומזוגגים למשעי. לפנות ערב מעלים זגוגיותיהם מיני אילנות־קרח
מגודלים ועבותים, המזכירים לה את מעשיותיה של סבתא אודות “החורף הגדול”…
והמבואה והרחובות והדרך בין בית־המדרש ובית־הכנסת! הללו אינם עוטים שוב סוד
ומורא אלא נראים כשני זקנים מכורבלים, שעמדו זה לעומת זה ושוחחו כל הלילה
ולעת בוקר חטפתם השינה… ומדרון ההר הזה המוביל אל השפלה, העקור והמזוהם
תדיר, נעשה לתל הנערים, המחליקים על־גבי שלגו, מסיעים זה את זה בעגלות־יד
בהמולה וברעש, על אפם וחמתם של הגדולים העולים בו ומתמוטטים ונופלים…
והשפלה — היא ולא היא! השלג כאילו מתח על פניה חוט של שלום והיא כאילו
נעשתה צעירה בשנים… והנה צעדים מספר — וביתה של מלכה “שבא”. מעולם לא עלה
על דעתה שביתה של מלכה יהיה מושכה כל־כך. בוצית ואריג ומשי צבעוניים,
עתוני־אפנה מפוארים, נשי הפקידות של בית־החרושת ובנותיהם הבאות לכאן
בעגלות־חורף רתומות לסוסים אמיצים להציץ בעתונים, למוד את התלבושת הנתפרה,
חברים וחברות מ“בונד”, ויכוחים, הלצות, שירים מושרים לקשקוש מכונת־תפירה,
שירים מביעים כליון־נפש… עוני וצער… מלחמה ונצחון והרשיל
לקרט239… מי היה, אותו הרשקי?…

אודות בורטניק לא הירהרה יותר. היא יראה להרהר בו, הרתיעה
את הרהוריה ממנו ואפילו כשהיה מופיע אליה בחלום היתה מתעוררת בבהלה. על
בורטניק היה חלומה קל ורפרפני, כאילו התנשאה בעריסת־פלאים בחלקלקות שלו.
אין־סופיות, ולפתע —! כאילו נתקלה העריסה בדבר־מה מזוקר, במחיצת־סלע…
המושג הראשון היה רופף ועמום: “איני?..” סופות־שלג השיבו תוהו־ובוהו על
הכל, התגלגלו על־פני מקומות־ישוב וערבות־שדה, בתי־עלמין ו“צווינטארים”
הילילו בפעמוני בתי־תפילה חשכים… ניצנץ בורטניק… ביתם… העששית הקטנה
העוממה… אמנם הוא נהרג?..

אך הנה נגע קול החיים באזנה, דפיקות האורלוגין, נחירות
אביה, הקשות השומרים ליד החנויות או שעטות סוס דוהר ברחובות והשקיטוה
בן־רגע. בפרגונובקה היא!… בורטניק לא הפחיד שוב. וגם כל מיני להקות של
“שקצים” מזוינים לא הפחידו יותר. אדרבה — הזמינה היא אותם — יבואו לכאן
“ויודיעו להם את מקחה של כוסמת בעיר…” והיא הבקיעה לה דרך אליו ועמדה
אצלו באשר הוא שם… למה הרגיזה אותו היום בדובריש בת שלום־דויד?.. כלום
אסור לשוחח עם בחורה?.. כמה חיבקה הבוקר!.. היא קמה, חמימות תקפתה. לבה
מהסס, מתרוקן ונשימותיה מתקצרות.. פשטה את ידיה באויר, חיבקה אותו בכל
כוחה, נשכה את כתפה הלוהטת והתאמצה להשיג את הטעם שטעמה בשפתיו כשנדחקה
אליו, כשהידק אותה בזרועותיו החזקות… “**באביב… באביב…”** לחשה ברכזה
במלה זו סודיות חושנית מתוקה־מתוקה, השורפת את הגוף והנשמה… ותוך כדי כך
התבדרה, הבינה פתאום שהיא חוטאת בהרהוריה. התערטלה משמיכתה וחיפשה
מקום מצונן במיטתה… “באביב אינשא לו…” חזרה מרוגעה… ייכנסו
הבולשביקים — כניסתם של ה“יחפים” האלה התקשרה משום־מה בדמיונה עם כניסת
האביב — ואז ישתנה המצב לגמרי… הוא יהיה “ראש” ביניהם… כמו חתנה של
מלכה… היהודים ילכו מחיל אל חיל… אז טוב מזה שיהיו חיים להם
בשלוה… יקנה סוסים ויסחור… היא תתן לו כסף, שכן הבטיחה לה מלכה ליתן
לה עבודה… בערב־פסח תתרבה העבודה אצלה… מלכה לא תקפח את שכרה… והם
יהיו חיים להם בשלום יחדיו… כדג במים… וכשיהיה לו סוס מיוחד לרכיבה
תקלע לו פרחים ברעמתו… וכשיסע למרחקים תערוג ותתענה, מאוד תתענה… או
טוב מזה שיהיו נוסעים יחד… רק לא לבורטניק… לשם לא ישובו לעולם… וגם
אביה לא ישוב. יקחו לקח וידעו… אה? אביה… מתהלך קדורנית ואינו מוצא
מקום לעצמו… שערותיו קילקים…240 כשערותיו של טרנטי הגלב הזקן… ממש…

“שייבקה מחמדתי, מפני מה אי את ישנה?..” מגיע קול הזקנה מהמיטה הקרובה. “מפני מה?”

והיא כובשת את עצמה שוב בשמיכה ואינה עונה לה. נמנעת היא
מלהיכנס בשיחה עם סבתא בשעה זו, שכך דרכה של הזקנה, מכיון שהתחיל הדיבור,
היא מטה אותו תיכף לבורטניק, ל“עמון ומואב”, לבית המופקר שם וכיוצא בזה —
עד אור היום… והיא — כלכל לא תוכל שיחות בטלות כגון אלו.

כמסוטר ומנוזף הרגיש את עצמו פיצי מצעדו הראשון על אדמת
פרגונובקה. נדמה לו: הכל מסיחים בקלקלתו, מצביעים עליו, והאיבה, שהיתה
שמורה בלבו להעיר מלשעבר, הלכה ותקפה אותו משעה לשעה.

דאגת פרנסה התחילה מנקרת במוחו: מאין יביא לחמו? מתחילה
השלה את עצמו בתקוה להשיג עבודה בטחנת בית־החרושת. הלך אל שטיין
מנהל־החשבונות ששלח אותו אל צ’רבאקוב, מנהל־הטחנה, וכשהלה השיב אותו
ריקם נפל לתוך יאוש והכיר כבר בבירור שמקומו לא יכירנו כאן…

“באבי־אבי־אביהם…”

ינק דום את סיגרית המאכורקה, היה נכון להתקוטט עם מי שיבוא
לפניו, לנעוץ בכל יהודי ויהודיה שייכנסו אל ביתו עוקץ מכאיב, חמל על
שייבקה; לא מצא מקום לעצמו ויצא לשוק, ניגש לאחת הכנופיות ועמד
בצדה.

יהודים שוחחו בעניני ה“קהילה”, עברו מבלי משים לעניני
פרקמטיה. נטפלו אליהם שנים־שלושה יהודים, וירוחם הסרסור ה“אדמוני” ביניהם,
ועד מהרה התלקח משא־ומתן ועלה מעלה־מעלה. נשאו־ונתנו “מיד ליד” בלא ראיית
הסחורות, עם נופך של רוח לכל יד, נשאו־ונתנו בהקפה ובדמי־קדימה ובתשלום
במזומנים תיכף ומיד. הבדילו בין מעות ניקולאיות ומעות רפובליקניות, מעות
מלפני המלחמה ומעות מלאחר המלחמה, מעות רוסיות ומעות אוקראיניות שנדפסו
באודיסה; נתנו בהן סימנים ושמות לואי; נשאו־ונתנו במעות עצמן, הכריזו על
סחורות שכלו מן השוק, התלחשו, חישבו חשבונות בחריפות ובזריזות מזורזה שהוא,
פיצי, לא יכול להשיגה בשום אופן. הוא עמד כגוי מדומדם בין יהודים פיקחים,
חריפי־מוח, ראה פתאום מרחוק את נטע “פנצ’וכי” וחיים־בר זאק הממתיקים סוד.
נתעורר ונתפכח כמאחיזת־עינים ונזדרז ללכת הביתה.

“מאין יביא לחמו?..” והוא התחיל לקמץ בהוצאות על עצמו,
למעט בעישון מאכורקה. לבש את תלבשתו הישנה והמדולדלה, היה שואב מים בעצמו,
חוטב עצים, יגע ומצא איזו עששית זערורה להאיר בלילות… אבל הקמצנות לעצמה
לא הביאה לו פירות, ועמלו זה היה דל אפילו בכדי למלאות את יומו הפנוי,
והוא התהלך באפס מעשה. הוא ידע שמעט המעות, שחסכה לה הזקנה בסתר, הולכות
ומתמעטות ומזדלזלות, צפה שעניות מתקרבת אל ביתו, כעס ורטן ויהי
אובד־עצות.

“איך זה הם עושים שם?..” חזר להרהר כפעם בפעם באותו
משא־ומתן זריז ומזורז, מתוך רגשות משטמה של גוי כפרי לאחר שנמצא מרומה
בעיר. “איך?.. קונים ואחרי־כן מוכרים… לא!.. הם קונים סחורות מן הבאות
בידם… אחר־כך הם מחזיקים אותן בביתם עד שהן מתיקרות… אחר־כך… לא!..
אם כן…”

מפעם לפעם נסתבך בהרהוריו, לא יכול להשיג בבירור במה הם
מתפרנסים ונתקל שוב ושוב באותה המסקנה עצמה: באבי־אבי־אביהם!.. אינם נוקפים
באצבע קטנה… מפקיעים את המקחים מיום ליום… גוזרים מיני גזירות שאין
לעמוד בפניהן… מרימים ומשפילים חליפות את המעות… חיים־ברילי…
פנצ’וכי… באבי־אבי־אבי־אביהם…

הבטלה הציקה לו. הוא התבייש בה, סבל יסורי גוף ונפש, לא
ידע מה לעשות בעודף כוחו, בידיו ורגליו החזקות. ההרגל ל“יגיע כפים” במשך
עשרות שנים נקלט בדמו, נעשה לו לטבע והוא השתעמם, היה מחפש בגעגועים רבים
גויים בני־בורטניק, שמא בא מי־שהוא מהם העירה, התחרט על שנתן לפתות את
עצמו לעזוב את הכפר, האשים את סולומון והתרחק הימנו מתוך שנאה
כבושה.

בלילה היה רואה מראות בורטניק. מבואות גדרות, גויים ובוג.
היה כולו מקומח, מטופל “בטחינות גדולות”, כשהמגרש לפני הטחנה מלא עגלות
וקרונות, שורים רבוצים מנמנמים וסוסים מותרים לועסים בלי הרף, בטחנה גדול
הדוחק, גויים וגויות ממתינים לתורם, משוחחים בקול בזויות הטחנה והשם “פיצי”
יוצא מפיהם תכופות. היה שומע משק אפיקים, שאון ריחים וקולט להנאתו
חמימות חריפה של בר טחון.

הוא ידע כבר, שבעיר הוסיפו לו את הכינוי “פיצי גוי”,
שפנצ’וכי והמקורזל ודומיהם עושים לו פרסום לגנאי, מצביעים על הפרוה הקצרה
שלו, המלופפה במחגורת, כדרך העניים שבגויים, שחיים־בר שמח לאידו ומתקן את
הזקנה בעצות טובות בעניני מסחר ופרנסה. הרגיש במבטי־זלזול השלוחים אליו מכל
צד ושמר איבה לכל שוכני פרגונובקה, היה מוכן בכל רגע לרצוח מי מהם, לשפוך
את מעיו, כעס על סולומון שהתחבר אליהם וניבא לו “אחרית רעה ומרה”, שמח על
כל שמועה רעה אודות התנפלויות על יהודים.

“מה הרעש?” התמרמר בקול כשנכנסו “המכנסים האדומים” ודרשו
מה שדרשו. “כלום משלהם הם נותנים, בעלי־הבתים מפרגונובקה?.. מבית־אבא
הביאו… נמנו וגמרו: אין ברכה בגניבה!.. ועוד רע מזה ייעשה להם…”

עם הזקנה היה מתקוטט, הקפיד על שהיא נוהגת בפריל “הנגידית הפרגונובקאית” מנהג “בת איואן הנשואה לפאן241”,
חשד בה, שהיא עושה קנוניות בסתר עם חיים־בר, איים עליה לגרשה מן הבית;
יעקור לעבר הרי־חושך.

ובאחד הימים, כשטיפל בעצי־ההסקה המונחים בדיר, נפל פתאום
לרגליו איזה צרור מדולדל, הרימו, התירו ונזדעזע. ניצנצו לו מטפחות משי
ו“סיטץ” צבעוניות, ערדלי “פטרבורג” חדשים ומבהיקים, גזרי סבון טואלטי…
בן־רגע הבין מאין נמשך שפע זה, חש פתאום כאב־לב, כאילו נמכר שלא בידיעתו,
יצא מכליו.

“קונטרבנדה242 את סוחבת
לביתי?” התפרץ למטבח והתחיל זורק את הערדלים הפטרבורגיים לקרקע אחד אחרי
אחד. “בלחם־חסד תכלכליני? חיים־בר־ב־ר… את הזגוגיות אנפץ לך… לעבר
הרי־החושך א־ע־קו־ר…”

שתיקתה של הזקנה העבירתו על דעתו והוא התרוצץ על־פני הבית,
הרים את הערדלים והשליכם לקרקע, הרימם והשליכם, השתטף בצוחה נסרנית ויבשה,
שהרעישה את מטליה הזקנה מחדרה הגובל עם המטבח, והבהילתה להיטפל אליהם דרך
הדיר.

“מה קרה כאן, מה?.. ממש פרחה נשמתי…”

כל אותו היום שלטה בבית דומיה זעופה. פיצי התעטף בענני עשן
של מאכורקה וישב מחריש, הזקנה התעסקה במטבח, יצאה וחזרה חליפות בלי דיבור
אפילו בינה לבין עצמה, כדרכה בזמן האחרון, ושייבקה התבודדה בקיטון, ישבה
נפעמה והמומה ליד הכירה. סעודת־הצהרים לא נאכלה, האנשים שנכנסו לבית הרגישו
תיכף ברוח השולטת ונזדרזו לצאת משם. ואפילו סולומון, כיון שנכנס לבית וניגש
אל שייבקה והיא דחפתו ברוגזה, לא שהה הרבה ועזבה לנפשה.

לפנות ערב נתהווה שינוי במצב־רוחה של שייבקה. היא קמה
ממקומה וקלעה את צמותיה, הדליקה את העששית, העתיקה את השולחן אל הכירה
וביקשה את הזקנה לתת לה אוכל. אחר־כך ישבו שתיהן ואכלו, מבלי להזמין את
פיצי, את ארוחת־הצהרים המאוחרה. הרתיחו תה ושתו. שוחחו. הזקנה – בקול מובלע
וברוח נמוכה, כמי שנתפס לענין ביש, ושייבקה — בקול־מרי מוטעם, נהגה חשיבות
בזקנה, השתדלה לדובב אותה.

“בת כמה שנים היית בימי ‘החורף הגדול’, סבתא?..”

“בת כמה שנים… טיפשית את, כלום אני זוכרת?.. על דבר
‘החורף הגדול’ שמעתי מפי אמי ואמי מאמה… הוא היה קשה וארוך
מאוד…”

“עד לפסח?..”

“עד אחרי פסח…”

עד אחרי פסח?.."

“היא היתה מספרת מעשה בקצבים שיצאו לעיר הקרובה לקנות שם
יין לפסח… ‘לארבע כוסות’… וכשחזרו נתעו מן הדרך… צרו עליהם הרי־שלג
ולא ידעו להימין או להשמאיל… אחר־כך נתגלגלו ליער… ומה עשו? — ערכו את
ה’סדר' אצל שומר־היער… אכלו בולבוסין צלויים וביצים צלויות ושתו יין מתוך
קליפות הביצים… כך היתה מספרת אוי ואבוי לי…”

פיצי, שישב מן הצד, הציץ מפעם לפעם מבעד ענני העשן בפניה
של שייבקה, שנראו לו עכשיו חיורים ביותר ולבו נקפו. חורון זה — הירהר הוא
ילוד פרגונובקה… אינה אוכלת ואינה שותה כדבעי… ובכל־זאת… והוא הבין
פתאום, שדבר־מה זר לו ומופלא ממנו מתהווה בחובה. חוגגה היא איזה חג ידוע
רק לה ונתונה בעולם סמוי מעיניו… מה תגיל ברעדה לקראת כל יהודוני
פרגונובקה!.. לקראת כל “יאחנה243” סרוחה!.. ככה
היה גם הוא בנעוריו… טרם שהכיר אותם, באבי־אבי־אביהם… היה שש לקראת
כל עני מחזיר על הפתחים… לקראת כל נע־ונד יהודי שנתגלגל לבורטניק…
ואולי באה לה זאת מאמה, עליה השלום… גם זו היתה זרה לו… רוחה היתה זרה
לו תדיר…

רגש של בדידות תקפו פתאום, קם ממקומו והלך לישון.

ממחרת התרוצץ כל הבוקר בין המון העם, העגלות והבהמות
שמילאו את השוק (יריד היה באותו יום) וחיפש איזה גוי מקורב מבורטניק שעגלתו
עמו. הרהוריו וכל חושיו הצטמצמו בתשוקה אחת: לבורטניק!.. ולו גם יתשוטט שם
כחיה מנודה ומשוסה… בורטניק… כפר מכורתו… שם נולד, שם ימות… ואם
יצטרך — יתהלך עם קרדום בחיקו… ייהרג אבל גם יהרוג… ובראשונה אותו…
יתיז את ראשו אל ה“ספידניאק”, באבי־אביו עד חאריטון גנב ואילך…

בצהרים הוגד לו, שואסיל חארפאק, ראש ההנהלה הבורטניקאית,
מחפשו. וכשעלה אליו לשוק־הבהמות לחפשו שם, ניצנצו אליו מרחוק חארפאק
ומיקיטי ה“שחרחור” מהפטרומנצ’יכי וטימופיי זוזוליא, מבשל ה“סאמוגון”
מקצה הרחוב הצווינטארי, המהלכים לקראתו ופניהם מצהיבים.

“הנני להכותך, פיציק,” איים עליו ואסיל חארפאק דרך הלצה במגלב בידו, “כדאי אתה וראוי לכך…”

“אינני יודע מי מאתנו כדאי לכך” הסיט פיצי בהתרגשות את תלתל שערותיו לאחורי אזניו, “אנוכי או אנשי־בורטניק…”

“ככה לא ייעשה,” החזיק מיקיטי ה“שחרחור” אחרי ואסיל. “אתה ברחת מאתנו ואיש לא ידע… הטחנה הולכת לאיבוד…”

“הקמח אינו עולה יפה… סבוא244 הוא כל היום…”

“חזור בך, פיציק… סע עמנו…”

“ולשם נסיעתך נשתה משקה,” הכריז זוזוליא. ניכנס לבית אחד מהיינאים היהודים ונשתה ‘לחיים’…"

“למה לנו, בני־אדם, לכנוס לבית יהודים, אם ביתי כאן… הנה במורד השוק ביתי… נלכה…”

משבאו ונכנסו לבית פיצי נתבהלה מפניהם שייבקה, שכן הרגישה
מתשומת־עין ראשונה לאן הענין נוטה… אדרות־העור שלהם הלבנות, הנוקשות
והתפוחות סינוורו את עיניה והקור שהכניסו אל הבית היה קור זר. היא
נזדעזעה. ומבלי הביט בפני אביה (לאחר המאורע של אתמול לא יכלה להיפגש עם
מבטו) החזיקתו בידו: “אל תסע עמהם, אבא… אל תסע…”

“כלך לך!” השתמט ממנה פיצי בזעף. “כלך לך, אני אומר…”

התכרבלה שייבקה במטפחתה ויצאה החוצה, נחפזה במעלה השוק
וחיפשה בעיניה את הזקנה ואת סולומון להבהילם הביתה… סבבה ולא מצאתם.
נפגשה בזיידיל ציביליובסקי וביקשתו, התחננה אליו שילך חיש וימצא את סולומון
באשר הוא שם וישלחהו אליה אל ביתה.

משחזרה הביתה ופתחה את הדלת נדהמה. על השולחן כבר עמדו
בקבוק יי"ש וכוסות; כולם היו מבוסמים מקצת והזקנה כבר היתה בבית. היא עמדה
ליד ואסיל, לא יכלה להסתיר את שמחתה והחניפה לו.

“אם אמנם, ואסיל־ליבתי, נשאר העולם ללא מלך, כלום נשאר גם ללא אב בשמים?..”

“לא נשאר, וולפיכי… כולם תחת שמי אדוני אנו הולכים…
גם זקנינו גם אבותינו היו חיים בשלום ואחדות וגם אנו נחיה בשלום… וגם
בנינו אחרינו יחיו בשלום יחדיו…”

“לא תהיה כזאת,” החזיק אחריו מיקיטי ה’שחרחור', “שכבשה מצורעה אחת תביא צרעת על כל העדר…”

“לחיים! לחיים! צוה לשוטה שיתפלל והוא גם את התרפים והצלבים ישבר…”

“ואת ראשו אל הרצפה ינפץ…”

“לחיים! בני־אדם, לחיים!” שתה פיצי מכוסו והושיט את ידו לשלום לכל אחד.

וכשמבטו נתקל בשייבקה ניצנץ פתאום בפניו הקשים חיוך משונה, חיוך עקום שלא הלם אותם:

“שייבקה… אנוכי… אל תדאגי… מעכשיו ייטב לך… אשלח
לך עופות וקמח וביצים… אנוכי,” הלך קולו ורם, “אנוכי ביגיע כפי…
ולבן־בנו של חאריטון גנב…”

והקיש באגרוף על השולחן עד שנדעזעו הכלים:

“אל יהין!..”

שייבקה עמדה בלי כל מחשבה, הרגישה שדמעות שמות מחנק לגרונה ופרשה אל הקיטון.





לג. משכונות

איזו אשה מבודרת־מעיל עלתה בחפזון במעלה השוק וצעקה היסטרית בפני עצמה:

“בני־מין! בני־מין שלי!..”

מתוך הכנופיות מאצל החניות קראו אחריה:

"מה זה קרה, מה?

“בתיה! מה זה קרה, בתיה?”

“בני־מין!.. בני־מין שלי!..” הצליפה האשה על שואליה מבטים קהים ונחפזה הלאה.

ואנשים שבאו אחריה במעלה השוק כבר הוליכו את הקול:

“בנימין גרינשפון ובריל הפרון הוסרו מעל עגלתו של קירילו
בדרכם מבילואוסובקה על־ידי איזה ‘שקצים’ מזוינים ונלקחו
לדידקובצי…”

“הוא עודנו עומד עם עגלתו, קירילו, ליד ביתו של בריל ומספר…”

“ליד ביתו של בריל הפרון, אשר בשפלה…”

אילו מהעומדים בכנופיות נחפזו וירדו אל עבר השפלה, הנשארים הסיחו בפיזור ולמקוטעין.

“אתה דיברת עמו?.. במו פיך דיברת עם קירילו?..”

“הרוח את אביו יודע… בתור בני־תערובות, הוא אומר,
נלקחו… אין להציל מפיו נכונה… מתקרצף וחוזר ‘כמדומני’, ‘כמדומני’ אחרי
כל מלה ומלה…”

“בני־תערובות… בעד מי? בעד מה?”

“קונטריבוציה… כלי נשק…”

“אלה תולדות ה’הגנה'…”

“חלומות, עסקים, עולם התוהו…”

“ואולי בעד השקץ הפצוע שבבית־החולים של סרגייב נלקחו?.. אומרים: הוא כבר קרוב לגסיסה…”

“אומרים: הוא ציוה להניח אל קברו את רובו ואת אבנטו ואת מצנפתו עם השלף הסרוח…”

"וה’פאות‘245 בין כך הולכות
ומתרבות מיום ליום… מי ידע מה יהיה חלילה ביום קבורתו… השמתם לבכם אל
היריד האחרון?.. ‘פאות’ ו’פאות’ על כל צעד ושעל… גם בנו של דמנטי,
‘שואב־המים’, כבר שב מן החזית… כך הוא אומר: ‘מן החזית’… כנראה הן
נסוגות אחור, ה’פאות'…

“דבר בל־יובן הוא: כיצד נזדמנו בנימין ובריל לעגלה אחת?”

“בנימין שב מוורונובקה העיירה בעגלתו של קירילו, רצה
לקנות שם מעט מנופקטורה אצל גיסו במקח השוה… ובריל שב ברגל מבילואוסובקה
הכפר והתחבר לו… הוא הטליא שם פרוות אצל הגויים, בריל…”

“זכותו של בריל, מסתמא, עמדה לו לבנימין שלא ייהרג… חביב הוא על כל הגויים, בריל…”

“ומי יערוב לך שלא הרגום, חלילה?..”

“יהודים! למה נחשה?.. אולי יש עוד תקוה להציל!.. אל בוב, אל הוולוסט… ‘הבה נתחכמה’!..”

“רפופורט זה רק עבר כאן… אל בית ה’קהילה' הלך…”

“והלילה בין כך ממשמש ובא…”

“ממשמש ובא…”

בכנופיה אחרת פילג מאיר “סקוביליוב246” את זקנו המגודל והמסורק למשעי ובטון אבהי, טון של בעל בעמיו,
טען:

“כמה אני צועק וחוזר וצועק: יהודים! אל תזוזו ממקומכם! שבו תחתכם ואל תצאו מן העיר…”

עובדיה בן נתן הזגג שאל:

“ואם תאמר, ר' מאיר, פרנסה?..”

“שב, שוטה, בביתך והפרנסה תבוא ממילא… יש לך מעט
מנופקטורה או בורית או עורות, אני צועק, שב ואל תזוז, ואם בעל־מלאכה אתה
והמחט או הפטיש בידך — על אחת כמה וכמה! יבקש הגוי כותונת לעורו או מגף
לרגלו או זגוגית לחלונו ויבוא! יבוא אליך איואן ויתן לך בעדם גם לחם וגם
חלב… יש לך, אני צועק, חתיכת מנופקטורה — והחזקת בה!… הפוך בה והפוך
בה, החביאנה, החליבנה… פרה חלבנית היא…”

“אמת כנה!”

“מודעת היא, אני צועק, אם תמו הכרכים, תמו גם הסחורות… אם תמו וארשה, לודז ומוסקבה רבתי.”

“מה זה רצים שם?..”

איפה?.. מה?.. מה?.."

“הניך!.. ה־ניך! מה זה רצים שם?..”

“…חזרו מאמצע הדרך…”

“טה, טה, בנימין ובריל?..”

“שליחי הקואופרטיבים חזרו… עברו שתים־שלוש תחנות וחזרו…”

באמת?.."

“הקיפו שם אנשים את עגלתם… בין בית־המדרש ובית־הכנסת…”

הפעם כבר עקרו כל החבורות ממקומן: נזדרזו במורד השוק.
נשארו אחריהן שלושה־ארבעה כתמים רפושים, עקבות עמידתן המתמידה, שהקדירו
מעל־פני השלג הכהה־הנמס עד למרחוק…

בחלקת הדרך שבין בית־המדרש ובית־הכנסת היה גדול הדוחק.
אנשים ונשים צרו על שליחי הקואופרטיבים “אושר” ו“טובת הכלל” ו“החנות
הזולה”, התלחצו אליהם, אל העגלה, אל הסוסים, החליפו קריאות חטופות, ביקשו
להציל מפי השליחים, מפי העומדים בקירוב מקום אליהם, דיבור,
חצי־דיבור…

“פרוסקורוב![248] פרוסקורוב!
פרוסקורוב!” חילק לכל אחד ואחד אגב הדפה, שמעון מאט, שליח “אושר”. מלה אחת,
כאילו זו היתה מלת־הקסמים שהיתה יכולה להוציא עכשיו על־נקלה למרחב.
“פרוסקורוב! פרוסקורוב!..”

“ובקיוב לא הייתם כלל?..”

“איזה קיוב?.. מי מדבר אודות קיוב?..” התאמץ להיחלץ מן המיצר שמעון מאט. “אין לי כוח לדבר עמכם, אין לי כוח… ינטיל…”

“שמעון!” נדחקה לקראתו אשתו. “לכאן! לכאן! למה זה שתם עליו כגזלנים?..”

“ה’פאות' עזבו את קיוב…” נשמע איזה קול שנמשך מתוך ברדס מזוקף.

“ה’גדולים'247 נכנסו לשם… חשכות…”

“האנטנטה באודיסה… הצרפתים…”

“ובקיוב?..”

אז נתפשל הברדס וכל הנאספים ראו לפניהם את גדליה פינקל.
הלא הוא גדליה פינקל שמאז התחילה המלחמה נעשה לקורא ותיק של ה“קיובסקיה
מיסל”248 וששיחות פוליטיות לא היו פוסקות מפיו והוא שליח החנות ה“זולה”…

“ה’גדולים'…”

“ופטליורה, אתה אומר, נתמנה לאטאמאן ראשי?..”

“ו’ההגנה העצמית'?.. כלום לא היתה שם, בפרוסקורוב, ‘ההגנה העצמית’?”

“שוטה! גולם!” נתכעס גדליה והתחיל מתחלץ מן המיצר גם הוא.
“כלום בפוגרומים לפסחא עסקינן?.. אומרים לך: אנשים באים במקלעים ובכלי תותח
— ומי יתקומם נגדם?.. דמים בדמים נגעו… שמואל! שמואל!” קרא פתאום אל
שמואל, שנדחק אל עברו, והוציא איזה עתון מעוך מכיסו הצדדי. “הנה הבאתי
לך… תקרא ותדע…”

“…ואמריקה תחשה?..”

שמואל חטף את העתון, העיף עליו עין קדחתנית — “המחשבה
היהודית”, כלי־מבטאה של ההסתדרות הציונית, יוצא באודיסה — ופרש חיש הצדה,
אותו רגע הקיפו אותו אנשים והוא השתמט מהם, עבר מתוך הלמות־לב אל מאחורי
המסדרון של הקלויזל הקצבי, עילעל באצבעות רועדות…

“קול־קורא!.. אוברוץ‘… ז’יטומיר… באחמאץ’… סארני…249 בכל יום ובכל שעה מתקבלות ידיעות
מרעישות וקורעות־לב אודות עשרות מקומות… שערוריות־דמים… אנו קוראים
ליום־אבל לאומי… תהיינה־נא החנויות סגורות ביום זה… יעשו־נא הספדים
בבתי־המדרשות…”

האותיות קטנו, השתמטו, פרחו — “הנה, הנה,” מילמל הוא בשפתים מתות מבלי להכניס שום כוונה במלמולו זה.

“מי זה כאן?” נפתחה פתאום דלת הקלויזל הקצבי. “היטיבה־נא
בחסדך, שמואל,” הגיע אליו קולו של נחום המלמד, “עוד חסר יהודי אחד
ל’מנין'… תפילה בציבור…”

שמואל הבליט כנגדו עינים זגוגיות, עיני בן־פקועה, עבר אל
הדרך, לא הרגיש בריקניות שנתהוותה כאן. “אל מלצר” — זע הרהור במוחו. “לא!
הוא לא יבין… הנה, הנה…” והוא השיג פתאום! קוראים להספדים… ומהיכן
הולך קול־הקורא? — מאודיסה… מתוך הקיבוץ היהודי הכי גדול באוקראינה…
קיבוץ בן מאות אלפים יהודים… ומי קורא לזה?… הציונים… גיבורי־התחיה
קוראים את תולעת יעקב לצום צום ולשאת נהי ומספד… נכדי המכבים… “גילו
מכבים, גיבורי־החיל, שישו ושמחו יומם וליל…” אי מפלט?..

ואחת היתה לו עכשיו, אם להיכנס אל הקלויזל ולהצטרף אל
ה“מנין”, אם לעלות ולבוא אל בית־המשמר או להשתטח על־פני השלג הנמס ולהיות
מוטל ככלי אין חפץ בו.

הלכו שתי גויות אל עבר המזוריבקה, אחת עם בקבוק של נפט
בידה, ונעלמו בחשכה. ליד הבאר “של נאדזלסקי” התחבט ושרק איזה דלי ריק. עטתה
דומיה קמעה־קמעה את הרחובות. עלה פתאום קול אשה אי־משם וגזר אותה.

“בני־מין! בני־מין שלי!”

זה היה אותו קול עצמו שנשמע כלפני שעה, אבל הוא לא היה כבר
היסטרי־מבוהל אלא מרוגע־ספדני, ניגוני ומרווה דמעות, כלאחר סתימת
הגולל.

“בני־מין! בני־מין שלי!..”

עטתה דומיה את הרחובות הקיצוניים ובחלל השוק עוד חילחלו
רשרושי־צעדים, חריקות דלתות. לאור החלונות של בית ה“קהילה” ובית־המשמר,
החלונות היחידים שלא הוגפו עכשיו ושהבהיקו עד למרחוק, ניצנצו כפעם בפעם
בבואות בודדות של בני־אדם ועברו ונעלמו.

בבית ה“קהילה” המתינו אילו יהודים שכנים עסקנים וקרוביהם
של בנימין גרינשפון ובריל הפרון, למשלחת שהלכה, עם רפופורט בראש, אל
בוב כדי לפעול אצלו שימהר לדידקובצי, אולי יציל עוד את השבויים. התלקטו
בין כך ליד הכירים וסחו על דא ועל הא. סחו ברוח נמוכה. צלם של בנימין
ובריל כאילו ריחף באויר. ליד השולחן ישבו גור־אריה, מלצר ושטיינברג וערכו
על־פי רשימת האנשים המקבלים מהקהילה מתכונת סוכר מדי שבוע בשבוע, רשימה
מקוצרה של עניים הכי זקוקים לעצי־ההסקה שנקנו שלשום על־ידי הוולוסט ביער
בורטניק. הרשיל “בלילה” שעמד מן הצד סייע להם. הוא, הרשיל, ידע עכשיו את
מצבם החמרי של כל יהודי פרגונובקה לאמיתו, מי מהם הוא עני באמת ומי מהם
מתחפש לעני וגונב את דעת הבריות והוא ליוה את כל אחד מהנרשמים בהערה משלו.
בחדר הסמוך שיפשף פייבוש השמש בהתמדה רבה את הרצפה שנתלכלכה במשך היום
על־ידי המבקרים התכופים.

ודלת בית־המשמר חרקה וחרקה, פלטה מתוך סדקיה את הטיח
האחרון שהושם לשם בתחילת החורף על־ידי בעל־הבית, ירוחם, “הסרסור האדמוני”.
חברים יצאו, חברים נכנסו. כל אחד מהנכנסים חזר משום־מה על אותן השאלות
עצמן, מי ומי העומדים הלילה על המשמר ואם כבר שב הסיור שנשלח אל הדרך
הבילואוסובקאית, אף־על־פי שכל אחד מהם ידע מלכתחילה מי הועמד על המשמר
ושהסיור שיצא רק כלפני שעה, לא יכול עוד לשוב. הוחש דכאון־רוח. פרגונובקה
בד' אמותיה היתה מזוינה וחזקה למדי. מתוך חפירתה המבוצרה היתה יכולה
להתגונן, לעמוד על נפשה. אבל הנה בא המקרה עם בנימין גרינשפון ובריל הפרון
והזמין אותה לצאת מחפירתה לערוך תיגרה מחוץ לד' אמותיה וזאת לא יכלה. והכרה
זו שהוקדרה עוד יותר אחרי השמועות שהובאו “מן המסילה” דיכאה את הרוח ומכאן
אותה העזובה ששררה עכשיו בבית. ישבו באשר ישבו, על אדני החלונות ועל
השולחן, השליכו כלאחר־יד את שיורי־הסיגריות, התהלכו לכאן ולכאן והשריקו את
רצפת החומר הלחלחה ומידבקת, שוחחו בערבוביה…

בעט־נא, חיריק. בחוטם מגפי… הוא משתלף בקושי, חולירע לתוך צלעותיו…"

“אתה לן כאן, סולומון?”

“אלין.”

“…באותה שעה,” המשיך את סיפורו שמחה פקיר, “רשמו את
היהודים בתחנת המשטרה… סך־הכל 132 איש… הגויים — כל אחד עמד בתור כדי
לקבל שני רו”כ והתענג על הסגין החדש שלו, היהודים — זה משתעל, זה אזנו
‘שורקת’, זה שיניו חסרות וזה קיבתו מתקלקלה."

“כמה חולים היו בסך־הכל?” שאל סולומון בהוקיעו את מטליות רגליו הטחובות על קצה הדרגש.

“סך־הכל 132 איש… עמדתי מדווכא והייתי מלא חימה…”

“על שלא עשית מום בגופך גם אתה?..” הצטחק “יהודי וחצי”.

“תכריכים היינו צריכים לתפור בעבורם,” הזדעף סולומון כלפי “יהודי וחצי”, “ולא לנפח את הנשמה…”

“איזה שקץ?”

זה סולומון הכהו באותו יריד… שמארקטיוק… נפל למשכב…"

“הוא הפליא כל־כך את מכותיו… מנה יפה נתן לו, שלא במהרה ישכחנה…”

“… והגויים כלום לא עשו אחר־כך מה שעשו היהודים מתחילה?
כלום לא היו בורחים בהמונים מן החזית?.. לא היו קוטעים את בהונותיהם על־ידי
יריה? לא היו מנגעים מחלות־זימה זה לזה?..”

“מגיהינום כזה יברח אפילו השד,” הסכים שמחה פקיר, “אבל,
הגויים… הלא תדע!.. אחד קורא: הרשקו, הלא בני כפר אחד אנחנו… שם היית
בריא וחזק.”

נפתחה הדלת ונטפל חיים וליקי. הוא הודיע שהמשלחת שבה זה
רק מאצל בוב ורוב הנאספים נזדרזו אל בית ה“קהילה” לשמוע מה בפי
רפופורט…

הגשם הדק והפושר שזירזף, מהול בפיתי־שלג, כל הבוקר הלך
ופסק. נגולו ערבות־שלג כהות, דרך עכורה ושוממה שננעצה כפעם בפעם במרחק
באיזו מעלה או מורדה ונעלמה מן העיר, חוטי־טלגרף קודרים שטיפות־מים בודדות
כפניני־זכוכית נתלו עליהם לבלי נוע. דייסת השלג שרקה תחת פרסות הסוסים,
התיזה עפרוריות לחות.

“אנו מתקרבים אל הרודיונובקה,” הפשיל איזיא מעל ראשו את הברדס שלו.

“כשלוש ורסטאות.”

“לא יותר?”

ושניהם, איזיא וסולומון, נסמכו מבלי משים על הרכובות
והתרוממו כלשהו והסתכלו במרחק מתוך מתיחות פנימית. ליד הרודיונובקה, לפי
עדותו של קירילו, נלקחו בנימין ובריל, משם הביאו המרגלים250
שיצאו בלילה — משה גיבל, חיריק ושואליק “כפתור” — גם את ידיעותיהם המטושטשות.

“עגלת־שורים!..” מילמל איזיא כמאוכזב כלפי הנקודה השחורה שעד הנה היתה מבצבצת ושוקעת במרחק חליפות ושהפעם צצה בקירוב מקום.

עצרו את הסוסים והצעידום לאט־לאט, כדי להיטפל אל המחמר
הבא לקראתם במפתיע. התקרבו. אי־משם הגיעה קריאת תרנגול וקול גויה
עמום־מרוחק שהיה תוכף בתחילתו ומתמשך גווע בסופו:

ציו־קציו־קציו־קציו־ו־ו־ו־ו…251

הסתמנה עגלה רתומה לשורים שגוי מכורבל באדרת־עור כבשים הפוכה מבפנים למעלה מראשו, בתור מחסה מן הזרזיף, הזדקר מתוכה.

“דידקובצאי?..”

“צפרא טבא!” התגלה הגוי ותהה על האנשים ועל אוכפות הסוסים.

“מדידקובצי…”

הגוי, נענה על כל שאלותיהם בצמצום, סינן תשובותיו למקוטעין
ותוך כדי כך חזר בהן ועירבבן וסירסן ורק לבסוף כשסולומון הוציא כנגדו את
אקדחו ואיים עליו נתבלבל והודה בפה מלא שלפי השמועה הובאו אתמול על־ידי
בני־בלי־שם שני “יהודונים” אל ה“וולוסט” הדידקובצאית ועד הנה הם נמצאים
שם. יותר איננו יודע לספר. גר הוא בקצה הכפר ובענינים ממין זה לא
יתערב.

“אתה ‘בעל־גוף’?..”252 שאל איזיא.

“מהיכן לאיכר עשירות?” משך הגוי בכתפיו ותיכף חזר בדבריו.
“יש… תודה לאלוהים: צמד שורים… כמה מורגי־שדה… נכסים… תודה
לאלוהים: בעל־בית אנוכי!.. עם נמושות ובני־בלי־שם לא אתרועע…”

“כדאי הוא שנקחהו!..” העיר איזיא.

“טינופת!” עשה סולומון תנועה פסלנית בידו כלפי הגוי והזיז את סוסו.

וכשהתרחקו מעט מהעגלה הפך את פניו והביט עוד רגע אחרי
הגוי. “ואם הרגום, את בנימין ובריל, הייתי הורגו תחתם?..” והוא חש פתאום
מתוך בהלה, שלא היה הורגו עכשיו, שלא היה מהין להרגו, שמאחורי גוי זה, ולא
רק מאחורי גוי זה, אלא מאחורי דידקובצי, מאחורי סטופאשק, מאחורי כל הכפרים
שמסביב, זע ועלה בן־לילה איזה כוח עצום, חשוך ופרוע ההולך לתבוע עלבונם,
המוסיף להם איזו תקיפות חדשה ומשים לאל את כל “תכניותיו” הוא
להבא…

“האומנם הם נסוגים לכאן?.. אל עבר הבוג?..” זע
בקדחתנות על אוכפו בהכניסו לתוך המלה “נסוגים” את אותו המושג הזעפני, של
הרס וחמס צבאי, מאוכזב ופרוע ללא טעם וללא גבול וללא מעצור, שהביא אתו מן
המלחמה — הלא איואן קובאץ ובנו של דמנטי הם רק העורבים הראשונים… מה
כוחה של פרגונובקה וכיוצא בה, כנגדם?..

“הרודיונובקה…” מילמל איזיא.

מעל הרמה הרחבה השוכנת מצד הדרך המשופעת נשקפו בתי־חומר
וצריפי־עץ מספר. זה היה פרבר מצער ודל, מנודח ובדול מן העולם. נדמה, בזמן
מן הזמנים הובלו כאן, על־פני רמה זו, בתים וצריפים למכביר, בשביל כל אותם
הכפרים והעיירות שבאפרכיה, ונאבדו אחדים מהם והתלקטו ועמדו נבוכים
ושכחי־חיים בשממה הלזו. מדרונה הזקוף־תלול של הרמה נשקף על־פני הדרך כקיר
ענקי.

“שור־נא!..” הוצתו פתאום עיניו של סולומון. “ליד הבית השלישי… הרביעי… חושה אחרי… עם אוכפות…”

רגע ושניהם זעו בדהרה מלאה במדרון הדרך, התכופפו והתהדקו
אל ערפי הסוסים, חשו שקיר הרמה צף ועולה ומסתיר אותם יותר ויותר, עמדו בסתר
ההר.

קפצו מעל הסוסים, חזרו רגע בעינים תועות אחרי קרן־זוית נוחה בשבילם, משכו אותם אל עבר הבדיד253 הקרוב
שהיה זרוי־שלג וששיחים אחדים, קלושים וערטילאים, הזדקרו מתוכו, קשרו אותם
אל גזעם, הכירו תוך כדי כך שהטיפול בהתרתם בשעת סכנה יוכל לעלות להם ביוקר,
עזבו אותם וחשו אל הרמה.

צעדו צעדים של מה־בכך, עשו דרך בכיוון הכותל ה“סמוי”,
חסר־החלונות, של הבית־הראשון, חשו את ההבל החם השופע ועולה מתחת
צוארוני־תלבשתם, מפניהם הטחובים, דחקו את הרגעים שארכו להם כשעות, — מי יתן
עשות קפיצה אחת גדולה, ענקית!..

ליד איזה צריף זע כלב, השמיע נהימה שבפתיחת נביחה וסולומון
נרתע וחזר על עקבותיו, עקף את הכותל האחורני של הצריף, שמע את רשרושי
גלימתו של איזיא הכרוך והולך בעקבותיו, דפיקות לבו תכפו, נתקל בכותל מעוטף
באלומות־תירס, שחלון זערורי הציץ באמצעיתו, הצטמצם וגחן לארץ, זחל למטה
ממשקוף החלון על ארבעתיו.

נפתחה מבואה שוממה, הסתקר, הסמיך עצמו חיש אל כותל הבית,
צעד לאט, נתקל באיזה ביב של זוהמה שנמשך מאצל שיפולי כותל של רפת, עקף
אותה, שמע פתאום קולות מבודחים־שתויים העולים בעמעום דרך החלון, הוציא את
אקדחו מתחת מחגורת מכנסיו וגחן שוב לארץ!

מבין עיגולי־אש מרופרפים ניצנצה עגלה מוטת־מוט… שני סוסים… אוכפות.. והוא הזדקף בבת־אחת, השתער אל הדלת.

בפרוזדור האפל נתרעשו תרנגולות, נתעופפו ונתבלטו בחלל
האויר, חרגה דלת, הבהיק צלבלב, האפילה גויה גבוהת־קומה והוא הדפה בכוח
ממנו והלאה, הזקיר את אקדחו באויר וקרא בקול לא לו:

Pykѝ – в ־ вepx254

לפנות ערב נתגלגלה לפרגונובקה עגלה רתומה לשני סוסים,
בלויית שני סוסים חבושים הקשורים לאחוריהם, שסולומון ואיזיא, שניהם
משולהבי־פנים ופרועים, עם שני אקדחים מוסבים כלפי קרקע העגלה, ישבו משני
עבריה.

העגלה עמדה ליד בית־המשמר. סולומון ואיזיא קפצו מעליה,
שלחו ידם אל תוך העגלה, דילדלו שם דבר־מה, דפקו… עד־מהרה ביצבצו משם שני
“שקצים”, התרוממו, התחילו יורדים מעל העגלה… פניו של אחד מהם היו מחוצים
ומלוכלכי־דם והוא התנודד כשיכור.

מתוך בית־המשמר ומתוך הקהל חשו לקראתם חברי־“הגנה” אחדים,
הקיפו אותם, סייעו להם לסולומון ואיזיא, להוליכם אל הבית פנימה, ניגשו
להתיר את הסוסים.

השקץ המחוץ התחיל פתאום מתחבט ומתפרץ בכל מאמצי כוחו מן
הידים ששמו עליו, הסקרנים והסקרניות שצרו מסביב נרתעו לאחורם. החליפו
מבטים תמהים ופחודים, רגנו, אילו מהם מילמלו: “צרה חדשה…” (בעיר כבר ידעו
שבנימין ובריל לא נהרגו אלא שהוכרחו לרקוד ריקודים בבית־ה“וולוסט”
הדידקובצאית כל הלילה ולרנן רינוני־תפילות שונים), אילו מהם:

“פרובוקציה…”

מתוך מתיחות משונה, שהיה בה אבק של בהלה, הדיפו
בני־ה“הגנה” את השקצים אל תוך הבית, התירו קל מהרה את הסוסים, פיזרו את
ההמון, גערו בו והרתיעו אותו בארבות ידיהם.

“התפזרו לכל הרוחות!.. כאן לא במת חזיון…”

“היסוגה מכאן, אחור אוזי, ואל תסריח…”

“מה לסרחוני בפיך?..”

“תיכף אתפרץ אל בין שיניך ואראך… סור מכאן, סרחן סרוח!..”

טרודים ומזועזעים, כולם כאילו נזדרזו לטשטש את המעשה, להבריח ממנו את הפרסום, להבליע אותו ולמחות את עקבותיו.

חזקו הרוחות רק ממחרת הבוקר, כשגוי חסר־זקן, עם יבלת
שעירה ליד החוטם, שהיה לבוש אדרת־עור חדשה ותפוחה, כאחד מחשובי הכפר, הביא
פתק מ“המכנסים האדומים” אל ה“אחים בהוולוסט הפרגונובקאי” וזה,
הוולוסט, שלח אותו אל בית־המשמר, חזקו פתאום הרוחות וכל היהודים ראו
בעליל, שיד דידקובצי על התחתונה. הגוי הנהיר אליו המון עם רב. החליפו
קריאות בדיחות, בישרו זה את זה.

“בנימין ובריל חיים וקיימים!..”

“דידקובצי שיגר את הגוי על מנת שיחליף את המשכונות…”

“הנה הוא הגוי… בעל־גוף, כנראה…”

“אומרים, אחד מהשקצים הוא בנו…”

וכשנודע פתאום בקהל שבבית־המשמר החליטו לעכב את הגוי,
נוספות על שני השקצים, עד שיושבו בנימין ובריל, בלי שום תנאים מוקדמים,
העירה — לא נמצא אף אחד שיערער בפומבי על זה. אדרבה, כולם הודו ואמרו: ירבו
במשכונות. יקחו לקח וידעו…

ליד בית־המשמר התגודדו כל אותו הבוקר אנשים ונשים.
התעניינו בפרטי־פרטים, תיארו זה לזה את רישומי־פניהם של השקצים, של הגוי.
כל ישראל היה להם חלק בשני השקצים הכלואים, בגוי עם אדרת־העור החדשה
והתפוחה ואפילו ביבלתו השעירה.





לד. עצי־הסקה

“מה זה עלה לפני הבורא לעשות עם קבצניו?.. קור וטחב ורפש… צפרא טבא!”

“הבורא מנהיג את עולמו ורפופורט את הקהילה… טוב טעם לשניהם… צפרא טבא! להיכן?”

“לפאנאס באבנקו. בשבוע שעבר הפריש לי כחצי שק בולבוסין.
‘הא, פיניכי,’ הוא אומר, ‘תבואי שוב בשבוע הבא ואתן לך אלומות־תבן
להסקה…’ פיני שלי, יחיה, סירס לו סגין מדולדל והגוי ממש יצא מכליו…
הלואי שנבואתי לא תתקיים, בריינה: ימים באים וגם מלאכת הסירוס לא תצלח…
נעשו הערלים חייטים לעצמם…”

“ערלים… חייטים… מנהג נתקבל בעולם: בוכים. מי יתן והיה
גם מפרנסי, במחילה, בעל־מלאכה!.. הלא עלתה המחט למרום המדרגה… וגם בנך
התכשיט עלה לגדולה… נעשה ‘כל ולך’ בה’הגנה'… מקבל משכורת.
עצי־הסקה…”

“רבוצ’י נרוד…255 יחסנים בבי־בניה…”

“לא די שהוא מסכן את חייו…”

“ומי מבקש זאת מידיו?.. שבר לעצמותיהם! ‘מסכן את חייו’ —
בעד מי? בעד מה? בעד הדלות שלי? הכל נופל בחלקם!.. עצים… קמח… סוכר…
ובעל־הבית?”

“לכל מי שמקנא בי אני מאחלת אושר ממין זה… הלא תדעי את
ביתי והוא בור ולא בית… ופיני שלי הולך תמס… הזמנתי את סרגייב והוא אמר
לי בפירוש: הוא לא יבריא עד…”

“ובעל־הבית ילחך עפר?.. הירד חיים דומה?..256
הייתכן?.. הלא בזאת אני עולה על רפופורט… אשתו משמינה
מיום ליום… כלום אחשה?.. פאנאס באבנקו הן לא יברח… נלכה, בריינה,
בחברותא…”

“ובעל־הבית?.. הירד חיים דומה?.. הייתכן?.. שק קמח כבר
עולה לארבע מאות רו”כ… נסע מפרנסי, במחילה, עם אמתחת סוחר אל הכרך, לפני
חודש וחזר במקלו… הקיפו אותו ה’פאות' בז’מרינקה וגזלו ממנו את האמתחת
וגם את קומקום היין־השרוף שהיה מוצנע בתוכה. סדום!.. רק נפשו היתה לו
לשלל…"

“הוא, פיני שלך, אומר סרגייב,לא יבריא עד…”

“ובעל־הבית?.. הירד חיים דומה?..”

לירד דומה, אויה לנו, עוד רע מזה…"

“וכי קלה זו בעיניך?.. ארבע מאות רו”כ שק קמח… ובאיזה מעות?.. הנה הולך ‘בלילה’…"

“הרשיל! הרשיל!”

“ר' הרשיל!..”

“מהרנה, נשים, מהרנה!.. הביאו כעשרים עגלות זרדים מיער
בורטניק… קפצו עליהם, ליד ה’קהילה‘, בני־טובים… מ’לינת־הצדק’…
מהומה…”

" הרשיל, הייתכן?.. בימי האסיפות היית בא אלינו כפעם בפעם: הורידה, פיני, רשימת ה’בונדה' אל תוך הקלפי ותיושע… ועכשיו…"

“ר' הרשיל!..”

אבל הרשיל לא שמע להן כבר, הזיז חיש את רגליו הדקות ונעלם
עד־מהרה באחת מן המבואות הקרובות. אז ננערו שתי הנשים שהתנהלו עד הנה לאטן
ועלו בזריזות מזורזה במעלה השוק הרפוש־חלקלק, תמכו בידיהן זו את זו.

“הביטי וראי!”

“מהומה…”

ולא היו רגעים מספר ושתיהן נבלעו בה“מהומה” שהתרגשה ליד
בית ה“קהילה”. כאן, לפני שורה ארוכה של עגלות מסובלות גדועי־אילנות ענפים,
טחובים וסרוחי־בלוריות התדחקו אנשים ונשים, התקוטטו בקול, ניענעו בידיהם.
בכבש המסדרון של בית־הקהילה עלו וירדו יהודים ויהודיות, אילו מהם ניפנפו
באיזה פיסות־נייר ירוקות, חזרו אחרי הגויים, בעלי־העגלות. והללו, כאשר ראו
שהיהודים מתקוטטים בדבר חלוקת העצים, ידעו שלא יבואו במהרה לידי גמר
ופרשו בין כך “להתחמם” בבתי־המזיגה החשאיים…

“הניך!.. לא תקח מכאן עצים, הניך…” גדר את הדרך איזה
יהודי באדרת עם צוארון של פרוה קרוחה בעד יהודי צהוב שאחז בפרומבית הסוס
של העגלה הקדומה על מנת להובילה אחריו. “אף קיסם אחד לא תקח…”

“הא… הא לך!..” הזקיר היהודי הצהוב אצבע משולשת נמרצה כלפי בעל הצוארון הקרוח. “הא!..”

“אסוף את ידך, עזות־מחוצף־פנים!..” סייע לצוארון הקרוח
איזה יהודי מעורדל בערדלים חדשים לעצור בעד הסוסים. “אף קיסם אחד לא תקח…
דין־וחשבון!..”

“‘העם העובד’… יחסנים בבי־בניה… יש לו בן בה’הגנה'…”

“…היאלמי, חצופה!..”

“תרח זקן…”

“‘תמוז’ … אין בדעתך נכונה, ‘תמוז’!..”

“עשרות שנים זללת במסתרים… שיבוטות אוזים, שויסקים…257 על חשבוננו זללת, זולל וסובא…”

“וגם יין מבנדרי הייתי שותה… ומובטח אני שגם להבא, אם ירצה השם, תתפקע מררתך… קבצן־בן־קבצן בן־בנו של קבצן!..”

“… אסוף את ידך, כלב שבכלבים…”

“…חייטנטנית סרוחה, יתעקם פיך לאחור…”

“לא חולה את למכור את אדרת בתך שהבאת אשתקד מאומן… עם עור־החפרפרות מלמעלה…”

“יהודית נאה!.. פה מזיל שמן…”

“… יש לך בחור בה’הגנה'?.. כבר ראה העולם… בחור עם רגלים עקומות…”

“עם רגלים של מרכא טפחא258 כבר ראה… תשמח בו מנקה שפאציר ולא אנו… בן יקיר לו: מאיר־יונה…”

“רפופורט!..”

“שקט!..”

“חברים!” הבריקו בבת־אחת משקפיו ושיניו של רפופורט מעל מסדרון בית הקהילה. “למה תתרגזו?…העצים נחלקים על־פי רשימה…”

“דין־וחשבון, רפופורט!..”

“הכל בשלו, יתחטפו ימיו…”

“מי זה שמך לחותך שוברים ירוקים, ‘אך בראש’?..”

“חלפו ימי האשראי בבנק ההדדי, רפופורט… כשיהודי היה צריך לדבר אתך תחנונים כרש…”

“לדבר רוסית…”

“ימי־האדרכתות…”259

“אשתו אוכלת מעדני מלכים…”

“יש לו מנופקטורה במטמונית…”

“מאמרים מה’אבן עזרא' הוא מתבל בדיבורו… שבתי־צבי!..”

“מעמיד אתה את חטמך לרוח היום, רפופורט!.. נמשך אתה אחרי ה’בונד'… ‘העם העובד’…”

זה היה קשר של יורדים, קשר של שולחים על שליחם, של
בעלי־בתים על אנוש כערכם. בעלי־בתים מרוששים, שנכשלו בדרך הספסרות הגדולה
ועקלקלה, שנלאו כבר משאילת “גמילת חסדים” וקבלת “מתן בסתר” ושבכל משאלותיהם
נדחו עכשיו מפני בעלי־המלאכה העניים וסתם קבצנים מבני־השפלה, שמלבד זכות
עניותם המוסמכה ומפורסמה מכבר הימים, עמדה להם עוד זכות בניהם התקיפים
המשמשים ב“הגנה עצמית”, קשרו קשר על רפופורט שזה רק חדשים מספר בחרו בו
להיות בא־כוחם בקהילה ולשאת את דגלם ברמה. נגד עיניו של כל אחד ריפרף עכשיו
דיוקן של רפופורט שהיה נוהג שררה ומדבר עמהם רוסית כשנעשו מחאות על
שטרותיהם, רפופורט החותך עכשיו שוברים ירוקים על קמח וסוכר ועצי־הסקה בשביל
התקיפים שבעניים, רפופורט הזריז וממולח שעיניו תמיד בראשו, רפופורט בעלה של
רויזל הדשנה ורעננה, שכל הגברים היו חומדים בלבם את יפיה…

“שוחט אתה אנשים בלא חלף, גזלן…”

“חברים, מה התנפלתם עלי, חברים,” זכר רפופורט את הכלל
שתיקן לעצמו לדבר ברוח נכאה דוקא בשעה שהציבור מתגעש ביותר. “כלום אנוכי דן
יחידי בקהילה?.. הרשיל! הר־שיל!” התחיל קורא להרשיל “בלילה” שנדחק ברגע
זה אל עובי הערבוביה. “בבית הקהילה אתה מרעיש עולמות… וכאן… אנוכי יכול
להסתלק ממשרתי בכל יום ובכל…”

“לא ייקרא שמי ‘הרשיל’, אם אפילו קיסם אחד…”

“גש הלאה, כלב שבכלבים!..”

“סאמוגונשצ’יק…”260

“ירוק עליהם, הרשיל!..”

“עוד תקיאו את הקרנסקאות שגזלתם ב’לינת־הצדק'…”

“ה־רר־שי־לל!..”

“רוקק אני על ה’יארצייט'261 של אביך, אני רוקק…”

“נקוט זקנו בידך…”

“אסוף ידך, כלב שבכלבים…”

ויהודים באים־בימים, יהודים שמימיהם לא היתה ידם בחברם,
שכל כוחם לא היה אלא בפה, אחזו פתאום זה את זה באשר מצאו, בדשי האדרות,
באחורי הצוארונים, בשרוולים ובזקנים, נזהרו שלא לנגוע בנשים שהתחבטו
ביניהם, התרחקו ונתנדנדו, מזוקרי־פנים כלפי מעלה, בנדנוד משונה ומגוחך, ללא
אבחת יד נמרצה, ללא סטירת־לחי אף אחת, נתנדנדו לכאן ולכאן, הולכו והובאו,
הולכו והובאו כבעל־כרחם, ודומה היה כאילו ניטלטלו בתוך ספינה מטורפת בים
ונקלעו יחד נואשות לבל יוקאו חלילה אל המים הזידונים.

“יהודים!.. חילול השם!.. בפרהסיה?..”

“פה!.. בושו והיכלמו… כגויים?..”

פתאום ואחד מאגפי הערבוביה פקע, קלט נחשול של פרצופים חדשים, דרוכים ומחודדים ומלמול זועה בחלל האויר.

“הגזלנים…”

“מאיר־יונה…”

אי־אלו ידים נתפקפקו, אי־אלו פנים נעוו מפחד, הנשים נתרעשו
והתחילו מצווחות במלוא גרונן, הרשיל “בלילה” קפץ פתאום תחתיו, התרומם רגע
ממעל לכל הקהל:

“אף קיסם אחד לא אתן!..”

“ה־רשיל־ללל!!!”

“אני רוקק על ה’יארצייט' של אביך, אני רוקק…”

“גוא־לד…”

“משה… מכים את אביך, משה…”

הערבוביה צבתה, נסתרבלה, קלטה פנים חדשות יותר ויותר, מכל
עבר התפרצו לתוכה בני־אדם שוני צורה וקומה ותלבושת, בחורי־השפלה, בחורי
בעלי־בתים, סתם יהודים רודפי־שלום שכוחם במתנם ונזדרזו להפריד בין הדבקים,
קמחנים ובני־קמחנים שביקשו להתנקם באילו מבחורי־השפלה שבתור חברי ה“הגנה”
וה“בונד” “תפסו” זה כמה פעמים בלילה את עגלות קמחם ששלחו בהסתר לגראבוב לשם
מסחר, על־ידי גויים מקורבים ונאמנים, ומסרון לרשות החנות הזולה,
אפוטרופסים מ“לינת־הצדק”, שבאו לגבות את חובם מהרשיל “בלילה” — מצוקות,
דלדולים ומשטמות גירו את העצבים, ביקשו ביטוי לעצמם וה“מהומה” הקיפה את
השוק מסופו עד סופו.





לה. שלטון

יריד.

ערב־רב של גויים וגויות, יהודים ויהודיות, בהמות ועופות
מילא את השוקים לכל מלוא העין. התגוונו אדרות־עור, אדרות־צמר,
“פודיובקאות”, “ז’ופאנים”,262 מעילים,
פאפאחות, מצנפות, כובעים, סודרים, מטפחות־ראש צבעוניות. התמזגו להמיה תכופה
ומעובה קולות של בני־אדם, נאקת חזירים, צהילת סוסים, דרדרי־גזרקש, זמרת
קבצן אוקראיני בלויית צלילי נבל צרודים. הרפש הממוגמג וקלוש העלה כבר בכמה
מקומות צחנה.

התדחקו, התיזו רפש מתחת הרגלים, נשאו־ונתנו, לעסו, פיצחו
זרעונים, סחו, החליפו קריאות חטופות. ביצבצו שקצים מדובללי־פאה שנתהלכו
לבטלה, הקישו ללא צורך במקלות־הברזל שבידיהם באבני־המרצפת, התעכבו ליד כל
כנופיה של “שקצות”. אילו מהם התגודדו פה ושם מתוך התרפסות ויראת־הכבוד
מסביב לשלושה־ארבעה שקצים לבושי ז’ופאנים כחלחלים וחבושי פאפאחות עם שלף
אדום. הללו הסבו על עצמם בתלבשתם זו החדישה את תשומת־לבו של כל עובר־ושב.
זה רק שלשום או תמול הם שבו לביתם מן המחנה האוקראיני והם נהגו חשיבות
בעצמם, דיברו קצרות ובקול מרושל־מעויף כלשהו ואחוז־שינה כאחרי ליל ארוך של
עגבים… תנועותיהם הבן־חיליות, חיוכם הזלזלני הגנבני־ערמומי, שבו ליוו את
היהודים שצפו ועברו כפעם בפעם על־ידם, כבר ידעו לספר דבר־מה על אי־אלו
עיירות קטנות השוכנות ליד בתי־נתיבות מעופשים…

אי־משם, מאמצע השוק, מעל הקרקע, עלה ונישא עד למרחוק קול
מרוסק־מונוטוני של קבצן בלויית צלילי נבל מרופט. מסביב לו היה גדול הדחק.
על מצע של תבן ישב, ילדה חיורה עם קערת־עץ ועם תרמיל ישבה על־ידו, והוא
הזקיר־הוליך את עיניו העששות־תבלוליות כלפי מעלה ושירתו העצובה ניסרה את
האויר.

Ой, як не весело тобi спiвати, Украiно.

Ти нiколи не эаэнпа

Доброi години.

(הוי, לא יגיל הלב לשיר

את שירותיך, אוקראינה.

את עוד שעה טובה

לא ראית בחלדך…)

מסביב לו היה גדול הדחק. התדחקו גויים וגויות. יהודים
ויהודיות. זרקו פרוטות אל הקערה, עמדו נטולי־תנועה, אילו עינים זלגו דמעות.
צעקת דורות מושפלים ונענים ושלות עולמים גם יחד עלתה מזמרתו של הקבצן,
מצלילי הנבל המרופט, עוררו געגועים לאין חקר, הטיפו צרי על לבבות
פצועים.

Ти нiколи не эаэнaла

Доброi години…

(את עוד שעה טובה

לא ראית בחלדך…)

איזו שלשלת ארוכה של שפלות וצרות, של שנאה הדדית ורדיפות
הדדיות ביצבצה ונמשכה לא ידוע מהיכן, מני העבר העתיק, נמסרה מדור לדור,
נתלתה על הצואר… מי שזרה? התינתק בזמן מן הזמנים? ומהיכן נתגלגלה ובאה
מנגינה זו ומי שר אותה בראשונה?.. אם “צ’אבאן”263 מולדאבי שפך בה את המיית לבו וגעגועיו אל אפסי הערבה האילמים?..
אם שליח־ציבור יהודי עני ומטופל בתינוקות נשא ככה את מרי־שיחו וביקש רחמים
מן השמים?.. אם מימות ה“פאנשצ’ינה” היא הולכת ובה בכה איזה גוי משועבד את
גורלו?..

מי יודע?..

אך הנה נטפל אי־מזה בן־אדם עם כובע בעל מצחה נוצצה (זה היה
מורה אוקראיני ממאלא־גראבליה הכפר) זרק אל הקערה שלושה רובלים, גחן אל
הקבצן וקרא אליו בהתלהבות: “סבא, הנה נתתי לך שלושה רובלים… ועוד שלושה
רובלים אתן לך ובלבד שתשיר לי שוב את שיררתך…”

וכשהקבצן, מופתע מהשפע הבלתי־צפוי, הסמיק, לא ידע לאן
יוליך את עיניו העששות־תבלוליות והחזיק שוב בנבל והתחיל חוזר על שירתו —
התיצב בעל המצחה הנוצצה קבל עם מתוך דבקות משונה וחזר על כל מלה
ומלה:

Ти нiколи не эаэнaла

Доброi години…

ונפלא הדבר! כל היהודים והיהודיות, הבחורים והבחורות שעמדו
מסביב מבלי־נוע התחילו פתאום, כעל־פי מאמר, משתמטים ועוזבים את הקבצן
אחד־אחד…

כל היום שלפני אותו יריד ובבוקר של היריד תעו בעיר שמועות
שונות ומשונות. בדרך תעייתן מפה לפה הן פשטו צורה ולבשו צורה, נעשו חשכות
ומדאיגות יותר ויותר. בא אדם והשמיע חדשה וכעבור שעתים כבר חזרה אליו
מסורסה ומטושטשה עד שהוא עצמו שוב לא הכיר בה. הביאו שמועה בשם המדפיס
דוקאלסקי על הקומיסר המחוזי, רזניצ’נקו, העומד לבוא לכאן עם גדוד של
“קוזאקים חפשים” לרגלי איזה ענין חשאי ומאוד חשוב. בשם מאני מילגרוים על
טרנושנקו וסאווא באבנקו שדרשו במפגיע מההנהלה הקואופרטיבית, עם
קאזימיר קאלינקא ואיואן לווקופאס בראש, שלא תמכור להבא מן הסחורות,
המובאות עכשיו אל אגודתם מן החוף באין מפריע, לקואופרטיבים היהודיים. בשם
רעיר “קאואליר” — על קובאץ הצעיר שהתיהר לפניו שביריד זה “יראה דבר־מה”.
בשם זליג נימוי — על ויצחובסקי, המכונאי הראשי
בבית־החרושת, שחזר מקיוב, בהבקיעו לו דרך בין גיסות־הדירקטוריה הנסוגים
אחור, ואמר לו בזו הלשון: “אתם צפויים עוד ליסורים גדולים.” בשם איסאק
טייטלמן — על ואסיה פרדנצוב, בנו של פרדנצוב הגזבר הזקן בבית־החרושת,
שחזר גם כן מקיוב והוא לוחש סודות על כל אוזן נוצרית בדבר התעללות
הקומיסרים ה“ז’ידאים” באנשי קיוב הפרובוסלביים, בדבר איזה יהודי היושב שם
בראש הצ’קה"264 ונוצרים מובלים אליו בין שתי שורות של סינים מזוינים והוא דן אותם לחיים או למוות וכיוצא בזה.

בבית־המשמר החליטו להנהיג ביריד זה שמירת־חשאין. התכוננו
למלחמת־רחוב בשעת הצורך. ואמרה ניתנה: לרדוף שלום, אבל “אם ירצו לדבר דוקא
בלשון כלי־זמריש — לדבר עמהם בלשון כלי־זמריש…”

עכשיו שוטטו עיני ה“הגנה” בכל. אלו מהחברים שלא יכלו
להבטיל את עצמם מעסקיהם או מעבודת־מלאכתם היומית, יצאו כפעם בפעם, עם האקדח
בכיס, השוקה, עקבו על דעת עצמם כל גוי חשוד (עוררו חשד, מלבד ה“שקצים”
הידועים ואנשי־השם, אי־אלו גויים־נמושות, לבושי תלבושת קלוקל, והם יושבי
הכפרים הרחוקים ומנודחים, שהתשוטטו לבטלה עם שקים ותרמילים ריקים לכאן
ולכאן), התחפשו לתגרנים ומיששו, כדרך התגרנים, בעגלות, העמיקו משש אל תחת
התבן, גבעולי־התירס, שקי התבואה, נטפלו אל הגויים שעמדו צפופים ליד חנות זו
או סריד זה והטו אוזן קשבת, התקשרו עם בית־המשמר. אילו מבני ה“הגנה”
שהתנגשו שלשום, בשל עצי־ההסקה, במלחמת־ידים, ושיצאו ממנה בצלקות ובשריטות,
נתהלכו עכשיו זעומי־פנים, פזלו, מדי היתקלם זה בזה, כתרנגולים נשוכים, נתנו
ידיעותיהם בבית־המשמר כלאחר־יד.

לפנות הצהרים, כשהיריד היה בעצם רתיחתו, הופיעו על־פני
הדרך ה“בורטניקאית” שורות מספר של רוכבים מזוינים. שנים־שנים בכל שורה.
הם זזו בביטחה ובמתינות והסתקרו על סביבותם. רק האחד שרכב לפניהם, בריחוק
כמה צעדים, איש מוצק ורחב־גזרה עם פרגול עב בידו, לא הביט לצדדין, שלח את
מבטו אל כיוון אחד, אל נוכח הדרך, ופניו הגסים הביעו זעיפות
וכובד־ראש.

רגע והמשא־ומתן בשוק־הבהמות, שעל־ידו עברו בתחילה, נפסק.
כמעט שנשמעו נקישות פרסות־הברזל באבני־המרצפת, נקישות קשות, קטועות,
מפורטות. כל העינים נתלו ברוכבים שהזדקרו מעל סוסיהם ומעלה מכל ההמון. נתלו
מתוך הבעה של השתוממות, של מבוכה, של יראת־הכבוד והכנעה. וכששני הרוכבים
האחרונים שהחליפו דיבור נצטחקו פתאום, ניצנצה גם
בפניהם של רוב הגויים, מעין בבואת הצחוק שעל פני הרוכבים, בת־צחוק קלושה
ועמומה…

ובמידה שרכבו ועברו הוסבו אליהם ראשים, נתלו עינים, ליוו
אותם עד שנתנמכו וירדו במורד השוק. אחר־כך עברה מעין בהלה בין היהודים באשר
הם שם. מצד הדרך הבורטניקאית הבקיע לו איזיא דרך בחפזון אל בית־המשמר,
וחיים וליקי, שצף אי־מזה ליד הבורסקאים, סיפר, שאיזיא ושואליקל “כפתור”
עיכבו את הרוכבים בסימטת הבוג ודרשו מהם “מנדט”. והללו, עם אותו שהפרגול
בידו בראש, נענו להם בנזיפות. נזדרזו הבורסקאים לקפל עורותיהם, והכובענים
שכניהם ראו ויעשו כמוהם. אי־אלו חנונים הרחיקו את הקונים מתוך חנויותיהם
ויצאו ועמדו והביטו כה וכה. ממעל ליריד, ברומו של עולם, היבהבה שאלה
רבת־התעלומות: מי הם?..

אולם יהודים שנזדרזו ועלו במעלה השוק כבר הוליכו קול מבשר, מבשר ואומר:

“אחד מהם שאל את דאנילו ‘מחמד’: איה בית המיליציה?”

“רוכב אחד פרש מהחבורה וקנה בחנות־המכולת של הרפאליכי גלוסקה ושילם בעדה במזומנים.”

“ולאדא!..”265

“שילם?..”

“יש ידים מוכיחות: רזניצ’נקו…”

“רזניצ’נקו?..”

וכעבור רגעים מספר כבר הקיפו יהודים את דוקאלסקי, שנחפז אל בית הקהילה בדבר שליחת משלחת אל רזניצ’נקו, מכל עבר.

אותו שהפרגול בידו הוא רזניצ’נקו?"

“רזניצ’נקו.”

והוא, אתה אומר, הקומיסר של כל המחוז שלנו?"

“של כל המחוז.”

“והוא ובוב שלנו, אתה אומר, הם חברים?”

מנעריהם ועד היום הזה."

“ומי הוא בכלל?..”

“בכלל?..” התאמץ דוקאלסקי להיחלץ מן המיצר. “בכלל הוא מקורב אל המפקד אוסקילקו.”

“ומי הוא אותו אוסקילקו?”

“מקורב של פטליורה.”

“פטליורה.?..”

כאן כבר נסתתמו השאלות.

המשלחת היהודית מצאה את רזניצ’נקו בחצר בית־המיליציה כשהוא
נתון בשיחה עם שנים מקוזאקיו, שקירצפו וניקו אגב כך את סוסיהם המבוצצים
במגרדות. על־פי מראה פניו המרוצים של רזניצ’נקו והצליפות הקלילות ותכופות
שהצליף בפרגול על בית־השוק של מגפו היה ניכר שהשיחה היא שיחה של מה־בכך
ובדוחה־מה. והבעה של רצון זו לא עזבה את פניו של רזניצ’נקו גם כשזע לקראת
המשלחת, אלא כשהתקרב מעט אליה זיעזעה פתאום לכהרף־עין העויה משונה את חלק
פניו התחתון והוא נתרחב קמעה.

“נו?” נעשו פניו של רזניצ’נקו מרוצים. “מה תאמרו נעימות ואשמע…”

“אנחנו, פאן קומיסר, באי־כוח הציבור,” עירבב רפופורט רוסית באוקראינית. “באנו אליך… להביע את רגשותינו. באנו…”

“שפיר! שפיר!” הצליף רזניצ’נקו קלילות בפרגול על בית־שוק מגפו ולא הזמין את המשלחת להיכנס אל הבית. “נו?..”

“וכך הוא: טאטארנקו… אמו…” הגיע קטע מדיבורו של אחד מהקוזאקים אשר ליד הסוסים.

“להסב את תשומת־לבך באנו, פאן קומיסר, אל המצב שבו נמצאת עכשיו פרגונובקה… אל המצב המסובך והקשה…”

“אתם בחירי הציבור?”

“בחירי הציבור… נבחרנו על סמך החוק של הרפובליקה האוקראינית… החוק של…”

“על אודות אוטונומיה לאומית פרסונלית…”266
סייע מלצר לרפופורט. “אל ה’קהילה' שלנו נכנסים באי־כח כל
המפלגות… של הציונים (הוא הטעים את המלה “ציונים”, בזכרו את הקרבה
והאמון שהיו שוררים בין האוקראינים הלאומיים והציונים לפני זמן־מה) ושאר
המפלגות…”

“וגם באי־כוח בית־החרושת ישנם בקהילתכם?..”

“והוא… אמו, מדד לה כדבעי בחבילת זרדים… על עגבותיה… אמו.”

בהרכבתה הקודמת… ב’הנהלה העצמית'…"

“אתם בחירי הציבור?..” נתעמם פתאום קולו של רזניצ’נקו.

“בחירי הציבור…”

“אם כן… אם כן…” דילדלה העויה משונה את חלק פניו התחתון, “למה זה תתנו מקום לשערוריות כאלו בעירכם?”

“כלומר?..”

“כלומר?.. אתם הפכתם את העיירה למין מחסן־נשק… לא ביקשתם
הורמנה מדימוב… מין רפובליקה בתוך רפובליקה… אחר־כך אתם באים…
מעיזים לבוא…”

“אנו יכולים להבטיחך, פאני רזניצ’נקו…” פזל מאני מילגרוים אל עבר שני הקוזאקים שהפסיקו פתאום את שיחתם ועבודתם.

“האיך?..” נתרתח הקומיסר. “כלום לא שאלו אותי ל’מנדט'?..
משלכם… ליד הבוג… הייתי צריך לירות בהם בו במקום… ואחר־כך אתם באים,
מתחצפים לבוא…”

“לפי ידיעותי, פאן רזניצ’נקו, אתה סוציאל־דמוקרט…” ניסה
גור־אריה את כוחו לנגן על מיתרי הדמוקרטיות, “ואני תמה… מאוד
תמה…”

“מה תתמהו?.. נפל המסך!..” הלך קולו של רזניצ’נקו הלוך
ורם. “הלגנוב את דעתנו אתם אומרים?.. אתם עומדים על דרכנו לעצמאות…
אויבינו אתם… אתם מחכים בכליון־עינים לביאת הבולשביקים… אבל הדירקטוריה
לא תיסוג אחור… כל המפלגות שלכם נתנו ידן לה’קאצאפים'…”

“אדרבה! מודעת היא שראשי ה’בונד' התנגדו בכל תוקף לבולשביקים כשהללו תפסו את קיוב… הדמוקרטיה…”

“פיטומי־מלים!.. למן היום הראשון של הרבולוציה אתם עומדים על דרכנו… אויבינו אתם… אבל אנחנו נצעד מעבר לפגריכם…”

“פאן רזניצ’נקו…”

“די!” הקיש הקומיסר בכוח בפרגול על מגפו. “חוצפה כזאת…
‘מנדט’… ואחר־כך הם באים לגנוב את דעתי… משלחת כזאת כדאית היא
להיאסר… תשב לה במחשכים עד שיותנו כל כלי־הנשק…”

שש עינים נתלו ברפופורט ושאלו בלשון אילמים… “רפופורט, באיזה אופן היינו יכולים להיחלץ מכאן?”

משקפיו של רפופורט אורו.

“אמת כנה אתה דובר אלינו, פאן קומיסר,” המתיק הוא את שפל
קולו, “ישנם כלי־זין בעיר… אבל אנחנו לא נועזנו להוציא אותם אל
בני־בלי־שם… חיכינו ל’ולאדא' שתבוא… והראיה לדבר: הנה נלך ונשלח אליך
את ראשי ה’הגנה' ותדבר עמהם ותיוכח…”

כשהיריד כבר קרב אל קצו, השוקים הלכו ונתרוקנו והקרקע
הרפוש ומכוסה זעיר פה זעיר שם קצוצי־קש וגבעולי־תירס וגללי־בהמות נחשף יותר
ויותר, יצאו קובאץ הצעיר ואחוזת מרעיו מביתה של מנקה שפאציר והם כולם
שתויים ופניהם לוהטים. הם יצאו בחשאי, התאמצו לצעוד על חודי מגפיהם, לקיים
מה שהבטיחו באלה ובשבועה למנקה שפאציר, אבל כשהתרחקו מעל הדלת כדי צעדים
מספר כבר התחילו מסיחים בקול רם, התנדנדו והתעכבו על כל צעד ונתנו חופש
לרוחם המרומה.

סרגיי קובאץ שפיגר מהחבורה הקיש באגרוף על חזו:

“אנוכי אוקראיני!.. מאוד, מאוד אוקראיני!..”

יוודוכה גיסתו חזרה אליו והחזיקתהו בידו:

“נלכה, סרגיי…”

“אש־ש־ש־חוט!..” סירב סרגיי מלכת. “אנוכי אוקראיני… אמם!… מאוד, מאוד אוקראיני!..”

“נלכה, איש משוגע,” שידלה אותו יוודוכה ונתחייכה במבוכה. “נלכה סרגיי…”

“אנוכי איש משוגע?” השתער אליה קובאץ להכותה ונתקל בפניו
מתוך כך בבריח מזוקר של תריס. “משוג־גע?..” והוא הטיח בכוח את התריס אל
החלון עד שנתפוצצו כמה זגוגיות ברעש…

“סרגיי!” נתאבן חיוכה של יוודוכה על פניה.

“אש־ש־חוט!.. ארחץ את סכיני במימי הבוג… אמם!..”

“נלכה סרגיי!..” קראו אליו אילו מהחבורה שהסתחבו לפניו.

" נלכה…"

אותו רגע קפץ מביתו משה־איצי הספר, השתער אל קובאץ והדפו בכל יכלתו עד שכמעט שהפילו לארץ.

“חוליגאן!..267 את חלונותי תנפץ?..”

“אנכי חוליגאן?..” התרומם מתוך שלוה חיצונית קובאץ.
אנוכי חוליגאן," הוסיף בניחותא כאילו כבר נרגע לגמרי — וניגש אל החלון
השני והכה עליו באגרוף מסונן בכוח כזה, עד שנתפוצצו כמעט כל
זגוגיותיו.

“גוא־אלד, יהודים!..”

“נלכה… אמך!” נזפו בקובאץ חבריו כאיש אחד. “נלכה מכאן, מטורף!..”

“אשחו־ו־ט־ט!..”

“גוא־לד!..”

הראשונים מחברי ההגנה שנבהלו אל המקום המעשה היו סולומון,
איזיא ומשה גיבל. בה בעת נחפזו לשם יהודים ויהודיות, גויים וגויות, שרידי
היריד המפוזרים זעיר פה זעיר שם, התבוללו, התדחקו, הגדילו את השאון
והערבוביה. איזיא ומשה גיבל צרו בראש וראשונה על חבריו של קובאץ, שבמידה
שגדלה הערבוביה נהפכו ממשקיטים למחרחרי־ריב ומפיחי־תיגרה, צרחו מלוא גרונם
וניפנפו באגרופיהם לא ידוע כלפי מי, וסלומון גדר את הדרך בעד קובאץ שהתפרץ
מידיהם של יוודוכה ואיזה גוי סבא לעבר משה־איצי. הלז התחבט בין
שנים־שלושה יהודים ואשתו שהתאמצו בכל כוחם להרחיקו ממקום המעשה והוא התעקש
ולא אבה.

“אשחוט־ו־ט־ט!..” נישאה ממעל להשאון צריחתו הפרועה של קובאץ.

“קובאץ, אתה שיכור…” לפת סולומון את קובאץ במתניו ומשכו מתוך הערבוביה. “נלכה מכאן!”

“אנוכי… את א־מ־מ־ך!..” התקומם לו קובאץ.

“נלכה!”

“אתה… אמ־מך, סולדט?..” חתר קובאץ בידו המלוכלכה
ברפש ודם, אחרי שנמחצה בנפצי הזגוגיות, לטפח לו על פניו.
“אשחו־ו־ט!..”

“קובאץ, נלכה מכאן!” החזיק סולומון בידו ועיקמה לאחריו. “נלכה!..”

“אתה… אמ־מך, סולדט?..” התחבט קובאץ בכל יכלתו והשמיט
פתאום בידו השמאלית מעל ראש סולומון את כובעו והשליכו אל הערבוביה.
“אש־חו־ו־ט!..”

“קובאץ!..” תקפו סולומון בצוארו ונידנדו פרא מבלי דעת כבר את נפשו.

זה היה נסיון קשה. כל ישותו כבר התמתחה, שאגה להתפרצות
פרועה ואכזרית. “רסקני!” — התחנו מבעד עיגולי־אש פרצופו המחוצף של קובאץ —
ובו ברגע איזה כוח חדש ובלתי־נודע בלם אותה, משך אותה אחורנית, כאשר יימשך
במתגו אחרונית סוס פרוע על עברי פי בור.

“אשחו־ו־ט־ט!..”

“סולומון!.. סולומון!..” הגיעו פתאום אל אזניו קולות תכופים ומעוממים־מאובכים כקולות הנשמעים ועולים בבי־בני מוסק.

“סולו־מון!” קרא כמעט על אזנו קול מאוד ידוע.

“אה?..”

“סולומון!”

“נחמיה?” הרפה קצת סולומון מקובאץ ונבוך רגע כאדם שנמצא פתאום בקלקלתו.

“הרף ממנו,” עשה נחמיה בידו תנועה זלזלנית כלפי קובאץ, “קוראים אותך אל רזניצ’נקו…”

“היכן?..”

“הנה!” הצביע נחמיה על הרכב268 שהזדקר מעל סוסו מחוץ לההמון. “משלחת… חיריק, מיריק,
שוריק…”

“הוא איחר מעט, קובאץ,” התחנף מתוך הצטחקות חיים וליקי. “הבלים!.. כלום לא יעלה בידו עכשיו…”

“הא, סולומון!” הושיט חיריק לסולומון, שהבקיע לו דרך בכיוון אל הרכב, את כובעו המעוך ומלוכלך ברפש.

“אה?”

מאני מילגרוים גח לקראתו, הסתקר ולחש בהסתר, כמגלה סודו רק לו.

“ה’אדון בפקדך' רוצה ב’מזומנים‘…. ב’מיתה משונה’ הוא רוצה…”

“ב’מזומנים'?..” חש סולומון יותר משהבין את פירוש מלותיו של מאני.

“חיריק, מיריק, שוריק… הלכו אל רזניצ’נקו וממש התחננו לפניו: פאני רזניצ’נקו, תן פחדך עלינו!”

“היידא!.. היידא!..”269 האיץ הרכב מעל סוסו לשמע השם רזניצ’נקו.

“היידא!..” רמז סולומון מתוך פיזור־רוח להרכב שירכב אחריו.

“אשחו־ו־ו־ט־ט!”

סולומון הפך את פניו, תפס בעיניו את קובאץ כשהוא נסחב
אחורנית על־ידי קוזורז ואיואן גוליא, את ההמון המתפזר והולך, חש פתאום
מין דכאון בכל ישותו, כאילו זה רק קרהו אסון, ביקש להלמו ולא יכול.
“היידא!.. היידא!..” — והוא זע וצעד הלאה, רצה לחבוש את כובעו לראשו ומצא
שהוא מעוך ומלוכלך ברפש ביותר. “מה זאת עשיתי?” נאנק הוא פתאום בלי
קול.

אי־מזה נטפלה אליו פתאום שייבקה, מכורבלה במטפחתה העבה.
היא עמדה כמסומרה על מקומה, תהתה, חיורה ונפעמה, על ראשו המגולה, על הרכב
הנוגש אותו.

“מה כאן?..”

“סורי ממני!..” נתרתח סולומון כנגדה וצעד הלאה.

וכשחש שהיא פוסעת והולכת אחריו הוא הפך את ראשו וגער בה בחימה רצחנית:

“שובי לאחוריך, אני אומר לך!..”

צעד כמה רגעים בלי כל מחשבה, לא ראה לפניו ולא כלום בלתי
את קובאץ כשהוא מרים את ידו המלוכלכה לטפח לו על פניו, לא שמע ולא כלום
בלתי את קולו “אתה… אמך, סולדט?..” “מה זאת עשיתי?..” סבב ללא־טעם את
הכובע בידו ותפס פתאום את האסון שקרהו, שנתחולל בקרבו. שם בקרבו כאילו
נתערער דבר־מה, גא וחזק, כאילו איזה קפיץ של ברזל קשה ומתוח נתערער, נתמעך,
נתלה ככנף שבורה, והוא עמד רגע, תקוף־בהלה, תחתיו, רצה לחזור על עקבותיו,
להשיג את קובאץ באשר הוא שם ולהתחיל מחדש, לרסקו, לרמסו כלאחר־רגל,
ולהתנקם בו באכזריות פרועה. היידא!.. היידא!.. והוא זע וצעד הלאה. “מה זאת
עשיתי?..”

היידא!.. היידא!.. והוא הסתקר,
הציץ בפני הרכב: “מי זה נוגש אותו?.. ב’מזומנים'!.. וחולירע לתוך הצלעות
לא יקח?..”

והוא החיש את צעדיו, הסתכל באפלולית שהתחילה עוטפה כבר,
מהולה באדי־רפש חמימים, את הדרך הואסיליבקאית, חתר אל אותו הבית המרווח בעל
גג־הפחים האדום. כל רגזו כאילו זע והתרכז בבת־אחת כלפי אותו הבית, כלפי
אותו האדם ששמו רזניצ’נקו — “וחולירע לתוך הצלעות לא יקח?..”

ביצבצה חצר בית־המיליציה, כשהיא ריקה כמעט. ליד המסדרון
האחורני נראה פיודור ז’ילקא כשהוא מסיח עם ה“שקצה” המשרתת שגרפה מיחם.
למראה הרכב נזדרז ז’ילקא אל השער ופתחו בשרתנות נכנעה, זרק לסולומון
אגב־אורחא מלה יהודית: “צרות”!.. סגר את השער.

מן האורוה הגיע קול ניגון חרישי מלווה בצויצת שפתים. ה“שקצה” החליפה מבט עם הרכב ונתחייכה.

“נו, דדנית?..”

“לכאן! לכאן!” השיג את סולומון בפרוזדור פיודור ז’ילקא שידע כבר את הענין בפרוטרוט…

“דוברודי רזניצ’נקו,” נפתע סולומון מקרירות פניו של
רזניצ’נקו שהיו מוארים באור שקט של עששית ירוקה. “מדוע לא באת להוציא את
כלי־הנשק מדידקובצי? מסטופאשק?.. הלא אתה קומיסר לכל המחוז?..”

“מי זה אתה?..”

“זה דבר של מה־בכך… אנוכי ראש ה’הגנה' הפרגונובקאית… מדוע לא באת בדרישות כאלו לדידקובצי? לסטופאשק? לבורטניק?.. אה?..”

רזניצ’נקו כשהוא לעצמו התחבט בדעתו זה ימים מספר אם
להצטרף, כשתהא השעה צריכה לכך, אל המחנה האוקראיני הנסוג לעבר גליציה או
להישאר כאן, באיזה כפר או איזו עיירה, עם הבולשביקים, עד שתבואנה “ההתקפה
הגדולה” מבחוץ וההתקוממויות העממיות מבפנים ויאבדום מאוקראינה עד אחד,
ושמתוך כך בא עכשיו לידי הרהורי־חרטה על שהגדיש את הסאה בטרוניותיו נגד
“המשלחת היהודית”. ריכך פתאום את הבעת־פניו, נזכר בו ברגע באצבע שהסמיך
אנדז’ינקו, ראש המליציה, אל חודו של חטמו, לאמור: בחור — אש! כשסיפר לו על
איזה בחור יהודי ה“מנצח” על ה“הגנה” הפרגונובקאית ועיין בפתק המונח
לפניו.

אתה סולומון סטופאשקובר?.."

“ראש ‘ההגנה העצמית’.”

“‘ההגנה־העצמיתת’…” הטעים בחיוך ארסי רזניצ’נקו ופניו
נעשו מרוצים לגמרי. “ממי אתה, בן־אדם, רוצה להתגונן? ממי?” הזיז הוא כסא אל
עבר סולומון והזמינו בתנועת־יד לישב. “ממי?.. ממי אתה רוצה
להתגונן?..”

“האיך?” נתבלבל סולומון. “מכל אחד… מכל מי שירד לחיינו.”

“ממי, בן־אדם, אתה רוצה להתגונן?” כאילו לא שמע את דבריו
רזניצ’נקו. “ממני? מה’ולאדא' המחוזית? מהדירקטוריה?.. מבניה של הרפובליקה
האוקראינית הסוציאליסטית? ממי? כלום אנחנו לחוד ואתם לחוד?”

“אתם לחוד, דוברודי, ואנחנו לחוד…”

“אם אתם לחוד ואנחנו לחוד…” ריפרף פתאום חלק פניו התחתון
של רזניצ’נקו ונתרחב כלשהו. “אם אתם לחוד ואנחנו לחוד, אז צריכים אנו… אז
פנו דרך לפנינו…”

“דוברודי רזניצ’נקו!..” שיסע פתאום סולומון את דבריו בקול
נמרץ וקורא־לריב כל־כך, עד שפניו של רזניצ’נקו כהרף־עין נתרככו והעלו חיוך
אוילי ובלתי־הולם אותם.

“אם שתי עגלות, דוברודי סטופאשקובר, מתפגשות בדרך צרה…
בדרך רפושה משני עבריה וסלולה באמצע… בשדה, למשל… אחת מהן מובילה
משא… קמח או בולבוסין, למשל, והשניה ריקה — מי מפנה דרך מפני מי?..
אנחנו…”

“אתם מובילים כלי־משחית בעגלתכם! דוברודי רזניצ’נקו!.. לא
לחם ולא בולבוסין אתם מובילים, אלא כלי־משחית להרגנו… אתם…
אתם…”

ניפנף הוא בכובעו המלוכלך כלפי פניו של רזניצ’נקו כיוצא מן
הדעת. “כלום לא ראו עיני ולא שמעו אזני?… אנוכי… אנוכי… יכול לקנות
אצלך כלי־זין ולא ליתן… אנוכי במו ידי עצמי…”

פתאום נפתחה הדלת ואנדריי בוב, מגולח, רענן עם פאפאחה אפורה חדשה לראשו, נדחק בה.

“אנדריי!”

“אלכסי!”

ושניהם, רזניצ’נקו ובוב, התנפלו זה אל זה, התחבקו והתנשקו.

“אנוכי זה רק שבתי מדידקובצי, וויצחובסקי מבשרני:
רזניצ’נקו בא! אחר־כך כבר התראיתי עם הבחורים שלך… נתתי להם מספוא וגם
יי”ש ציויתי ליתן… מדוע לא סרת מלכתחילה אל בית־החרושת?.. נפלו פניך
אלכסי… נפלו…"

“ומה פלא בדבר?.. טלטולים, הרפתקאות… הלא זה לא כבר שבתי מהתחנה נ… כמעט ליד החזית…”

“אתה היית שם?..” פזל אנדריי בוב בעיניו העקומות על
סולומון. “אם כן, תספר לי חדשות… ספר, ספר אלכסי…” נתן תוקף לדבריו
עצמו וישב על הכסא הסמוך.

סולומון נשאר עומד תחתיו נטול־תנועה. החברות החגיגית, שבה
התפגשו רזניצ’נקו ובוב, הפתיעה אותו והחפשיות שנהגו בנוכחותו, מבלי שים
לב כמעט אליו, פגעה בכבודו והממה אותו. אחר־כך, כשבוב חזר: “ספר,
ספר אלכסי,” ופניו של אלכסי רזניצ’נקו אספו שוב אותה הקרירות שהיתה להם
בתחילה, כשנכנס לכאן, הבין סולומון שהוא מיותר ופנה לצאת.

“הוא היה בדידקובצי…” נתקף מבטו בפניו הרעננים של בוב
והוא חש פתאום שאיזו סקרנות מהולה ברגש של קנאה ומשטמה מעכבים בו
ואינם נותנים לו לצאת. “נסוגים… ‘צ’ורנומורסקי קוש’…”270
הגיעו אל אזניו מלים בודדות והוא הסמיך את עצמו מבלי משים אל החלון הסמוך ועמד.

“…המצב, אמנם, אינו משובח ביותר, אבל אין לשכוח דבר אחד:
הכפר האוקראיני עמנו הוא… הכפר באלפי־אלפיו לא יתן לקומונה המוסקבאית
להתאחז כאן…”

“ומה, אלכסי, בדבר השמועות על הלגיונים שלנו בקיוב… שעל
שם ההטמן דורושנקו וההטמן סאהיידאצ’ני… כאן נפוצו שמועות שהצרעת
הבולשביסטית…”

“הן לא נתאמתו לגמרי… אנוכי דיברתי עם ההטמן נ. והוא תיאר לפני את המצב האסטרטגי כמו שהוא…”

סולומון שמע בפיזור. רכבות־צבא… חזית… קטרים
משוריינים… ארטילריה… גדודים… לגיונות… איזו יד נעלמה כאילו הרימה
פתאום אי־בזה איזה סכר נעלם ושפע של כוחות זרים וקשים עלה וגאה והמה,
כנחל־איתנים, מסביב לו, הקיף לכל מלוא העין, והוא ראה את עצמו, עם כל
ה“הגנה”, עם כל “תכניותיו”, כל־כך זעיר, כל־כך חדל כוח וערך. הם מדברים
בגלוי ואינם חוששים לי… — הירהר — הם מראים בכוונה שאינם חוששים לי… הם
יודעים, חולירע לתוך צלעותיהם, את כל החשבון… כארבעים איש בה“הגנה”…
עשרה “דרונז’יקים” באורוה… חיים וליקי, קאבוצקי, שמחה פקיר… אפילו
לנקות את קני־הרובים כדבעי אינם יודעים…

“…הכפר האוקראיני באלפי רבבותיו לא יתן להם, אנדריי, להחזיק מעמד אפילו לרגע אחד…”

“…ואם יסוגו לכאן… אל עבר הבוג… אה?” צבט סולומון שפמו ללא טעם.





לו. “קהילה”

еPеriнiвcьka EвPейcka Micteчкoвa PaдaП

פערעגאנאווקער אידישער קהילה־ראט

מועצת הקהילה היהודית בפרגונובקה

כאלו היו שלוש הכתובות בעלות האותיות המתויגות ומשופרות
שהזהיבו עד למרחוק מעל שלט־הפחים שהיה תלוי ממעל למסדרון בית ה“קהילה”
הפרגונובקאית. ושלט זה, וגם המסדרון מרובה־הזגוגיות עם המרפסת והמדרגות
וגם גדר־היתדות הצבועה אדום, המקיפה את הבית, הסבו אליו, אל בית זה, את
תשומת־לבו של כל עובר־ושב, שיוו לו שמץ־מה מאותו החן והכבוד אשר
לבתי־המוסדות שבדימוב עיר־המחוז… ברם, זה היה רק למראית־עין, בתוך הבית
פנימה כבר שררו באותו פרק־זמן עזובה ואנדרלמוסיה. מתוך מפח־נפש ראו
בעלי־הבתים בפרגונובקה, נכבדי עדתה, איך הולכת ה“קהילה” ונעשית למין
אסקופה נדרסת לכל ארחי פרחי, לכל בעל־אגרוף הדיוט הקופץ בראש, איך היא
הולכת ומזדלזלת בעיני הבריות, מתרפסת ומזדהמת וידם קצרה להושיע.

הדחיפה הראשונה לירידתה נתנה אותה מלחמת־הידים בשל
עצי־ההסקה. אותו יום גברו בעלי־הזרוע, עם מאיר־יונה עקום־הרגלים בראש,
הרוחות נתעוררו, נזדעזעו; רפופורט, “בתור מחאה נגד מעשי אלימות”, עקר
רגליו מבית־הקהילה והבית שבן־רגע הופקר, כביתו של בר־מינן, נשתצף אנשים
ונשים עד אפס מקום; שמואל, וולקא ושלום שטיינברג, שעל־פיהם, ביסודו של
דבר, נחתכו כל עסקי הקהילה, טרם הובהלו לכאן, ופייבוש השמש התחבט בין
ההמון, מבולבל ומפוזר ולא ידע אם יקרא חמס בקול או ישים עין בחשאי על
הניירות והפנקסאות והמיטלטלין הזעירים שלא ייגנבו “עד לחשבון”… ומאותו
יום בטלה המשמעת בקהילה, הוסרו מעל השולחן המפה הירוקה ופעמון־הניקל
ונגנזו בקופת־הברזל, ובני־אדם פסקו להשתעל לפני כניסתם אל הבית ולנער את
נעליהם מרפשם…

והאנדרלמוסיה התחילה. מאחורי שמואל, וולקא ושלום שטיינברג
צצו חילופיהם וחילופי־חילופיהם, הכניסו את ראשם בכל עסקי הקהל, התדיינו,
התוכחו, משכו את רסני ההנהלה כל אחד אל צד מפלגתו, התאמצו להעניק מן הקמח
והסוכר הנחלקים במקח נמוך למקורביהם ומצדדיהם. נתגלעו חילוקי־דעות וסכסוכים
ישנים וחדשים. שוב לא נקבעו עתים לישיבות אלא שישיבה ארוכה, מסובכה ויגעה
נמשכה עם הפסקות מיום ליום. מפעם לפעם היו נטפלים אל הבית בחברותא וביחידות
גברים ונשים והיו מקיפים בטענות, בטרוניות, בקובלנות ובתחנונים. היוקר
מאמיר. אין קמח בעריבה ואין קיסם בתנור. כלו כל הקצים. סדום! עד מתי?..
הרשיל “בלילה” היה מקהיל פעמים מספר ביום כנופיות של קבצנים וקבצניות
משוכני השפלה והיה מוליכם לכאן, מתיצב בראשם ותובע את עלבונם. לא ייקרא שמו
“הרשיל” אם לא יקימו “הללו” סוף־סוף אפוטרופסים לעצמם וילכו מבית אל בית
ויבדקו בחורים במטמוניות ויעשו מה שיעשו: יום־יום נערכה רשימה חדשה של
עשירים ואמידים הנתבעים לחנות ה“זולה”. על כל אחד מהם הוטלו סכומי־כסף
שונים שהוקטנו והוגדלו חליפות, הכל לפי האומדים. והאומדים היו – כל הקהל.
כל מי שהיה באותו מעמד היה צריך להעיד: פלוני אלמוני – עשירותו עולה לכך
וכך. זה יכול ליתן כך וכך וזה אינו יכול ליתן כך וכך. קיטרגו, קיפחו זה את
זה בדברים, לימדו זכות. בכל יום ויום נתקהלה “קומיסיה”271 חדשה לגביית הכסף. כל אחד השתדל להיות בין התובעים, נדחק אל
ה“קומיסיה” כדי שלא להיות מן הנתבעים. העיקר, שבראש הגובים ילכו אילו
מהתקיפים ובעלי־הזרוע. חזרו על בתיהם של עשירים בעלי־בתים ובעלי־מלאכות
אמידים. נטפלו את הבתים בשאון. הפחדנים שבנתבעים השתמטו, התחבאו, דיברו
תחנונים, נסתייעו בנשיהם ובניהם ובנותיהם; עזי־הפנים שבהם התחצפו, התעקשו
והתפתלו עד שהיו הדברים מגיעים לידי קטטה ונטילת מיטלטלין קטנים מן הבית,
בתור ערבויות, על מנת שינוחו בשלום במשרד של בית ה“קהילה” עד שיתפייסו
הבעלים ויסלקו את הסכום שהוטל עליהם.

בעלי־בתים וחשובי־העיר עמדו בימים הראשונים למהפכה מן הצד,
קיללו את רפופורט ותלו את הקולר בצוארו, התאחדו מסביב לראשי “לינת־הצדק”,
מסביב לגרשון “בילואוסובקר” הקמחן, יהודי בילואוסובקאי תקיף
ובעל־אגרוף שהשתקע זה לא כבר בפרגונובקה, נשאו את לבם לשעת־הכושר כדי
להתפרץ אל בית הקהילה ולהפוך את הקערה על פיה.

אולם לא היו ימים מועטים והם התעשתו, חששו שלא יגדישו את
סאת־המחלוקת ביותר ונתפייסו. מתחילה היו באים כנגזלים, מתוך טענות וערעורים
וקריאות תגר, וקמעה־קמעה נכנסו בדברים, נעשו אורחים תכופים בבית, תיקנו
בעצות טובות, התאוננו על מצבם שאיננו טוב כל־כך, כמו שהוא נראה לאחרים,
התנצלו ושוב התאוננו ושוב התנצלו.

כי נעשתה ההתנצלות באותו פרק־זמן למין מנהג מקובל לכל
בעלי־בתי פרגונובקה ועשיריה, למין נוסח קבוע, כמו שקריעה־בליה וטלאי על
טלאי נעשו לאפנה המתהלכת ביניהם. עינה הצרה והמרוגזה של הדלות עקבה אותם על
כל צעד ושעל וכל אחד מהם הצטמצם בתוך עצמו, העמיד פנים נדאגים, לבש את
התלבושת הכי מדולדלה… בדק לו מי מהם במסתרים בפרקמטיה שלו המוצנעה, בשקים
של סוכר המונחים אצלו באיזה חדר סגור ומסוגר, במיני המעות השונות ומשונות,
או אכל לו את ארוחתו בהסתר ויצא החוצה, נטפל אל איזו כנופיה או נכנס אל בית
הקהילה כדי להתאונן, להתנצל פורתא.

פרנסה – פחד עתיק, חשוך ומסובך שנמסר כאן בירושה,
כמחלת־רוח רעה מאבות לבנים, מדור לדור, שהיה משעבד את לבם של כל שוכני
פרגונובקה מבוקר עד ערב והיה מבעיתם כחזון־בלהות גם בחלומות הלילה – כאילו
התנדף, כאילו נתרוקן מסודו… ספסרות – אלוהות חדשה, זרה והפכפכנית
אי־משם, ממצוקות המלחמה, מעיי־חורבנה, נתגלגלה לכאן, חילקה מתנות כלאחר־יד,
לכל מי שבא לידה, עירבבה את כל המושגים אודות מסחר ותעשיה ששלטו כאן מימי
קדם קדמתה, בללה את הלשונות… חנונים מחושבים ושקולים לא זכו בעיניה
וסוחרים מומחים ומרובי־הנסיונות לא ליבבו אותה. כבת־הפקר נתנה את חסדיה לכל
אדם. אמתחותיה היו מלאות סחורות שונות ומשונות, חדשות, מצוחצחות ומדולדלות,
מפורקות ומחורכות, כאילו ניצלו זה עתה מן הדליקה; צלחותיה ונרתיקיה פלטו
מיני־מינים של שטרות חדשים ומזויפים למחצה, נוקשים־מרשרשים, בלויים
ומזוהמים והיא כולה טרודה ומזורזה ומבוהלה, נושאה־ונותנה בחפזון ומבלי עמוד
על המקח כאילו אי־שם דלקו אחריה, חיפשו אותה וביקשו את נפשה…

אפס גיבורי־הפרנסה בפרגונובקה ומלומדי־המסחר היו כאין,
נמנו וגמרו: אוי לו לאדם אם קבצן הוא בתכלית הקבצנות, אבל אם יש לו מעט
קרנסקאות או גריוונות272 או קארבובנצים –
לא יאבד.. צא בן־אדם וספסר! במה – אל תשאל! בקמח, בסוכר, במנופקטורה,
במלח, בתמרוקים – ובלבד שתספסר! ובלבד שלא תעשה חשבונות רבים! עיני
פרגונובקה ראו ולא זר, מה שעלה לאהרן כהן וההולכים בעקבותיו, שביקשו
חשבונות רבים ונתרוששו וירדו פלאים, ומה שעלה להם לחיים־בר זאק למשל,
להימלשטיין, לאשר השעונר ולדויד מינדיס החייט וכדומה, שלא ביקשו חשבונות
רבים. סוחרים חדשים ועשירים חדשים צצו לבקרים ואכסניות של סחורה נתגלו
באי־אלו בתים מנודחים שלא דרכה בהם רגלו של סוחר וחנוני מעולם.

ויש שיתפוס הספק את הלב כבצבת. מה כאן?.. הסחורות הולכות
ומתמעטות ושטרות־המדינה הולכים ומתרבים. מה דמות תערכו לסחורות חבויות
במחבואים, בחדרי־חדרים, כאילו נגנבו חלילה באישון־לילה, כאילו נגזלו
חס־ושלום על פרשת־הדרכים ואיזה ערך תתנו לשטרות־מדינה – אדרבה, יבואו
ויעידו סוחרי־עולם ואדירי־הרכוש באשר הם שם, איזה ערך תתנו לשטרות־מדינה
שאינך בטוח בטיבם, שצריכים הם בדיקה, כביצים מקולקלות, לאור היום או לאור
המנורה ושנעשו פחותים ומזולזלים אפילו בעיני שוכני “השפלה”?.. ומה יהיה
סופו של אותו הדלדול שירד לעולם? ומתי תכלינה הצרות והבהלות התוכפות מחוץ?
והסכסוכים הפנימיים מי ישקיט?.. אז יערדל האיש את ערדליו, או יסנדל את
סנדליו ויתעטף באדרתו הפחותה ויצא ויבוא אל בית ה“קהילה”.

כאן היו מפכים החיים בשאון ורעש, כאן היה יכול כל אחד
לערות את ספקותיו, להפיג את היסוסיו, להתאחד עם הציבור ולהשליך את יהבו על
“כלל־ישראל”… כאן לא נמו ולא ישנו, ושקדו לטובת הכלל ולטובת ה“הגנה”,
ולטובת המיליציה, ולטובת החנות ה“זולה”, ולטובת בית־המרחץ, שלא הוסק זה כמה
שבועות מחוסר עצים, לטובת ר' ניסן דיין, שנשאר בלי כל מעמד־פרנסה אחרי
שנפסקה הבאת השמרים מקיוב ושזכות מכירתם היתה מסורה בידיו על־ידי הקהל,
וכיוצא בזה.

וכך הלכה הקהילה ונעשתה למין רשות־הרבים. סתירות וניגודים
מפנים הפרידו את האנשים, ופחדים מחוץ, בעיקר אותה האימה החשכה – אימת
הגייסות האוקראיניים הנסוגים אחור אי־שם דרך עיירות־השדה – קירבו אותם. רגע
הם התקוטטו, המרו זה לזה, ומשנהו שבו זה אל זה בחסד וברחמים גדולים… השכם
והערב מילאה כאן את חלל האויר ערבוביה של סכסוכים, טרוניות, דברי־התנצלות
ונכאים, דברי לגלוג וצחוק, שריקות חוטאים, שברי־כעכועים, גיהוקים ופיהוקים.
הזדמנו והתבוללו חברי־מפלגות, חברי ה“הגנה”, בעלי־בתים עשירים, יורדים
וקבצנים. כולם היו נצרכים לכאן. צלם של מוסד נלקח מן הבית וחנו הראשון
אזל. זגוגיות החלונות נסדקו, נכתמו, האויר נתעפש, הרצפה נתרפשה, הכתלים
והכירה, שהיו משוחים בשלל־צבעים ומצוירים אילנות עם צפרים המקננות בהם,
נתעשנו, ניטשטשו, נמחקו מרוב חיכוך כתפים וידים, נתכסו בציורים “מגן־דויד”
ו“כוכבי־הקומונה”, בכתביות וחרוזי פזמונים שונים. לשוא שקד פייבוש השמש על
הסדר, התקוטט עם כל אחד וצעק, מר צעק, על הדר הבית ההולך לאיבוד ואיש לא
שמע לו.

והוא, פייבוש, התיאש מן החדר הקדמי לגמרי. בדאבון־לב ראה
איך הולך ומתמלא החדר רפש ואשפה וסיאבון וידו קצרה מלהושיע. עשרות מטאטאים
כבר נתרסקו בידו וללא הועיל. ואם גם תריסר טאטאנים יעמדו לו בצרה – מה
יועיל נגד המון־עם כזה?.. והוא הקדיש את כל כוחותיו לחדר המשרד,
חדר־טיפוחיו. אורחים מ“שלהם” באים מפעם לפעם ולאן יכניסום?.. מלבד זה, הלא
שם נמצאים גם חפצים שונים שנלקחו בתור ערבויות ואיך זה יתן שקנינים יהודיים
ילכו לאיבוד?.." יזכור פייבוש ימים עברו, ימי הבנק ההדדי, הסדר והנקיון
שהיו שוררים אז כאן בכל קרן־זוית, ימי ה“הנהלה” העצמית כשהפריצים
מבית־החרושת היו משתתפים בישיבות ולוקאש העגלון העב היה מצפה להם על דוכן
עגלתו ומנמנם שעות תמימות – ולבו יהמה בו.

בכל ערב וערב כשאנדזינקו ראש־המיליציה היה מטה את סוסו
מבית קורבאטובה המנחשת אל בית הקהילה והיה נכנס עם רפופורט לשם שיחה אל
חדר־המשרד, היה פייבוש לובש רוח קנאות ומתיצב על מפתן החדר מתוך עזות
ועקשנות כלפי רפופורט ואנדזינקו. הוא נתן להיכנס לשם רק ליחידי־סגולה.
נפשו היתה מלאה התפעלות על גדותיה מלשונו הרוסית, הנובעת כמעיין המתגבר של
רפופורט, וביטול לאנדזינקו ולערלות־לשונו, שעל כל דבריו המחוכמים של
רפופורט הוא מוצא רק תשובה אחת:

“גם זה אמת…”





לז. מבוכות

איזה גוי גראבובאי זקן שהביא בעגלתו בלילה לחיים־בר זאק מטען מוצנע מתחת לתבן וגבעולי־תירס, מסר לו מכתב זה:

לאחי חיים בער נ"י!

ראה לקבל בזה עשרה פוד בורית סורקיס ושני שקים צוקר ס“ה
12 פוד. וזאת לך לדעת כי הצוקר יעלה על גפי מרומי המקחים כי קול יצא בפה
אשר לזאוואדיווקא באו אתמול שני ראטערס273 מחילות הפאות אין האבן זיך גייסין פריגאטאווין אין
וואלאסט274 כמה וכמה עגלות כדי להוציא מהזאבוד275 את כל הצוקר למכביר מפני פחד הגדולים
שנפל עליהם ומחרבם כי נדדו. וגם שמוע שמענו חלילה אז זיי טרייטען אפ
שלעכט276 בגזירות רעות ורציחות על אחינו בני
ישראל י”ד ירחם. דבר באזני עירך למען ידעו. וראה לשלוח לי על־ידי המוכ"ז את
הקמח כפי המדובר 000 אין גיט פארבינדען דיים ערל את המעות277
אך ורק קערנסקיס.

פ“ש לזוגתך ת”ח מנשים באוהל תבורך פעריל ולבתך העדינה פוליה וגם זוגתי וכל ב"ב פורסים בשלומכם הרם.

ממני אחיך יודעל.

אחר־כך, כשהסוסים כבר נעקרו ממקומם והדלתות סוגרו שוב,
נזדמנו כל בני־הבית כשהם לבושים לחצאין, בבית־המטבח. לא פתחו פה עד שלא שקע
קולו של הכלב שליוה את העגלה בנביחות תכופות.

“נו?..”

“שמא הייתי חסר “פגרים” והנה הוא בא להוסיף…”

“אולי יתרצה סיומן זאיאץ?..”

“הוא יתרצה… בודאי ובודאי יתרצה… אבל אנוכי אינני הוגה
אמון לו… כל מה שאני מצניע בד' אמותי הוא בעזרם השם מוצל, וכל מה שאני
מצניע אצלם הוא מופקר חלילה… פוליה!..”

פוליה יצאה אחרי חיים־בר אל החדר הסמוך ושניהם ניגשו בלי
אומר אל קמטר הספרים. פריל, שהחזיקה בידה את העששית הקטנה, האירה להם את
הדרך מאחוריהם.

“מוטב, חיים־בר, שתמתין עד בוקר… ממילא לא ייכנס הכל לשם… תצא השוקה ותשמע מה עמא דבר…”

“”מה עמא דבר'.. למי תדמיני?.. שם – עיר וכאן – אי… מקום לפוורענות… קוזאקים, היידאמאקים, אל אפתח פה לשטן…"

“את ה”רוטונדה" ושאר מיני תלבושת הייתי מצניעה אצל רבקה… או אצל אמי… שייבקה…"

“אי אפשי!.. הנני חושש!.. הוא, ה”סולדט" שלך, הוא ‘כלי
מחזיק ברכה’ לגבי ‘שקצים’ כמותו, אבל לא לגבי קוזאקים והיידאמאקים חלילה…
אדרבה, כל הגויים יראו עליו באצבע…"

“שים מחסום לפיך, שטן מקטרג!..”

“על־כל־פנים, נמתין ונראה איך יפול דבר…”

“דומתני ששמעתי, אמא, שריקת קטר מתוך שינה…”

“גם אנוכי קול קטר שמעתי…”

“דברים בגו… קטר מואסיליבקה… צא, חיימל יקירי, החוצה
ותעמוד ותקשיב רב קשב… כשתשמע קול עולה מן המרחק, קול צעדים למשל וכדומה,
תשכיל בני להתדפק בלאט בתריס… בלאט תתדפק…”

“לבוש את האדרת, מחמלי…”

והעבודה התחילה. נפתחו ארגזים, ארונות. פריל ופוליה החלו
נושאות וסוחבות אל עברי פי המטמונית שרידי סחורות ותלבושת וחפצים זעירים
שונים, וחיים־בר הכניסם לתוך המטמונית, קיפלם, צימצמם. ואף־על־פי שהבית
היה סגור ומסוגר וחיימל והכלב עמדו על משמרתם להודיע על כל סכנה שלא תבוא,
בכל־זאת עשו את מלאכתם בזהירות מרובה, הלכו על בהונות רגליהם, החליפו מלים
בלחש. ראשו של חיים־בר ביצבץ כפעם בפעם מתוך המטמונית ונעלם. העששית הקטנה
שבתוך המטמונית פנימה הטילה עליו חורון והוא, במכנסיו ובחלוקו לעורו לבד,
עטה עשיו איזו סודיות משונה. החבילות והטורים רמו, גאו, צרו עליו – עוד מעט
וייעלם לגמרי, וייקבר חיים בבור ריפד לו פה.

ובהיות הבוקר, כשהמטמונית כבר נתמלאה עד בלי מקום, פיה
נסתר בצמיד והקמטר הוחזר אל מקומו, התרחץ חיים־בר והתלבש והתפלל שחרית עד
“הודו”, אחר־כך שתה כוס חלב בקינוח כעך, ניער את הפירורים מעל זקנו, לבש את
האדרת הישנה שבכבר הימים היה משתמש בה רק מערב־שבת לערב־שבת, בהלכו
לבי־בני, ויצא ועלה במעלה העיר.

הוא היה מלא דאגה ופחד, ובכל זאת קיננה אי־שם בחובו גם
קורת־רוח ידועה על שנפל בחלקו להשמיע חדשות בעיר, מתוך כך ידבר משפטים את
שונאיו ומרדפיו השונים בבית־הקהילה. אדרבה, אם אם מקנאים בו, על ביתו העומד
ליד דרך־המלך וכדומה, יבואו בשעת־חירום זו… והוא החליט להיטפל אל
בית־הקהילה בחפזון שכך יאתה לו: הדבר יוסיף לו מעט חשיבות של שוקד לטובת
הכלל ולויית־חן של “עמכם אני בצרה”.

אותו בוקר שררה בבית־הקהילה עזובה יוצאת מן הכלל. בני־אדם
היו בה רק מעט והרצפה המרופשה וכלי־הבית המלוכלכים כאילו נתערטלו והתבלטו
משונות כבבוקר של יום השבת, נעדרו כמעט חובשי־בית־הקהילה שעין הציבור כל־כך
הסכינה אליהם כאן. הידיעות שנתגלגלו מפי שלושת הקוזאקים שסרו אל בית־החרושת
בלילה מואסיליבקה בקטר מיוחד, הגידו ברור ששטף־הנסיגה סואן כבר אי־שם
בסביבות העיר ואותה הסכנה עצמה שעד הנה, בהיותה מרחוק, כינסה ואיחדה את
האנשים, עכשיו כשקרבה ונעשתה מוחשת ביותר הפיצה אותם, הבהילה את כל אחד
לעברו. השתדלו להשתמט לפי שעה מעסקי הכלל, שלא להידחק בראש. הללו מן
העסקנים נשארו בביתם כדי להעתיק אילו מיטלטלין אל המקומות הסמויים מן העין,
הללו פרשו אל מכריהם מהאינטליגנציה הנוצרית כדי “להכשיר את הקרקע” אם
יצטרכו להם, הללו התחבטו אי־שם על־פני הדרכים שבין בית־החרושת ובית
ה“וולוסט” ובית־המיליציה… אל הבית נכנסו כפעם בפעם בני־אדם, הסתקרו,
החליפו מלים ותיכף לכך יצאו. המתינו בקדחתנות לידיעות חדשות מבית־החרושת,
לתוצאות המשא־ומתן בדבר שליחת משלחת נוצרית לקראת החילות הנסוגים. בין
ה“ממתינים” היה גם רוב חברי ה“הגנה”. במידה שתפקידה של זו בימים הקרובים
ניטשטש, הלכה וחזקה הקרבה בין בית־המשמר ובין בית־הקהילה. השאלה אודות
השתמשות בכוח ה“הגנה” כלפי ה“נסוגים” הופרכה מיום ליום, משעה לשעה. המועצה
שהיתה בנידון זה אמש בבית המשמר, היתה נעדרת החלטיות מוצקה. מצאו להם אזנים
קשובות אלה שדרשו שה“הגנה” צריכה דוקא להתעלם כל ימי הנסיגה, לגנוז
כלי־זינה, שכן עצם קיומה עכשיו עלול להמיט רעה על העיר. בכל פעם ופעם נתקלו
בשאלה: “ומה אם יתגלגלו דרך פרגונובקה בסירוגים אוכלוסים גדולים עם
ארטילריה?..” נתהווה מעין יחס פטלי. נאומו הנלבב של וולקא על
שלטון־המועצות ההולך לשחרר את אוקראינה ואת כל העולם כולו הלהיב אילו
מהנאספים, העתיק בשבילם את מרכז־הכובד מעבר לה“הגנה”, פתח לפניהם סיכויים
חדשים מושכים ומקסימים. ה“הגנה” כחטיבה בפני עצמה איבדה את ערכה וליבובה,
נראתה זמנית ויותר מדי בת־חלוף. עוד יום, יומים, וממילא לא יהיה בה שום
צורך. העיקר לקפוץ ולעבור את ה“נסיגה”. אחריה כבר ילך הכל למישרים.

על־פני השוק התגודדו כנופיות קלושות. באחת מהן קרא הרשיל
“בלילה” תגר על הנגידים הישנים והחדשים שכל אחד מהם דואג לעצמו ואינו נוקף
באצבע כדי לאסוף קרן מיוחדה בשביל ראשי־החילות הנסוגים… בכנופיה אחרת
עורר אחד מ“העמלקים” את שומעיו לחזור על בתיהם של מבשלי ה“סאמוגון”
והיינאים החשאים ולשפוך בחזקת היד את סבאם, שכן סכנה גדולה צפויה עכשיו
לעיר ממנו. בכנופיה אחרת סיפר פיודור ז’ילקא כיצד הקיף את קוזקאיו של
רזינצ’נקו בערמומית בשמרו על העיר מ“אי־נעימות” והגחיך גיחוך קלוש ופגום את
אילו משומעיו על־ידי זה שהטעים בנעימה מיוחדת את המלים היהודיות, כגון
“צרות”, “בעל־הבית”, “גיין אין דרערדריין”278 וכו'. עובדיה בן נתן טפח לו כפעם בפעם על שכמו:

“פדקו ממזר!..”

והיהודים מדובללי־זקן על שיפולי־אדרות מלוכלכים ברפש
הסתובבו לבטלה לכאן ולכאן, ניגשו כפעם בפעם את אחת מהכנופיות, תחבו בה את
ראשם ותיכף לכך נפטרו ממנה, תעו במבטיהם על הבתים המחוזקים, בעלי התריסים
והדלתות חשולי־הברזל…

ליד סרידי הנקניקורים עמדו גויות וגויים בטלים,
מיושבי־הקרנות שבשכונה, וסחו על דא ועל הא. אילו מהחנויות היו סגורות.
רוכלות יהודיות ישבו ליד פרקמטיתן השטוחה על הארץ, על־פני שקים עם תבן
מתחתיהם, ומאפס “פדיון” סרגו פוזמקאות. חזירים שנברו בקרבתן באשפה וברפש
התקרבו כפעם בפעם אליהן, העלו סרחון והן גערו בהם “וצו! וצו! חזיר!”
והצעידום אחור. ליד בתי האטליז הוחילו כלבים תוחלת ממשוכה לכרכשתא מושלכה,
לפסולת של בשר…

אי־מזה גח על סוסו קאבוצקי, פנה לעבר הכנופיה שבה עמד פיודור ז’ילקא, החליף מלים עם זה ויט אל מורד השוק.

שני נערים שהסתדרו מתוך הצטחקות מאחורי כתלו של איזה בית קראו אחריו מלא:

“פאני גנרל!.. חבר קאבוצקי!…”

בדרך הבורטניקאית נתגלגה עגלה ושירכה את דרכה אל עבר ביתו
של חיים הזפת מסטופאשק. כעבור רגעים מספר צצו על־ידה יהודים מספר, הקיפו
את הגוי, בעל העגלה, בשאלות שונות, מאן, לאן ומי הוא. הגוי משח את צירי
האופנים בזפת וסיפר שממאלא־גראבליה הכפר הוא, שבלילה הגיעו לשם הדי יריות
כבדות מעבר היער הגראבובאי ושבדרכו לכאן נפגש באיכר זוודיוווקאי ששב
מגראבוב ואמר לו בזו הלשון: “בלילה נכנסו ‘שלנו’ לגראבוב…”

“בלילה?”

“כך אמר: בלילה נכנסו ‘שלנו’ לגראבוב.”

נמצאו מי שעירערו על דבריו של הגוי, פסלו אותם בידיעה
שהביא חיים־בר זאק בשם אחיו יודל מגראבוב, עד שיצא חיים הזפת והעיד על הגוי
שהוא איכרון פשוט ומהימן, שדבריו נאמרים בתמימות.

“ומתי, דודי, יבואו ויגיעו לדעתך לכאן?..”

הגוי התמתח כלשהו, צפה רגע קט במרומים, כהובר שמים, ונענה:

“עוד בלילה הבא ייכנסו לכאן…”

וכדי שלא להוציא לאיבוד את הזפת שנשארה על המזפת גחן לזפף בה את בתי־מגפיו. ופתאום נאנח:

“מה נעשה בגראבוב!… יצילנו אלוהים!..”

ולא היו רגעים מספר והבהלה הקיפה את כל העיר. נסגרו
חנויות, הוגפו דלתות ותריסים, ניצנצו גברים, נשים ונערות עם חבילות
וצרורות, שמיהרו בכיוונים שונים. נזדרזו אל השפלה, אל הבתים הנמוכים
והמדולדלים שחותמה של הדלות טבוע בפניהם, אל הבתים המחוזקים בעלי התריסים
והדלתות המהודקים ומבורזלים, אל בתיהם של פריצים וגויים מקורבים ונאמנים
אשר בשכונות הבוג והמזוריבקה, ועד הקארפובקה בואכה בית־החרושת הגיעו.
נמצאו יהודים שגערו ברכי־הלבב, בחורים שנזפו בהם קשות וללא הועיל: הפחד
הפרגונובקאי, שמאז הבוקר היה כבוש תחת עול זרים – הנקניקורים, חברי
המיליציה, סתם גויים וגויות המצויים בעיר – פרק בבת־אחת את עולו זה
והתרוצץ פרוע ומופקר לכאן ולכאן… ניצנצה עגלת־הכילה של חיים בעל־העגלה עם
בני־ביתו של שטיין, הפנקסאי של הטחנה הולצאית (שטיין הכשיר בשבילם מקלט
מבעוד בוקר בביתו של צ’רבאקוב, מנהל הטחנה) – ניצנצה ונעלמה. נראה
יואל־הירש כשהוא מריץ את שני סוסיו אל אורותו של רעיר “קאואליר”. אי־בזה,
ליד הראטהויז, קיללה איזו יהודיה בקולי־קולות את בתה על שהיא מתרפה בנעילת
החנות. במעלה השוק צוח שלום־דויד זקן, שחזר אחרי סולומון ולא מצאהו, כלפי
זיידיל ציביליובסקי שאיננו אחראי מעכשיו בעד סוסי־ה“הגנה” הנמצאים
באורותו ופייסי “נביא” סייע לו. ממעמקי מרתפים וממרומי־עליות הגיעו הקשות
של פטישים…

“הנה וולקא! יש חדשות?..”

“ביקשתיך בבית איואנוב, בסדנה של בית־החרושת ולא מצאתיך… היכן היית?”

“חדשות…” שב וולקא על עקבותיו ונעל את הדלת על בריחה. “התלקטנו בבית סאולוב…”

“ומה?.. הוא ישתתף במשלחת?”

“ישתתף, ישתתף… הם ישכימו מחר לבוא העירה… אבל, לא זה
העיקר עכשיו… למי כל החרדה הזאת?” סקר פתאום וולקא בעין זועפת את
גור־אריה ומלכה שטיין. “לבהלה מה זו עושה?”

“אתה בא מבית־החרושת… מעם אנשים כאיואנוב וסאולוב,
ואנחנו כאן… בתוך עמלי השפלה… ‘לגיון ההיידאמאקים’, ‘קורן המוות’ –
השמות כשהם לעצמם מספיקים כדי להשרות אימה ופחד…”

“ואם חסרים הם צרות משלהם ובאו הנגידים והספסרים השונים
להוסיף… הטילו עליהם שפע של צרורות וחבילות… צרו פתחי האוהלים הדלים
לנגידות העבתניות שנטפלו לשם.”

“הוא אשר דיברתי!.. למי כל החרדה הזאת?.. אם ל’בורז’אקים'
היהודים – הללו אספו קארבובנצים וקרנסקאות למדי! יש להם במה לפייס את דעתם
של ה’סוטניקים'279 ממחנה פטליורה… הרוח איפוא
לא יקחם, ואם יקחם – מה טוב! ואם לעמלים היהודים – בכדי!.. יש ידים מוכיחות
שהסיסמאות הבושלביות כבר חדרו גם אל מחנה פטליורה!.. וגם אנחנו נשתמש
בשעת־כושר זו כדי לעורר ביניהם תעמולה…”

“אם תהיה מכוונה כלפי שוד וחמס, אז לא תצלח!.. כל הידיעות
מוכיחות די הוכחה, שזה לא מחנה מאורגן נסוג אחור, אלא אספסוף…
אוריאדניקים280 לשעבר, סבלים מהנמל האודיסאי, שקצים חשוכים מדידקובצי…”

“אל לפחוד! ובכלל – אל לפחוד!.. היום אנחנו מתי־מעט ומחר
– כל העם! כל העולם! הפרוליטריון הוא רוב העולם! המיטינג הראשון יפקח את
עיני האיכרים והפועלים הפגרנים לראות מה עוללו להם שליחי־הקפיטל
וסוכני־פטליורה…”

“אבל אנחנו באספסוף הנסוג אחור עסקינן…”

“אנחנו נרחיב תעמולה חשאית ביניהם…”

“אתה משחק באש, וולקא!..”

“אנחנו איננו משחקים באש, אנחנו מבעירים אש! אש שתאכל את
כל הארמונות עם העושקים והפרזיטים שבתוכם גם יחד!… על משואות חורבנם
נבנה עולם חדש… מלכות חדשה של עבודה ואמת… אנחנו החלטנו… אנחנו
החלטנו,” הנמיך פתאום וולקא את קולו רתת, “להרוס את פסי־המסילה המובילה
לואסיליבקה… סוכני פטליורה באו להוציא את הסוכר מבית־החרושת… ואורלוב
מסייע להם… אותו זאב בעור של כבשה…”

“מי הם ‘אנחנו’?”

“אנוכי, איואנוב, סאולוב ודמיטרנקו…”

“דמיטרנקו… אתה נותן אמון בו?..”

“אנוכי הוגה אמון לכל פועל! לכל מי שידיו מיובלות! לכל מי שהתענה תחת עול הקפיטל…”

“אתה תמים־דרך, וולקא… האמנת גם לזאבורסקי…”

“לזאבורסקי, שבשעת שליטת האוסטרו־גרמנים היה מפלל לראות
את האיכרים, ‘בני־חם המנוולים’ – כשהם בוערים באש, ואחר־כך הכריז
שפטליורה הוא גאריבלדי לאוקראינה… בעלי נכסים זעירים הם ומגדלי־חזירים
ולא רבולוציונרים…”

“ובכן? מה תצוו אתם?.. שסוכני פטליורה ינצלו את
בית־החרושת ושאנחנו נעמוד מרחוק?.. הלא הסוכר הוא של הפועלים! שלנו הוא!
מבין אתה או אינך מבין? – שלנו!.. וגם בית־החרושת שלנו הוא!..”

“ואני אומר לך: פרובוקציה היא זו מצד דמיטרנקו… ואולי
גם מצד אנשים גבוהים ממנו… הסוכר ממילא יוצא… אם אינו יוצא
בקרונות־ברזל הריהו יוצא בעגלות שורים…”

“ועל העיר יצביעו: משם… היהודים…”

“יהודים… יהודים… יהודים… בואו נבנה ‘בית־מדרש’ חדש
בתוך הרבולוציה… גיטו… לדידי אין יהודים וגויים… מבין אתה או אינך
מבין?… לדידי יש רבולוציה וקונטר־רבולוציה! הקונטר־רבולוציה הראתה לנו
בירחים האחרונים את פרצופה למדי!.. את כל איבתה האכזרית לפרוליטריון… את
כל פחדנותה הבזויה, הבהמית מפני הרבולוציה… את כל צמאונה לדם… וגם
לשעבר… אחרי מפלת הרבולוציה של 1905 הביא אורלוב צ’רקסים ליסר את
האיכרים המורדים ובני־מעיה של הבורגניה הפרגונובקאית ששו לקראתם… אם
לא נפיר עצותיהם, אם לא נלבש אכזריות איומה, אם לא נלמד אותם על כל צעד
ושעל ‘בלק’281 – נפול שוב!.. נאבד!.. על הנדנדה
אשר ליד הבאר של נאדזלסקי יוקיעו את איואנוב… אותי… את הרבולוציה
יוקיעו…”

“אבל עדיין אין השעה כשרה לכך… האספסוף לא יבדיל בין
הימלשטיין וירחמיאל שואב־המים… במשך מאות שנה לימדו אותו: ז’יד!.. כל
הרעות באות לנו מהז’יד!.. את הכותונת האחרונה…”

“אנחנו פרטיזנים!..”

“נראה תחילה את כוחו של ‘שלטון המועצות’…”

“אתה מספסר?..”

“אנוכי בתור רבולוציונר…”

"הבלים!.. נרתח וולקא ויסוב לצאת מן הבית. “מנעורת לא ייעשה מגלב… אתה משרתה של…”

כמו שאר ראשי ה“הגנה”, הכיר גם שמואל בעומק לבו שכוחה של
ה“הגנה” כאין הוא כנגד הגייסות המוסתים ומסוכסכים של פטליורה, אם יאבו
הללו “לשחק מעט” בפרגונובקה, ששכרה המסופק מאד כשלעצמה, יוצא בהפסד
הודאי בתור מטרה לתלות בה כל מיני עלילות ופרובוקציות, ובכל־זאת טיפל כל
הבוקר, יחד עם סולומון, נחמיה, וזיידיל ציביליובסקי, בשאלות הכרוכות בהגנת
העיר, תיכן תכניות־הגנה שונות לשעות צורך, עודד את חבריו לעבודה שבה“הגנה”
ועוררם “לעמוד על משמר הכבוד הלאומי עד טיפת הדם האחרונה”, “להעלות,
אם השעה תצטרך לכך, את מחיר חייהם”, התוכח, התלהב.

רק בצהרים כשהבהלה שתקפה את העיר – אחרי ידיעותיו של הגוי
המאלאגראבליאי – פגעה לרעה גם ב“הגנה” והיא התחילה מתחלחלת פתאום כחבילה
מרופטה שנתפקפקו קישוריה, אילו מחבריה נעלמו לגמרי, כאילו בלעה אותם האדמה,
אילו ביצבצו חליפות באמתלאות שונות (“להרגיע את בני־הבית” וכו'), אשתו של
“יהודי־וחצי” התנפלה בקולי־קולות על סולומון “הגוזל ממנה את בעלה”, ושמחה
פקיר “קידש את שם ה’הגנה' ברבים” ביעצו לחיים וליקי שיטמין את קנה־רובו
תחת מעזיבת הגג ולא באדמה, כאשר אמר לעשות מתחילה, “שמא יצטרכו לו בפתע
פתאום” – הוא הבין שלפרגונובקה אבד כל משען, שהכל תלוי עכשיו בנס ועזב
מתוך דכאון־רוח את בית־המשמר.

פרגונובקה – ועוז־רוח…" מילמל הוא לעצמו מתוך לעג
פנימי מר בירדו דרך סימטה קיצונית אל בית הוריו אשר בשפלה, “פרגונובקה
ועוז־רוח…” הוא היה מדוכא עד היסוד. כאילו נוצח בפרהסיה. פרגונובקה כאילו
התפרצה בבת־אחת מתחת השפעתו, מתחת השפעת שנים־שלושה חבריו למפלגה הנאמנים
אתו, ותרץ בבהלה לדרכה הכבושה מכבר… כאילו לא למדה כלום מימי קישיניוב
ואילך… כאילו כל אותן השאיפות לעוז־רוח, להכרה עצמית לאומית, להחיאת הרוח
המכבי העתיק שנטע בה שנים על שנים מתוך מסירות־נפש כזאת, לא הכו שרשים בה
כלל… והוא חש צורך להתיחד בעלבונו, עבר את החדר הקדום מבלי השיב דבר
לאמו, מירל השוחטנית, שהביעה לפניו את אי־מנוחתה “על שאבא התאחר ככה
בבית־המקולין” אשר מחוץ לעיר, נכנס לחדרו ונפל על מיטתו.

וכשיצא אחר־כך, כעבור שעה ארוכה, החוצה, כבר היה ערב. חשכה
מעובה עטתה את העולם ורוח פושר ריטט את אשי הפנסים המפוזרים. במעלה השוק
כירסם כלב עצם בעקשנות. אי־בזה חרקה דלת של דיר אחורני, הצליף פס אור
על־פני הרפש, צווחו אוזים וחדלו. שורות הבתים, עם הראטהויז באמצע, היו
מאופלות וגם בבית־המשמר לא היו יותר. האירו רק חלונות בית־הקהילה.

והוא נכנס לשם. הבית היה מלא. אנשים מועטים ישבו מסביב
לשולחן ורובם עמדו צפופים. והוא תפס מקום לעצמו בקרן־זוית. “הנה… הנה…”
לתוך רגש העלבון של מנוצח השתרבבה איזו סקרנות משונה למנצחיו. האנשים האלה
ניצחו אותו. “הנה… גדליה אסתרק’ס, ישראל הנגר, חיים איש־הורוויץ, הסטודנט
ברל, ישראל פייגל, עובדיה בן נתן הזגג… פנים, חלקי פנים, עינים, חטמים,
מצחים… שונים הם זה מזה תכלית שינוי ובכל־זאת דבר־מה כללי ובלתי־נתפס
משותף לכולם… ר' ניסן דיין, אהרן כהן… פנים חדשות מקשיבים רב קשב…
למי?.. לבנימין גרינשפון… מה ענין “גבורתו” בה”וולוסט" הדידקובצאית אצל
נסיגת חילות הדירקטוריה?.. ורגע קט נדמה לו משום־מה שבחדר המשרד האפל גוסס
עכשיו ונלחם עם מר המוות שכיב־מרע והאנשים האלה שנתקהלו על מנת לגמול אתו
את החסד האחרון כבשו ככה את שיחתם כדי להקל עליו מיסוריו.

“.. והוא, אותו ה’שקץ' במגפים הנוצצים, תפס לו לבריל בדשי
מעילו…זמר!.. זמר, מוטי!.. מדוע קרא לו ‘מוטי’ – איננו יודע… זמר מוטי,
ולא – פה תהיה קבורתך… ובריל מביט אלי ואנוכי – אליו… חיור הוא, בריל,
כמת…”

“נו?..”

“בנימין,” הוא אומר לי, “ראשי ריק… הכל התעופף משם…
ואנוכי – נס נעשה לי באותה שעה… פרח פחדי וקראתי אל הגויים שבוולוסט,
וגם אל השקץ קראתי: אנוכי בנו של ‘רבין’… עובר אנוכי בבית־הכנסת שלנו
לפני התיבה ויודע נגן אנוכי…”

“נזכרת…”

נזכרתי…" הישיר בנימין את מבטו כלפי ר' ניסן דיין שלא
גרע ממנו את עיניו הקפדניות־בוחנות כל אותה שעה. “אנוכי, כידוע, מבאלטה
העיר… ושם היה ראש־הישיבה ר' אלתר… איש־אלוקים… וקול היה לו – מין
מתיקות! – לא תלאה האוזן לשמוע… קול – ממש מהיכל־הזמרה… עד עצם מותי לא
אשכח את ‘ברוך אלוהינו שבראנו לכבודו’ שלו…”

“הוא זימר!.. הוא זימר!..” סקר שמואל בעינים קדחתניות את
הפנים שבתחום ראייתו. “אבל… הם אינם מתרשמים כלל וכלל… כל אחד מהם
עלול לעשות כמוהו…”

“… וגם בשקץ נתעוררה מידת הרחמים…”

“… הנה…גדליה אסתרק’ס בעל־בשר הוא וקולו גס כקולו של
סגן הכומר… הוא היה מזמר ‘המלך’… הסטודנט בארו, מובטח הוא בזקנו העזוב
ובקלסתר פניו הוליקורוסי שיעמדו לו בעת צרה אבל, אבל באין
ברירה…”

“… במטותא,”282 ננער פתאום
קול מן הקהל, “שומע אני כפעם בפעם ‘אוקראינה’… ‘אוקראינה’… מה זאת
‘אוקראינה’?”

“איך?” תמה חיים איש־הורוויץ. “הארץ אשר אנחנו יושבים
בה מתקראית ‘אוקראינה’ והגויים אשר מסביב לנו מתקראים
‘אוקראינים’…”

“הם רוצים,” סייע לו בארו, “שאוקראינה תהיה עצמאית… בלתי־תלויה במדינה אחרת…”

“ומי אינו נותן להם?”

“וליקורוסיה… זאת היא שאלה מסובכה…”

“אוקראינה… אוקראינה… מעולם לא ידעו: אוקראינים…
ידעו: איואן! איואן הוא שיכור. איואן הוא גנב. איואן הוא רוצח. ופתאום –
‘אוקראינה’…”

“ואם וליקורוסיה, למשל, אינה נותנת להם להיות עם לבדד
ישכון למה יאשמו היהודים?.. כלום באו לשאול עצה מפינו?.. שלהם היא ה’חתונה'
ושלהם הם הכלי־זמרים…”

“המשל של הגוי יאמר: הקטנית גדלה ליד הדרך, כל עובר־ושב מורט ממנה…”

“הכל בא מן המלחמה…”

“עלילות. בלבולים… היהודים בולשביקים… היהודים ספסרים… עסקים, בלבולים, חלומות…”

“נו, אדרבה, יסעו להם אל הכרכים ויביאו סחורות בעצמם… לא
די שהיהודי שם את נפשו בכפו, עוקר את עצמו מן המנוחה והשלוה במיני
טלטולים וירידים – וחלומות… הלא כפראי־אדם היו מתהלכים לולא היהודי…
בעירום ובחוסר־כל…”

“נסען מהקואופרטיב שלהם לקיוב – ומה הביאו?.. קפה אוסטרי?.. חמישה גלומי פשתן קלוקל הראויים לתשמישי־סינון?..”

“והגוי כלום אינו מספסר?.. אדרבה, נסה־נא לקנות אצלו פרה… איפת־חיטים…”

“נזכר מעשה, כשסבתא היתה ריבה…”

“ויהי בישורון מלך…”

“שא…”

“נשמע מה בפי הר' אהרן כהן…”

“הס!”

“וגם את זה הביאו לכאן לשם משא־ומתן… בעיר כבר מלגלגים
עליו… ‘דל גאה’… ‘עובר בטל’… מה אמרו לחפתים המעומלנים שאינם פוסקים
מעל ידיו הלילה?.. אבל כאן הוא נחוץ להם… מקובל הוא על חוגי האינטליגנציה
הנוצרית… סוחר ישיש שירד מנכסיו ולא ליכלך את ידיו בספסרות… יש בו בכדי
לרכך את כל הלבבות… ור' ניסן דיין?.. בביתו הוא מתפרנס כל החורף
בבולבוסין… אובד בעניו ואין איש שם על לב… אבל כאן נחוץ להם… ‘הרב
שלנו’… ‘רבין’… ‘הוא איננו יודע צורת מטבע’… הפטריארכליות, ההידור
הקפדני שבפניו נחוצים להם…”
“… וכשהתחילה הרבולוציה אמרתי: בערה!.. רוסיה בוערת!.. זכורני, נדברתי
אז עם גדליה פינקל… הוא הוכיח לי מ’הקיובסקיה מיסל'283 – קרנסקי!.. קרנסקי!.. ואנוכי אמרתי לו אז: רוסיה הוא כפר
גדול… הראית בערה בכפר?.. האש מקפצת מגג אל גג ואין מציל… גגות של
תבן… הגויים מוציאים את התרפים ואת האיקונין ומציגים אותם ליד בתיהם
שיגנו עליהם…”

“אמרות זהב!..”

“כשהר' אהרן כהן קובע ‘חקירה’, מסתמא הוא יודע מה שהוא ‘קובע’…”

“… ואנוכי אמרתי בלבי: הלא במילא יהיה הכל למאכולת־אש ולמה לי איפוא להרבות נכסים… להרבות תבן…”

“ואני אומר לכם,” הכריז פתאום בהחלטיות אותו קול ששאל קודם
לכן ‘מה זאת אוקראינה’, “אסור לו ליהודי להתיאש… עוד יבואו ימים טובים
לישראל… יתישבו שוב בכפרים… כל זמן שיש פתח־תקוה…”

“לזמר ‘ברוך אלוהינו שבראנו לכבודו’… לכפר את פני בוב במנחה… לזחול… להזדלזל…”

“שא!..”

“… בטחון…”

רגע ואילו עינים הובלטו, אילו פנים נתאבנו בפוזה של שמיעה מתוחה. השתררה דומיה מוחלטת. נקשבו קולות־דיבור וצעדים עמומים…

“שלנו!..”

“שלנו!..”

נפתחה הדלת ונטפלו בזה אחרי זה מאיר־יונה עקום־הרגלים,
גור־אריה, הרשיל “בלילה”, מלצר, איסאק טייטלמן, פיני “עמלק”, גרשון
ביאלואוסובקר… התהוו דוחק, הדיפה. אילו מהקהל פינו להם דרך אל
השולחן, קידמו אותם בקריאות של שביעות־רצון. וגם הללו נראו כמרוצים מעצמם.
איסאק טייטלמן וגרשון בילואוסובקר התחילו מוציאים מתוך כיסי בגדיהם חפיסות
של שטרות־מדינה במלוא־חפנים והניחום על השולחן…החליפו דיבור.

“וזליג נימוי כמה נתן?”

“הוא לא היה בביתו, זליג נימוי, ומאדאם נימוי נתנה לנו שלוש מאות רובלים. אם תצטרכו ותבואו – אמרה – ואתן שוב…”

“… נחום?..”

ר' נחום מלמד… הדביק אותנו במעלה השוק, ותחב בידי שני רובלים… תבוא עליכם ברכה – הוא אומר – ‘פיקוח נפשות’…"

והקהל, העומד רובו ככולו, התחיל מתדחק אל השולחן… שמואל
עמד על בהונות רגליו, הביט מתוך זויתו הריקה ממעל לאנשים, ראה איך כמעט
כולם, מלבד ר' ניסן דיין, אינם גורעים עיניהם מהשטרות, משתתפים בצורה זו או
אחרת בספירתם, מדפדפים, ממיינים ומצרפים קרנסקאות לקרנסקאות, קארבובנצים
לקארבובנצים וכו‘, עומדים על החשבון, יורקים על ראשי האצבעות ושוב
מדפדפים… ופתאום והוא הבין שמפלת פרגונובקה בעיקר הדבר כבר נתחוללה,
נתחוללה בצהרים, מתחוללת עכשיו לעיניו בבית ה“קהילה”, שביחס אליה, אל המפלה
הרוחנית, הלאומית, אין כמעט כבר שום נפקא מינה אם יסורו לכאן גיסות פטליורה
או לא יסורו, אם תסבול פרגונובקה בפועל או לא תסבול בפועל, שבכוח
היא כבר נכנסה אל אותה רשימת הקלון הלאומי: אוברוץ’… ז’יטומיר…
באחמאץ'… סארני…

נפתחה הדלת והופיעו קאזימיר קאלינקא, רפופורט ומאני
מילגרוים… כל הקהל הסב את פניו בבת־אחת אל עבר קאלינקא, הצטופף ונתן לו
מתוך העויות־פנים של הכנעה ושרתנות לעבור אל השולחן… קאלינקא, מבלי
הוציא את מקטרת הענבר מבין שיניו, הושיט ידו לשלום לכל אחד מהאנשים שבחוג
ראייתו, תהה רגע על פניו הנזעמים של ר' ניסן דיין שהיו טבועים כל אותה
השעה בנקודה אחת, פסח עליו ולחץ בידידות יתירה את כף־ידו של אהרן
כהן.

“אה, פאני כהן!.. שטרות וליקורוסיים אני רואה כאן…
הם נגד וליקורוסיה, אבל מעות וליקורוסיות בודאי יקחו… ואולי גם
יקפידו שיתנו להם דוקא ‘יקאטריניות’…”284

“צוחקים… כמעט כולם צוחקים…” נדחק שמואל לצאת מן הבית
כשלבו שותת דם, “לו היה אומר ההיפך ממה שאמר, גם אז היו צוחקים…
ולו היה אומר ‘ז’ידים ארורים, אתם פחדנים בזויים,’ גם אז היו צוחקים. הוא
נחוץ להם עכשיו.. הוא פולני… ככה היו, צוחקים מסתמא לקראת אבותיו בימי
גזירות ת”ח… אף־על־פי… מתי זה הושברנו ככה?.."

“מתי זה הושברנו ככה?..” מילמל הוא לעצמו בירדו בכבש
המסדרון ובכוננו את צעדיו משום־מה אל עבר בית־המשמר המאופל. “מתי?… בימי
חורבן בית שני… מאז התחיל אותו הדבר… אותה החרפה… חרפת־עולם
וכלימת־עולם… אותו דף שבו מסופר אודות עשרת הרוגי־מלכות הוא האחרון בספר
מלחמות־היהודים… העולם הארי ניצח אותנו… ‘וסרקו את בשרו במסרקאות של
ברזל ובכל סריקה שהיו סורקים, היה אומר: צדיק הוא ד’…' לא! בימי חורבן
ביתר… בר־כוכבא… מרד… עם קטן ודל מתקומם נגד לגיוני רומא…”

באיזה בית סמוך נתרעשה פתאום דלת. נשמע קול מרוגז של אשה:

“ברילי, בוא עמי, בני…”

“לא אלך,” התעקש הנער. “הנני מפחד…”

“הלא אנוכי הולכת עמך…” שידלה אותו האם.

“לא אלך!.. הנני מפחד!..”

“בוא, שטן!..”

“מה תסחביני?” קרא פתאום הנער בקול של גדול. “הלא גם את עצמך מפחדת…”

“כולנו מפחדים, הנער!.. למקטון ועד גדול… ולא מתמול ולא משלשום.. כולנו… כולנו?.. לא!..”

ופתאום והוא הבין דבר־מה. הבין כל כך ברור. הוא הבין שאם
גם פרגונובקה כולה תתחבא בימים הקרובים במחבואיה, או תעשה לה דיק של
קרנסקאות וקארבובנצים, או תפקיר את גוה רק למכים, ורק צעירים מספר ממנה,
ולו גם עשרה, ולו גם שמונה, יתקוממו וישיבו על אגרוף באגרוף – ולחרפה
ההיסטורית הושם קץ!

והוא לא פיקפק שלפרגונובקה ישנם צעירים מספר אלה. והוא רצה להיות הראשון מהם.

… הוא285 עקר רגליו מן הדרך
הטובענית, דרך אדר, ועבר אל השדה ששלג נפסד וכהה עוד רבץ עליו, ישר
כלאחר־רגל את מגפו שנתעקם כלשהו והעיק לעקבו ונחפז הלאה, הלאה.

כל מחשבותיו הצטמצמו במחשבה אחת, כל דרכי חלדו התרכזו,
כהתרכז שבילי־שדה מפוזרים אל שער העיר, אל נקודה אחת, כל קולות לבו התלכדו
לקול אחד: להציל את פרגונובקה!

אי־שם מאחוריו, בתוך אפרוריות הדמדומים, היא התלבטה,
האומללה, ללא דמות: הלבינו מעל כיכר השוק זקנים מדובללים של זקנים כרעמות
הגלים בהכות אותם הסער בלי חמלה, ועיני עלמות חיורות שלחו לפניהן את פחדן
מתוך מבואות דחויות.

ויהי בהיכמר בו רחמיו מאוד עליהם, על גום המכווץ
ונעוה־הפחד, ויבקש להרגיע אותם ולעודדם ולא מצא מלה על לשונו: חברי ה“הגנה”
מועטים ורובם “דרונז’יקים”286 ולא יצלחו למאומה
והמון ה“פאות” הנסוג לכאן מסוכסך הוא ומאוכזב, שכן הוא נסוג אחור,
והזמן קצר וגראבוב כבר ניתנה למשיסה.

אז נפרד מעליהם לשעה קלה ונחפז בדרך העולה לסטופאשק…
הוא נחפז אל ארטיום ומיקיטי וסאווצ’נקו… ככה נחפז אדם לקרוא לאנשים כערכו
שיבואו ויעזרו לו כנגד קרוביהם ושארי־בשרם שנשתכרו ונתפרעו והתנפלו
באנדרלמוסיה על ביתו.

“בחורים!..” חזר שוב ושוב על הקריאה שהתכונן לקרוא
באזניהם. “אנוכי נטלתי על עצמי את האחריות לפרגונובקה… על ראשי ועל
צוארי… והנה…”

אבל כאן כאילו נחשף כפעם בפעם איזה חלל לפני דמיונו הקודח
ונשקפה ריקנות משונה… וכשעמד רגע תחתיו והביט אל מרחקי השדות
עוטי־הדמדומים ויהי כאילו היו תמהים לראותו בכך.

אז החיש את צעדיו וילך רגעים ארוכים בלי כל מחשבות, הרגיש
פתאום שכבר עבר כמחצית הדרך, התבדר, חש כאב בסובכי־רגליו שנמתחו ביותר
והתחרט על שלא רכב על סוס.

“אה?..”

הכלב המדובלל והנרפש שהתחבר אליו בקרבת הבוג והיה מלווהו
כל הדרך כצל ושהוא לא הרגיש בו עד הנה כל־עיקר, הסמיך את עצמו אליו והעמיד
בו עינים מושפלות־קהות כשהוא מרטט בגבו, והוא, מופתע־מה, עורר אליו ידו
והרתיעו בזעף.

“גש הלאה, חולירע!..”

והוא פנה והלך הלאה־הלאה… “אם ארטיום הוא חבר נאמן, הוא
צריך לבוא עכשיו מעצמו…” “מרינה תנוד לשייבקה…” “מה כוחם של שלושה,
ארבעה ‘שקצים’ בתוך מרקחה כזאת?..” נישאו הרהורים צוננים, כרוחות מנשבות,
מאותה הריקנות שנחשפה לפני דמיונו.

ושוב התבדר, שוב הטיב את מגפו המעוקם, נטפל אל שטיח השלג
הלא־סלול וקרוש בשכבתו העליונה ופרמו הלאה־הלאה. מדוע־זה לא רכב על סוסו?
– ותוך כדי כך נזכר מדוע… יבוא רכוב על סוס ותיכף יתפרסם הדבר… גריגור
“דוברודי”… זאקרוטילו “מלמד”… ישמחו לאידו… בנה של
טקליה…

הכלב השתפשף פתאום בבית־שוק מגפו, כאילו רצה להסב בזה את
תשומת־לבו עליו, העמיד בו שוב את עינו המשפלות־קהות שהפעם כאילו הביעו
דבר־מה, כאילו נשמה מגולגלת עלובה וחשוכת־ישע התחננה מתוכן, והוא, תקוף
תיעוב פתאומי ובלתי־נעצר, בעט בו ברגלו בחמת־כוחו.

“גש הלאה, נשמה כלבית!”.."

הכלב הוציא יבבה קטועה ויברח, הפך עוד פעם אליו את ראשו ונעלם באפלוליות הערבה.

והוא הטיב את מגפו, ובמשכו בשפמו ללא טעם עשה את דרכו
הלאה־הלאה. “יבואו ‘האדומים’ ואמסור לידם את פרגונובקה ואני מפוטר!..
חולירע לתוך הצלעות!..” שטחי השלגים הלכו וקדרו. שמים וארץ התלכדו במרחק
במסכת־עופרת אחת. ביצבצה פתאום מעין דמות של פרש רוכב על סוסו לרוחב
השדה… “משלהם?” – מישמש הוא תחת מחגורת מכנסיו – לא!.. זה הוא הצלב
הסטופאשקאי…

וכשניגש אל הצלב העומד על פרשת־הדרכים נשאר פתאום עומד
תחתיו כמסומר אל מקומו, העיף עין תועה על האשים הבודדים ומפוזרים שרטטו מן
המרחק, חתר אל תוך החשכה. מתוך החשכה, מעל ערבות השלג אשר מסביב לסטופאשק
הוא ביצבץ ועלה יותר ויותר, במלוא דמותו… רגע היה כל־כך רחוק ורגע כל־כך
קרוב… באדרת־עור־הכבשים, עם מחגורת מהודקה אל מתניו, עם מצנפת אגניאנית
שמוטה על אזניו הוא התשוטט כאן גזול סוסים ועגלה ובית, עם שוטו בידו לבד,
ויבקש לו דרך בראש מורד, כ“צ’ומאק” מדוכא, בעזובת השלגים… “דודי
מנדיל…” אז הפשיל את מצנפתו האגנינאית ויבט בו גם הוא: “שלמה?… ומה היה
עלי לעשות?.. ואנוכי היית יחידי ביער… אבא רחימאי…”

וכעבור רגעים ארוכים נתעורר פתאום בבהלה:

“לאן זה הלכתי לבקש עזרה לי?..”





לח. ר' ניסן דיין

ר' ניסן דיין התטלטל באותו ערב בכל מבואות רחוב
ה“אנצ’יליכי” ולא יכול למצוא את הדרך לביתו. מחמת פיזור־הנפש לא התדפק על
חלון המדור האחורני של בנו, זכריה השוחט, כאשר ציותו זוגתו הזקנה החולנית
והתדפק על חלון החדר הקדום. וכשזו נטרדה ממיטתה ופתחה לו, מתוך גניחות
חשאיות, את הדלת, נתמלא קפידה על עצמו, השליך מעליו את
ה“טיזליק”287 ונזדרז להניח את ה“יורה דעה” על
השולחן. אחר־כך, כשהגדיל־מה את שלהבת העששית הקטנה ונטל ידיו, פתח ב“שער
תערובות”, אחד מאותם המקומות הקשים והמסובכים שבה“פרי־מגדים”,288
שהיו רגילים להוציאו מפיזורו ולהניח את דעתו.

אבל פיזור־נפשו היה הפעם קשה ביותר ולא נתן לו להתעמק
במשנתו כל־שהוא. האסיפה בבית־ה“קהילה”, שלכאורה עברה עליו כמין ערבוביה של
הדים ובבואות ושלא השתתף בה אפילו במלה אחת, ביצבצה כפעם בפעם לפני
עיניו וטרדה את דעתו. דומה היה שהיא ליותה אותו בדרכו, נכנסה עמו אל תחת
קורת ביתו והמשיכה את שיחה ושיגה… אלא שכאן, בד' אמות של עולמו, אצל
שולחנו, היא נתרחבה יותר ויותר, קלטה לתוכה אילו מטובי העיר וזקניה וקיבלה
מבלי משים מעין צביון של “סכסוך” בינו ובינם… “אמנם,” טען אחד מהנאספים,
“כל אותן הרעות והמצוקות שאנו מתחבטים עליהן כאן, נתהוו, ר' ניסן, מעבר
לעולמך, מחוץ לד' אמותיך, אבל אחריותן הוטלה על כולנו…” “עליך בעיקר,”
החזיק אחריו קול אחר, “אתה ראש העדה.” “… לולא, ר' ניסן,” קיטרג אחד
מזקני הדור, “היית פורש מן הציבור שנים על שנים, מי יודע אם היינו באים
לידי כך…” ור' ניסן התרעם: “אי! אי! אי! כשהייתי ‘מרעיש עולמות’ בעוד
מועד כלום הייתם תומכים בי?..ואם אצא מחר באור היום ואגזור תענית־ציבור על
העיר כלום יציית לי הקהל?.. ומה אתם רוצים ממני?.. שאצא לקבל את פני
ה’פוחזים' לעורר רחמים בלבם?.. ואני אפילו את לשונם לא אשמע… ומה אומר
להם?.. ולמה זה אתם מבהילים אלי את פייבוש כל היום?.. כדי לגרום לי ‘חלישות
דעת’?..”

ביסודו של דבר היה זה המשך של “סכסוך” ישן שקנה לו מקום
בלבו של ר' ניסן דיין בכבר הימים ושהיה מפעפע ועולה מזמן לזמן ולא בא אפילו
פעם לידי ביטוי. זה כחמש־עשרה שנה שר' ניסן סילק את ידיו מעסקי הקהל. קצת
מאונס וקצת מרצון. מאונס – עד כמה שפני־העיר ואפוטרופסי־הקהל התחילו
מתרחקים הימנו וכפי שהיו מנמקים את הדבר, בשל קשי־רוחו וקפדנותו היתירה,
ומרצון – עד כמה שנפשו חשקה בלימודים ונקעה מעם־הארצות השחצנית של
בעלי־בתיו, “שלא רק שאיננה כובשה פניה בקרקע, אלא קופצה בראש ותובעת בפה
התחנפות והתרפסות לפניה…” בין כך והבוררויות שהיה מושפע בהן לרוב הלכו
ונשמטו, עברו ברובן לבתי־ערכאותיהם של נכרים ובמיעוטן לר' פינחס, הרב השני
והצעיר ממנו, והעסקנות ה“רוחנית” לדויד־מאיר, שוחט משכיל במקצת שהיה יודע
מעט לטינית והיה בקי ברצפטים289 והיה מעורב עם
הנגידים והנגידות הפרגונובקאים. מתחילה היה זכריה בנו מתעורר לתבוע את
עלבונו ברבים, עשה לו “צד” בין בעלי־המלאכות והמון־העם, והם באי בתי־הכנסת
והקלויזיל הקצבי, שאיזו הערצה משונה, סמויה היתה נודעת מהם לר' ניסן מכבר
הימים, וכמעט שלא הגיעו הדברים לידי “מחלוקת” גלויה… וכך הלכה השפעתו של
ר' ניסן על בני דורו הלוך והתמעט. אפילו פסקי־השאלות נתמעטו. דויד־מאיר
הוציא לו בין נשי־העיר שם של “מחמיר” והן נמנעו מלשגר אליו את שאלותיהן.
ולולא ההכנסה ממכירת השמרים שהיתה נתונה בידי זוגתו ובנו, בודאי שהיה בא עד
כיכר לחם.

ור' ניסן דיין התכנס באהלה של תורה. התחיל ממעט בדברי־חול,
בשינה ובאכילה ובשתיה, עד שקמעה־קמעה נשתנתה גם דמות דיוקנו, לבשה איזו
אצילות ופראות כאחת… מצחו נחרש קמטים עמוקים, עיניו כוסו באד זר
ומרופרף ו“אי! אי!” שלו, שהיה נשמע עכשיו לפעמים רחוקות, נעשה
צווחני־משונה, כשל מי שאינו מן הישוב… על־פי דבלולי זקנו ופאותיו אפשר
היה לעמוד על מדרגת קשיו וסיבוכו של הלימוד שהיה עומד בו באותו יום… הוא
שם לילות כימים לתורה ולעבודה והיה אומר לעצמו שכל העולם אינו מתקיים אלא
בזכות התורה הקדושה, בזכות לימודה וקיומה. וכל יותר שנכנס ברשותה יותר
נתבטל ונטרד, חדרים וחדרי־חדרים חדשים של תורה נפתחו לפניו מפעם לפעם, לא
יספיקו חיי אנוש בכדי לסקור אותם די־סקירה, והיה נבוך ותועה בסולם־הדורות
כאיש העולה ויורד בתוך מגדל גבוה העשוי דיוטות ודיוטי־דיוטות… אחרונים,
פוסקים ראשונים, גאונים, רבנן־סבוראי, אמוראים, תנאים… כל דיוטה יש בה
שניים ושלישים וכולם מלאים תלמידי־חכמים ומאורות גדולים, מאורי־הגולה,
וכולם מוזהרים בזוהר הקדושה של חיי־עולם… כעין מחיצה גדלה בינו ובין
בני־דורו והוא לא היה מצטער על זה… היה מתראה בעיר רק לפעמים רחוקות,
בשעת הכרח גמור, עד שנשתכחו ממנו שבילי פרגונובקה והיה רגיל רק בדרך אחת:
אל בית־המדרש או אל הקלויזל הקצבי – אל בית־המרחץ. את כל עולמו מצא לו בד'
אמותיה של הלכה, היה מבטל את כל מי שנטפל לתוכן בגסות במבט־עין גרידא,
והיה שורף את כל מי שהיה נוהג עם־ארצות בנוכחותו, בהבל פיו.

ומשבאה המלחמה התחילו פתאום קולות חדשים, תקופי פחד ודאגה
חודרים אל תוך עולמו וזיעזעו אותו על כל עמודיו. וכשיצא מתוכו ושם אזניו
לשמוע ועיניו לראות על סביבותיו נקפו לבו, והוא התחיל מהרהר חרטה: בנים
נלקחים מעל אבותיהם ואבות מעל בניהם ונשיהם. אלמנות חיות ויתומים חיים,
עניות ומרה שחורה מבית ושמועות אודות רדיפות וגירושים וגזירות רעות על
ישראל מחוץ – מעשי ידיו של הקדוש־ברוך־הוא “טובעים בים” והוא מתחדד בהלכה?
הייתכן?.. והוא התחיל נותן לבו על צרכי־הצבור. התחיל מקדיש מיטב עתותיו
להחזקת “לינת־הצדק”. היה מתחבר מפעם לפעם עם נחום מלמד, או עם אפרים “דרשן”
עושה הסוכריות, או עם ליפא־לייב הזקן, והיה יוצא לאסוף “צדקה” בעיר ומחלק
אותה בין העניים, היה מתכוון להשפיע על־ידי זוגתו “מתן־בסתר” על אלה מהם
שלא היו רגילים לפשוט יד בפרהסיה… הופעותיו בעיר היו מפתיעות את הבריות.
“מה עושה הרב על פני הרחוב?..” היו שואלים זה את זה. ומפני החידוש שבדבר
ומפני הכבוד היו נותנים… שוב נתהווה מעין חיבור בינו ובין הקהל ונדמה היה
עוד מעט ותשוב הקרבה בין קהילת פרגונובקה ורבה כשהיתה… וכל שהתקרב יותר
אל הציבור, יותר ראה את נגעיו ופרציו וקלקלותיו ו“חשבון־הנפש” שלו הלך
ותקף. ובגבור עליו מוסר לבו היה זוקף הרבה מהם על חשבונו, היה מוכיח את
עצמו על שלא הרביץ תורה ברבים ולא היה עומד בפרץ בקנאות הדרושה… בלב נשבר
היה מתנפל עכשיו על ספרי־מוסר, על ה“ראשית חכמה”, על “חובת הלבבות”. היה
רואה עכשיו ראות־הכל בהרב הברדיצ’בי,290 המליץ
יושר על ישראל, והיה שוקד בלילות בקול ספוג־דמעות על ה“קדושת לוי” שלו, היה
מתקנא בר' נחום מלמד המעורב תדיר עם הבריות ועובד שמו יתברך בפשטות ומתוך
שמחה וטוב־לב.

אולם עד מהרה נוכח שהמחיצה שהוקמה בינו ובין העדה לא ניתנה
להיקרע. המצוקות והצרות שבאו עם המלחמה לא רק שלא “הכניעו את הלבבות” אלא
הקשיחו אותם… ההפקרות והחוצפה גדלו עוד יותר. תכפו מקרים של חילול שבת
בפרהסיה. יהודים נסעו עם בניהם המגויסים למסעיהם בשבתות וימים־טובים
באמתלאות של “פיקוח נפש” ובין כך עשו משא־ומתן… בבתי־הכנסיות גבירים
חדשים מקרוב באו ופרחי בעלי־בתים הדיוטים התחילו חולקים “עליות” וכיבודים
ככל העולה על רוחם, היו נוהגים בזיון לתורה ועשו את הגבאות מין כלי־מלחמה
נגד בעלי־הבתים הישנים וזקני הדור… בני־ישראל ובנות־ישראל התחילו לובשים
מיני בגדי עכו“ם וסרדיוטים… הרדיפה והבהלה אחרי הממון תקפה עוד יותר
משהיתה, וקצת בעלי־הבתים שהיו רגילים להתאחר בבית־הכנסת מזמן לזמן אחרי
תפילת “מעריב” על דף גמרא או על פרשת רש”י עם “המזרחי”, חדלו מזה…
ב“לינת־הצדק” רבו בעלי־הדעות ואילו ממנהיגיה עשו הילולות ומשתאות וזילזלו
במעות הצדקה… וכשהתחיל קורא תגר בפומבי ו“מרעיש עולמות” לא שמעו לו.
ה“ירגזון” שלו לא הפחיד שוב ו“אי! אי!” שלו כבר איבד את כוחו הראשון…
מלבד מספר קטן של כלי־קודש ושנים־שלושה זקנים, שגם הם נגררו אחריו רק
למראית־עין, לא נמצא מי שיתמוך בו… וכשחלשה עליו דעתו הוא התחיל תוהה על
הראשונות. וכשתהה על הראשונות דייק ומצא שבכל זה אשמים טובי־העיר
ובעלי־הבתים הישנים. הם־הם היו לובשים אצטלה של חסידים ויראי־שמים, כשלבם
מופסד ומקולקל, עד היסוד, הם משתדלים תמיד להוריד את הרב עד למדרגת
“מקבל”… הם־הם היו משליטים תדיר אגרופה של חנופה והיו מקרבים
תלמידי־חכמים רק להנאתם… עכשיו כבר פשה הנגע מסביב ואין מעצור… אז פרץ
בלבו ה“סכסוך” בכוח חדש והוא פרש מהם ומהמונם מתוך טינה שבלב והתכנס שוב
באהלה של תורה. מצבו החמרי נתערער לגמרי בשל התמעטות קידושין וגיטין ובשל
קלקול החיבור עם קיוב, שמשם היו מובאים השמרים של צ’וקולוב, מקור־פרנסתו
העיקרי, והוא הדיר את עצמו הנאה מ“טובותיהם” והיה מזהיר על זה את זוגתו
השכם והערב… בעניות זאת שתקפה בביתו היה דבר־מה משל “כך דרכה של תורה”,
שהיה מרומם את הרוח ושהיה נותן יפוי ותוקף ל“סכסוכו” עם פני־העיר… ויש
שהיה רואה בכל זה יד ההשגחה העליונה. בצוק עתים אלה הוטל החוב על יחידי
הדור להמשיך את נצחיות התורה ולשקוד דומם על משמרת קדשה… ואז היה
משתדל לעקור מלבו את הטינה והיה מעלה על עצמו דברי רמב"ם, שמי שנמצא במדינה
שמנהגותיה רעים ואינו יכול ללכת למדינה שמנהגותיה טובים, מפני הגייסות, כמו
זמנינו, ישב לבדו יחידי, כענין שנאמר: “ישב בדד וידום”. שפרה עליו אז מנת
חלקו והיה מחבב מאוד את ד' אמותיו, את ספריו, את שולחנו, את העששית הקטנה
הדולקת בצמצום בראש אשמורות… צדקה עשה עמו הקדוש־ברוך־הוא שזיכהו בכך.
אחריו יבוא זכריה בנו ואחרי זה, פרץ, נכדו הצעיר. “פרץ, פרץ!… אתה אוהב
את התורה הקדושה?..” היה נטפל עכשיו לפעמים תכופות יותר אל המדור האחורני
של בנו והיה מקפיד שפרץ יעסוק בלימודי־קודש…

עכשיו עמד כפוף על ה“פרי מגדים” ודיבלל זקנו המגודל.
האסיפה הלכה ונמשכה תחת קורת־ביתו, אצל שולחנו ובהסעירה את לבו העלתה את
ה“סכסוך” על שפתו… הוא השתדל להתעמק בענין “הדברים החשובים שאינם בטלים
אפילו באלף”. ולא עלתה בידו. רצה לזכור איזה מאמר חשוב של חבר חשוב שעלה
בדעתו בקשר אל סיפורו של בנימין גרינשפון ולא יכול. ה“סכסוך” שיעבד את כל
מחשבותיו. "‘ולא יחדל אביון מקרב הארץ’ כתוב, "טען אחד מהנאספים, “כלום היה
יכול ה’קהל' ליתן הספקה לכל עניי המקום?.. מאין יקח?..” “ולכאן?..” התרעם
הוא ורמז על ציבורי־המעות המונחים על השולחן שבבית הקהילה. “כשאינם נותנים
צדקה – ממון ישראל נמסר לידי גויים…” “אין זה ענין לענות בו עכשיו,”
התריס כנגדו אחד מן הצעירים, “בשעה שהקולר תלוי על הצואר.” "עכשיו ורק
עכשיו!.. הקפיד הוא. “דוקא כשהקולר תלוי על צואר חייבים לחזור בתשובה… כל
המבטל את התורה מעושר סופו לבטלה מעוני… ועל זה דוו כל הדווים…
כשמחללים שבת ברצון באים לבסוף לחללה באונס… כשמזניחים את לימודי התורה
הקדושה ואינם מוחים ואינם מרעישים עולמות על הבנים היוצאים לתרבות רעה
ועושים עבירות לתיאבון ואינם מתפללים ואינם מניחים תפילין – באים לבסוף
להתפלל ולזמר תפילות ישראל לפני פריצי הגויים.”

וכאן נתחולל דבר־מה בהשתלשלות ה“סכסוך”, ובנימין גרינשפון
נתחלף לו באותו ר' אלתר ראש־הישיבה בבאלטה… נדמה לו שזה ר' אלתר, זקן
מופלג וירא־שמים ובעל הדרת־השיבה מזמר לפני הערלים “ברוך אלוהינו
שבראנו לכבודו”, והוא, ר' ניסן, נעץ בו עינים מזרות אש־הקנאות: “להזכיר
את שמותיו של הכביכול בפני ערלי־לב וטמאי־נפש ומחללי קדשו?.. שמות קדושים
שאינם נמחקים?..” ור' אלתר לא שם לו לב והיה מזמר ומזמר… היה מישיר
להביט אל פני הערלים ששתו עליו מסביב עם מיני כלי־זין בידהם והוא מזמר…
ולא זו, אלא שקולו הלך הלוך וחזוק כשל מי שמתרונן משמחה וטוב־לב…
“ל־כבו־דו!.. ל־כבודו!..” הטעים הוא את החיריק תחת ה“ל” וחיתוך־דיבורו הזקן
וצח ומלא מתיקות מופלאה מעורר ממש את הנפש… וכשר' ניסן הסתכל בפניו של ר'
אלתר ראה שהם מצהיבים באמת, כאילו היה נותן שבח והודיה לשמו יתברך על
שהגיעו לכך…

“אי וי ל־כבודו!… אי וי ל־כבודו!..” הרעים ר' אלתר
מחדש בהתלהבות עצומה של חסיד יוצא מכליו, ור' ניסן נתפעל ממשמע אזניו
וממראה עיניו… פניו של ר' אלתר שנעשו פתאום חיורים־אוריים כקלף הסופרים
בדמדומי־בוקר התעוותו כמתוך צער ועינויים קשים, עיניו שקדחו הורמו מעל
הערלים, ששתו עליו מסביב, והעמיקו הבט אל איזו מרומים נעלמים וקולו שהלך
הלוך וחזוק, נשתנה יותר ויותר, איבד את סלסוליו המתוקים של שבח והודיה וקלט
איזו צלילי־חרדה של דין ומורא, של “סליחות” של “תורה הקדושה, התחנני
בבקשה…” אז נדם הכל מסביב, הערלים נשארו עומדים תחתם כפסולים מעץ, מיני
כלי־הזין שבידיהם נשתמטו ונפלו לארץ, וכל העולם עצר את נשימתו והקשיב…
והקול נעשה זעף וכבד יותר ויותר, “ב־רוך אלוהינו שב־רא־נו ל־כבודו, א־י!
ו־י! ל־כבו־דו!..” הלך הלוך וחזוק, חתר אל רום האוירים כשאגה עולמית, נתקל
במרומי המגדל והוא נזדעזע פתאום מן המסד עד הטפחות…. מתוך כל הדיוטות,
מתוך החדרים וחדרי־החדרים נתרעשו והופיעו, כבושי־עינים בקרקע,
תלמידי־חכמים וצדיקי־עולם ומאורות גדולים, קדושי־ת"ח, קדושי וירמיזה,
מגנצא…

ופתאום ועל פניו של ר' ניסן נח קו אור מאותו אור שלא
מכאן, עיניו של איזה “מאור גדול” ננעצו בו, ובו ברגע נקשב: ניסן בן
זנוויל… וכשלבו נתפעם מפחד וחרדה נפסק הכל בבת־אחת ונעלם כמו במחזה
הלילה.

משומם ונרעש הוא קפץ ממקומו. כאילו נפסל פתאום מלבא
בקהלם… כאילו הוגד לו: אינך כדאי!.. כתלי ביתו, שולחנו, העששית הקטנה
המאירה בצמצום וה“יורה דעה” וגם הוא בעצמו עם ה“סכסוך” שבלבו היו עכשיו
כל־כך דלים ועלובים והוא התחיל מתהלך על־פני החדר הלוך ושוב ולבו התפלץ
בו… ימי־נסיונות גדולים באו ומה יעשה?.. מה יעשה?.. אם יצא מחר כאור היום
ויגזור תענית־ציבור על העיר, כלום יצייתו לו?.. וגם לצאת לקראת הפוחזים
ולעורר רחמים בלבם לא ידע… עת צרה ליעקב והוא כל־כך חלש ואינו
כדאי… מה זה הוא עושה כאן, בעולם הזה?.. מתי זה היה לרב
בישראל?.. וי והוי לו, לדור יתום!.. וי והוי ואבוי!..

בולמוס החרטה שהיה עלול לו כל־כך, תקף עליו והוא התחיל
מתלבט בזריזות משונה לכאן ולכאן… נזכר איך ישב בדוד וזר באסיפה… כמנודה
לבריות… וי והוי ואבוי לו!.. לאן זה הוליכתו גאותו הנמבזה?.. גזר־דין
קשה נגזר על ישראל והוא סגור בד' אמותיו… מתחבא… מלא הוא הרהורים
שפלים כקל־שבקלים… מהרהר הוא אם לצאת או לא לצאת לקראת ה“פוחזים”… חושש
מפני “חלישות־הדעת” בעוד שהוא חייב יסורים.. “אין פורענויות באות אלא
בשביל דייני ישראל”… הוא לא הרביץ תורה ברבים… הוא פרש את עצמו מן
הציבור ולא עמד בקנאות הדרושה, הוא חייב יסורים ולא הקהל… הוא חייב
ליתן נפשו כעפר לכל… לשים את עצמו כאסקופה נדרסת… וי והוי ואבוי!.. וי
והוי ואבוי!.. והוא התנודד כשיכור. נפשו בכתה במסתרים.





לט. אוח

יהודי אחרון בכפר בורטניק, אחד האחרונים באוכלוסיה הכפרית
הכבדה של מחוז דימוב כולו, פיצי, היה דן לחובה את היהודים המנושלים; תלה את
קולר הרעה שהשיגתם בהם עצמם וראה את מעמדו בכפר כמזכיר עוון להם.

גויים היו מחניפים לו, מנעימים שבח לכשרון ידו ולישרו
בעסקי הטחנה. “כך וכך, פיציק! בימי שלטונו המועטים של איואן הלך משק הטחנה
לאיבוד, ללא חשבון, וללא מאזני־צדק: הענקות או קיפוחים – ככל אשר ייטב
בעיניו הדלוחות! חגאות וגנוסיות כל שלושה־ארבעה ימים”. גויות ו“שקצות”
הפסיקו את דרכו: “מה שלום הוולפיכי והיכן שייבקה?” הראשונות במנוד־ראש
ובאנחה, והאחרונות בהצטחקות נוחה ותמימה: “ומתי תשוב, הירקרקה, אה
פיציק?”

מחיצת יהדותו הקלוקלה, זו שהיתה חוצצת בינו ובין אנשי
בורטניק ושהזקנה ושייבקה, כל אחת מתוך הלך־רוחה שלה, היו מעוררות אותו פעם
בפעם לשמור עליה, נתמזמזה והלכה. התחיל אוכל טרפות בפרהסיה, עושה שבתו
חול, לובש בגדיו כדרך הכפריים, רואה את עצמו כאחד־העדה לכל עניניה –
“אנחנו…” רק עכשיו כאילו חש בפועל ממש, כמה נשתרש בקרקע אבות זו. וכל
שחזקה בו הרגשה בו, פשתה דאבתו על גלות בתו ואמו. רטן והתרעם על עצמו.
התרפק על בתו היחידה מרחוק. בעצם ידיו שלח אותה מקנה. הוא האב, שהשליך את
בתו היחידה בעצם ידיו אל אשפות העיירה.

חידושי טעם ומשנה ליבוב לטחינות גדולות, לזרמי מים
מפכפכים באין קול מתחת לגלידי הקרח המוצקים שבאפיקים משתכשכים ומפעפעים
בעין ממש, כבתוך עורקים ענקיים שקופים, ומתגלים ונופלים בהמולה לפני הגלגל
החוזר, לשאון ריחים מונוטוני, לנמנום שורים וגריסת סוסים על המגרש
שלפני הטחנה, לריח חמים וחריף של בר טחון, לאבקה לבנבנה זו המקמחת בלי
הפסק פנים, פאות וזקנים. כל התכונה הזאת מותחת חוט של חן על איש־האדמה
העמל… והנה חדשים מקרוב באים. חרוכי־רוח הם סופקים כף, מקישים רגל אל
רגל, מצטרפים אל האנשים המסתופפים בזויות אגב ציפיה גלמנית לבוא תור
טחינתם, אגב שיחה של מה־בכך, אגב יניקה מגלומי־“מאכורקה” בצנעה, מחמת איסור
העישון בטחנה.

רק במקרים יוצאים מן הכלל, ביחוד כשהטוחנים איכרים
מהימנים, אפשר לפרוש מן האפרכסת על מנת לעשן בצוותא, לגלגל שיחה קלה בעניני
היום: עמו השיחות מתנובבות. ענין היהודים המנושלים תופס בהן לא את המקום
האחרון. ומפני שבקשיות פניו ובחיתוך־דיבורו הקפדני יש תמיד משהו מכניע
שלא־מדעת, רואים כמה מאנשי־שיחו, ביחוד שלא מבני־סביבתו, חובה לעצמם להזכיר
בנוכחותו את יהודי־הכפר המנושלים אגב אנחה, לשאול מפיו הסבר ליציאתם
המבוהלת, מתחייכים חיוך שחציו תמהון וחציו נחת־רוח מדי נענעו עליהם יד
בביטול, מדי הפליטו מפיו איזו מימרה ארסית שלא לשבחם. אבל לא תמיד. פעמים
גם הם מקפחים אותו בדברים. מזכירים לגנאי את שני הקואופרטיבים שבכפר. עם
גירוש היהודים הוכרז שיעלו מעכשיו מעלה־מעלה, והרי הם מתרוששים ויורדים
פלאים, קופצים המקחים על סחורותיהם, היוקר מאמיר מיום ליום, ובכל־זאת
ואף־על־פי־כן מתמעטות הללו והולכות. מונים כמה מעלות טובות ביהודי בורטניק.
לא ולא, פיציק!… יש ליקח מופת מהיהודים, שכן ערבים הם זה בזה, מה שאין כן
– ופיצי נכוה מדבריהם אלה כאילו הם פוגעים בו פגיעה אישית: “כלפי חוץ!
כלפי חוץ!” מתלעלע הוא בעשן ה“מאכורקה”. “אבל לא בפנים! בפנים העיירה –
גיהנום! יורדים איש לחיי רעהו, מספסרים זה על גבו של זה…”

“פיטומי מלים הם, פיציק,” לא נרתע מפניו לוקיאן ה“מחוטט”,
מי שחזר זה לא כבר מהחזית הקאוקאזית והוא ראש המדברים ב“ועד לקרקעות”, “לא
היהודים הם שגרמו לנו תקלה… מבעלי־אחוזות ומגנרלים, מניקוליי
ומראספוטין באתנו הרעה… כבר נתגלה הדבר, פיציק.”

התקיפים והבריונים מדי הזדמנם לפולמוס, מדרבנים לפעמים את
פיצי בקריאות־עידוד שלא מן הענין: “בן־חיל הוא פיציק…” “כאחד העם לכל
דבר” – עידודים שכוונתם לרוב אינה אלא טחינת הבר שתעלה יפה ושהם פוגעים בו
עוד יותר מהשגותיהם של המתקיפים. משהו מגניבת־הדעת היה בהם, מחרחור ושיסוי
סמויים וגם מהטיית־חסד שקיוו לתשלומים עליה – “הוא עוד ימיר את הלריגיה
(רליגיה)291 שלו… ויעביר את עצמו במים המקודשים…”

“לא לך, נסטור, לדבר על לריגיה!” מסיט פיצי בהתרגשות את פאותיו המקומחות לאחורי אזניו. לא לאנוש שכמותך…"

“וגם את בתו יתן לאחד משלנו,” סילק נסטור מורזא בחטיפה את
שק הבר מאצל אמת־הריחים והקריב את שלו. “להיידאמאק מהולל משלנו
יתננה…”

“סלק נא את שק ברך מפה!” נטפל
אליו פיצי שאינו יודע את נפשו מרוגז. “כאחד חזיר אתה נדחק תמיד שלא
בתור…”

“תתננה!” שומט נסטור בגנדרנות של חכם־בעיניו את כובעו
הסטודנטי לאחורי ראשו. “לי לאשה תתננה?!.. הנח!.. לא עסקך הוא בדבר
התור…”

“לא עסקי?” תופסו פיצי בצוארונה של גלימת־עור־הכבשים שלו, מטלטלו אחורנית עד לפני חלל הדלת. “הרי לך!..”

“זכור לך, טרטר!” חזר ונגרר אחריו בפיק־ברכים נסטור,
מקופח מנחת זרועו ומרוגז ששק הבר של קודמו מתבזק כבר לתוך האפרכסת,
לקריאות הסכמה ומתן־תוקף מצד הנוכחים.

“את אורפינה אשתך תבעית, נסטור, ולא אותי…”

“אוי ויי, ואס איז?” נתרעדו שני אגרופיו המסונקים של נסטור מעוצר רציחה, לפני עיניו ממש. “הרוג אהרגך – גם אותך!..”

כל אותו הלילה היו יצורים משונים, סרטים צבעוניים קלועים
בבלוריותיהם, מטפסים ועולים בשלבי הגלגל החוזר, מתוך צריחות־פחדים. נופלים
ומתבלעים וצפים שוב בקריאה “פיציק”… והוא, שראה את עצמו עומד על מפתן
הטחנה, ביטל את חלומותיו, השיג מתוך דמדום כי אין זה אלא חלום, אלא שמנדל
אחיו, פשוט, חיוני ויקר כל־כך, עד לשברון־לב יקר, לא גרע עין ממנו כמכריחו
מתוך כך לעמוד על עמדו עד גמירא: “ואלה רצחוני!..” הסיק מנדל פתאום לעתותי
בוקר, ונעלם.

פיצי התחכך שעה ארוכה בכל אצבעות ידיו בפרע ראשו המדובלל.
הצית סיגריה של “מאכורקה”. אחיו, עליו השלום, שומר לו טינה על שאינו נושא
את זכרו בלבו. וכי את החיים הוא זוכר? ופתאום, מניה־וביה, נזכר בזו,
בבתו… הדברים שמסר לו לפני ימים טימופיי בן־ואסיל הארוך אינם עשויים בכל
אופן להניח את דעתו. מוראות ופחדים בפרגונובקה. מילא הם, באבי־אבי־אביהם!..
ספסרות, קנוניות, פי־פו־פא… קוצרים מה שזרעו… ואולם היא… נפש תמה
זו. על מה תתענה שם? צפור־שיר שלו – על מה היא נתחייבה גלות?

ירד מעל עליית־התנור והתלבש בעוד הלילה ממלא את החדר.
רחמים רותחים על שייבקה נכמרו בו לענותו. ינק יניקות עמוקות מסיגרית
ה“מאכורקה” עד כדי שיעול צרוד, תחוח. יצא אל הדיר, החוצה, הביט ממושכות
לעבר יער בורטניק, לעבר פרגונובקה… ושוב חזר אל החדר. ריח עובש וטחב טפח
לו על פניו. “הבית בלי פיקוח אשה הולך לאיבוד”… התהלך בחשכה אילך ואילך,
נזהר שלא יהא נתקל ברהיטים, בכלים, מתיצב תמה, בחדול האורלוגין הישן
וכבד־המשקלות לטקטק את טקטוקיו ומזדכר תוך כדי כך שבעיקר אין מה לשמוע
בביתו ואין בו במה להיתקל, שכן הוא מרוקן ומשומם זה מכבר.. “הרוג אהרגך –
גם אותך!..” זכר את איומי נסטור, וכרוצח מיער קפץ את שני אגרופיו כלפיו –
משמע, אמת הוא דבר־הרינון שמרננים אחרי מנוול זה… צדקה היא ששייבקה בתו
לא נזדמנה באותה שעה לטחנה… היה צריך לבעוט בו אותו רגע בעיטה שירגיש בה
– מבית אבא… אכן, היא בפרגונובקה. ולבו חם מגעגועים. ראשו נתלה אחרי
חזותה המדומה. ניגש להסיק את התנור. ללהב האש של הקש המתלקח מפעם לפעם
התלקחות עליזה נוח יותר להגות בה…

העבודה בטחנה לא היתה כשורה. חזר מבעוד יום הביתה, ולא נתן
דעתו גם לניקור הריחים, שנדחה זה פעמים, ולא סבל עוד דיחוי. חזר במחשבה
תחילה לבשל מרק של בולבוסין קלופים, שכן זה כשבוע שלא הביא נזיד חם לתוך
פיו. החלונות המוגלדים כמו גם הכתלים מכוסי־הכפור הבהיקו בחורון מת עם
בבואות האש המבוערת, כל העזובה השוממה שבביתו השרו עליו שממון שומם. נמלך
בדעתו ובישל את הבולבוסין כמו שהם, בקליפתם. חום נעים קלט את אבריו. מאצל
הדרך הגיע קול גוי שיכור מתרונן. קול שהתנדנד לפי הפסיעות הבלתי־בטוחות של
בעליו. הנה נתנגף ונפל, מתאמץ אגב נזיפות־אם כפולות ומכופלות לקום ומתרונן
שוב. מי הוא?.. גוי רחוק, לא משכניו. הוציר בולבוסין אחדים לפני גמר בישולם
להשקיט את הרעב הראשון. אך כיון שטעם טעם שובע, כבדו אבריו, נתעצל,
ניטמטם ונאחז בחבלי־שינה. פרזול ידות של דליי־פחים בדיר הטרידו. אין זאת
כי אם שייבקה היא שהביאה מים מן הבאר. הנה עירתה גם דלי־המים השני אל
החבית. לאט־לאט כמתבדחת. המים, מדי נפלם, מפכפכים, מצלצלים,רוננים. ולמה
תתבושש כה בדיר? ננער והדליק את העששית הקטנה על מנת להשגיח על שתי
התרנגולות המתאבסות בדיר למענן. איש לא ענה. עששית קטנה זו נשארה פה
בשלהבתה הקלושה באותו ערב אומלל כשהובילה לשם, אל אשפות פרגונובקה…
היתה דולקת מחרישה: “נר־נשמה”… נשמתו… “ואלה רצחוני”… על מה ועל
מי?.. הורגי־נפשות…מרננים אחרי נסטור זה… אסטרטיה292 של שודדים… גם דריקון התחבר לו… “אוי ויי! ואס איז?” פעמים
חזר המנוול בהטעמה יהודית…

נפח בעששית, נתרגש, הסיט פאותיו לאחורי אזניו והתחיל מתהלך
בחשכה אילך ואילך, זהיר שלא להיתקל ברהיטים, בכלים… “אוי ויי… זה אתה
מורזא מבורטניק?..” באותה העויית־פנים, באותה קריאה משונה היה משהו יותר
מחיקוי בעלמא… היה בה משל חזרה על זעקתו הנואשת של אחד יהודי…
מנדל?.. נשימתו נפסקה רגע – “וגם אותך! גם…”

קול דמי אחיו נזדעקו עליו פתאום מן הלילה, מתוך יער
בורטניק, זעקה גדולה ואיומה עד כדי להחריד כל תאי מוחו, להסמיר כל קילקי
שערות ראשו. “מנדל! אחי שלי! על שום מה? על חטא מי?” יצא מן הבית וחזר,
ושוב יצא ושוב חזר, נפל על זיז התנור, הצטנף, ננער, קפץ על רגליו. “גם…”
טילטל עצמו על־פני החדר בחשכה לארכו ולרחבו מבלי
היתקל שוב ברהיטים, בכלים… הוא כבר השיג השגה ברורה: הבית נשתומם כולו,
אמו ובתו יצאוהו וגם הוא כל עצמו לא נשאר פה אלא לרצוח ולהירצח… “מורזא
מבורטניק?.. רק לו לבד נתגלה הסוד הנורא… רק הוא נקרא ונתחייב לגאול את
דמו השפוך… כיצד? באילו אמצעים?..”

“פיציק!.. פיציק!..” נשמע לו פתאום קול מן החוץ, והוא,
פסוק־נשימה, מתח את כל כוח־שמיעתו – הפסיעות החורקות על־פני השלג נתקרבו,
נצטללו, נקישות יד על הדלת: “פיציק, לך לך מפה כי הרוג נהרוג אותך…”
הוא!.. המנוול!..

דחף מלפניו את הדלת בבת־אחת. נסטור כבר עמד בריחוק כמה
פסיעות מן הדלת. נוגה הירח ולובן השלג שעימעמו על חזותו, טבעו בה גם איזו
חדות כהה, חותכת, גורלית, וההצטחקות המחולחלה ומדושנת־העונג של שני
האלמונים שעמדו, צלם משתרע לפניהם, הביעה איזו תקיפות שאינה עשויה
להיפגע. “שומע אתה, פיציק? אוח מצווח מעל גג ביתך… סימן רע לך…”
ועוד לא עמד על הדברים, בשרו בשיניו וצוחה חדה־ממושכה, כזו של אוח ממש,
הפתיעתו כמעשה־כשפים אכזרי.

ניגש עם פנות הלילה לתקן בית־קיבול לקרדום ברפידת חמילתו. פרם את שיפוליה, הקביל אל החור את עשפו293 על
מנת שיהא נקבע יפה ולא יתבלט בשעת הליכה, עיקם את דרכו אל מבואות ביתו של
נסטור, ומציאותו החשכה של הקרדום החבוי בחיקו שיעבדה את כל רמ"ח אבריו.
האט פסיעותיו בתחום ביתו של נסטור. “סגור…” החליף אויר במלוא חזו אחרי
שעבר על פניו.

“אורפינה!” קרא בקול לצד אשת חרמו של נסטור מדי היראותה
בפתח ביתה הפתוח. “המנוול שלך בבית?.. בבית הוא?” חזר וקילקי־שערותיו
סומרים מפני חשכת המסבך שבו הכניסתו שאלתו זו מבלי משים. "לא?..

“ויחטפנו פגע רע!” פלטה בגשתה אליו. “ראה, פיציק,” הוליכה
את פניה מכוסי הצלקות והחבורות בחצי עיגול לכאן ולכאן, “ואין מציל,
פיציק…”

אין מציל – כאילו הוסיפה תוקף להרהור שלפף פתאום את מוחו: “אילו נזדמן לי בשעה שהוא חובל אותה… הזדמנות יפה וכשרה…”

הזדמנות “כשרה” זו לא איחרה לבוא. וכרגיל, דוקא מתוך
היסח־הדעת. בשל סופת־השלג הגדולה הוסחה דעתו ביתר עוז לפרגונובקה, לבתו…
כל הלילה טרחו, התקוטטו, הפכו עולמות, רוחות ומכשפות פרועות…
לעתותי־בוקר, ברפות שנתו, נחה דעתו. הבין שגם זו לטובה. סופת־שלג זו לא באה
אלא להפריד בין כפרים לעיירות… להרחיק אלו מאלו – ופטור! מהיכי תיתי.
בדיעבד, כך עדיף. תשכון לה פרגונובקה אוספת בתו ואמו באשר היא שם. אין
בהלות ומוראות ואיומים מצד כל מיני “מכנסים אדומים”…

השקיף בקורת־רוח עם בוקר, מדי גרפו את גיבובי השלג מלפני
ביתו, תעלולי־הרוחות: מגבב לו אחד תל ובא השני ומנשבו על מנת להתחבר לאחר
ולגבב בכוחות משותפים, מרחיפים אבכות לבנבנות, כוילאות־קסמים, למרחוק,
מסמיאים את עין המרחביה, משבשים את הדרכים… אין יוצא ואין בא!.. בטלה
ושבת לעולם שלא מן המנין… בימי־“הפיכה” כמו אלה נוהגים היו בביתו באפס
מעשה, גם בטחנה, שהיו עושים מעין חג וקלנדה…294 צחוקה המצלצל של שייבקה, חפציותיה… ורגש של בדידות מאין כמוהו
תקפו פתאום, התעטף בחמילתו והתחיל כובש לו דרך לצד ביתה של הואסיליכי,
אשתו של זקן־הכפר המנוח, ידידת־ביתו ומקורבתו מאז, על מנת לישב את דעתו קצת
בשיחות של מה־בכך תחת קורת ביתה נסוך החום והשלוה עם איקוניותיו הקדושים
שבקרן־זוית… הנה היא הולכת לקראתו, מזמינה אותו בתנועת־יד מרחוק, בוססת
את השלג בהכשלה – “פיציק?..” ובהעבירה אות הצלב על עצמה נטתה פתאום בחפזון
הצדה, לעבר ביתו של נסטור מורזא.

הטיל את עצמו אחריה. השלג נתגבב, נתעבב, הכשיל. קפץ דרך משוכת־הקרשים.

“ארצחך!” נטרף קולו הממותח של נסטור מבעד לצריחות איומות
ומחרידות. “הצילו! הצילו!” וכל ישותו הופנתה בבת־אחת כלפי הגויה המרוטשת
שהתחבטה תחת מגלב־חובלים. רק כדי לשחררה מעינוייה, השליך את נסטור שהיה
חובל בה, ממנה והלאה. לא נתן דעתו למה שהוא עושה ושלא קידם את הסכנה הנשקפת
לו עצמו. השעין את אצילי ידיה וסייע לה לעמוד על רגליה; השיג במוחו המבלבל,
מדי התפתלה, שטופת־דם כולה, צונחת וגוררת אחריה את הספסל שמאחוריה, כי
מחלפת־שערותיה מהודקת אל כרע הספסל שלא תשתמט ולא תברח. התחיל מתיר בידים
רועדות את הקשר המפותל. “גם אתה פה, איואן?..” גמגומו של זה הוחרש ביללות
התינוקות שבקעו מעל עליית־התנור. קולה של אורפינה נחבא פתאום, עיניה
נזדגגו. “הא לך איזמל, פיצי, ותתיר את הקשר…”

“טאראס, זרוק לה מים בפניה…”

“נסטור, נשתגעת?..”

“ארצחהו־הו!” התפתל נסטור במלחצי־זרועותיהם של איואן וטאראס שהוא מכונן את אגרופיו כלפי פיצי.

“הנח, מטורף שכמותך!..”

“הינחם, מורזא…”

פיצי זכר אחר־כך את הרגעים הנוראים האלה, כשעיניו בולעות
בצמאון את מראה הרוצח, הרוצח הודאי – ברגע זה נעשה לו הכל ודאי. אכן,
משונה הדבר! בכל כובד המועקה והעינויים הנפשיים שנגרמו לו על־ידי הכרת
כשלונו ואבדן רוחו ברגע המכריע, כששכח לגמרי על הקרדום שבכנף חמילתו, –
חפץ לשכוח אותו! – בכל זה התחיל מחלחל גם איזה רגש של סיפוק משונה:
אותה שעה נקלט מעשה הרצח ביער בורטניק בהכרתו, כעובדה שאינה מוטלת עוד
בספק. מראה התפרצותו של נסטור עד תומה כמו הצמיח לו למעשה־הרצח במנדל צורה,
חתך לה הבעה מפורשת, המציא לדמיונו הנזעף והמורעב מזון מאוד מורעל אבל
מאווה… אין זאת כי אם גם הוא נקשר לגזעו של איזה אילן… התחבט…
“נסטור!? מורזא מבורטניק!.. אנוש כערכי מתמול ומשלשום…” פניו מחוצים…
ולאחר… הפרטים הקפיאו את הדם בעורקים, שיוועו עד לב השמים. זרעו אימים
בכל הסביבה. התזת ראשו המנוול של נסטור מן המארב שוב לא הניחה את הדעת. היה
רצון אחד: להוציאו להורג קבל עם… לקול רעם פעמונים בבית־היראה… אמנם
ניטל אלוהים מן העולם, וגם מלך ניטל, אבל פיצי האמין, ובאמונה זו נאחז בכל
לבו ונפשו – יש ויש תקיפות לקהילות־הכפרים, יש דין ודיין בבורטניק!

ברם, מעט־מעט נפקחו עיניו לראות את הדברים בבורטניק
כהוייתם, הפקרות ופריצות חוגגות את ההילולה. בעלי־אגרופים מבעיתים את
הכפר, מסממים בסתר את בהמתם של מתנגדיהם, מסתבאים, מתקוטטים, מתקטלים.
ויקירי־הכפר – מהם פוטרים את עצמם בתנועת־יד גרידא, במשיכה בכתף: “בושת
לאמם!” “חיבה צ’שו?..”295 ומהם גם נותנים
תוקף להם, מתחנפים, משחדים בריונים בכוס “סאמוגון”. מעשי־מעילה וגניבות
בקואופרטיבים, קריאת מדריכים ורואי־חשבון מדימוב ובחירות חדשות ושוב מועל
כפים, קולות שתויים ויריות וצרחות פראיות מתוך הלילות החשכים, מעשי־אונס
מכוערים, פריצת כל גדר של בושה מצד אלמנות המלחמה, – אללי, גם אדמת הכפר
כפרו, כולה עקובה מדם, מלוכלכת בחטא!

ושוב חזר הביתה בשעה מוקדמה. ביצבצה איזו אי־מנוחה לביתו
הנטוש. הוא רואה בחוש, שהוא מוקף שונאים, שונאים גלויים ועוד יותר –
נסתרים. על מי יבטח? הם הכלל, והוא היחיד. עשה את דרכו על־פני קרח הנהר,
והרהורים קשים מכרסמים לבו. בורטניק היה מקום־מולדתו ומקום־חייו. חלחלה
אחזתו לרעיון של עקירה מן הכפר, שבו הושרש – שמחוצה לו אין מקום לו בעולם.
ברעיון זה נאחז, ונשאר לבדו בכפר כשנעזב מאחיו. ברם עכשיו התגנבה אל לבו
איזו הרגשה משונה: כלום הוא מושרש כאן באמת? כלום לא צדקו שכניו, שיצאו את
הכפר והלכו אל העיירה? הרי אם היה מושרש כאן, היה זה לא בזכות ישיבתו לבדו,
כי אם בזכות שכניו המעטים, שאותם לא אהב ושתמיד חשב, כי בשלהם כל הצרות. –
ברם הם, עם ה“מנין” שלהם בשבתות ומועדים, הם עם דרכיהם ומנהגיהם ונימוסיהם,
לרבות גם דברי הריב והתחרות שביניהם, – הם שהיוו את השרשתו כאן, ועם
נישולם וצאתם נתקפח גם הוא…

“הצילני, פיציק!” נצטהלה פתאום אי־מזה לקראתו “שקצה”
משולהבת־פנים מדי התחלקלקה שובבות על־פני גליד הנהר מתחמקת מאחד הזאטוטים
שהחליק אחריה.

“הצי־ל־ני!” נלפתה היא אליו דרך צחוק עד כדי הלחצת קרדומו המוצנע אל לוח לבו.

“אירינה?!”

נתבדר מצחוקה הרוה, מהחום השופע מפניה, מבין כנפי פרותה שנפתחו פתאום והסביר לה פנים.

“ומתי תשוב אלינו שייבקה, הירקרקה שלך, פיציק? אני מתגעגעת עליה…”

עמד גם אחרי שאירינה זעה והחליקה, בלוית ה“שקץ”, ממנו
והלאה. נפקחו עיניו פתאום על הסביבה. השמש השוקעת אל מעבר לבית־היראה
הציתה כמה וכמה זגוגיות בחלונות הבתים שעל החוף, מהן לוהטות כלפידי־אש, מהן
מכסיפות קרות ככוכבים גדולים, מבהיקים צלבי־הקרח, חצובים נאה לכבוד
חג־הטבילה296 מתגוונים כגזרי־הבדולח… שלג,
דומיה ושלוה… רק שנה אחת… אשתקד… גם היא החליקה פה… פה להטו
פניה המתוקים… אל אשפות העיירה השליכה בעצם ידיו… בתי!.. זע, זעף
ומעונן, על מנת להמשיך דרכו. ושוב עמד. דומה, אי־מזה כמו נשמע לו קול נפץ
קרח דק… ותיבקע מתחת לרגליו ויפול ויטבע… אילמלי בא עליו הקרץ פתאום
היתה היא… דברים בטלים!.. עוד אותו הקרקע מתחתיו… הקיש הוא פתאום בעקב
מגפו על הגליד המוצק ויסוב ללכת בצעדים מאוששים הלאה… יש יום ובתו שוב
תחוג על־פני הנהר הלזה חוגים מרווחים, תתחרה בגלישה עליזה עם גלשני הכפר
ובשובה עם הערב הביתה, עיניה – אש ופניה ורד בלבלובו… לא ולא! הוא יעמוד
במלחמה!.. ואפילו עם כל כפר כולו!..

אכן, לא ארכו הימים והלך־רוחו המתחזק נתנסה בנסיון חדש:
חילות נסוגים בכפר. טימופיי זוזוליא העירו טרם בוקר להזהירו על כך בשמו
של ואסיל חאראפאק, וגם נטפל אליו בדרך אל הטחנה. שאלו ממנו, מואסיל, מספוא
וגם יהודים תבעו – הן בעלי־ממון והן בולשביקים “ההולכים פה בראש
הקומוניה”.297 והוא, ואסיל חארפאק, שיגרו אליו במיוחד להזהירו שמא יינקש בלשונו…

אותה שעה הבין שוב, כי יושב הוא על עקרבים, ומי יודע אם
כדאי לו לעת כזו דוקא להפקיר את ביתו. אמנם חזקה על ואסיל חארפאק שלא יחלל
ברית־ידידים עכשיו, אבל גם חוץ ממנו הן רבו שונאיו פה ומה אם יתנכלו בביתו
לשלחו, מתוך האנדרלמוסיה, באש?.. ניבא המנוול וידע מה ניבא: "פיציק!..
אוח נצטווח על גג ביתך… סימן רע לך!.. אש רעה נתלקחה בעיניו בזכרו את
המימרה המלאה איבה יוצאת מפיו של המנוול.

בינתים והפשרת הקרח, ענין שהיה מהווה מדי שנה בשנה מאורע
חשוב כל־כך בחיי הטחנה וגם בחיי כל הכפר כולו, התחילה נותנת אותותיה.
התחילו מבצרים את הגשר באבנים ובזבל כדי לקדם את הסכנה. לימים מעטים היה
הכפר מאוחד במלאכה זו, והרוחות שקטו מעט. אך הנה התחילו מסתמנים על־גבי
הגליד אי־פה־אי־שם בהרות מימיות, כהות, הבהיקו שלוליות, גאו, רחבו, התלכדו,
היוו אגמים, מעין נהר בתוך נהר. והעינים צהלו למחזה, בהתקיף מי־איתנים את
הגלידים הכבדים ומכובדים, ובהסיעם אותם ממקומם. באו אנשים ונשים, זקן ונער,
אמהות עם עולליהן בחיקן, כנפי פרוותיהן משוכות כלפי מעלה להליט אותם, את
הפטיטים, ולהגן עליהם מפני הצינה. כמו בכל שנה לעת זו הפקיע פיצי את עצמו
גם עכשיו מביתו כמעט לכל ימי ההפשרה. אחרי שהפקיד את מפתח המנעול הנתון
בחחי דלת ביתו בידיו של קוקורוזניק הזקן היה יכול לגייס את כוחותיו כולם
להגן על הטחנה מפני פורענות הגלידים, שהרסו אליה.

ושאון תהלוכת הקרח בינתים גבה והלך. גלידים התנגחו זה בזה,
סאנו בדומית הלילה, נתקלו בעמודי־הבצרון הקבועים בקרקע הנהר לפני הסכר
ונופצו, שוסעו, נרתעו ונחבטו שוב אליהם. מעוזים שעמדו עמידה שוקטה ובוטחה,
מוכנים לכל פגיעה, כאילו שידלו את הטוחן: רשאי אתה, פיציק, להיכנס אל אחד
הבתים ולנמנם שעה קלה.

אכן הוא לא עזב את הנהר, שהיה חביב עליו ביותר עם שאון
השתפכותו העליז. לאורך הנהר עמדו בני־הכפר הללו משקיפים בעצלתים, הללו,
מכמרותיהם בידיהם, להוטים אחרי דיגה במים העכורים, והללו מסיעים אל החוף
אילנות, קרשים, מסגרות של חלונות, כלים וחפצים הנישאים על־פני השטפון.
בינתים היום מתאפלל והולך, צינה לחה חודרת עד למוח־העצמות ומדי עמדו לו ככה
בסירה יחידי, מפריד ומסיע בכשיל־הברזל שבידיו את גלידי־הקרח מעמודי־הבצרון
והלאה, נשא פיצי את עיניו והשקיף על המערבל הזועף וסואן לכל מלוא העין,
בעוד שהערפל מלכד אותו עם האופק העמוק ללא קצה ותכלית. נזכר בסיפור המבול
מן החומש שלמד בעודו נער, וחשב שאמנם מבול הוא העומד להחזיר את העולם
לתוהו־ובוהו, – והיכן התיבה שתציל?

עייף ומתנדנד כשיכור שירך את רגליו הביתה. המולת הקרח קראה
לשוב, אמרה להטותו מדרכו את המנוחה תחת קורת ביתו, על עליית־תנורו. אך הוא
שאף לחמימות ומרגוע. העייפות סיכסכה בנעימות את מחשבותיו. עם הפשרת השלג
ישיג שיבוטות חיות מן הבוג וישלחן להן עם הזדמנות טובה… עם
פרישת־שלום והודעה, שעל חג־הפסח, אם ירצה השם, יבוא העירה…

כשאפו חמימות־בית, שאף עתה את העיירה עם יהודיה הזרים
לרוחו. פגעי החורף, הבדידות שהלכה וגדלה, רוח האיבה הסתומה שתקפה עליו משעה
לשעה – עקרו אותו מעט־מעט במחשבה ממקום זה, שהיה דבק בו כל־כך. במחשבתו עמד
איתן להחזיק מעמד בכפר־מכורתו, על אף כל צר ואויב, אבל בה בעת גם חתרה הכרה
אחרת חתירה אחרי חתירה תחת ההחלטה להחזיר לכאן, עם בוא האביב, את אמו ואת
בתו מן העיירה. וכשנתקרבו ימי החג וראה את עצמו קרוי לבצע את מחשבתו, נרתע
אחורנית כמו מעל פי בור פתוח. ביתו, קן־מבטחיו כל ימיו לא היה עשוי לקלוט
את בתו, את החיים היקרים האלה, שאותם חפץ לשמור אחריו. על קרקע אבותיו,
שעליו ישב לבטח גם בימי הרעה האלה, לא היה מקום עוד לאמו ולבתו – דוקא
“אשפות העיירה” המציאו להן את הרוחה… ובהתכוננו עכשיו לבוא לעיירה על
החג היה כמו עומד לבקש את יהודיה, שנואי־נפשו, להמשיך את ההשגחה על בתו
היחידה ולהשיב לו טובה תחת קללתו…

בלכתו הסתכל ממושכות באילנות האביביים, שהתנענעו בערפל
הלבן, ושוב חם לבבו בקרבו. ובשבתו בבית, מקשיב לרוחות המיללות בארובה, שוב
היו ניצוצות מסתכסכים בעיניו. האיך? האני אברח?.." התקומם בו דמו. “אברח
כאחד גנב?.. אל מי?.. אל חיים־בר זאק?.. בעיירה המעופשת?.. לא!” התחיל
מתהלך על־פני החדר הנה והנה. “עוד שבוע־שבועים והם יתנו אותותם גם
פה… הם יבערו את הרוצחים… נחיה ונראה… רוחות מנשבות… משברחה
אורפינה עם הילדים ממנו אל אחיה לזוודיווקה, דעתו של מורזא נטרפה עליו
לגמרי. בכפר ידעו, שהוא עמד בראש חבר־מרצחים, האורבים ליהודים בדרכים.
התנפלו שלשום על איזה מוסד בעיירה ליד דימוב. רצחו יהודי בדרכם אתמול
לבורטניק… הוקיעוהו על עמוד טלגרפי… כלום גם לא הוא, פיצי, ישא בעוון
שפיכת־דם זו – הוא שהניח לו להשתמט ולא פגע בו בשעת־הכושר. פעם אחת – מילא,
ליד האפרכסת בטחנה עדיין לא הכיר בסורו הרע… אבל אחר־כך… ליד
אורפינה… להצילה מידיו נבהל, בעוד שבתנופת־יד אחת היה יכול להציל גם אותה
וגם כמה נפשות אחרות… וכיון שהיסס, שלא עשה מה שהוטל עליו, הרי הוא החייב
במיתתן… ‘קבל עם’ הוא רק רצה שיוציאוהו להורג… חוכא ואטלולא!..”

מוחו נלאה מרוב עבודה. הצטנף על־גבי זיז־התנור מתוך נטיה
לנמנם. פתאום נדמה לו שוב, שהוא מבחין פרזול ידות של דלי בדיר… שייבקה
מערה מים מן הדלי אל החבית…המים מפכפכים, מצלצלים, רוננים… ומדוע
תתבושש… הוא קפץ בעינים עצומות למחצה מן התנור ומיהר אל הדיר. כאן נצטללה
עליו דעתו רגע. היתה חשכה ודממה נלחצה את הקיר. אך מתוך הדממה קלטו אזניו
פתאום יבב קולני, ממושך, קורע־לב… הוא יצא במנוסה החוצה. מתוך החשכה
הבחין מבטו המטורף מקור אפרורי, עיגולי־עינים גדולים, שהצהיבו איומות
מפינת הגג.

“אוח?…” הוארו פתאום חריצי מוחו האפלים. “לא, זה
הוא, המנוול, מבשר הרעה. זהו, הוא חפץ להפחידני, לגרשני מכאן, בטרם הלם
קרדומי את ראשו הפושע… עכשיו אני יודע, שאין לי מה לעשות בפרגונובקה –
שכאן…”

ובעלותו על זיז התנור, מישש בחשכה את קרדומו, ובלטפו אותו בידו נפל לתוך תרדמה עמוקה.





מ. שלושה קוים

“איפה… מי?.. מה?..”

“מה זה רצים, מה?..”

“ה’קאדטין'…”298

“מ־ה־ה?…”

“על יציע ההיסב אספר לך… ‘חור חרש’…”

“…ולול!..”

“…משלחת…”

“הוא אצל קורבאטובה?…”

“אצל שפאציר!..”

“… קח את היל־ ־ דים אתך!..”

“מ־ה זה רצים, מ־ה?”

“לכא־אן! לכ־אן!..”

“מ־ה־ה?..”

“החור החרש”, יחזקאל הכובען, שמבין פתח־ביתו הפתוח למחצה
לא יכול בשום אופן להציל תשובה ברורה על שאלתו התכופה: “מה זה רצים, מה?”
עבר סוף־סוף את המפתן ובהאהילו בכף־ידו מעל לאזנו הימנית, חזר לתוך חלל
האויר:

“מה זה רצים, מה?..”

אבל תשובה ברורה כבר לא יכלה לבוא. השוק הלך ונתרוקן.
נשקפו רק נקניקורים ונקניקורות מספר מאצל סרידיהם ושלושה־ארבעה איכרונים
עם דאנילו “מוחמד” בראש, שעמדו מקופלי־גו ונתוני־ידים אחת בשרוול אחותה,
במתוך התבוננות של מה־בכך, ליד מצבת הכנסיה… הופיע איזה יהודי מאוחר עם
שני ילדים נשואים באלכסון תחת בתי־שחיו, ילד לבית־שחי, ועבר; התחבטה ליד
מבואת הביבליותיקה איזו עלמה בשמלת־“שנטקלר” צרה
כתרנגולת כבולת־הרגלים ונעלמה; והנה נפסק גם קול הגזרקש של נפתלי מונצ’ר
ודומיה וריקנות השתררו מסביב.

השתקתקות העגלות המבורזלות שעלתה ונקשבה מעל־פני מרצפת
הדרך ה“בורטניקאית” המרוסקה ועקורה, הלכה והצטללה, שעטו פרסות קשות, התבדר
קול נוגש צווחני:

“עמוד!”

מתוך רחוב ה“אנצ’יליכי” גח פתאום רכב חבוש
מצנפת־עור־כבשים שחורה, הקיף את חומת הראטהויז וידהר אל עבר
המזוריבקה, ביצבצו העגלות הראשונות במבוא השוק, נתגלגלה
טאצ’אנקה299 שמקלע “מכסים” הזדקר מאחוריה ושירכה דרכה אל עבר בית־הקהילה.

שני בני־אדם, שאחד מהם, בעל־בשר, היה לבוש באדרת “רומנובית” והשני – בתלבושת עור שחור, מן המגפים
עד הכובע, ירדו מעל הטאצ’אנקה ועלו בכביש המסדרון שנפתח לפניהם לרוחה בו
ברגע על־ידי פייבוש השמש.

“מה כאן?..” נשם בכבדות בעל־הבשר וסקר בעיניו העגלגלות פעם את ר' ניסן דיין ופעם את שאר הנאספים שישבו ועמדו בערבוביה.

“?..” הוציא הוא פתאום את אקדחו והניחו על השולחן בתנועה כזאת, כאילו זה היה כרטיסו הפרטי העשוי להציגו לפני הקהל.

“ה’ראדה'..”

“ה’קהילה' הפרגונובקאית…”

“מ־ה?.. מה זאת, טאנאסיוק?..”

“ראדה – מועצה,” ביאר בעל תלבושת־העור רוסית, “מועצת ה’קהילה' שלהם…”

“נבחרה, פאן אטאמאן, על סמך חוקי הרפובליקה האוקראינית…”

“ממ… ‘קאגאל’…”300 צנח
בעל־הבשר על כסא־המסעד ומבין כנפי אדרתו ה“רומנובית” שהתפשלו כלשהו,
התבלטה כרסו הרחבה, “אתם שליטים על העיר?..”

“אנחנו, פאו אטאמאן, נבחרי העדה… וממילא…”

“שליטים אתם על העיר־רר???..” הרעים פתאום ה’אטאמאן"
בקול מורם־צרחני כל־כך, עד שכל הנאספים קפאו במקומותיהם ופעמון הניקל שעל
השולחן נענה בצליל־הד חרישי־גווע.

שליטים אנחנו על העיר!.." נטפל סולומון אל ה“אטאמאן” מבלי אשר ראה אותו.

“אם שליטים אתם על העיר… אם שליטים אתם על העיר – שפיר!.. אנו באים מאותו מקום…
מה שמו של אותו מקום, טאנאסיוק?..”

“דוברובצי…”

"כן, דוברובצי… חתכנו שם ז’ידים ככרוב… לקומיסרים
הז’ידים לא נתן חנינה… וגם כאן – הברירה בידכם… מוות או חיים… חיים
– צריכים אתם למלאות תחילה שלוש דרישות אלו… שלוש…!

ובחטפו מעל השולחן עפרון אדום, שירטט בו על־פני המפה הירוקה קו לכל דרישה:

1. להוציא אלינו את הקומיסרים שלכם עם המקלעים וכלי־הנשק עד אחד (קו); 2. להכניס אל המטה מאה אלף רו“כ קונטריבוציה301
(קו); 3. להכניס אל המטה מאה זוגות מגפים חדשים (קו). וכל זה –”

נפתחה הדלת ונטפלו בזה אחרי זה קאזימיר קאלינקא, אנדז’ינקו, לווקופאס, קלימנקו נושא־המכתבים, מאני מילגרוים.

“הנה באי־כוחם…” תיקן רפופורט את משקפיו שגלשו קמעה על־גבי חטמו.

“במשך שעתים!.. ולא,” נטל ה“אטאמאן” את האקדח בידו
ובהחרישו רגע קט ניפנף בו בחלל האויר, “בנפשכם אתם!.. בנפשכם!..” הוסיף הוא
ויסוב לצאת מן הבית. “אבן על־גבי אבן…”

מבין הפתח הפתוח, שאיש כבר לא סגר אותו, הצליפה פתאום
צוחה היסטרית מרוחקה, נקשבו צעדים קשקשניים־חטופים מעל כבש המסדרון, אילו
מהנאספים חרדו אל החלונות וסולומון נבהל לעזוב את הבית.

“… בבקעת השפכין…”

“…ברחוב האנצ’יליכי?..”

“הורגים את שמואל…”

“ה־ ־ ניך!.. ה־ ־ ניך!..”

מבעד שלושת קוי־אש מתרוצצים ניצנצו קוזאקים בודדים
שהתדפקו פה ושם בתריסים ובדלתות, שפעת קוזאקים וסוסים ליד הבאר של
נאדזלסקי, והוא ירד חיש בכבש המסדרון, היטיב את מגפו המעוקם ויסוב לרוץ
במורד השוק, נתקל בפינקלשטיין הרופא כשהוא עומד, עם מטלית־הבד של “הצלב
האדום” שעל שרוולו, לפני איזה רכב ומתאחז בפרומביה של סוס ופושט את מגפיו
מעל רגליו, באיזו אשה מצווחה ומחזיקה בקוזורז ומושכתו אל עבר המבואה
הקרובה, פסח עליהם וירץ הלאה. בהתיזו רפש מתחת רגליו, נתקל בשורת העגלות
שדירדרה למרחוק, ברכב שדהר דהור ושוב ונגש בה בקול, קפץ דרך השורה ויט אל
עבר הערבוביה שהתגוונה־התפתלה באחת מן המבואות ושראשו המגולה של
“יהודי־וחצי” ריפרף מתוכה.

“… לאט לך עכשיו… לאט,” כבש את פחזותו איזה כוח מבפנים ובלם אחורנית כאשר ייבלם במתגו אחורנית סוס פרוע על עברי פי בור.

“בחורים!..כאן לא דוברובצי…” הפקיע הוא מבלי משים את אקדחו מתחת מחגורת מכנסיו ושיסע בו בכל אשר מצא…

החרצובה הותרה לרגע, ניצנצו פניו המגואלים ברפש ודם של
שמואל, עוד שנים־שלושה פנים מחוצים – פרצופו המגושם, חיתוך־דיבורו הגויי,
סגינו והאקדח שבידו הטילו, כנראה, לרגע קט מבוכה בלב הקוזאקים, הפתיעו, וכל
העינים הוסבו אליו.

“כאן מוצנע מקלע…”כאילו הצטדק אחד מהם בהראותו על הבית הסמוך פרוץ הדלת והחלון. בני־אדם הגידו לנו!.."

“הוא ז’יד…” נעץ בו מבט דרוך קוזאק אחר בעל פנים
סגופים־כרכומיים שצוארון כותנתו הנפרם, אשר מתחת לסגינו הפתוח, חשף חזה
מזוהם.

"ז’יד!.. הדריך אליו את מבטו גם סולומון ושני המבטים
התנגשו יחד, נרתעו לאחור נתרפרפו ונבוכו, כאילו לכל אחד מהם נתגלה דבר־מה
בחברו, שהיה סמוי ממנו עד הנה. וסולומון שאל:

“הכינים אכלו את בשרך במלחמה?”

“אכלו…”

“!..”

“וגם את בשרי אכלו… מה אתה רוצה?..”

“הא, שמואל!..” נטפל משה גיבל עם דלי מים ואלונטית.

“מאכורקה… אמך!”

“בוא עמי ואתן לך! נחמיה!..”

“ה־ ־ ניך!.. ה־ ־ ניך!..”

“גוא־לד!..”

“נחמיה!.. בחורים!.. לכו עמו ויתן לכם מאכורקה לעשן… וגם לאכול…”

“גוא־וא־ל־ד!..”

וכאשר הסבו האנשים את עיניהם, כן נדהמו, כי היתה התמונה
שצפה מנגד מאוד משונה: בתוך חבילה של קוזאקים התלבטה איזו דמות עטופת־לבן,
שפופרת־פחים רחבה הגיחה כפעם בפעם על־גביהם ונעלמה ואיזו אשה פרועת־שער
השתרעה לאחוז בה ולא יכלה.

“גוא־ל־ד!..”

“…אמך!” נתפעל אחד מהקוזאקים, אשר ניגב את פניו המחוצים באלונטית הרטובה שבידי שמואל, וירק מבין שיניו.

“נלכה!..” קרא פרום־הצוארון אל חבריו.

“לך עמהם, נחמיה…”

השפופרת הגיחה עוד פעם והתחמקה פתאום מתוך החבילה, השתערה
האשה פרועת־השער לרוץ אחריה ונשארה ממנה והלאה. הדביקה אותה הדמות הלבנה
ושניהם עמדו והתנשמו והביטו זה בזה חסרי־ישע כמיותמים.

"משה־איצי!.. משה־אי־צי!.. קרא סולומון אל הדמות
הלבנה ורמז לה בידו שתרוץ אחריו. “לכו עמו, בחורים!..” הפך הוא עוד פעם
את ראשו ויסוב לרוץ הלאה – הוא רץ במהירות כזאת ובכיוון כזה, שהיה בהם כדי
להקדים את הקוזאק ולגדור ארחו.

“הנח!..”

הקוזאק נפתע, זרק את תיבת־הגרמופון עם השפופרת לארץ ויברח,
הפך עוד פעם את ראשו אגב הצצה של כלב, שעצם שמנה נטרפה פתאום מפיו, ונעלם,
הבהיקה גלימת־הספרים הלבנה של משה־איצי, צצה האשה
פרועת־השער:

“הוי!..”

“סו־לו־מון!..” ברחוב האנצ’יליכי.." נטפל אי־מזה חטוף־נשימה, זיידיל ציביליובסקי…

“פתחו!” התהלם מי־שהוא בכוח באיזו דלת סמויה מן העין.

“אין לי עזרה בשבילך!.. שובה והאכילם… תן להם טבק לעשן…”

“סו־לו־מו־ן! ארטיום מחפש אותך…”

“איזה ארטיום?..”

“פתחו!”

“בניצב־הרובה… אמם!..”

“רוץ ואמור להם שיתנו לאכול ולעשן!.. אין מדקדקים עם גייסות, אין מדקדקים!..”

קול־נפץ אדיר של זגוגיות הרעיש את האויר. עלו קולות עמומים
של ילדים, ביצבצו בזה אחרי זה קוזאקים פראי־מראה, השתרעו אל תריסי־החלונות
המוגפים, אל הדלת, איזה קוזאק בבשמט קאוקאזי וב“קובאנקה” לראשו עבר
מתריס אל תריס וכאחוז־שגעון הכה בהם בניצב־הרובה בכל חמת־כוחו.

“הרי־לך!.. הרי לך!..”

“ספסרים גרים כאן…” נתן לו תוקף סרגיי קובאץ…

"בחורים!.. קרא פתאום סולומון וצמרמורת קרה שהיה בה דבר־מה ממגע־המות, חלפה את קרקפתו. “מה חפצכם?.. הגידו לי…”

אותו רגע משכו מי־שהוא בשרוולו – ארטיום!.. הוא הזמינו, מתוך חיוך קלוקל, להביט על הרכב שעמד על־ידו:

“מה זאת עשיתם?..” נתעקרה צוחה מגרונו כמעט בו ברגע שפאווליוק נתגלה לעיניו…

“כ־ך!..” חגגו אילו קולות עם נפץ הדלת שנפרצה ממסגרתה ושנתלווה בהתפרצות צעקה מתוך הבית.

“תיכף… תיכף…” נתקטע קולו של פאווליוק, “תיכף יבוא הכל על מקומו בשלום…”

ותוך כדי כך הוא הוציא מתחת בית־השוק של אנפילת־הלבד של מגלב מזופף והזיז את סוסו כלפי בעל הבשמט.

“אי קוזאקים,” קיבל קולו צלצול זר, “מרש אל הקארפובקה!..”

“פידלסניק…”302 מילמל אחד מהקוזאקים בפני עצמו.

“פידל־סניק?..” הרתיע פאווליוק את סוסו והתחיל מכה פתאום
במגלב שבידו על גבו וראשו של הקוזאק. “פידל־סניק?.. –
פיד־ל־ס־ניק?..”

"מרש אל הקארפובקה!.. פקד על יתר הקוזאקים שהתחילו משתמטים לכל עבר. “מ־רשש!..”

הוא תיקן שפמו הדלול ונעקר ממקומו ובדהרו פרא על־פני
רחובות פרגונובקה ומבואותיה הטיל אל תוך חלל־האויר קריאות
בליסטראות:

“נאליוייקאים!.. פרטי־זנים!.. אל תשמיצו את
הרפובליקה האוקראינית!.. אל הקארפובקה!.. אל
הקארפו־ו־בקה!..”





מא. באישון לילה

“אה, נבלה, ימח שמה!..” הסמיך את עצמו פייבוש אל כותל
הכירים וחיפש בכפות רגליו המפוזמקות אחרי מקום שאינו מצונן. געה כלב
ביללה, כאילו קץ כל בשר בא… "עוד פעם: כמה אמרתי?.. שלושים אלף
במזומנים… אה, נבלות, ימח שמן!.. רובצים הם בתקופת־אדר זו בבצות העיר
ואין להיפטר מהם… במקהלה!.. במקהלה!..

אל הכלב שהיליל במבואה הסמוכה הצטרף שני, שלישי… רגע וכל עדת הכלבים שבתפוצות פרגונובקה ושכונותיה ניעורה.
החרידו את דומית הלילה נביחות קהות ונביחות צלולות, נביחות חטופות, מן השפה
ולחוץ, ונביחות ממושכות, שוממות, כפריות… אותו קול עמום של סחיבת־עגלות
שגונב אל פייבוש רגעים מספר לפני זה שקע לגמרי. מאחורי הכותל של חדר־המשרד
הגובל עם ביתו של זוסיה החייט, ניעור תינוק והתחיל פועה, ואמו הניעה
במהירות את עריסתו:

“אה, גוזל!.. אה, אה, פטיט!..”

“עוד פעם,” התעקש פייבוש להמשיך את חשבונו. “שלושים אלף
רו”כ במזומנים… טול וצרף אליהם עשרים זוגות מגפים שגם הם עולים לערך
שלושת אלפים רו“כ, הרי לך – שלושים ושלושה… נמצא שבמחיר מיני שלושים
ושלושה אלף סחבות… דברי־הבאי אני אומר!.. והשוד בבתים פרטיים?.. והחלונות
והדלתות המנופצים?.. והמגפים שפשטו מרגליהם של סתם בעלי־בתים?.. הן כל זה
מצטרף לחשבון גדול… ובכל־זאת… ובכל־זאת… אני בשלי: מציאה גדולה…
כזו שנתגלגלה מיד גנב… וכי קלה זו בעיניך? חתונה כזאת!.. ולמרבה
ה’שלים־מזל' יוצאים חמישה־ששה ממזרים ומתקוממים להם… להידאמאקים…
למלוכה… תיתי להם שעססום כתפוחים ייניים… כגמולם לקחו הממזרים… הלא
כפשע היה בין העיר והמוות חלילה… והערלים המקומיים?.. הר' טרנושקו?..
הר' קובאץ?.. חכם מחוכם הוא רפופורט… קאלינקא ולווקופאס – הוא אומר –
מתחילה גם הם דיברו בלב ולב… מבעד החוטם… מה חשבו?.. חשבו: ישדדו את
החנויות היהודיות ויהיה הקואופרטיב שלהם האחד ביריד… ורק אחרי שראו,
שסולומון עשה שלום עם אותו ‘סוטניק’, נתרככו… נתרככו כטינופת… ‘אנחנו
והעיר אחת…’ וגם פדוטוב בא… וגם אדאמוביץ' הלבלר בא… קומ־דיה
קומ־דיה!..” התמוגג פייבוש מנחת־רוח. “כדאי היה להסתכל בו, בלבלר…
התעטף בסודר אשתו – ברוך הבא!.. ‘הוא לא יתן שיעשו טבח ביהודים…’ מיני
דיבורים – עפרא לפומו!.. בין כך נפל לו זוג מגפים חדשים בחינם… כל אחד
מהם עשוי למצוץ את דם־התמצית מהיהודי… אדאמוביץ' זה, בלי גוזמה, כבר קרוב
הוא לששים… דברי־הבאי אני אומר!.. – כבר קרוב הוא לשבעים… עוד פעם:
לשבעים… כשנעשיתי שמש בקלויזל הקצבי, הוא כבר היה מלבלר בבית־הפקידות…
נשתתקו הנבלות… נשתתקו… שש!..”

קול סחיבת העגלות עלה שוב, נחבא רגע כאילו בא במו ארב
והתפרץ פתאום בדרדור תכוף שקריאה אפלה, פרועה ומבשרת־רעה ניצחה
עליו:

“סט־א־א־א־ן…” 303

“הם!..” נחרד פייבוש והתרומם על יצועו. “ביהדותי!.. שוב מלאכי־חבלה… והלא אמרו…”

“וידצ’ינ־י־ט!..”304 תופף מי־שהוא בכוח בשער האורוה שבבית האכסניה של מויסיי טארנופולסקי.

מאחורי הכותל של חדר המשרד עמדה העריסה מהתנדנד ופייבוש
קפץ מעל יצועו, תקע רגליו המפוזמקות בסנדליו ונחפז להדליק את העששית
הגדולה.

עד מהרה עלו ונקשבו מקרוב שעטות פרסות, שכשוך רפש, פסיעות
קשקשניות… האור שהבהיק פתאום בתוך החשכה שמסביב הנהיר אליו קוזאקים מכל
עבר. נדחקו לתוך הבית מבלי סגור את הדלת מאחריהם, אי־אלו בריות מכורבלות,
מטושטשות ושופעות קור וטחב, הקישו רגל ברגל, שיפשפו יד ביד, עלו וירדו על
עקבם. פלטו קולו ונזיפות.

“סגרו את עצמם, המצורעים, ואין פותח…”

“לקראת הקומונה יצאו במצלתים… אמם!..”

“בדוברובצי… אמם!.. התבצרו בחומת־הראטהויז.. אמם!…
התבצרו במלה אחת כל הבורז’ואז!.. רצו לירות בשלנו… אמם!.. ולולא מלניק
הממונה על עניני־האספקה… אמם!”.

“גם כאן יש ראטהויז…”

“שמע־נא,פרצוף צרוע, מה כאן?.. בית־הכנסת?..”

“בית־מועד לקומיסרים… בודאי שגם כלי־נשק יש כאן…”

פייבוש עמד ביניהם מבולבל וחסר־ישע, רצה לפרוש בשם המוסד
שבו הם נמצאים וכמו להכעיס שכח אותו, חשש להתרחק מדלת חדר המשרד שמיטלטלין
וחפצים שונים היו מונחים שם ונזכר פתאום ברובה המקולקל העומד שם בקרן־זוית:
“אם ייתקלו בו, אז ארויח דוקא!..”

“אי, יהודון,” גרף פתאום אחד מהחבורה את חטמו בקול פרץ
כזה, עד שהיה דומה שזה פקעה פתאום זכוכית העששית ופייבוש נחפז אליה והגדיל
משום־מה את שלהבתה. “מהיכן גדלות רגלי ה’חייקה' שלך?..”

“אמור: מ’בית הסתרים'… אמך!”

“יאמר קוקורוזה'… אמו!..”

“מדוע זה סגור החדר הזה?..”

“נבדוק… אולי אורבים לנו קומיסרים שם?..”

מי־שהוא, זקיף ויפהפה, עם משקפים על חטמו, התיצב על המפתן ובקול ידוע־שררה שאל:

“מה כאן?..”

“כאן סאמופראווליניה',”305 נזכר פתאום פייבוש את שם “ההנהלה העצמית” הקודמת, “כאן שליטה על
העיר, אדוני…”

“ואיפה הוא הראש שלכם, סבא?..”

“אתה, כפי שאני רואה, פאן מפקד,” נתרגש כמעט עד לדמעות
פייבוש מכינוי־הכבוד “סבא”, שנפל לו בהיסח־הדעת והוא לבש עוז, “גם לנו יש
פאן מפקד, והוא יתן לאנשיך גם טבק, גם לחם וגם תה יתן… הרשני לסגור לרגע
את הבית ונלך יחד…”

“טיפש!..” נתכעס המפקד. “לך בעצמך ותקראהו.”

פייבוש לא ענה.

“ומדוע לא תלך?..”

פייבוש לא ענה גם הפעם.

“אנוכי אישאר כאן,” הבין המפקד לטעם שתיקתו של פייבוש, “הכל יישאר כאן בשלמות… קולומייץ!..”

“אני!..” הזדקר אחד מהקוזאקים והוא תלוי שפם עבה ותפוח־לחיים.

“לך עמו ואל תגע בו לרעה בדרך… לך, סבא, ואל תירא – אנוכי אשמור על הבית כאן…”

ולא עברו רגעים מספר ושניהם, פייבוש השמש וקולומייץ הקוזאק, עמדו במבואות ביתו של נתן הזגג ליד חלון מדורו של פיצי.

“ר' סולומון!.. ר' שלמה!..” התדפק פייבוש באותה הזהירות
והנימוסיות היתירה שבהן היה רגיל לעורר את בעלי־בתיו ל“סליחות” בזמן שהיה
משמש בקלויזל הקצבי. “ר' שלמה!..”

“אה?..”

כאילו קורא פתאום מתהום רבה שאין בה אלא חום ושכחה ועידון וכל יצורי גוו התחננו: עוד רגע קט…

“ר' שלמה…”

“תיכף, תיכף, פייבוש…”

“שייבקה… ליבתי…” התרוממה בבהלה הוולפיכי על מיטתה שבקיטון, “שוב עמון ומואב… לא אוכל למצוא את שמלתי…”

“הוי…”

“הופקר שם בית־ה’קהילה‘, ר’ שלמה!..” הצריד פייבוש לקול
השתקשקות העגלות והדפיקות בתריסים ובדלתות שהדהדו מרחוק. “את כל עצמותיהם
יפרקו שם…”

“תיכף…”התקשה סולומון לנעול את אחד ממגפיו הלחים, “תיכף…”

“אנוכי אסגור מאחריו את הדלת…” קפצה פתאום מעל מיטתה שייבקה, אנוכי… סבתא…"

“מצווחים אי־שם…הוי לי…” רחשה הזקנה פזורות בפני־עצמה, “מוטלת השמלה על השמיכה ואנוכי…”

לרשרוש הרגלים היחפות צללו אזניו, לבו התחיל פועם בחזקה
והוא, פסוק־נשימה, השתער דום על חודי מגפיו אל הכתם החיוריין שניצנץ
פתאום בחשכה, כלא את גופה החם ורועד בזרועותיו ושפתיהם החררות נצמדו לרגע
קט מתוך כאב מתוק מנשוא.

“ר' שלמה…”

“סטא־א־ן.”

“למה זה הנחתי לו ללכת… אלוהי… אמי הרחמניה…” צנחה
שייבקה על מיטתה והעמיקה להשקיע את פניה בכר.. כל עצמותיה רחפו ושיניה נקשו
דא לדא. רגע והיא התכוננה להתלבש ולרוץ אל תוך הלילה אחריו, ומשנהו חששה
להוציא את פניה ממשקע הכר ולהטות אוזן קשבת… כל קול וכל נקישה מהקולות
והנקישות שבאו בערבוביה מחוץ, עד מחיאת־הכנפים הפתאומית של התרנגול הקורא
בדיר, עד לחישותיהן של סבתא ומטליה ששניהן, כנראה, נזדמנו במטבח, כל אחד
מהם הקפיא את דמה בה. חשכת הלילה האדירה אותם, הוסיפה להם איזו סודיות
מחרידה והיא לא הניעה אבר, וכמו ששכבה על מיטתה, מקופלת רגלים ומצומצמה
בתוך עצמה ושקועת־פנים בכר, כן הוסיפה לשכב ורק שפתיה הלוהטות רחשו אל תוך
הכר: “אלוהי… אמי הרחמניה…”

דמיונה העלה דמויות מדמויות שונות שכל אחת היתה איומה
מחברתה, ובכל אשר ברחה מהן נתקלה במוראים ובבלהות, באביה הנידח בבורטניק
בין שונאים ומרדפים, בבית פריל העומד הפקר ליד הדרך, בבית רבקה והאורוה
שנעזבה תחת פיקוחו של שלום־דויד הזקן ותשוש, באותה יהודית מבוהלה שברחה
לעיניה אתמול, בשעת המהומה, מביתה פרוץ־הדלת והשאירה את תינוקה הפועה
בעריסתו… שפעת קלגסים התנפלה על העיירה ורמסוה, עוללו ברפש את כל היקר
וחביב וזו, האחידה ושלמה רק כשעה קודם, נתפוררה שוב כמו תמול ושלשום
לנקודות בודדות של נפתולים ומצוקות ועינויים… כל רגע היה יכול להביא
בשורת זועה… כל אחד מבני־העיר היה צפוי למוות… וביחוד הוא… הוא…
הוא… הוא… הוא הפקיר למענה את האורוה… כדי שתשתקט… למה זה הניחה לו
ללכת… הוי!.. להילחץ ככה בזרועותיו עד אין־סוף… אלוהי… אמי
הרחמניה…

נדמה לה, שום כוח אנושי לא היה יכול עכשיו לעצור בעד הרעה
שהתגוללה על העיר… איזה כוח עילאי היה צריך להתערב ולהראות פלאו… והיא
התפללה אליו אל אותו הכוח העילאי… אל אלוה… אבל היא חשה את עצמה דלה
ואינה כדאית לפניו ביותר ופנתה אליו על־ידי שליח… על־ידי אמה הכשרה
והזכאית שמתה בלא עת… היא היתה צריכה להתעורר ולהיחפז אליו, אל אלוה
הזועם שהסב את פניו מפרגונובקה האומללה… אל אלוה הזועם שיהודים כפריים
עוזבים “בימים נוראים” את מקומות מושבותיהם ועולים במתכוון העירה כדי לבקש
אותו על נפשם, שזקנות מטופלות ב“מחזורים” ו“קרבן מנחות” וזקנים מדובללים
ולבושי־קיטלים מזדרזים להתפלל לפניו בדמדומי־בוקר של “יום־כיפור” והם
מוטרדים ומפוחדים כאילו הוטל עליהם גזר־דין קשה.

“אמא רחמניה…”

וכילד שמירר בבכי שעה ארוכה ופתאום נתלו עיניו המדומעות
בעששית הדולקה, קוי אורה השתברו ברסיסי דמעותיו ולבשו שלל גוונים והוא שכח
פתאום את בכיו וגם את המסיבות שגרמו לבכיו והתמסר כולו למשחק הזהרורים
הפלאי, כך נתפסה גם שייבקה פתאום בקסמי התמונה ששיוותה לה בדמיונה לעצמה.
אמה מתה עליה בעודנה ילדה קטנה. דיוקנה נתענן, ניטשטש בזכרונה לגמרי,
וצורתה כשהיא יוצאת מן הקיטון מעוטפה במטפחת־צבעונין תורכית אל החדר הקדמי,
היתה היחידה, שהיתה מדמדמת מזמן לזמן בחלומותיה ועכשיו הופיעה בצורתה זו…
שטחי רקיע נחשפו ונזדהרו יותר ויותר… זה היה מצב של ערב שינה… לאות
ענוגה כבשה את אבריה יותר ויותר ואותה הריקנות המכוכבה הלכה והזדהרה, הלכה
והורידה כאילו אי־שם במרחק הנצה החמה מאחורי־הר… אחר־כך הוצתה המטפחת
התורכית והתגוונה… אמה צעדה חיש על־פני זיו מרומים, הפליגה
בערבות רקיע… עוד כברות רקיע, עוד כברות רקיע.





מב. בתוך האנדרלמוסיה

התהוו בקרים שכחי־שמש עם ריח חד של בצות צוננות, עם
קריאות תרנגולים רסוקות, עך נחרות סוסים, שהיו תוכפות ועולות מאורוות
האכסניות המעופשות והאפלות, עם דרדורי עגלות ו“טאצ’אנקות”, עם שברי צריחות
של עורבים רטובים, שהיו טסים ומתכנסים על נופי האילנות אשר ליד ביתו של
אהרן כהן, שלשה־ארבעה על ענף אחד, עם קוזאקים שהיו מוליכים את סוסיהם אל
השוקת, או אל הבאר של נאדזלסקי, אגב ציוץ שפתים או ניגון חרישי
נסוך־געגועים, שהיה נוח ללב המדוכא והיה מושך עליהם לרגע קט חן הגלות
והנדידה, עם קוזאקים שהיו מתאכסנים בשכונות הנוצריות ושהשכימו להתפרץ אל
הבתים היהודיים אשר בסימטאות הקיצוניות בשקדנות אכזריה, כאילו
נצטוו במפגיע להיסוג לגבולות גליציה דרך המרתפים
והעליות של הבתים היהודיים דוקא, עם התפרצויות וצעקות, עם ריצות מבוהלות של
חברי ה“וארטה”,306 עם ראשי־פיקוד שהיו מתאכסנים
בבתים המהודרים שבעיר ושלקול הצעקות נחפזו לקנא בפומבי את קנאת המשמעת
במחנה האוקראיני, עם חנונים מחושבים שהיו משכימים להמציא ל“קהילה” בהסתר
מאכורקה, או אבנטים ירוקים, או אריג מגוון הראוי
ל“לאמפאסים”307 ו“לשליקים”,308 עם רצענים לא־רחוצים שנזדרזו לתבוע מן הקהילה את שכר עבודתם
“בשביל החילות” בימים הקודמים, עם חתולה מפונקה, שלנה כל הלילה מעבר לדלת
המוגפה ושהרבתה ילל עם דמדומי הבוקר, שיאספוה סוף־סוף אל הבית, עם מפחות
יהודיות מטופלות בעבודה ומלאות דוחק, עם מנין קלוש ואבל בקלויזל הקצבי, עם
עששית דולקה בבית־הקהילה לאור היום.

ובתים נאים ומכובדים אשר ליד הדרך עוד התנכרו לכל
עובר־ושב, סגרו תריסים ודלתות והתחרשו לכל קול ולכל דפיקה טורדה. באים
קוזאקים ומפסידים בחמת־רוחם את קרשיהם ויתדות משוכותיהם והם אינם מוחים,
רפש ניתז על חזיתם המצועצעה והם מקבלים אותו דומם ובהכנעה. ומנעולים מוצקים
עוד החלידו בעקשנות קודרה על דלתי־חנויות חתומות, וחלונות קטנים,
מודבקי־הזכוכיות ומחוסרי־התריסים עוד פערו פה, מוכנים להעיד על עניות
בעליהם, ושכונות הגויים עוד המו מצהלת סוסים ומצלילי־מפוחיות גרורים, עוד
ריחות סאמוגון ושחת וחליטות־כרוב חמות התערבבו בחלל אוירן ותהיינה
כרשויות אויב זוממות ועוטות סוד…

ו“העולם הגדול”, שפרגונובקה היתה מתיחסת עליו ומספרת
תמיד בשבחיו ושבחביון לבה היתה תולה בו מיני תקוות שונות ומשונות, הלך
וניטשטש בדמיונה יותר ויותר, וטעם החיים וריחם הלך ונחלש יותר ויותר –
מפולת של “צ’אסטינות”, “קושים” ו“קורינים”,309 מפולת אפלה, מוצלפה וזעופה שהיתה מפתיעה בסירוגין, קטעים־קטעים,
כזו של דלדולי חורבה אכולת סגריר, דיכאה את לבבה ולא נתנה לה השיב רוח יומם
ולילה.

"מזפאים?..310

“זאפורוז’צים…”311

“איה סולומון?..”

“אטאמאן…”

“איזה אטאמאן?..”

“…הוא במאפיה, סולומון…”

“חוליאווקא…”

ושוב הסבו כל האנשים שהיו באותו מעמד את עיניהם אל עבר
הדלת ושוב נזדרז פייבוש לפתוח את הדלת לרוחה ורפופורט החליק שוב בזריזות
מזורזה דרך הדלת האחורנית, באמתלה שהוא צריך לנקביו, אל ביתו של זוסיה
החייט.

והאטאמאן חוליאווקא לא אבה לשמוע דבר על הנאליוייקאים והמזפאים והבוגונים,312 שכבר עברו מכאן,
על המגפים שכבר ניתנו להם וגם לבאי־כוחו של איזה “קוש” שסרו לכאן
מואסיליבקה התחנה, עם הקונטריבוציות שהוטלו על העיר ועל הלחם הנאפה עכשיו
בשביל יתר המזפאים הנמצאים עוד בעיר ובשכונות… לירוק הוא רוצה על
האטאמאנים וה“סוטניקים” ועל העיר ועל הקהילה גם יחדיו, בשעה שה“טפליא” שלו
קרועים ובלויים ושרויים ברעב, כשהקומיסרים היהודונים מקשרים את השבויים
האוקראינים אל זנבות הסוסים, וסוחבים אותם על־פני בצות הדרכים…
כשהקאצאפים וה“לייבים” וה“נחמקיסים”313 מחריבים את מולדתו… לשלוש מאות פוד שבולת־שועל הוא צריך תיכף
ומיד… מגוע זה הוסרו השלטים מעל החנויות?.. איה החייטים?.. הם כבר חופפים
את ראשם לקבלת פני הקומונה?.. עוד תמקנה עיניהם… ז’מרינקה נלכדה שוב
על־ידי צבאות פטליורה הנהדרים.. אים?.. יבואו־נא ויתפרו עד למחרת הבוקר
חמישים ז’ופאנים… אריג יש לו למדי… ואשר לשלוש מאות פוד
שבולת־שועל…

והאנשים עמדו המומים והביטו זה בפני זה וכל אחד היה מתברך
בלבו להשתמט מכאן בהקדם, והיה משבח את רפופורט שהשתמט דרך הדלת האחורנית
בעוד מועד, עד שנפתחה פתאום הדלת וסולומון נטפל את הבית וכולם קראו בפה אחד
לקראתו: הא!..

“לא אוכל לתת לך כלום, ‘דוברודי’… כלום לא אוכל תת לך עד שלא תשקיט את אנשיך… כך הייתי נוהג גם עם אלה שקדמו לך…”

ואחר־כך, כששניהם, חוליאווקא וסולומון, כבר הפכו פניהם
לצאת מן הבית, חשו האנשים אל החלונות וכן נבהלו, כי היתה התמונה שקמה
לעיניהם לא חדשה לגמרי, אבל מבהילה יותר מאלה שקדמו לה…

“הם יפרצו את הדלת…”

“הזה אשר עם ה’אוסלדץ'?”314

“עם ה’רוטונדה מעל לסגינו…”

“רוטונדה יהודית.”

ומאצל הפרוזדור המפולש שבחומת הראטהויז בקעה פתאום יריה
וכל האנשים קראו פתאום: הא!.. וכמעט בו ברגע נזדרזו לשם אילו מהקוזאקים
שהיו פזורים לכל מלוא העין, וממבואות פסח החייט השחור הגיחו בזה אחר זה
שמואל, איזיא ומשה גיבל. וממבואה אחרת – ארטיום, רעיר “קאואליר”, נחמיה
וזיידיל ציביליובסקי – כולם חברי ה“וארטה”, וגם חוליאווקא וסולומון שירכו
את דרכם לשם.

ופייבוש, שמש הקהילה, עמד וכיבה את העששית, שדלקה לאור
היום, וכל האנשים התעשתו פתאום ונזדרזו כאיש אחד לעזוב את הבית, רכי־הלבב
אצו בשבעה דרכים אל בתיהם, ועזי־הנפש יצאו בעקבות חוליאווקא וסולומון, ולא
היו רגעים מועטים וליד הפרוזדור המפולש והאפל שבחומת הראטהויז הזדקרה
לעיניהם חבילת קוזאקים עם שואליק’ל “כפתור” באמצע, ואחד מהקוזאקים חד־השפם
עם מצנפת־פרוה שמוטה לאחורי ראשו, הצביע כלפי הפרוזדור ונזף ברמה: “ז’יד
ירה בי מאקדח מתוך האפלה”, ושואליק’ל “כפתור” השתחץ לעומתו:
“ברשיש!”315 והקוזאק ניבל את פיו: אתה…
אם… אם… אם… ושואליק’ל ניבל פיו לעומתו כפלים: אתה… אם… אם…
אם… אם… אמך… וכל הקוזאקים שסגרו עליהם מסביב וחברי ה“וארטה”
וסולומון וחוליאווקא כבשו את רוחם הנרתח והחרישו לדעת, שכן התחדד הניצוח
והעסיק את הלבבות יותר ויותר, והיה שם קוזאק אחד צעיר, שחוט של חן מתוח על
פניו וששפתיו היו רעננות כל־כך עד שהיה נדמה שחלב אמו עוד טרם יבש מעליהן,
והוא טפח פתאום בידו על מצנפת־הפרוה ונתחייך במלוא פניו… “אמך!..” ואותו
חיוך הכריע כנראה את הכף לטובת העיר, וחוליאווקא, שהקוזאקים לא הרגישו בו
עד הנה, הניף את מגלבו והתחיל מנפנף בו לכאן ולכאן.

yтҍ лacka…»б»316

אז הוסיפו האנשים אומץ וישובו על עקבותיהם ויקראו גם
למאיר־יונה עקום־הרגלים ולהרשיל “בלילה” שנזדמנו להם באותו רגע וילכו
ויבואו אל בית הקהילה “ויעשו התעוררות” גדולה:

“מה זה מתחרשים בעלי־הבתים ועושים את עצמם כפגרים מתים?..
כלום להאכילנו דבש באו הללו לכאן?.. דבש לא יאכילונו… נצא שוב ונאסוף
ממונות… סולומון אינו רוצה לשמוע ‘מחזקות’, אינו רוצה… הוא ציוה לגייס
את כל החייטים עם מכונות־התפירה בבית־המדרש והבטיח לשלם להם במזומנים בו
במקום… וגם להמציא מעט מספוא הבטיח…”

“אצל גרשון בילואוסובקר והרשיל ‘וארטוטה’ מסטופאשק
נמצאים כחמישים פוד שבולת־שועל… הדבר מפורסם למדי… וגם אל ה’עמלקים'
צריך לכנוס… צריך לסחבם…”

“לא עת מחלוקת עכשיו, יהודים… נתאחד כאיש אחד, חברים…”

“איזה כופר לא תתן העיר בעד נפשה?..”

“חבר רפופורט!..”

“… אחדות!..”

עוד הם מדברים ונותנים תוקף זה לזה ויהודים חטופי־נשימה מתפרצים בזה אחרי זה אל הבית:

“… להקות־להקות הם מתשוטטים ברחובות הקיצוניים, משברים,
מכים, מלסטמים… חשכות!.. אינם מספיקים להבהיל את ה’וארטה' למקום הזה,
וכבר צועקים ממקום אחר…”

“אין יודע מה נעשה בביתו של חיים־בר זאק אשר ליד הבוג… אומרים: הפקירו את הבית וברחו על נפשם…”

“… דחק בו, באברהם־יוסי הנגר הזקן, יצר הבדחנות ויחמוד
לו לצון עם איזה קוזאק וזה הכהו ופצעהו עד זוב דם… אחר־כך בא שוב עם להקה
לחפש אצלו זהב… ‘אתה בורגני’!..”

“… הצעירה?..”

“… העבה… הוא רדף אחריה על־פני הרחוב…”

אחר־כך התחילו נטפלים אל הבית יהודים וקוזאקים בערבוביה.
חייטים שבאו מבית־המדרש בלויית קוזאקים לדרוש חוטים וכפתורים ושאר
תשמישי־חייטות, רצענים שבאו בלויית קוזאקים לדרוש תשמישי רצענות, חנונים
ובורסקים טועני־חוצנים, יהודים שנפלו במקרה בידי איזו להקה מוסתה ומסוסכה
וישדלו אותה בדברי־כיבושין ויובילוה מתוך הבטחות טובות עד הלום, יהודים
שהקדימו את פני הרעה והזמינו את הקוזאקים שהתחילו מתפרצים אל ביתם ללכת
עמהם אל הקהילה וליהנות מטובה, סתם קוזאקים שיצאו בעקבות חבריהם.
והערבוביה הלכה וגברה, וחדר־המשרד היה פולט וקולט חליפות חוטים וכפתורים
וחתיכות־עור רכות וחתיכות עור־סוליה קשות ומסמרים וכיכרות־לחם ומאכורקה
וגפרורים, והקוזאקים העמידו פנים תמהים, ירקו, נזפו, ניבלו פה, הרימו את
רגלם והראו על מגפיהם הקרועים, הפכו את אחורם והראו על סרבליהם הפרומים,
לחשו סודות, הציעו להשקיט את חבריהם אם יבואו על שכרם, הציעו חפצים יקרים
במקח השוה.

וקול יצא פתאום, שבביתה של מנקה שפאציר התאספו קוזאקים
מספר והם כולם אנשים מנומסים ואוכלים ושותים ומשמחים את לבם ומשלמים במיטב
כספם ושרים שירים אוקראיניים, ושהקוזאקים המסתפרים אצל משה־איצי הספר
משלמים גם הם במיני מעות שונות, ושסולומון וחוליאווקא נדברו, שה“וארטה”
היהודית תמשיך את עבודתה גם בלילה הבא ושאחדים מחבריה יהיו מזוינים כמו
בלילות הקודמים… ואחרים באו והוסיפו, שהזאפורוז’צים מסובלים בכסף וזהב
ובחפצים וסחורות ושחוליאווקא עשה עם קאלינקא, ראש האגודה הקואופרטיבית,
איזה קנוניה חשאית. ולא היו רגעים מועטים ורוח אחרת היתה בעיר, אילו
מהיהודים שנתקעו בבתיהם, המסוגרים לפי שעה, עד שייודע טיבם של החילות
החדשים, ביצבצו בזהירות רבה, בהביטם בעינים פקוחות לפניהם ולאחריהם, מתוך
מבואות שונים, אילו מבני־הנעורים התחברו לחברי ה“וארטה” היהודית ושימשו
אותם בהתלהבות וצייתנות תמימה, בהוליכם על־פי הוראותיהם את הטובים
שבקוזאקים ואת המדברים־לשלום שביניהם אל חנונים וסתם בעלי־בתים על מנת
שיארחום בביתם ושימכרו להם דברי־צורך שונים במחיר. אגב כך נכנסו עמהם בשיג
ושיח, התדפקו בכוח על הדלתות בעבורם, קיבלו על עצמם את האחריות בעדם, פרשו
בשמם:

“זהו אנוכי… פלוני אלמוני… פתחו!..”

הפחדנים והפחדניות לא נענו, העתירו עליהם מבעד הדלתות
והתריסים המוגפים נזיפות וקללות שונות ומשונות, מעין שכר־הליכה, ועזי־הנפש
פתחו את דלתותיהם בנדיבות רבה, אירחו את הקוזאקים בסבר־פנים ובעתרת־דברים,
ציוו לשפות מיחם בשבילם, להכין נזיד… אחרים הרחיקו בעוז־רוחם עוד
יותר והמציאו להם מיני מכר שונים במחיר, ואמנותם בתכסיסי משא־ומתן מקדמת
דנא ואשגרת לשונם הגויית עמדו להם לעשות הכל כאשר לכל בזריזות מזורזה, מקצת
מהם הצליחו ומקצת ניזוקו – לא סחורה ולא מעות ורק נפשם היתה להם
לשלל.

ובין כך הלך והחשיך היום, והריצות אל בית־הקהילה הלכו
ונתמעטו והיהודים שנתגלגלו ובאו לכאן על־כרחם התבדרו ונעקרו מן הבית, ומקצת
העסקנים שנשארו, התעשתו וראו פתאום שניירות־הממון השונים שבקופת־הברזל
מתחילים אוזלים ושאין חכם שיאמר בחכמתו אם בזרפורוז’צים כבר מסתיימת פרשת
הנסיגה או אינה אלא מתחילה, ויתעוררו כאיש אחד ויחליטו להשתמש בהפסקה שנפלה
להם בהיסח־הדעת ולאסוף מבעלי־הבתים מגבית חדשה.

ושעה נאותה אז באה לפייבוש להוציא אל הפועל את מחשבתו שנשא
בחובו מאז הבוקר והיא: לפנות מעט את הרצפה מרפשה המרובה. ויקח את
מעדר־הברזל, שהיה מוכן עמו לתכלית זאת בקרן־זוית, ויגש אל המלאכה. אך טרם
הסיר בו פצלות מספר ואיזה קוזאק שמצנפת משונה, מין הרכבה של שטריימיל
ופאפאחה, היתה לראשו ושקצות שפמו היו עשויים כשני סימני־שאלה, נטפל אל הבית
ויברכהו בקול חרישי:

“ערבא טבא, סבא…”

ופייבוש לא הבחין היטב, מפני אפלוליות הדמדומים, במצנפתו
המשונה של הקוזאק וגם בתבנית שפמו המשונה לא הבחין, ורק מקולו החרישי
ומתנועותיו המנומסות למד כי ברנש משונה הוא זה ולא הזמינו לישב. והקוזאק
ביקש ממנו גפרור, וכשקיבל תיבת־גפרורים אמר לו תודה והצית סיגריה והחזיר לו
את תיבת־הגפרורים ויאמר לו שוב תודה (“ואולי הוא משומד?”) ויאנח וישב על
הכסא ויינק את הסיגריה ויאנח שוב: “כך, כך, סבא… כל הרעות הולכות ממקור
אחד… ממקור הנאורים והמשכילים, Чepeз писъмeнныx світ
западeтҍся317 יאמר המשל… מכשפים הם… מכשפים,
סבא… רוצים הם לחרוש על גבינו על כן הם מסכסכים עם בעם ואיש באחיו…
בלהטיהם ראויים הם להישרף, סבא… מתעים הם את העם הפשוט לכל אשר ירצו…
צריך להעלותם על המוקד… צריך לשרפם כאשר היו שורפים את המכשפות
בימי־הבינים, סבא…”

ופייבוש עמד נשען על מעדר־הברזל וחש פתאום שברון בכל
עצמותיו, רצה להדליק את העששית והתעצל, ורק בכתפיו היה מושך כפעם בפעם
כאילו היה מתכון לאמור: אנוכי יהודי של מה־בכך “דוברודי”, לו היה כאן
רפופורט היה יודע, מסתמא, מה להשיב לך…

והיום הלך והחשיך ואדים פושרים, שמשהו אביבי־מימי משל
פרצות הגליד שעל־פני הבוג היה נודף מהם, עלו ונמזגו לתוך חלל האויר,
והתנועה ברחובות הלכה ונתמעטה, והעסקנים שיצאו לאסוף ממונות מחדש הקיפו את
אחד הבתים המסוגרים ויתדפקו עליו מכל עבריו עד שנפתח לפניהם והם נכנסו בו,
והקוזאקים ששבו רכובים על סוסיהם מאצל השוקת שבשפלת העיר, נעלמו באורוות
האכסניות החשכות ורפודות־הזבל שפנס מלוכלך וקלוש היה מקטר ומעפעף בעומקה של
כל אחת ואחת מהן, והעורבים שצרחו וטסו לכאן ולכאן עמדו ליד קניהם המגובבים
שבנופי־האילנות אשר ליד ביתו של אהרן כהן והתכנסו בתוך עצמם והוחילו דום
ללילה.

ובקלויזל הקצבי התפללו תפילת מעריב במנין, אף־על־פי שכמעט
אמרו לה נואש, וזה היה נצחונו הפרטי של ר' נחום מלמד. ומעשה שהיה כך היה:
בין מנחה למעריב התחמקו בלי רואים שני יהודים מן הבית ועקבותיהם נעלמו,
והמניו היחידי בעיר שנעשה פתאום חסר שנים היה צפוי לסכנה, ור' נחום הזדרז
תוך כדי כך לבית־המדרש וידבר על לבם של שני חייטים והבטילם בקושי מעבודתם
בשביל ה“יונים” והביאם עד הלום, וידע שברית כרותה לקלויזל שלא יחדל בו
מנין בוקר וערב כל הימים, וישמח בו לבו. דבר־מה משל “אור זרוע לצדיק” עלה
לו משני הנרות הרזים שדלקו על ה“עמוד”, ומנוסחו הזועף־חגיגי ונסוך־היגונים
של ר' ניסן דיין נשמע לו איזה נצחון:

“אל חי וק־י־ם תמיד ימלוך עלינו לעולם ועד, ברוך אתה ה' המ־עריב ערבים…”

ור' נחום עצם את עיניו התינוקיות ויתרומם כלשהו על אצבעות רגליו ויקרא בלבביות רבה:

“אהבת עולם בית ישראל עמך אהבת, תורה ומצוות, אי טאטי־פאטער…”318

והחשכה הלכה והשחירה, הלכה ונתעבבה יותר ויותר, נלפתה אל
הרפש עד לבלי הבדל אותם ותהי כל הבריאה כתהום מאפליה, והחלונות שהאירו
מתוכה היו מפוזרים ומועטים מאוד, ואלה הם: חלונות ביתה של קורבאטובה
המנחשת, חלונות בית־הקהילה ובית־המדרש, חלונות האכסניות השתים ועוד חלונות
מספר של בתים משובחים שראשי־פיקוד התאכסנו בהם – והרחובות הקיצוניים והשפלה
היו מאופלים לגמרי כי השכילו שוכני הבתים המדולדלים ומחוסרי־התריסים לכסות
את החלונות מבית בבגדים ובשקים עבים, והמחמירים שבהם הורידו את העששית
הדולקה מעל השולחן והציגוה תחת המיטה, כדי שלא יהיה אורה מפציע כלפי החלון,
וזאת היתה המצאתה של יהודית אחת בלתי־נודעה מרחוב ה“אנצ’יליכי”, שעד מהרה
נתקבלה בכל תפוצות פרגונובקה.

והשקט היחסי ששלט שעות מספר בעיר נפסק פתאום בבת־אחת, מתוך
הסימטאות הקיצוניות הגובלות על שכונות־הגויים התחילו בוקעים ועולים
קולות־צעקה, נפץ דלתות וצוחות היסטריות. כמו תמול ושלשום ולפני שלשום
התחיל שוב אותו השוד הפעוט־גנבני של תחילת הלילה. קוזאקים שהתאכסנו בשכונות
נתעו במצרי מבואות מטונפים, ושקצים מקומיים שהתחברו להם במשך היום היו להם
לשושבינים ולמורי־הדרך, ובתולות נבעתות התחמקו באשר התחמקו ורצו באשר רצו,
סינוור הפחד את עיניהן הבהירות ורגליהן הקלות נכשלו ביון המהמורות והן גנחו
חרש מתוך לבן ומילמלו בינן לבין עצמן, ובחורים מזועזעים מה“וארטה” נטפלו
אליהן ועצרו בעדן. מתוק מאוד היה המגע החטוף בידיהן, וחום בשרן שטפח פתאום
על הפנים מבין כנפי מטפחותיהן המבודרות חיבב לרגע קט את כל הבהלה הלזו…
ויוסיפו אומץ. את הטירונים והחששנים שבקוזאקים הרחיקו בחזקת היד, את
הרתחנים ובעלי־הנסיון שבהם שידלו בדברים, איימו על השקצים המקומיים,
שמהשתדלותם לעשות מעשיהם במחשך נזדמנו לידיהם אך לפעמים רחוקות, והיו מתרים
בהם שעוד יפרעו מהם בפעם אחרת ובהזדמנות אחרת, הניחו את ה“דרונז’יקים”
לגמור את הענין כשלא היה חמור ביותר וחשו לקולות הצעקה שכבר בקעו ועלו
ממקומות אחרים.

ושנים־עשר החלונות שבבית־המדרש האירו למרחוק כבערב של חג
מפואר או של אסיפה חשובת־ערך, ובתוך הבית פנימה היתה רבה התנועה, תפירת
ה“ז’ופאנים” היתה בעצם הומה, קרצו מספרים ומכונות־תפירה קישקשו ברעש
ודוברודים יצאו ודוברודים נכנסו ואילו מהם שמרו בהשתוממות רבה את
תנועות הידים העושות במלאכה בחריצות, וחייטים ושוליות השתדלו במלאכתם, זה
גוזר, זה מתפר וזה מגהץ, וסולומון, מורתח ומפוזר, במגפים מבוצצים עקומי־עקב
ושורקים היה נטפל לכאן מפקידה לפקידה, פעם סילק לחייטים “עד לחשבון”
ניירות־ממון במלוא קומצו, ניירות שקיבל זה עכשיו מעסקני־הקהילה, ופעם
זירזם בעבודתם ומסר להם ידיעות מרגיעות על בתיהם ורחובות מושבותיהם שזה
עכשיו עבר שם, פעם רמז מבין הדלת למי־שהוא ממכריו הקוזאקים שהיו באותו
מעמד, וזה מישמש קל־מהרה בכלי־זינו והתבדר ונחפז לצאת אחריו החוצה, ופעם
פרש לקרן־זוית עם מי־שהוא מחברי ה“וארטה” שגם היו נטפלים לכאן מפקידה
לפקידה ושארטיום ורעיר “קאואליר” תפסו ביניהם עכשיו מקום ניכר, והתיעץ עמו
על דא ועל הא, על תכנית השמירה בלילה, על הסכנה הנשקפה לעיר עם בוקר, בשעת
יציאת יתר ה“מזפאים”, והיא, כפי שהראה הנסיון, השעה הקשה ומסוכנה ביותר,
ועל השמירה המעולה, הנאמנה ומלאת־הקרבן שהיא מחייבת איפוא על שליחי איזו
פלוגת תותחנים שבאו לפנות ערב מואסיליבקה התחנה אל בית־החרושת לקחת סוכר
והמתעתדים לסור העירה ו“לחטט בה מעט” וכיוצא בזה, ויהי להם בית־המדרש באותו
ערב לנקודת־ועד.

ומרחוב התחנה העולה אל בית־החרושת, מאצל החנות הראשית של
האגודה הקואופרטיבית נשמע שאון של פירוק משאות וטעינת משאות, ומתוך השכונות
ניתקו ובאו קולות פרועים, עם צריחות גרוניות שובבות בסופם, ומתוך המבואות
הסמוכים אל השוק עלו ונשמעו מפעם לפעם דפיקות זהירות
בקלוסטרות319 של דלתות וקשה היה לדעת, אם יהודים
דופקים חרש או קוזאקים שקשרו היכרות מבעוד יום עם השקצות המשרתות בבתי
היהודים חרדים ככה מעוצר געגועים ותאוה תחת פתחים אחורניים וזרים, ומתוך
אורוות האכסניות של מויסיי טארנופולסקי ושל הלייביכי תכפו נחרות סוסים
ושעטות, ושכשוך רפש עלה מתוך העלטה פה ושם ואנשים עברו איש בד' אמותיו של
חברו ולא ראו זה את זה. דומם טבעו בתוך מהמורות ושקערוריות ודומם נחלצו
מתוכן, וקוזאקים שהיו זקוקים לתחבורת תכופה עם ראשי־הפיקוד הלכו לאור הבתים
המהודרים ונטפלו מפעם לפעם דוקא לאותם הבתים שלא היו צריכים להם כלל, ויצאו
ויקללו בפני עצמם לא ידוע את מי וינבלו פיהם כפולות ומכופלות.

ואחר־כך הצטלל ועלה קול יהודים וגויים מדברים אלה עם אלה.
העסקנים שיצאו לפנות ערב לאסוף מגבית חדשה חזרו אל בית־הקהילה כדי למיין את
הממונות למיניהם השונים ומשונים ולהניחם לתוך קופת־הברזל ונתקלו בסאווא
באבנקו ובטרנושנקו שהלכו אל עבר השוק ויאמרו להם שלום וישאלו אותם לאן
פניהם מועדות, והכל בשלום ובנימוסיות יתירה, ושניהם, כידוע, ממשכילי
השכונות ומתקיפי בריוניהן.

וסאווא בבנקו וטרנושנקו בירכו אותם בשלום גם הם
ויאמרו, שפניהם מועדות אל הקואופרטיבים “אושר” ו“טובת הכלל” כדי לשמור
עליהם הלילה. והעסקנים תמהו ושאלו מה ראו לשמירה זו דוקא הלילה, ושני
השקצים סיפרו להם שנשלחו מטעם האגודה הקואופרטיבית לשמור על שני סניפיה
אלו, שרכושה מושקע בהם, משליחי פלוגת התותחנים שבאו לפנות ערב מואסיליבקה
בקרונות מיוחדים אל בית־החרושת והם מתעתדים “לעשות דבר־מה” בעיר הלילה.
והעסקנים נבהלו ולבם מת בקרבם, אילו מהם השתמטו תוך כדי כך לבתיהם ויתרם,
בזכרם שממונות הציבור מונחים בכיסי בגדיהם, התעודדו ויזמינו את שני השקצים
ללכת עמהם אל בית־הקהילה “ולישב מעט ביחד ישיבה של מה־בכך”, ושני השקצים
ניאותו וילכו עמהם. וידברו בשלום ובנימוסיות יתירה גם הם, והעסקנים שהיו
עייפים ומבולבלים ומדוכאים מאוד התפלאו על שלב השקצים נהפך פתאום לטובה ולא
עלה על דעתם כלל שפחד “הקומונה הז’ידאית320 ההולכת לעשות שפטים בעם הפרבוסלבי” כבר מדבר מתוך גרונם.

ומן החשכה עלו שוב קול דברים וקול טביעות־רגלים תכופות
וחורקניות. קוזאק זאפורוז’י הניח מבעוד יום את סנדליו ה“אוסטריים” להטלאה
אצל דויד סנדלר, המכונה דויד המטליא, ויבקש את ביתו וילאה למצוא אותו,
וסולומון הוליכו לשם, וזה היה אותו הקוזאק עצמו, חד־השפם, שהעליל בבוקר ליד
חומת הראטהויז עלילת־היריה, אלא שעכשיו, אחרי אכלו ושתותו והתערבותו עם
חברי־ה“וארטה”, כבר היה קוזאק של מה־בכך, שקץ מודח וחשוך ומר־נפש שהסתגף
זמן רב במלחמה וידע דבר־מה מ“אלף לילותיה והאחד”, וסולומון הבין ללבו והיה
מקרבו מאוד וילכו בשנים ויחליפו מלים על דא ועל הא, וגם בין מגפיהם
המדולדלים והמעוקמים נפלה שיחה… וביתו של דויד המטליא עמד סמוך
לבית־הדואר אשר בקצה המגרש בואכה בית־תפילתם.

ובאחד הבתים חרקה פתאום דלת ויהודי שלח ראשו החוצה ושאל:
“סולומון?..” וסולומון השיבו: “אני!” והיהודי שאל עוד: “השלום בעיר?”
וסולומון השיבו ששלום בעיר ושיכול הוא לישון על משכבו בשלום הלילה, ויוסף
ללכת עם הקוזאק, והיהודי קרא אחריו בקול: “האמת הדבר ש’פאות' חדשות, חלילה,
באו לפנות ערב אל בית־החרושת?” וסולומון השיבו: “הבלים!” ולא היו רגעים
מספר ונפתחה דלת אחרת וראש יהודי שחור מואר כלשהו מאחוריו הזדקר, ושוב:
“סולומון?” ושוב: “אני!..” ושוב: “שלום?” ושוב: “שלום!” ושוב: “פאות
חדשות, חלילה?” ושוב: “הבלים!..” וכך נמשך הדבר ונתגלגל, דלת נסגרה ודלת
נפתחה, קול גבר נחבא וקול אשה בא תחתיו, עד סמוך לביתו של דויד המטליא אשר
ליד בית־הדואר.

ובמעונה של מנקה שפאציר היתה רבה השמחה, כל חמשת
הקוזאקים, – לרבות הסמל זעום־הפנים וארוך ה“אוסלדץ”, שמתחילה היה סוקר
בעינים חשדניות על סביבותיו והיה ממעט באכילה ושתיה ומרבה ביניקות ממקטרתו,
והוא איש בא־בימים והגדול שבחבורה, – כל חמשת הקוזאקים התבסמו ויפטפטו
בבדיחות ובקול רם ויוסיפו אכול ושתות והיו נכנסים איש לתוך פטפוטו של חברו,
וריחות של דוחן ועור מזופף התערב בחלל האויר המעונן וכוסות ובקבוקים של
יי“ש ושכר מורקים לשליש ולמחצה עמדו על השולחן ושיירים של מאכלים וזנבות
של סיגריות ותיבות־פחים נפרמות של סלתנית שבאהבי שפאציר, אמה של מנקה,
השיגה בשבילם בקושי גדול, התגוללו עליו, והסמל נתחייך כפעם בפעם בעגבנות
כלפי באהבי שפאציר והיה נענה על כל מחמאותיה ב”טוב". ובאהבי שפאציר היתה
אשה באה־בימים מקומטה וצפודת־פה.

ומנקה והקוזאק הצעיר, שהיה הדור ב“פרנץ'” חדש וששתי
טבעות־קידושין היו על אצבעו, המתיקו לחש ליד שולחן הטואליטה אשר בפינת
הבית, ובאהבי, שמתחילה היתה יראה להביט בפניו הזעומים של הסמל ובקרקפתו
המגולחה עם ציצית־השערות היוצאת ממנה, היא ה“אוסלדץ”, התרגלה אליו והיתה
מחייכת בפיה הצפוד גם היא, מתקינה בחסידות את המטפחת שעל ראשה ויוצאת כפעם
בפעם אל המטבח כדי להשגיח על החמיץ ה“אוקראיני”, שהתבשל על האח המבוערת
לכבודם ולהנאתם, ולהסיח שיחה חטופה עם שתי שכנותיה הנמצאות שם והן באו
לחסות בצל קורתה בשעה הרת־הסכנה הלזו.

ושתי שכנותיה שבאו לחסות בצל קורתה של באהבי היו סולדות
מתחילה בהביטן מבין הדלת הפתוחה על הסמל, אלא שעד־מהרה הסתגלו אל מצבן והיו
מסייעות לבאהבי בטיפוליה ובטרדותיה והיו מכוונות בשעת מעשה את לבן לטובת
העיר, וגם באהבי שפאציר, בהטמינה כפעם בפעם בחיקה את ניירות־הממון שנפלו לה
מהקוזאקים, לא הסיחה גם היא את דעתה מטובת העיר ותבוא את הבית ותיטיב את
המטפחת שעל ראשה בחסידות ותחלק אמריה לכולם:

“אנחנו נזכיר אתכם לטובה כל הימים… נתגעגע עליכם…”

“עוד נשוב אליכם!” הניח את דעתה של באהבי הקוזאק הצעיר בעל
שתי טבעות־הקידושין וליטף את ידה של מנקה מתחת שרוול החלוק שלה הרחב. “עוד
נשוב אליכם!” חזר על דיבורו והושיט פתאום לבאהבי “גריוונה” בת חמש מאות
רו"כ.

"הטמיני!.. רמז הסמל לבאהבי. “הם יפסלו את שטרותינו אבל אין בכך כלום… אנחנו עוד נשוב לכאן… הטמיני!..”

"ומנקה פיקפקה מעדנות: איך אפשר הדבר שישובו לכאן והלא
נוצחו, והקוזאק הבטיחה באוקראינית צחה, שאליבא דאמת לא נוצחו כלל וכלל,
ושסוד גדול צפון בזה, ושהתכנית היתה ערוכה מראש על־ידי פטליורה, ושהם
צריכים להתאחד עם הגליצאים321 ולהיות למחנה גדול
ועצום, ושההמון אוקראיני שבעורף לא יטמון ידו בצלחת גם הוא, ושאוקראינה היא
ארץ־המרידות מדור־דור, ושסוף הכבוד והתהילה לבוא, ומנקה הסכימה לו אלא
שפיקפקה עוד בדבר אחד, איך אפשר שישובו דוקא דרך פרגונובקה והיא עיר
מצערה ואנשים בה מעט. והקוזאק הסביר לה את חשיבותה של פרגונובקה בתור נקודה
אסטרטגית, שכן הרים סביב לה והבוג ובית־החרושת לסוכר באמצע, והפסים של
מסילת־הברזל שנהרסו על־ידי אויבי־אוקראינה המקומיים יוכיחו, ושהם ישובו
דוקא דרך פרגונובקה, ושהוא יהיה מאושר במאושרים לראותה שוב, ואולי גם יתישב
כאן וילמדנה לקרוא ולכתוב אוקראינית. וקולו של הקוזאק רעד, וכף־ידו, שטיפסה
אל תחת שרוול החלוק, כמעט הגיעה כבר אל הקיבורת, ומנקה הצליפה
מבט־התרפקות על כתפיו הגסות ורחבות, והוא התרגש והבטיח לה שדמות־דיוקנה לא
תמוש מעיניו עוד כל ימי נדודיו בעבור תהילת אוקראינה. ויהי בדברו בתהילת
אוקראינה ויתלהב ויפתח פתאום בשיר, ואחד מהחבורה הצטרף אליו וישירו יחדיו,
וגם יתר הקוזאקים שמתחילה הקשיבו בחרדת־קודש הצטרפו עד־מהרה אליהם וישירו
כולם, כל חמשת הקוזאקים:

(נאליוייקא ופאווליוק авлюкП и Наливайка

וטאראס טריאסילו322 Tараc Tрясилo і

מן הקבר לנו קוראים з могили клучить насі

למפעל הקודש) a святе діло.н

ואחת מן השכנות שבאו לחסות בצל קורתה של באהבי שפאציר יצאה
אל הדיר כדי להקשיב אל המתרחש בדומיה, ופתאום תפסה אזנה צוחה ותחפוז את
המטבח ותבהיל את באהבי אל הקוזאקים, והקוזאקים הפסיקו מנגינתם ושנים מהם,
בעל שתי טבעות־הקידושין ועוד אחד, התבדרו בכהרף־עין וימששו באקדחיהם
ויתפרצו מן הבית.

הם עמדו בחוץ רגעים מספר וכשאזנם לא תפסה קול פרץ וקול
צוחה שבו על עקבותיהם וירגיעו את הנשים, ובעל שתי טבעות־הקידושין השתער
פתאום בעליזות אל מנקה ויתפשנה בשתי קיבורותיה בבת־אחת ויחבקנה, ויהי
כאילו נטל לו משכורתו שהרויח זה עתה בעמל־נפשו.

והצוחה שחלפה בחלל האויר היתה צוחה ממש, ולא פרי דמיונה
המבוהל של השכנה, וזו היתה צווחתה של אשת פינקלשטיין החובש, שברחה מפני בעל
ה“שליק” השחור, והוא ראש סיעת הקוזאקים שבאו מואסיליבקה לקחת סוכר
בבית־החרושת ודרך־אגב סרו אל העיר.

ושמונת הקוזאקים שבאו לקחת סוכר בבית־החרושת היו נשמעים
מתחילה לבעל ה“שליק” השחור שעל שמו היה כתוב ה“מנדט” וישימוהו ראש עליהם
ויכנוהו כל הדרך “פאני פולקובניקו”323 וה“שליק”
השחור לא מחה. מזועזע־עצבים וחולני עם אידיאה־פיקס של “השמדת הלאום היהודי
מעל האדמה” היה שקוע כל הדרך במדברות קולניות ומסובכות נסוכות־קוקאין
ושוביניזם היידאמאקי, שהוסיפו על גדלו, ובפרט אחרי שנתקבל בחברה על־ידי
בוב ואורלוב נתגדל כבודו בעיניהם עוד יותר, אלא שבדרך הליכתם
מבית־החרושת העירה נתמלכו בדעתם, שליסטים לשם־שמים הוא יותר מדי בשבילם,
ושהרעש שהוא מקים בשעה זו, כשהזאפורוז’צים “השלימו” עם העיר, אינו עשוי
להביא להם ברכה, והם, לבם הפשוט היה להוט אחרי ביזה, ביזה שיש בה ממש, כי
על כן הסתגפו והשתעממו זה ימים מספר לבטלה בתחנת ואסיליבקה הריקה ומשוממה,
ויתפרדו מעליו ויפשטו בלי רעש בסימטאות הקיצוניות, וה“שליק” השחור, בהיותו
שקוע עוד במדברותיו הקולניות והחטופות על אוקראינה ויהודים ושחיטות ועורבים
וכלבים, לא הרגיש כלל שקוזאקיו עזבוהו, ורק הקוזאק בעל אדרת־עור־הכבשים
מאומצת־האבנט והגוי הקארפובקאי, שהלך לפניהם להראותם את הדרך, רק הם לבדם
נשארו נאמנים לו, והגוי הקראפובקאי הציע להם את שירותו שלא על מנת לקבל
פרס.

ופינקלשטיין נזדרז לפתוח את פתח ביתו, אף־על־פי שהדפיקות
התכופות והקול המורגז שליוה אותן הביאוהו במבוכה, והוא סמך על מטלית הצלב
האדום שעל שרוולו ועל האסוכים והצנצנות והבקבוקים עם הכתובות הלטיניות
שמילאו את חדרו הקדמי, הוא בית־המרקחת שלו. וכלל גדול היה לפינקלשטיין כל
הימים: עלול הוא האדם בכלל ואיש־צבא בפרט, ויהיה מי שיהיה, להתיחס בדרך־ארץ
לכל דבר שיש בו שייכות למדיצינה.

וה“שליק” השחור התפרץ אל הבית – אוקראינה… ז’ידים…
שחיטות… עורבים וכלבים… ותן לו להריח מאותה טיפה… מה שמה?.. –
ופינקלשטיין נתבלבל ותופי אזניו טיקטקו בחזקה וידיו ורגליו רעדו, רגע
ניצנצה מחשבה להבינו את ערכה הבין־לאומי של המדיצינה ותעודתה הרוממה,
ותיכף חלפה, ורק אחת זכר: “הכל – רק לא קוקאין”, ומחמת שנתירא להסב את
עיניו מהאקדח המזוקר כנגדו היה רותע והולך אחורנית עדי הגיעו אל המקום שם
עמד בקבוק האתר.

ואשתו של פינקלשטיין, כשהגיע השאון אל חדרה, חדר־המיטות,
נזדרזה לשם וילדתה הקטנה רצה גם היא אחריה, והקוזאק המאובנט נטפל בין כך
לחדר־המיטות הנטוש והתחיל מפשפש בארון־הבגדים העומד שם, וכשמצא על קרקעיתו
מיני תכשיטים ואריג־משי, התחיל נותנם חיש אל תוך חיקו, וה“שליק” השחור הטיח
בקנה אקדחו בכתפו של פינקלשטיין – שחיטות… עורבים וכלבים… לא זו
הטיפה!.. וגם אשת פינקלשטיין שהיתה נרעשה מאוד חזרה על דבריו: “לא זו
הטיפה…” ופינקלשטיין התחיל מעפעף בעיניו משונות כנגדה ומגמגם
קטועי־דיבור בהברה לטינית: אם יריח מאותה טיפה Cum ישחוט Cum… את העיר Cum… פליטה Cum…

ועיני האשה נתרחבו פתאום ופניה חורו כסיד, ותחטוף את
ילדתה ותתפרץ מן הבית דרך המטבח, ומגרונה נתעקר קול צוחה משונה כזו של
אילמת, הלא היא הצוחה שהגיעה את אזנה של השכנה.

ופינקלשטיין התחיל מתחנן על נפשו, והיתה שם גויה ששימשה
בבית זה כמה שנים, ושנפשה היתה קשורה בנפש פינקלשטיין ובני־ביתו, ותזדרז
חיש מעל עליית התנור ותתנפל אל ה“שליק” השחור ותחבקהו: “בני… גוזלי…
ישו ומרים…” והוא, ה“שליק” השחור, גער בה בנזיפה וידחפנה ממנו והלאה:
“אוקראינה… ז’ידים… איך זה מכרה את נשמתה הנוצרית לשטן?..” ופינקלשטיין
נמלט בין כך על נפשו והקוזאק המאובנט הופיע מתוך חדר־המיטות וחיקו תפוח
ויהי כאילו נעשו לו דדים.

והגוי הקארפובקאי שעמד במחשך ושמע שאון צעדים מהירים
מתקרבים הראה לבעל ה“שליק” על חלונות “הקומונה היהודית” המאירים מרחוק,
ואלה היו חלונות בית ה“קהילה” היהודית, כי קול יצא בשכונות שהיהודים כבר
“עשו קומונה” ביניהם, ויבהילהו לשם, וגם הוא והקוזאק תפוח־הדדים נגררו
אחריו.

וחברי ה“וארטה” חשו לקול הצוחה מעברים שונים, וכשבאו אל
הבית כבר לא מצאו איש בחדריו המוארים בלעדי הגויה הזקנה, שעמדה תחתיה
כמשותקת־אברים ורק הצטלבה בשקידה, והם לא יכלו להציל מפיה נכונה ויסגרו את
הדלת וישאירו אחד מן החבורה שישמור על הבית וימהרו לחזק את המשמר בסימטאות
הקיצוניות, שכן התפשטה כבר השמועה אודות ה“אורחים החדשים” המתשוטטים
שם.

וה“שליק” השחור התפרץ ברעש לתוך בית־הקהילה, גידי צוארו
תפחו ומפיו הכמוש נזרקו קולות יבשים־צרודים שהיו מתפוצצים באויר
כקפסולת324 של ארס – אוקראינה… ז’ידים…
שחיטות… עורבים וכלבים… הרסו את פסי המסילה הואסיליבקאית… צריך
להושיבם על־גבי שפודי־ברזל מלובנים… צריך… – ואת אחד העסקנים תקף
פתאום, מחמת גודל הפחד, כשרון־הדיבור וינסה לשדלו בדברים: “פאני דוברודי,
כך וכך…” וה“שליק” השחור השתער עליו ממקומו כאילו כואו אחד מהשפודים
המלובנים, שעליהם נשא זה עכשיו מדברותיו, ויך בקנה אקדחו על כתפו בכוח עד
שזה התכווץ והתעקם תחתיו, וסאווא באבנקו עמד ומחה: “דוברודי…”
וה“שליק” השחור אף הוא הניף אקדחו כנגדו ויגער בו בנזיפה: “סיר־רחצם הנאלח
של הז’ידים… עליו לדעת מה שמנוי וגמור… אוקראינה… ז’ידים…
שחיטות… עורבים וכלבים…” והוא התחיל מתלבט פתאום על־פני החדר כמטורף
והיה רועש וגועש ומרתיע בקנה אקדחו את היהודים העסקנים שבאו לידו! מרש!..
מרש!.. מרש!.. עד שכולם התרכזו ליד הדלת והקוזאק המאובנט ותפוח־הדדים יצא
לפניהם ואקדחו בידו, והאנשים נדחקו בפרוזדור, במסדרון, נכשלו זה בזה ברדתם
בכבשי המרפסת, העינים כהו ואיזה סיוט העיק על ההכרה, שיתק כל האברים…
אוקראינה… קומונה… פסים… שחיטות… במערכה!..

325 « й!־о־о־й!.. –о־о־о־Cто»

« й!־о־о־й!.. –о־о־о־Cто»

וקשקושי מגפים מהירים הצטללו וקרבו, עלו בקירוב מקום, ועוד
טרם הספיקו בעל ה“שליק” השחור וחברו המאובנט ותפוח־הדדים להתעשת ושני
מסגרים של רובים פירזלו בד' אמותיהם, וארבע עינים, עיני סולומון והקוזאק
חד־השפם, הבריקו פתאום מן החשכה כעיני הזאבים:

326 «…Pуки вверх! »

וכמעט בו ברגע, כבת־קול של דימון מסתתר, בקעה ועלתה מאיזה
רחוב קיצוני זעקה היסטרית מלאת אימה ופחד וחרדה כל־כך, שהכלבים התחילו
נובחים ומיללים מכל עבר –

“גוא־ ־ לד!.. גוא־ ־ לד!..”

באחד מאותם הבקרים שירכה עגלת־כילה רתומה לשני סוסים
אבירים דרך “מבוי השוקת” אל השפלה ועמדה ליד ביתו של גור־אריה. אמו של זה,
חיה התרנגולנית, כיון ששמעה קול עולה מאחורי הדלת, החליטה בנפשה שזה בא
בודאי איזה משרת מבית־החרושת להזמינה אל אחת מבנות הפריצים, שהיתה מצויה
אצלן לרגלי עסקיה, ונזדרזה לפתוח את הדלת. אל הבית נטפל קוזאק יפהפה, מגולח
ומבושם, שבלורית רטובה ומסורקה למשעי כיתרה את מצחו החיור, ומבלי דבר דבר
ניגש אל המיטה שבה ישן גור־אריה וידפוק עליו בקנה אקדחו: “התלבש,
בולשביק!..”

יותר לא דיבר דבר. את התפקיד להמשיך את הענין כבר הטיל על
מבטי עיניו הרשעיים, על סנטרו שהיה מטלטל כפעם בפעם, דרך זירוז, כלפי מעלה
ועל האקדח הנלחץ בידו. לשוא ניסו גור־אריה ואמו ואביו “מלמד הגמרא” לשדלו
בתחנונים ולדובב אותו. הוא לא הוציא שוב הגה מפיו. “איזה בולשביק אנוכי?”
התחנן גור־אריה אגב התלבשות מבולבלה והגחיך את פניו המדוכאים גיחוך מר
ופגום. “איזה בולשביק אנוכי?..”

וגיחוך זה לא פסק מעל פניו גם אחר־כך, כשישב בעגלה ושני
קוזאקים שהיו חצים יושבים וחצים עומדים על כבשי העגלה, סגרו עליו מימין
ומשמאל. “איזה בולשביק אנוכי?..” הפך את פניו לכאן ולכאן תיכף כשהעגלה
נעקרה ממקומה. וכשנתקל בהבעה של אדישות וזלזול נתהמם לגמרי וגיחוכו נתקלש
בבת־אחת. הם מובילים אותו לענותו… ואולי גם להמיתו… והרהור זה הבעית
אותו כל־כך, שבמעיו נתחוללה פתאום תנועה מכאיבה ולבו התחיל מקפץ בחזקה. אז
הרתיע ראשו לאחוריו, אל מסעד הכילה, ועצם את עיניו. אחר־כך שבק כל תנועה
ויהי רגע כמתעלף: כך היה עשוי יותר להכמיר את רחמיו של בעל הבלורית הרטובה
שישב ממולו…

הוקל לו מעט כשהעגלה עמדה ליד ביתו של ייקיל שוזר־החבלים.
וכשנפתחה עד־מהרה הדלת, ומן הבית הופיע וולקא בלויית הקוזאק רטוב־הבלורית,
הוא התאמץ להזדקר מבין שני הקוזאקים מתוך חשש עמום שמא לא יראה בו וולקא
ויתעשת ברגע האחרון ויתחמק – אלא שחשש זה התנדף תיכף כשרבקה, אחותו של
וולקא, הגיחה פתאום, מותרת־לסוטה ופרועה, מן הבית והחזיקה בו, מבלי לתת
לו ללכת: וולקא!.." ווולקא יחד עם הקוזאק רטוב־הבלורית דחפה לאחור.
שניהם דחפוה לאחור, אל עבר הדלת, כאילו היו בעצה אחת אכזרית
כנגדה…

“איזו בולשביקים אנחנו?” הקדים גור־אריה את וולקא באותו
הגיחוך המר והנפסד, שניצנץ שוב בפניו, בחפצו להתוות לפניו את הנוסח איך
עליו להתנהג. “איזו בולשביקים אנחנו?..”

אולם וולקא לא שם אליו לב, כאילו לא הרגיש בו כלל, וכמו
שישב בעגלה, זקוף צוארון ומכונס בתוך עצמו, כן הוסיף לישב. על פי קטעי
הבתים, שניצנצו דרך החלל הצר שבין הקוזאק שהכביד עליו מימינו ובין הכילה
המורדה, הכיר שמובילים אותו – על גור־אריה לא הירהר – אל בית־החרושת,
והכרה זו כאילו הטילה איזה נחשול חדש באותה הההתרגשות שתקפה אותו בימים
האחרונים ושעכשיו כאילו הגיעה למרום גבהה… הכל נתפס כמין תוספת חשובה אל
הריסת פסי מסילת־הברזל, אל התעמולה החשאית שהוא וחבריו עשו בין אילו
מהקוזאקים שנחו בבית־החרושת ובבתי־הפועלים שבשכונות הקארפובקה, אל הישיבות
החשאיות בביתו של סאולוב, אל ההכנות הנלהבות לקראת “שלטון המועצות”… הם
ימיתוני… ומה בכך?.. אבל, הלא כעבור ימים מספר תכונסנה ה“מועצות” ואנוכי
אלך בראש… יתנופפו דגלים אדומים… יונאמו נאומים… איך?.. – הכניס הוא
את ראשו עוד יותר בצוארון הסגין – והלא אנוכי אז אהיה כבר מת… וגם זה לא
היה איכפת. היה איכפת רק שרבקה רצה מאחורי העגלה – כך היה נדמה לו – בנעליה
הקלוקלות ברפש… אבל הוא השתדל שלא להרהר בזה… אחר־כך ניצנץ הרהור שהם
ימיתוהו על ה“טריטוריה” של בית־החרושת… למען יראו… הצטיירה משום־מה
כברת־הדרך המרוצפה קרשים שבין מחסן הסוכר מס' 2 ומחסן הסוכר מס' 3 בתור
המקום המיועד לכך… הם יתכוונו להמיתו כהמית כלבים… אבל הם טועים… לא
מות־כלבים ימות אלא מות־גיבורים… בנפלו יקרא בקול רם: “אני נהרג על שלטון
המועצות!..” לא!.. “יחי שלטון המועצות!..” אחר־כך ייכנסו… מחר־מחרתים…
ואז יובילוהו לקברות… חילות והמון עם רב ינהרו אחרי מיטתו… דגלים
אדומים… נאומים נלהבים… הוא לא מת… הוא חי בלב העם המרוד,
המהפכני… בשמו, בשם וולקא, ידגלו כל הפועלים והאיכרים המנוצלים שבסביבות
פרגונובקה…

אותו רגע קפץ רטוב־הבלורית על רגליו וילחש דבר־מה על אזנו
של העגלון. מבעד החלל שנתהווה ניצנצו בית־המרקחת, בית החנות
הקואופרטיבית… פתאום והעגלה הרתיעה, נכפפה לצד אחד עד שכולם הוזזו
ממקומותיהם וכמעט שהחליקו מתוכה, מעל־גבי המרצפת עלתה הקשת־פרסות חזקה,
ניתז רפש על הפנים והסוסים הפכו לרוץ בחזרה אל העיר.

ונטיה לא צפויה כאילו קרעה בבת־אחת איזה ערפל מעל עיניו
והוא הוציא את ראשו מתוך צוארון הסגין והסתקר: במי תלוי גורלו?.. איך זה
נהיה הדבר?.. איך זה נתן את עצמו להוביל עד הלום?.. בעל הבלורית המחופפה
שמנגד ושני הקוזאקים שהכבידו, חצים עומדים וחצים יושבים, מימין ומשמאל,
עשו מין חומה מסביב, השרו אפלולית ושניהם, הוא וגור־אריה – הוא הרגיש פתאום
בו – ישבו בתוכה מבלי הניע אבר, מצומצמים בתוך עצמם כחיות נבעתות, כפושעים
מלידה… איך זה נהיה הדבר?.. הלא אקדחו היה מונח תחת הכר…

רגש של עלבון אישי התרומם בו, גירה את עצביו ואבעבועות
פניו הסמיקו ביותר, נוצצו משפעת דם. אם כן… אם כן… הוא היה אחוז־שינה
ונתבלבל… אבל עכשיו… איך זה היה יכול רגעים אחדים לפני זה להשלים עם
גזר־דינם… ומי זה הלשין עליו… בודאי לא אותו הקוזאק שהשתתף אמש
בישיבתם… מהיכן היה יכול לדעת את מקום מעונו בדיוק כזה?.. ואת מעונו של
גור־אריה?.. והלא אדם זה הוא… דמיטרנקו?.. הלא ניבאה אז מלכה שטיין…
לא!.. הפועל אינו מוכשר למעשה בזוי כזה… החוטים נמשכים משם… משם! –
התחזק בדעתו בהציצו בפניו הענוגים־חיורים, עם נקודת־הלידה שליד החוטם, של
בעל הבלורית המחופפה, והלא גם העגלה והסוסים הם מבית־החרושת… חסר רק
לוקאש שיהיה יושב על הדוכן… אם כן איך זה ערבו את לבם לעשות כזאת בשעה
זו… בערב כניסתם… האינה חושבת היא ה“בורז’ואזיה”, שהמועצות הולכות…
והוא יתן לה שתנקום ממנו את נקמת גסיסתה… בית־המדרש… חוזרים העירה…
השוקה… אם כן… אם כן…

העגלה עמדה. שני הקוזאקים קפצו מעליה. קפץ גם
רטוב־הבלורית, גור־אריה… ריפרפו כנופיה של יהודים, בית־ה“קהילה”… אחד
מהקוזאקים האיץ בו שירד והוא הוסיף משום־מה לישב תחתיו, ביקש אמתלה לסרב
ותיכף הרגיש שמגוחך הוא במצבו זה וירד… היהודים נדחקו אל עברו… ניצנץ
גדליה אסתר’קס… “אל תתפחד, ר' יהודי,” קרא פתאום איזה קול ביהודית
מסורסה, “אנחנו נפדה אתכם מידיהם…” והוא הוריד עיניו… עלה ברגלים
כושלות בכבשי המרפסת… הכרת שפלותו ליהטה את פניו… ויצחובסקי וסיעתו…
המנוולים!.. הם התכוונו להשפילו… התכוונו לאמור לו: אתה ז’יד, בנו של
ייקיל שוזר־הכבלים… הנה כאן יכירך מקומך ולא בבית־החרושת… הוא יינקם
מהם?..הוא ילמד אותם “בלק”… הה, מה יינקם מהם!..

אבחת אקדח הטתה אותו אל חדר המשרד. גור־אריה כבר התהלך
על־פני החדר לכאן ולכאן. נסגרה הדלת ושני הקוזאקים עמדו ליד המפתן
מבפנים.

“סתם גבורה – טפשות…” פלט פתאום גור־אריה, ווולקא לא
נענה לו, נמנע מלהביט אל פניו שנראו לו עכשיו כל־כך פיקחים, יותר מכפי
תדיר, הכניס ראשו בצוארון הסגין ונשך צפורן בהונו מתוך התגעשות וטינה
יוקדנית… “המיטינג הראשון צריך יהיה לעשות דוקא על הטריטוריה של
בית־החרושת… צריך יהיה לקרוע מעליהם בראש וראשונה את עור הכבשים שלבשו…
ויראה כל העם למקטון ועד גדול שזאבים לפניו… תליינים ומנצלים… הוי, טוב
מזה להסירם תיכף ומיד מעל משמרתם…”

“לית מאן דפליג,” נתן גור־אריה תוקף למימרה שלו, “שגרשוני327 מהפכן גדול היה ובכל־זאת כשהיה צריך לברוח מבית־האסורים האקאטויבי צימצם עת עצמו בתוך חבית…”

“הסתלק אחורה!” גער פתאום אחד מהקוזאקים בגור־אריה שניגש עד סמוך לחלון.

“כדבריך!” הגחיך הלז את פניו כלפי הקוזאק גיחוך משונה שהיה
משתמע לכמה פנים וחזר על עקביו. “פייבוש!” קרא פתאום בביטחה, כאילו היה
רואה עין בעין את פייבוש בעד דלת־העץ. “מה נשמע?..”

“אל תפחדו, חלילה,” הצריד פייבוש, “העיר לא תטמון ידה בצלחת…”

אף־על־פי ששמם הטוב של גיסות הדירקטוריה הנסוגים הלך
לפניהם בכל הכפרים וגם שקצים מקומיים ששימשו זמן־מה במחניהם ושחזרו בשעתם
לביתם סיפרו עליהם, בכל־זאת היו הגויים מהמזוריבקה מהקארפובקה ומשאר
השכונות מתיחסים אליהם מתחילה יחס קריר, בדקני, זלזלני. מי כבר לא ראה
חילות?.. מי כבר לא נשא סגין או פאפאחה?.. כל ארחי פרחי, כל זעירא
שבחבריא!.. או אולי לא ראה עוד העם כלי־זין?.. הם היו מוצנעים לבטלה בכמה
ממגורות, רפתות, תחת מעזיבות של גגות, נקנו ונמכרו כחפצים עוברים לסוחר…
לעומת זאת ידע כמעט כל העם שחילות אינם עשויים ליתן… ובפרט גייסות
נסוגים, מופקרים ומסוכסכים שכוחם לגבי לקיחה והריסה היה ידוע לרבים על־ידי
נסיונם עצמם על שדמות־המלחמה… ורק כעבור שעות מספר כשנפתח לפניהם אוצרם
הטוב: סוכר, מנופקטורה, חפצים ותכשיטים שונים, כשראו עין בעין שכולם הם
אנשים “משלהם” שידם לרעה אך ורק ביהודים, ושלאיכרים הם דורשים רק שלום
וטוב, נוכחו כולם, למקטון ועד גדול, כי ברכה בהם ויתקרבו להם ויתרועעו
עמהם.

ולא רק שנתקרבו להם והתרועעו עמהם, אלא שנתיחסו והתגאו
בהם… וכי קלה זו בעיניכם? – בית־החרושת בכבודו ובעצמו, כמעט כל הפריצים,
כל פרחי־הפריצים, מתהלכים עמהם כעם רעים ואנשים כערכם… פריצים
ופרחי־פריצים שתדיר היו מואסים באיכר, ב“חוחול”, שבקושי היו נותנים לו
לעבור את מפתן ביתם, – מדברים עמהם “חוחולית”, מקרבים אותם, מזמינים את
ראשיהם אל משרדם, מתחנפים להם… מתי נהיה כדבר הזה?..

קמעה־קמעה וימי נסיגתם נעשו בקרב השכונות לימי חג ולא חג
בקרב השכונות, אלא בקרב כל הכפרים שבהם דרכה רגלם, מעבר לבוג מזה ומזה.
כפרים מנודחים, שהיו משתעממים שבועות על ירחים ללא ראות פנים חדשות, כפרים
שקועים בתרדמה, שקריאת תרנגול, נביחת כלב או געיית פרה היו מזעזעות את חלל
אוירם מסופו עד סופו, נתמלאו פתאום שאון חילות, דרדור עגלות טעונות אספקה
וציוד, ואסדות של כלי־נשק ותיבות של כדורים, צהילות סוסים, עשן
מטבחים־של־שדה ומדורות, שעטות, נחירות, קריאות קולניות, צלילי מפוחיות –
נדף ריח מלחמה, ואבות ובנים – גויים ושקצים – שטרם התפכחו משכרונה, שטרם
התערו והתאכרו מחדש כדבעי, התעוררו, עיניהם התהבהבו, ריח התלישות וההפקרות
עברם, ודומה היה שהמלחמה, זו שזה לא כבר השליכה את החזית אחרי גוה,
נתגלגלה ובאה לתחומות־מושבם, לכפרם, אלא שבדרך הליכה לכאן נשתנתה דמותה
משהו, עוקצה הנורא ניטל ממנה והיא נעשתה מרוצה לבריות ונוחה – שכרה היה
מרובה על הפסדה והוללותה היתה יתירה על יסוריה ופצעיה…

וחצרות מטונפות פתחו לקראתם שעריהם לרוחה כלקראת מחותנים,
כלקראת יבול השדה אשר בירכו אדוני, בתי־חומר קטנים מרובי־האיקוניות ונסוכי
החום והשלוה נפתעו משאון ודחק והקשיבו רב קשב לדיבורים נרתחים
ולסיפורי־מעשיות נוראים… גויים מושחרים וצפודים התקרצפו תוך מכנסיהם
הבמבוקאיים ולא היו מאבדים אף מלה אחת מסיפורי־המעשיות הנוראים על דבר שפטי
הקומונה ההולכת ובאה ושכלי־תותחיה כבר מרעימים אי־שם במרחק בעמעום, על דבר
בתי־תפילה נוצריים שנהפכו על־ידי היהודים לאורוות, על דבר קרקעות שהועברו
מנוצרים ליהודים והם עושים בהם כבתוך שלהם, על דבר מרידות של איכרים בעורף
הקומונה ה“קאצאפית־ז’ידית”,328 על דבר ממלכות
רחוקות שנתעוררו לתבוע את עלבון אוקראינה… ומי סיפר זאת?.. לא בני־בלי־שם
סיפרו זאת, לא אנשים זרים בני אומה ולשון אחרת שאין כוחם אלא לבעול באיכר,
לנצלו ולהתעותו מדרכיו! אטאמאנים סיפרו זאת! אטאמאנים אוקראינים,
מורי־אסכוליות שגלו מכפרם, קוזאקים משיבי מלחמה… גויות הצטלבו, נדו להם,
אפו בשבילם חליטות ממולאות כרוב או דלעת, ושהיו גדולות וגלומות כהטנות,
שימשו אותם. שקצות אמוצות ובשרניות להטו מאושר לא־פלול, התעכבו עמהם ארוכות
ליד בארות המים, רחצו את לבניהם ליד יאורות, ליד פרצות הגליד, וחבטום
בעים, נלכדו לרצונן בזרועותיהם בדמי רפתות נסוכות ריח זבל ו“ז’ום” והבל
בהמות מנמנמות ומעלות־גירה, התפרצו, התלבטו, התחבטו בהחניקן את צחוק החמדה
בגרונן ושקצים התחברו להם, המציאו כוהל וסאמוגון, התארחו עמהם יחדיו
והתהוללו, שתוים ונסערים, אצל אלמנות צעירות, החליפו כלי־זין, הובילו אותם
ואת משאם על עגלות אבותיהם עד העיירות הסמוכות.

מסרו מפה לפה על קוזאקים שנלאו לענות בדרך כוחם ופיגרו
מהמחנה על מנת להישאר בכפר ולהשתקע בבתיהן של עגונות ואלמנות מרובות־נכסים,
על קוזאקים קרועים ובלויים שנלוו אל הגייסות על מנת לאסוף מעט רכוש ולשוב
הביתה, הראו באצבע על האטאמאנים וראשי־פיקוד שמילאו את אמתחותיהם בפרוות
ורוטונדות, על קוזאקים המזילים מכיסם שטרות־מדינה למשקאות ולדברי־מותרות
כהזיל נייריות צבעוניות שאין להן שום ערך.

מבית לבית נמסר אותו מעשה בקוזאק שהיה מוציא מכיסי־סרבליו להנאתו טבעות־זהב ושעוני־זהב קטנים במלוא חפניו.

“איך?..”

“בעיני ראיתי… מוציא הוא להנאתו מכיס־סרבליו טבעות־זהב ושעוני־זהב קטנים כהוציא אדם מכיסו זרעוני־דלעות… במלוא־חפנים…”

“זה משל יהודים!..” היו אחרים מנסים להקטין את ערך אותם הטבעות והשעונים וגם את הקשיים הכרוכים בהשגתם.

הכל היה מובן כאן וקרוב, בשר מבשרם ועצם מעצמם, הכל נסמן
כאן בגושפנקה: “שלנו… אוקראינית…” גושפנקה שהיתה מחייבת הערצה וחיבה,
וכל מה שהיה מחוץ לה נסמן בגושפנקה: “ז’ידית…” גושפנקה שהיתה מחייבת
עקירה והשמדה; הם נתנו לאיכר באותו פרק־זמן יותר משלקחו אצלו, ויותר משנתנו
הבטיחו…

“עוד נשוב אליכם!..” קריאה זו נישאה מכפר לכפר. צילצלה
כהבטחת גאולה מכל פורענות שלא תבוא, כהתחייבות רבה לחדש את תהילת הקוזאקים
העתיקה וימי ה“סיץ'”,329 כבשורת משטמה ונקם.

גיסות ה“דירקטוריה” הנסוגים היו אותם הרוחות שפיזרו בכל
אתר ואתר גרעיני המרידות האנטי־מועצתיות וההריגות היהודיות הגדולות שבאו
אחר־כך. בכל אשר נפלו הגרעינים, מצאו קרקע טוב ודשן ופורה. התפתחות
המאורעות הבאים הביאה להם את החיים ואת ה“ברכה” והם עלו ושיגשגו ועשו פרי
בקצב מהיר שאין לשער, וכעבור שבועות מספר כבר נתנו את פרים
האיום.





מג. ליד הדרך

פניו של שמואל התעוו מתוך התאמצות להרים כלשהו את ראשו המחובש מעל הכר.

“… ונהדפו?.. ספר לי על הכל בפרוטרוט, ברילי…”

“נהדפו… בקושי רב… נפלה צוחה ומשה גיבל, נחמיה ושמחה
פקיר חשו לשם… אחד מהם תלוי־’אוסלדץ' רחב וחד, כחלף, יצא מביתה של
קורבאטובה… אחר־כך בא במרוצה גם ארטיום… איומים, נזיפות; הדיפות…
הכל בנוסח הידוע…”

“גם שמחה פקיר?.. בשני הימים הראשונים היה מתחרש בביתו… אחר־כך התחיל שולח ראשו לכאן ולכאן… כתולעת מן המפולש…”

“ועכשיו הצטרף אל החבורה בהחלט… ואשר למלצר,התדפקתי ככל אשר יכולתי ואין קול ואין עונה… אלכה…”

“ומה מצב־הרוח?”

“טוב… לולא העייפות הגדולה… ובכלל…”

ברילי, נער שחרחר כבן חמש־עשרה, שבימים כתיקונם לא היה
מניח כל נייר חלק או טבלה חלקה שבאו לידו מבלי לציין עליהם “מגן־דויד” עם
“ציון” מתויגה באמצעיתו ושביצאו בעקבות אחיו שמואל, כבר הראה את כוחו
לארגן אגודת נערים בפרגונובקה בשם “פרחי־ציון” עם ביבליותיקה עברית משלה
ושבימים האחרונים היה מסייע ועושה עם חברי ה“וארטה” וחוזר ובא ביעף מפקידה
לפקידה אל ביתו כדי להודיע את שמואל מכל הנעשה, עמד כעל גחלים, התכונן כבר
לקפוץ מתוך החדר, אלא שפתאום נתנפחו לסתותיו בזעיפות. עיניו הורדו לארץ
והוא נשאר עומד על עמדו.

“מה ‘ובכלל’..”

“בכלל… כל הבוקר אני שואל את עצמי: היכן כאן ה’הגנה'?.. קנוניה אנו עושים עמהם…”

“לא פחות ולא יותר?..”

“קנוניה בזויה… בכל אשר…”

“כשקם לפני כחמש־עשרה שנה איזה שמש בקישיניוב,” לא נתן
להמשיך את דבריו שמואל, “קוגל, כמדומני, היה שמו… והגן על ארון־הקודש,
נתרעש כל העולם היהודי… 'גבורה!.. הוא לא הגן חס ושלום בכלי־משחית וגם
קרבות לא ערך ובכל זאת התיחס330 עמו כל העולם
הלאומי שלנו… ועכשיו… וכאן… כשחמישה־עשר או עשרים בחורים מסכנים את
חייהם על כל צעד ושעל, יומם ולילה, על כבודנו… על כבוד אחיותינו… אתה
בא…”

“לולא ממונותיה של ה’קהילה'…”

“ואתה היית רוצה שהכל ייעשה דוקא על טהרת ה’גבורה'?
והיכן?.. דוקא בפרגונובקה… בעיירות המצערות… בקבציאל… זה המושך את
שלשלת־היוחסין שלו מגלותו של מיטקא גוי קטן וכלבו זשוקל…331
ומתחילה מה היינו אומרים?..” התרגש שמואל יותר ויותר.
“כשהועמדה בועד שלנו השאלה אודות ‘הגנה עצמית’, כלום לא היינו אומרים שאם
לא יבוא סיוע מזוין מקרב האוכלוסין היהודים שבכרכים ואבדנו?.. כלום לא
היינו אומרים שהעיירה לא תעצור מעמד בתוך הוכחנליה ההיידאמאקית הלזו,
בלי התנדבות יהודית מקיוב ואודיסה?”

“ב’המחשבה היהודית'332 שנתגלגלה
על־ידי גדליה פינקל,” נתנפחו שוב לסתותיו של ברילי בזעיפות, “מסופר על
הכל… על המשלחת שפעלה אצל ראש־הפיקוד הצרפתי שיפעל אצל הדירקטוריה, שתפעל
אצל הגייסות לטובת ישראל… על אומה אפטריד333 ועל אומה־חזיון… על נשף ‘תכול־לבן’ העומד להיות שם בפורים…
ואינו מדובר כלל וכלל…”

“ואני אומר לך: בעצם הימים האלה של שפלות ואבדן מתחוללים
פלאים בקרבנו!.. אנחנו גדלנו על מנהיגינו בקיוב ואודיסה. ‘ימי־הבינים’
החשכים קמו לתחיה. הם מצווחים שם מעל עמודי ‘המחשבה היהודית’ ומסיקים:
מחאות על־ידי הספדים… גיבורי־החיל מ’יבנה‘334 מונים בנשימה אחת: אוברוץ’, ז’יטומיר, סארני, באלטה וכו',
ואינם חושדים כלל, כמה כוח של התאבקות נתבזבז בכל אתר ואתר…
מגלגולי־מאורותיה של פרגונובקה אחזה זאת… כמה הסתכנויות־נפש חשאיות,
כמה גבורות בודדות הוערו מתוך ציפיה לכוח לאומי שיבוא משם, מקרב הקיבוצים
הגדולים בישראל…”

“כזה הוא גם הלך־נפשו של משה גיבל. ברילי, הוא קרא אלי אמש: תחת הלמות המאורעות האלה מתחשל יהודי חדש…”

“… הם אינם מקוממים את העם… אינם מקדשים מלחמה… אלא
קוראים את ‘תולעת־יעקב’ לבכי ולמספד… אבל ‘תולעת־יעקב’ איננה שוב
בנמצא… היא חיה אולי רק בהכרתם… האידיאה שלנו חוללה בקרבנו בשתי
עשיריות־השנים האחרונות נפלאות… כל הדור הצעיר ביודעים ובלא־יודעים מושפע
הימנה… חדור ברוחה הכביר…”

“לולא הארטילריה שלהם, היינו מתקטלים עמהם עד שעשן היה מיתמר ועולה…”

“מה לך כאן, משומד?..” נטפלה פתאום אל החדר מירל השוחטנית. “הלבצענו, חלילה, באת?..”

“אל תאחר להודיעני מכל הנעשה הנעשה, ברילי,” קרא שמואל אחרי ברילי שקפץ קל־מהרה מתוך החדר.

“… מוטב, משומד, שתהיה מצוי עכשיו בתוך הבית,” עלה קולה
של השוחטנית מן החדר הקדום כשהיא מקישה בבריח־הברזל של הדלת. “טול לך
מוסר־השכל, רוצח… הלא ככלבים עזי־הנפש הם מתשוטטים…”

"תני לו ללכת, לבן־פקועה!.. גער פתאום באשתו, מתוך התקשחות תמרורית, רפאל השוחט מן הקיטון. “תני לו!.. הוא לא
ינוח עד שלא יביאוהו, אם ירצה השם, בריסוק־אברים… כאת בכורך ה’נחת'
יביאוהו…”

“קנוניה בזויה…” התהפך שמואל בקדחתנות אל צדו בהחזיקו את
ראשו הכואב בכיוון אחד, “הפשרנות עוד טרם פצעה את לבו… וכמוהו בינינו –
לאלפים!.. וכמה מרץ יקוממו המאורעות האחרונים בגופנו הלאומי!.. אין שום ספק
בדבר, שבעוד ימים מספר, כשתשתקט הסביבה… כשייקבע חיבור כל־שהוא בין מאות
העיירות שברחבי אוקראינה… ושלטון־המועצות?.. שלטון־המועצות…
וליקורוסיה… הדוב הצפוני התעטף באצטלת הרבולוציה כדי להפריס שוב
על־גבי ‘המיעוטים הלאומיים’… הוא יעשה את העיירות היהודיות לנקודות־משגב
בשביל ההגמוניה הוליקורוסית, והשנאה והמשטמה אלינו תתגבר עוד יותר… הן
עוד טרם נכנסו למקומותינו והשם יהודי ובולשביק כבר נעשו לשמות נרדפים…
ובכן… ובכן – מה עלינו לעשות?.. מה לעשות?..”

איזה תהום מלאת חתחתים כאילו נפתחה פתאום לפניו והוא נפתע,
התרומם בבת־אחת עד שראשו נסתחרר, עיניו חשכו וחום הציף את בשרו. אם כן…
אה!.. נאנק דום מעצמת הכאב הנוקב שנתעורר בפצע שבמפרקתו – אם כן… מה
עלינו לעשות?.. לעלות!.. הזעזועים הכשירו את הקרקע בשביל תעמולה רחבה
בנידון זה… “ביל”ו" בהמון… צריך להשתמש בהזדמנות הראשונה… אך יקרים
הפצע שבמפרקתו וירד מעל ערשו… הוא ילך פשוט רגלי מעיר לעיר… בית יעקב
לכו ונלכה!.. דרך הנמל האודיסאי… ואם תפרוץ מלחמה בין שלטון־המועצות
והצרפתים?.. אז… אז… דרך פולין ורומניה… “הדם היהודי נשפך בפולין,
בגליצה ובבסראביה…” נזכרו לו הדברים שקרא ב“המחשבה היהודית”… והלא
פולין קמה לתחיה.. וגם אוקראינה קמה לתחיה… כך, כנראה, קמים לתחיה… דרך
הדניסטר… ממקומותינו צריך יהיה להבקיע דרך אל הדניסטר. אבל… אבל… בין
שלטון־המועצות ורומניה שוררים יחסים של מלחמה… אם כן…

מחשבתו התלבטה כצפור בפח. אי־שם בחלל האויר שהיה קלוי באש
ההתרוממות ריפרפה ארץ־מכורה… ארץ העבר הגדול… זעזועים גדולים קוממו את
העם לשבור סוף־סוף את אזיקיו… להשליך אחרי גוו את ארץ הנכר שכולה שתתה
דם, שלא היו בה עיר ועיירה שלא נתטנפה בסחי ומאוס של קנוניות ושפלות…
אבל מסביב, לכל אשר הביטו עיניו, רבצו עמים־חיות… אלה שחילקו את העולם
ביניהם, רודי־הארץ… הם התגוששו, דרסו, לא גרעו עיניהם הטורפניות מכל
כברת־ארץ, שלחו את צפרניהם החדות… והדרך לשם היתה רבה וקשה עד לאין שיעור
וערך… “אעברה נא בארצך…”

“שש…” התפרצה פתאום על בהונות רגליה אל החדר מירל השוחטנית והשתערה בתנועות כבושות אל משקוף החלון…

“ראית?..” נטפל בו ברגע בחשאי גם בעלה. “שש… ליד חלון המטבח עברו… בפאפאחה…”

ערבות־שדה קודרות ורפושות רעפו ערפלים טחובים שסימאו את
עין העולם, נסכו חלודה וזעף על הלב וחדרו עד למוח העצמות, הזחילו דלף קריר
ורומש כינים אל תחת צוארוני הכותנות, ודרכים מקולקלות, שכאילו נקמו עכשיו
את נקמן הידרסן מימות עולם, התאחזו באופני־העגלות, טפלו עליהם מטליות
של רפש מידבקות, ספגו את רגלי האנשים לבלי מוצא, הוגיעו את הסוסים והכשילום
עד כדי לעורר חמת־רצח ולנגוש בהם באכזריות רבה ולהצליף את בשרם בלי חנינה,
נביחות כלבים וקריאות תרנגולים מרוחקות־עמומות קרבו, קראו והבטיחו תנורים
חמים, שינה מתוקה ודברי־עבירה, ויריות מרוחקות־עמומות רחקו, גירשו, האיצו,
ציוו נדודים וגלות.

תסבוכת גדולה של “בעלי־גופיות”335 נפחדה, של עניות ומחסור מיואשים, של משטמת מפלה, של טינת דורות
משועבדים ומרומים ועצמיות לאומית מורדפה, מקופחה ומזולזלה, של בערות
וערלת־לב, של צמאה למעשקים, לבצע ולליסטאות, של געגועים למרחב
ולהתפרצות־משובה ללא גבול, של רגילות מושרשה להשתרר, לפקד, ורגילות שנהפכה
כמעט לצורך להסתגף בהרפתקאות ונדודים, להשתעבד ולמשוך באיזה עול, של רדיפה
אחרי שלטון וכבוד ועמדה, של חצפנות כפרית, של רדיפת זנונים, של גניבת־דעת
ורמאות – תסבוכת גדולה התלקטה והתפקפקה, קלטה ופלטה, רתמה, פתחה, ניבלה פה
ונזפה, תעתה מדולפה ויגעה וחיפשה דרכים, התגלגלה בסירוגין, התלבטה ברפש,
בסאמוגון ובדם.

"סטא־א־־־־־ן…336

יומם ולילה ריפרפה לפני עיניהם ועלתה ודירדרה באזניהם של שוכני־פרגונובקה,
בין שהיו ערים ובין שהיו ישנים, בין שהיו מקופלים בחדרי חדרים ובמחבואים
ובין שהיו עומדים ומביטים דרך חלונות בתיהם, ריפרפה לפני עיניהם ודירדרה
ועלתה באזניהם ערבוביה של עגלות טעונות אספקה וציוד עם בהמות קשורות
מאחוריהן, עגלות טעונות חבילות, ארגזים, קלחות, חביות, פסנתרים, מזודות,
כלי־ריתמה, חולי־טיפוס, פצועים, אסדות עם כלי־תותח, עם תיבות של כדורים,
מטבחים־של־שדה, “טאצ’אנקות” עם מקלעים, מרכבות, סוסים אבירים מסופרי הזנב
ומורמי החרטום המקציף, שהזכירו בתי־אחוזה עשירים ושבעים, וסוסות מדובללות,
תבלוליות ומשופשפות־הכרסות, שהזכירו שואבי־מים יהודים המכעכעים בכבדות
בדמדומי־הבוקר, או גויים נמושות, שוכני הצריפים הדלים שבקצוי־הכפר, ליד
בית־העלמין, רצים אצים הנה וחזרה, קוזאקים מחודדי־הפרצוף ומגודלי השפם
וה“אוסלדץ”, כאילו בני ה“סיץ'” העתיקה קמו לתחיה, וקוזאקים של מה־בכך,,
כובעי־צבא, “קובאנקות”,337 פאפאחות,
פאפאחות עם “שליקים” שחורים ועם “שליקים” כתומים, מצנפות אגנינאות, פאות
מדובללות, בלוריות מרדניות, שפמים דלולים, שפמים דקים ומוצלפים כלפי מעלה,
שפמים ארוכים המגיעים עד לאזנים, גולגלות גלוחות עם אוסלדצים, פנים פיקחים
ופנים מטומטמים, פנים מחוסרי־הבעה, דם ובשר, ופנים שקוי־האור הראשונים של
הכרה והבנה כבר מפציעים מתוך רישומיהם, פנים מנוונים ונמצצים ופנים
רעננים, פנים מפיקים זעפנות היידאמאקית קרה כפלד רוביהם וחסרת־לב כגורל,
כמוות, ופנים נוחים, תמהים והמומים, ז’ופאנים, אדרות־עור־כבשים, סגינים.
“טולופים”338 מחוזיים, שהזכירו גובי־מסים
ממשלתיים ויהודים מחזיקי־טכסה נצחניים, חמילות, פרנצ’ים, רוטונדות־סמט
משומשות, שהזכירו מחותנות זקנות ומקומטות שכבר זכו לרקוד “קוזאצ’וק” ביחיד
על חתונות נכדיהן (“פנו חוג מסביב למחותנת הזקנה!..”), מעילים שחורים.
מעילי־פרוה שסועי הצוארונים – שרידי־הנדוניה, פרגולים, רמחים, חרבות נתונות
בתוך נדנים, פצצות נרכסות ותלויות בחגורות המתנים, אבנטים ירוקים ואבנטים
אדומים, מכנסי־גאליפה, מכנסים עם לאמפאסים, מגפים, אנפילאות־לבד, סנדלים
אוסטריים…

“סטא־א־א־א־ ־ ־ ן!..”

מתי זה התקהלו כל אותן העיירות היהודיות ותתיצבנה על פרשות
הדרכים ליד בתי־נתיבות וטחנות ובתי־חרושת גדולים?.. בתיהן סגורים ומסוגרים
בפני הגייסות האוקראיניים, ובפני גיסות הקומיסרים שלהם – מודעת זאת! – הם
נפתחים לרוחה… בפרוסקורוב העיר הזדיינו ויירו מתוך הבתים בגיסות
האוקראינים… הם כבר מקפצים מתוך עורם לקראת הקומונה כדי לחלק את קרקעותיו
של עובד־האדמה הנבער ולהתעמר בו כבימי ה“פאנשצ’ינה”… בכמה מקומות שבעורף
הם הפכו, ה“בלתי־נטבלים”,339 את בתי־התפילה
הפרבוסלביים לאורוות…בכמה מקומות נמצאו בבתי־תפילתם כלי־נשק שהצניעו
בשביל ה“קומונה”… האיכר הנבער מבלה רגליו בחותלות רקובות, תופר לו מכנסים
משקים, ואצלם יש למצוא כמעט בכל בית אריג ואטון, וילאות וסדינים
ו“בורז’ואים” הם… האיכר הנבער מכהה עיניו לדל אורו של קיסם ובבתי
הבורז’ואים שלהם דולקות עששיות גדולות… הם מפקיעים את המקחים על
מנופקטורה ונפט, מלח וגפרורים ושאר דברי־צורך מיום ליום ומשעה לשעה… הם
העבירו בשעת המלחמה את זהב הארץ לגרמניה באוירונים המעופפים מלמעלה… הם
היו מסייעים לאוסטרו־גרמנים לנצל את אוקראינה ולבעול בה והיו מדברים עמהם
בלשון־העילגים שלהם – גרר… גרר… גרר… – ואיש לא הבין אותם…
ה“חייקות” שלהם…

פעם כפריצי־ליסטים ופעם כגנבים מבריחי־גבול, פעם נבלמים
ברסני המשמעת כביכול ונעצרים על־ידי נזיפות וצליפי־פרגולים של ממונים ופעם
מוסתים ומשוסים על־ידי הממונים עצמם, פעם כלפי שכונות הגויים, כדי לתפוס
מקום לסוסיהם ולעצמם באורוותיהם ובבתיהם ולהטיל משם חרדת־מוות על העיירה,
ופעם כלפי האכסניות היהודיות, פעם כלפי הבתים המהודרים מצועצעי־החזית, שסוד
דלתותיהם ותריסיהם החתומים היה מגרה כל־כך, ופעם כלפי הבתים המדולדלים שהיו
עשויים להיבקע על נקלה – התפרצו למקוטעין, נשרכו בכבדות ובהכשלה, בסתמם את
כל מבוא הדרך הבורטניקאית, הדהירו את סוסיהם הנה וחזרה, נתעו לסימטאות
דחויות מרובות השלג המרופש, האשפה והטינופת, התדפקו, צילצלו, שיברו
בחמת־רצח, נעצרו על־ידי ה“וארטה”, הובלו את מפקדים, אל מפקדות, אל
ה“קהילה”, נכנסו בתיגרות ובקטטות, הבדילו לתשומת־לב מדאיגה את הבתים שהריחו
בהם את ריחן של נקבות צעירות, התפייסו, הרכו קולם, רמזו רמיזות גנבניות
והשתמשו בשתים־שלוש מלים יהודיות שנרכשו להם בשעתם מתוך חבלי־לשון גדולים –
כגון “גיט־ברידער”, “גיב־געלט” וכדומה – התחברו עם נמושות הגויים שבשכונות
והשתמשו בהוראותיהם ובעצותיהם הטובות, עלו עליות וירדו מרתפים, חיפשו
קומוניסטים, כלי־נשק בורז’ואים, יי“ש, מעות ותכשיטים, זללו וסבאו, דיברו
לשלום בבתי־העניים ובבעלי־המלאכות ותוך כדי כך גזלום, גנבו וחטפו מן הבא
בידם ושמו בתוך כליהם, לתוך כיסי מכנסיהם, אוכפי־סוסיהם, אל תוך בתי־השוק
של מגפיהם, התקוטטו זה עם זה וסייעו זה לזה, נהדפו, נעלמו ושוב צפו, ראשי
הפיקוד שלהם העלילו, התנפחו והתגנדרו לפעמים בדייקנות, בהידור חיצוני
ובנימוסיות, הכל ממש כמו אצלם, אצל צבאות העמים הגדולים, האוסטרו־גרמנים
והאנטנטה, תבעו שוחד בפה, דרשו במפגייע שיביאו להם כלי־הנשק המוצנעים, לפי
השמועות, בעיר, איימו, דיברו גבוהה על “ננקה340 אוקראינה” ויסוריה, השפיעו נדיבות וחסד, נתנו ל”קהילה" קבלות
חתומות בעצם ידם ומקוימות בגושפנקאות צבאיות על מנת שגנזך המלוכה ישלם,
נכנסו בקשרי־ידידות עם ראשי בית־החרושת, העניקו להם ידיעות משמחות מפרשת
גדולתו של פטליורה וסודות חשובים ממסתרי הדיפלומטיה האוקראינית, ענשו את
החמסנים וחילקו עמהם שלל – בוגונים, מזפאים, זאפורוז’צים,
נאליוייקאים, בני הצ’ורנומורסקי קוש, היידאמאקים, קלעי הסיץ' ובני־בלי
שם…

מלחמה, מלחמה נרפשה ועקשנית, מלחמה ששככה והתלקחה חליפות,
שפשטה צורה ולבשה צורה, מלחמה מיוחדת במינה, התנהלה זה כשמונה ימים רצופים
בין צבאות פטליורה ובין פרגונובקה העיירה: מהאי גיסא התאמצו בהסתר
ובגלוי, באמצעי־כפיה ובערמומיות, לנצלה עד כמה שאפשר, לסחוט ממנה את
דם־התמצית, להוציא את כלי־זינה מידיה ולעשותה בהזדמנות הראשונה למשחק בידים
ולמרמס תחת הרגלים, ומאידך גיסא, פרגונובקה התגוננה באמצעים שונים
ומשונים, העלימה מן העין כל מה שאפשר היה להעלים, איכסנה לבתיה, אפתה,
גזזה, תפרה, הטליאה, האכילה והשקתה, חישלה וקבעה פרסות־ברזל לרגלי סוסיהם,
שיחדה, נסגרה והתקפלה במחבואיה כשהמוות התדפק על חלונותיה, בשלחה את חברי
ה“הגנה”, זאת אומרת את כל הנועז והרענן והעשוי לסכן את עצמו, לעצור בעדם,
ליטול את עוקצם מהם, להסב את התפרצותם על עצמם ולשברם, חילקה את התפקידים
בין העסקנים מבלי שהיתה לה תכנית מוקדמה לזה, נלחמה על קיומה…

ואם ההתקפה מהאי גיסא שאפה שלא מדעת לפורר את פרגונובקה
לנקודות בודדות ונטולות־ישע, להשחית בכל אשר תמצא ולפגוע לרעה בכל מי
שיזדמן לה, התאמצה זו לעומתה באופן אינסטינקטיבי לרכז את כוחותיה, לאחד את
אמצעיה, להסב את זרמם הסוער מרשויות היחידים לרשות־הרבים, להטותו אל נקודה
קיבוצית אחת, אל ה“קהילה”…

והנה זה כשמונה ימים רצופים שהקהילה היתה למרכז של התנגשות
עקשנית וקשה, לתל שעיני כל העיירה נתלו בו מתוך קדחתנות עצומה. מי לא עלה
בכבשי מסדרונה ומי לא לש כבר את עיסת רפשה? אטאמאנים ו“סוטניקים”,
לבלרי־צבא ודגלים, ממונים לעניני־אספקה וסתם קוזאקים, מאות קוזאקים שבאו
והלכו ושוב באו, חברי ה“הגנה” ועסקנים, חייטים, רצענים, חנונים, בורסקים
ואופים, בעלי־טובות מהחנות הקואופרטיבית וגונבי־דעת מהמיליציה, כאן חרקו
שינים ונכלאו נשימות, העויות־פנים שונות ומשונות התאבקו וחודי מבטים
ננעצו כחניתות, נקלעו יחד, היבהבו התפתלו ומילאו את האויר איומים וזלזולים,
נזיפות וקובלנות, גידופים וקריאות־שידול, גערות וקריאות־תגר, וריחות עור
מזופף של מגפים והבל של כיכרות לחם חם, עשן מאכורקה וריח צבע של מנופקטורה,
עובש מרתפים ומטמוניות וצינת טחב של ערבות שימשו בערבוביה…

כנגד פריעות והפקרות הועמדו סבלנות וכשרון־המעשה, כנגד כוח
מפורר, תלוש וסטיכי – אורגניזציה מסועפה של ישוב מושרש שסיגל לו במשך דורות
תכסיסי־מלחמה שונים ומשונים, גרע מהם והוסיף עליהם וחפר לו, כחיה חרוצה
ומורדפה, מערות עם מוצאים ומבואות שונים ומשונים, כנגד אנרכיה – משמעת:
פרגונובקה המדולדלה, המטופלה ומעומסה בקנינים, בנשים ובטף, החזיקה בכל
מאמצי־כוחה בכל מי שיכול להגן עליה, מסרה את עצמה לרשותם של חברי ה“וארטה”
ועסקנים מספר, לרשותם של יחידים, קיבלה על עצמה את מרותם ומילאה את
דרישותיהם בצייתנות זריזה ומזורזה, סבבה בהכנעה ובהערצה וציוותה את כל
רצונה הקיבוצי, את כל צמאונה הנלהב הבלתי־פוסק והבלתי־מנוצח לחיות, להמשיך
את קיומה עלי אדמות – לאיש אחד, לסולומון!.. והנה זה כשמונה ימים רצופים
שהאיש לא ידע מנוחה, אינו מתפשט את מלבושיו ואת מגפיו, ועוקר את עצמו מן
השינה ומן החיות, מתטלטל עם “דוברודים” וקוזאקים, עם חייטים ורצענים,
אירגן את ה“הגנה” ל“וארטה”, הכניס לתוכה את ארטיום ואת רעיר “קאואליר” ועוד
שקצים מספר, מכרים מהקארפובקה, ומסתייע בהם ובעסקני־הקהילה גם יחדיו,
שומט את אקדחו מתחת למחגורת מכנסיו וקורא לריב, משסע בדברים, מדבר לשלום,
נוטל ונותן, מוציא ומביא, מאכיל ומשקה, נטפל לבתי־האפיה ומסייע בידיו
המאומנות לאפות את הלחם במוקדם, מאיץ בסנדלרים ובחייטים, מתחבר עם
ראשי־הפיקוד ומבזבז עליהם מעות ומשקאות על מנת להעמיד משמרות מה“וארטה” בכל
הרחובות והסימטאות, מטיל מגביות תכופות על העשירים והאמידים ושולח בהם את
בריוני־העיר, עם מאיר־יונה עקום־הרגלים בראש, כדי לאספן אל קופת־הקהילה.
מגפיו נתקרעו, דרך בקיעיהם מסתנן רפש קר ואין די פנאי להטליאם, שכן צריך
ליבשם תחילה בשביל כך במשך לילה תמים. האורוה של שלום־דויד נעזבה, הסוסים
עומדים בתוך טינופת עד חגורותיהם, לחמם ומימיהם אינם ניתנים במועד, ממש הלב
מתמוגג מכאב, והוא מפוזר וטרוד ומרותח השכם והערב…

מה כאן?.. נתגלגל ליריד אפל ונפל לעסק פלילי עם צוענים
וגונבי־סוסים ומעות מזויפות?.. הנסתבך במשחק־קלפים אומלל עם קלפנים
אוחזי־עינים וחסרי־לב והוא מאבד להם את כותנתו האחרונה?.. ומדוע זה תחשה
פרגונובקה?.. מדוע לא תקרא חמס?.. הלא הוא מוכר אותה!.. כאחד שפשט את
הרגל הוא מוכר אותה בריש גלי!.. וגריגור?.. וזאקרוטילו “מלמד”?..
ובוב?.. האם ממשיך הוא את הנצחון עמהם או עושה להם נחת־רוח, חולירע לתוך
צלעותיהם?.. ומה היה המעשה עם פאווליוק?.. ואם “דרונז’יק” בזוי הוא, ואם
חיים וליקי הוא, למה זה נטל על עצמו את האחריות לעיר?..
א־א־אה?..

הנה עוד רגע וימשוך במכנסיו ויתנער פרא ויקרא בקול לא לו:
“חברה, בלשון כלי־זמריש, חברה!” ובו ברגע ידובר בלשון כלי־זמריש ובו ברגע
יתחולל איזה מעשה רב וגדול־העליליה, מעשה אשר עליו יסופר עד לבוא גליציה
ואזני כל הכפרים תצילנה לשמעה – אך, לא!.. אותו כוח בלתי־נודע, ששם את
מתגו בפיו למן היריד שבו ביקר רזניצ’נקו עם קוזאקיו את פרגונובקה ושהיה
בולמו ומושכו אחורנית בכל רגע של הסתערות רבה כאשר ימשוך אחורנית סוס פרוע
על עברי פי בור, בלמו עכשיו יותר מכשורה, עד לידי קריעת השפתים, עד לידי
זוב דם, דירבנו והטהו קשות לקראת נקודה אחת, מבלי לתת לו לא להימין ולא
להשמאיל.

“עוד יום, עוד יומים, ייכנסו ה’אדומים' והנך מפוטר, חולירע לתוך הצלעות!..”

ויש שהיה שואג בלי קול אל רבבות החיילים היהודים באשר הם
שם (הוא שמר בזכרונו את דבריו של שמואל ה“שחור” שהגיעו אליו באותו לילה ליד
בית־העלמין): “אחים, חניכי־’פוניה‘!.. האם גם אתם במיצר כמוני?.. האם גם
אתם מסתחבים כ’דרונז’יקים’ לפני נוגש?..”

ויש שהיה נבהל מהמחשבה, שבעיקר הדבר הוא רתום בריתמתם של
בעלי־בתים וספסרים מספר, סוחב את משאם ועושה את מצותם… הנה הם רצים, הנה
הם באים… נטי פנצ’וכי… הימלשטיין… אשר השען ודויד מינדיס החייט…
הורוויץ… חיים־בר זאק… הצילו… אצל זה חטפו שעון של כסף… חתיכת עור
של שליינקר… אצל זה חמסו גלום־פשתן של קונוצלוב… הבה לו שמירה מיוחדת
ללילה זה… רוץ נא אל הקומנדנט… חיים־בר שולח אליו כפעם בפעם את פריל…
קוראים לו בפירוש שם משפחתו “מר סטופאשקובר”… בנוכחות הקוזאקים מוסיפים
“פאן גולובא” (ראש העיר)… חולשה־חלשות… משתמטים עד כמה שאפשר
מהמגביות… עומדים על המקח… מתחבאים… מי יודע אם לא בשלהם נתחוללה כל
אותה “המרקחה”… ורגע הוא נזכר משום־מה איך עמד מדוכא ומדולדל אחרי שובו
מן השביה בביתו המהודר של ליפא־לייב, איך היה זה מהבהב, משופר ומעודן,
בשיני־הזהב שלו: “שומע הוא או אינו שומע?..” איך היה זה ושאר בני־מינו
חוטפים באותו קיץ ומטילים לכליהם מכל הבא בידם, היו זוללים וסובאים להנאתם
וחוגגים את חגם, לבושי־נקיים וזריזים, בבתי־הקהוה ובנאות־הדשא, בה בעת שהוא
וכיוצאים בו, רובם ככולם אנשים כערכו, היו מסתגפים בחרבוני הקיץ והיו
בולעים את בלע רוקם לבד… היו פולים את חותלותיהם הרקובות תחת האילנות
שעל־גבי מרומי הדניפר… היו נושאים־ונותנים בתלבשתם הצבאית בשוקי־הדחק…
וגם חיים־בר היה בחוטפים!..וגם הימלשטיין… וגם ה“עמלקים”… את של מי הם
חטפו?.. את של מישקא… את של אותו גוי פצוע שהתחנן אליו ליד “סאדווי
וישני”: “חברור, קחני אתך… על שכמך קחני…” את של אותו איש־הצבא
ארך־הזקן שקרא אחריו באותו ערב ליד בית־הנתיבות “בודה
בידה…”341 ונדמה לו פתאום שאותה ה“בידה”
שאליה נשא אז את לבו כל־כך נתגלגלה עכשיו לכאן משם… שעוד מעט ומתוך
האנדרלמוסיה יבצבץ אי־מזה ארך־הזקן עם האמתחת על שכמו… וגם אותו גוי פצוע
מ“סאדווי וישני” שקם אחר־כך והבריא… וגם פטריק… והוא עומד רגע מהומם
ותוהה ואינו יכול להשיג השגה ברורה איך זה הגיע עד כדי כך להיות למגן על
חיים־בר והימלשטיין ודומיהם בעוד שהיה צריך להיות להם לרועץ… לעזור על־יד
ה“בידה”… להרוס יחד עמהם אל המחבואים והמטמוניות ולהשליך משם את כל
ה“חטוף” בלי צדק החוצה… לחלקו, לקרעו, למוללו… לרמסו כלאחר־רגל בבצות
הרחוב… אה?..

ויש שהיה נדמה לו ששייבקה כישפתו ככה, שהיא כופתה ככה את
ידיו בכל רגע של הסתערות רבה בשמרה בלי רואים את צעדיו… בהיגרפו בלי משים
במריבה שנונת־נזיפות עם איזה להקה מוסתה…בהיתקלו פתאום באיזו ריבה
מורדפה בין המצרים… בעברו בלילה ברחוב… בהלה חשכה הקיצתהו זה רק משנתו
הארעית… כל ישותו עודנה שרויה באיזה עכרון משונה וקרירות הרפש המסתנן דרך
קרעי המגפים מפתיעה… דומית־מוות מסביב… סגריר ללא כוכב, ללא זיק אש,
ללא קריאת תרנגול… והבתים כאילו הצטופפו והסמיכו ראשם זה אל זה, דומים
לסוסים שנלאו בדרך טובענית ועמדו מלכת… ומשק המים המתפרצים ליד סכר
הטחנה מתחת גלידי הבוג המפשירים עולה אל תוך הלילה כקטרוג כבד… כגזר־דין
מונוטוני הקורע את הלב… מי יודע למה את צפויה עוד, עיירתי…
לא־רוחמה… קלעי־הסיץ' וההיידאמאקים עוד עומדים לעבור כאן מחר ומחרתים…
וכולם, כפי הנשמע, ליסטים הם אחד לאחד… ועוית הגוף הקיבוצי נדבקת בו
פתאום וחולפה כזרם חשמלי את בשרו… מטילה צמרמורת בקרקפתו… רגע והוא
שומע דפיקות לבם של מאות אנשים ונשים וטף… רואה עין בעין אמהות מיושנות
כשהן נבהלות להשתיק לדל האור המפציע מתחת המיטות את תינוקותיהן הפועים.. את
חברי ה“וארטה” כשהם מצמצמים מתוך חבלי־שינה את חוש־שמיעתם באשר הם שם…
סולומון!.. סולומון!… בוקע ועולה מאיזו מרחק עמום קולה של שייבקה… אבל
מסביב כבר התלקח ה“נצחון”… הבתים כבר דומים לסוסים מורכני־ראש שסופת־שלג
סחרחרית הדביקתם באפסי־הערבה… מקלעים שנחטפו מידיהם כבר מידרדרים בחלל
האויר וקילוחי־דם מהבהבים מתוך החשכה כלפידי־אש… והנה השיגתהו…
סולומון!.. ידיה העירומות לופתות את צוארו, הבל פיה צורב את אזניו, את
פניו, ושדיה הגמישים שוסים בעד כותנתה את גבו… והוא מתפתל ומתנשם…
וסערת המוות הלוהטה מסחררה את הראש כתאוה שורפה שאין מנוס ממנה, כבולמוס
חזק הקולט את כל החושים, כמערבולת מים המושכה בכוח־איתנים אל
התהום…

ויש שכל אותם הדמיונות אודות קרבות ו“נצחונות” נעשו פתאום
בעיניו להבאי… בהיפוץ שוד פעוט וגנבני על־פני הרחובות… הוא ונחמיה
וזיידיל ציביליובסקי ושאר החברים מתלבטים, מתיזים רפש מתחת הרגלים לכאן
ולכאן… והנה ערבוביה של יהודים ויהודיות וקוזאקים… קולי־קולות וקטטות
וחיים וליקי ואשר קאבוצקי בראש… מתקוטטים על איזה חפץ של מה־בכך
ככלבים לפני בית־האטליז על כרכשתא… סולומון!.. סולומון!.. זה בכה וזה
בכה… מה כאן.. חמסנים קטנים אפפוהו וחנונים וחנוניות מזולזלים סגרו
עליו מסביב… יהודים וגויים, גברים ונשים נדברו יחד לקרעו לקרעים, לפרטו
לפרוטות פחותות ולהשליכן את הרפש… ורחמנות תוקפה אותו פתאום… רחמנות
עליהם ועל עצמו… כאילו היו מתחבטים כולם יחד בבור של שפכין ואשפות ללא
היחלץ מתוכו…

ויש שהיה מקלל בפני עצמו לא ידוע את מי ואת מה… את מזלו,
את כוכבו הרע שהביאהו עד הלום… בתקוף אותו פתאום קנאה גדולה… הנה נטפלה
קבוצה של קוזאקים בלוריתניים וכולם הם גיבורי־כוח… הבעה טורפנית לרישומי
פניהם וקשיות הסלע למבנה גופם… זרה להם שפת־החלקות, והעויות־פנים
גנבניות המתלוות בגמגומי מלים יהודיות לא ידעו, כי על כן שוכני כפרים
מנודחים הם, הרחוקים מן הישוב. והם זעפים, פרועים ומופקרים והוא מתפתל
עמהם, משסעם בדברים כאגב־אורחא, נראה כמבזה להם ומזלזל בכוחם ולבו מלא קנאה
על גדותיו… רגע והוא משווה בדמיונו איך מדהירים פרא את סוסיהם על־פני
חלקות־השלג שטרם נתמזמזו בערבה… איך הם יוצאים, שתויים ועליזים
ב“קוזאק”342 רחב־ידים לקול צלילי מפוחית
גרורים… איך הם משקים בשפע את סוסיהם ליד אשדות נהרות מפשירים ואיך הם
אורבים ל“שקצות” אמיצות־שדים וצחקניות מתוך שחת ריחנית… חפשים הם לנפשם
יומם ולילה ועושים ככל מה שיהיה עם רוחם… והוא?.. וצר נעשה לו פתאום
מסביב… וכליון־נפש להוללות פרועה שיכורת מרחב והפקרות כמעט שתעבירהו על
דעתו… כי לאן זה יוליך את כוחותיו והם רבים… והם מכבידים עליו לפעמים
בשפע עד כדי לכרוע תחת נטלם, עד כדי לקפוץ אל איזו פרצת־גליד ולחתור ערום
ויחף במימי הבוג החשכים…

ויש…

רגשות שונים ומשונים, כל אותם הרגשות שנפשו היתה מלאה מהם
ושכל אחד בשעתו היה עלול להוליכו שולל במשך זמן מרובה בדרכי החיים הנעלמים,
הוסערו עכשיו על־ידי המאורעות הדחופים והנמהרים בתכיפות יתירה. הודלחו,
נגרשו ונמזגו זה לתוך זה, החרידו אותו בערבוביה יומם ולילה והוא נשא את
בשרו והבליג עליהם ברכזו את כל ישותו לקראת נקודה אחת, לקראת תכלית אחת –
להעביר את פרגונובקה בשלום דרך האנדרלמוסיה הלזו. יתר על־כן: הוא עשה אותם
לכוחות מניעים בהשגת תכליתו זאת, הכניעם וסיגלם אליה, כבשם והשקה מהם בשפע
את אותו הצינור הנפשי, את אותו המעיין שממנו ינקה כל עצמיותו.

כי כאחדהעומד לעבור פסי־מסילה, כשבריחוק כמה צעדים ממנו
שוטף קטר לעומתו, והוא נחפז ועובר לא מפני שיצא תחילה ומדד את השטח המצומצם
המבשיל בינו ובין מקום הקטר השוטף ומצא שהוא יקדים לעבור, אלא נחפז ועובר
על סמך טביעות־עינו הרגעית, על סמך “חוש השטח” בלבד, או כאחד המציל מן
הדליקה שאינו מכוון את מעשיו לתכנית מוקדמת, אלא פורץ ומכבה, מטלטל ומציל
בהתאם לאפשרויות השונות המתהוות וחולפות תוך כדי מעשה, כך עשה גם הוא עכשיו
את מעשיו על־פי איזה “חשבון” פנימי, אינטואיטיבי שהיה מחוור רק לו, החליף
את תכסיסיו שבע פעמים בשעה בהישארו בכל־זאת נאמן לרוחו, בחתמו את כל אחד
מהם בדם לבבו.

ורק כשהרתיחה מגיעה עד לנקודת־גבהה הוא מתחמק בהזדמנות
הראשונה מהאנדרלמוסיה ועוקם דרכו אל מבואת הבית של נתן הזגג… ולא זו, אלא
שהוא מבקש לו אמתלאות ועושה קפנדריות כדי להתחמק לשם, כדי ללחצה, ולו גם
רגע, אל הכותל הראשון שיבוא לידו, לחנקה בזרועותיו פרא, למצוץ את מתיקות
חיוכה ועם תלבשתה גם יחד, אל תוך לבו פנימה, להישרף עמה כליל בנשיקת־אש
שאין לה סוף.

“שיי־י־בצה!”

כלואה בין כתלי הבית כבתוך בית־כלא, שרויה תמיד במורא ופחד
היתה שייבקה נחפזת מתחילה לקראתו מתוך קלות נדיבה וצייתנית שהיה בה הרבה
מהרגש של הכרת־טובה וגם מהחפץ “לזרז את הענין”… רק כהרף־עין נקפא בה דמה
לקול שכשוך הרפש שעלה מתוך המבואה343 וקשקוש
בכף־המנעול שליוה אותו, ופתאום: הוא!.. וטוב היה כל־כך להיות חבוקה ומנושקה
על־ידו, להיוכח שוב ושוב שהיא מוגנה על־ידי האיש העשוי להתהלך שם בלי כל
פחד וגם להרגיש שהיא מועילה ל“שם” הנורא בכל מה שתוכל… במין חגיגיות
משונה היתה מגישה אל שפתיו את פיה בכל שעת־כושר כהגיש גביע יין טוב שנשתמר
בשביל רגע מאוד חשוב ויוצא מן הכלל, והיתה מתפרצת מידיו מופתעה ונבעתה
כלשהי כשחיבוקיו נעשו סערניים וחושניים ביותר. “למה זה התנפ־פלת עלי,” היה
מתגמגם פתאום דיבורה מכעס, “מוטב היית מספר…”

ורק במידה שהזדעזותה, תחת השפעת המאורעות שלא פסקו, הלכה
ותקפה, התנדפו קלותה וחגיגיותה אלה ופינו את מקומן לאיזו קדחתנות מרוכזה
וזעפה… מנבכי ישותה התרוממה איזו חושנות משונה שלא ידעה את פשרה… ההבל
שהיה שופע עכשיו תדיר מעל פניו וצוארו המדולפים ליהט את נשימתה, סערות
נשיקותיו וחיבוקיו התכופים הציתו בה אש זרה ותתלקח ותגדל ותאחז את בשרה
כבערה עד שלא מצאה לה שוב מקום בהיעדרו, היתה נחפזת לקראתו ומלווה אותו
במחשבה תחילה להילחץ בזרועותיו פרא, היתה מסבבה את הוולפיכי הזקנה
בשליחויות־הבאי כדי שתפנה מהם ותתן להם את האפשרות להישאר ביחידות ולו גם
לרגע קט, היתה מתאמצת לבוא עמו במגע ידים ורגלים כשלא היתה אפשרות כזאת,
התענתה תחת כובד הכרת רפיונה זה הבזוי ולא יכלה להשתחרר ממנו, עיניה היו
שרויות תדיר בחום, לבה היה מפרכס ויוצא אליו מבוקר עד ערב, תאבון־האכילה סר
ממנה לגמרי ותהי נוחה בכל רגע ורגע להתפרץ גם בצחוק וגם בבכי.

“סולומון!..”

סערות נשיקותיו וחיבוקיו התכופים הציתו בה אש זרה, בהלות
ופחדים הפיחוה, הרגשות מוקדמות שונות ובשורות טובות סיכסכוה… בשורות
טובות?.. כן, ראשית, נתבשרה שלאביה שלום ושהוא עובד בטחנה הכל כאשר לכל
ואין מכלים דבר. טימופיי בן ואסיל הארוך, שהוביל לכאן בעגלתו מספוא
בשבילם, סיפר… וגם שתי תרנגולות וחצי שק קמח, שאביה שלח על־ידו, מסר להן
והוסיף משמו שאם ירצה השם על חג הפסח יבוא הביתה… “ביקשני פיציק לאמור
(היא שיוותה בדמיונה איך היה מסיט מתוך כך את קילקי פאותיו אל אחורי אזניו
ותתרפק עליו: “אבא יקירי…”): על חג הפסח שלכם יבואו… אל נכון יבואו…
בהאי לישנא ביקשני לאמור: אל נכון… ושנית, שמארקאטיוק הצעיר, אותו שרצח
את מנדיל דודה בחשכת היער ושנחלה ונפל למשכב אחרי שספג מכות מסולומון באותו
יריד – מת… ארטיום סיפר. הוא בא מעצמו לביתם מסטופאשק, ארטיום, כששמע על
דבר הקלגסים העומדים לעבור דרך העיירה… לא בכדי אוהב אותה ככה
סולומון!.. ושלישית… בשורות קטנות על דבר נצחונות קטנים מי ימנה מספר
להן?.. פחותות־ערך ובנות־רגע אבדו בתוך הרעש מבלי שנקבעו בלבבות, מבלי
שהורמו על נס, אבל ביחד הלא הצטרפו לחשבון גדול… והיא מנתה מספר להן והיא
צירפה אותן לחשבון גדול… היא ידעה: הן נופלות אי־שם, הבשורות הקטנות
הללו, על לבבות נדכאים וחררים כטיפות בודדות הבאות והמתופפות בראש מטר־זהב
ביום־קיץ בהיר… עוד מעט ויותך עליהם, הזהבהבי והנעלס, בשפע… עוד מעט
ויתפרצו החיים בפרגונובקה במשנה כוח… כמים ה”חדשים" המתוספים והולכים
ליד אפיקי הטחנה הבורטניקאית בהיות הסכר סגור ומורד והם לוחצים עליו,
מוכנים להתפרץ בכוח בכל רגע ורגע, להניע את הגלגל ברעש ולעבור מעבר
לאפיקים, כן יתפרצו החיים הסכורים, החתומים והנעצרים בפרגונובקה…
האביב, חג הפסח, ה“יחפים”… תהלוכות עם דגלים אדומים ועם שירים… והפסח
הכשר יזהיר מכל עבר… ושמחות תאורנה מכל בית ובית, אחד מהם לא נעדר…
אחר־כך, אחרי שבת של שבועות החג, תתחילנה החתונות… חופות, כלי־זמרים
ומחולות על־פני הרחובות בדמדומי־בוקר החיורים… הכל כמו אז בגראבוב אצל
יודיל… וגם חתנה של מלכה שטיין יבוא… הוא “ראש” אצלם… “קומיסר”…
וגם הוא… לא!.. מוטב שינהל את מסחרו בסוסים לאורך ולרוחב הארץ, כאשר אמר
לה פעם… סוס מיוחד לרכיבה יהיה לו והיא תקלע פרחים ברעמתו… בשלום יחיו
יחדיו… כדג, החי בשלום עם המים, כן תחיה עמו בשלום… וכשיסע למרחקים
תערוג ותתענה… מאוד, מאוד תתענה… תיכף,תיכף… הוא!.. מנעי, סבתא,
רגליך מריצת חינם… אנוכי בעצמי אפתח לו.

“סולומון!..”

ורק פעם… זה היה אחרי יציאת ה“זאפורוז’ים”… קלגסים
חדשים הומתנו… שמועות חשכות נמסרו מאוזן לאוזן והשם “היידאמאקים” הובע
בלחישה… אל ביתם התלקטו שכנות ושכנים… הם מצאו שמדורם זה המנודח וסמוי
מעט מן העין בטוח יותר… וגם על פיקוחו של סולומון סמכו.. שררה בהלה כבושה
והתרגזות… עובדיה התפרץ “לנקר את שני שלפוחותיו” של בנו הקטן שנדחק להביט
בהן אל החוץ, אל תחת וילון החלון דוקא, ולהסב בזה תשומת־לב אל הבית, ואשתו
עצרה בעדו… הוולפיכי, שכמעט כל החורף היתה קובלה על סולומון על שהחזיק
ב“חפציותיו”344 הישנות והבטיל את עצמו מעסקי
פרנסה ומהשגחה נכונה על רבקה ושבימים האחרונים, אחרי שנוכחה שבעלי־בתים
חשובים מחזירים אחריו ומתחנפים לו, זחה עליה דעתה (וגם המנה שנתקבלה מפיצי
הרימה את רוחה), נהגה בהם מנהג הכנסת־אורחים, הרתיחה את המיחם בשבילם…
קמעה־קמעה וכולם כמעט נרגעו… הסיחו את דעתם ממצבם ושוחחו על דא ועל הא…
הזקנה עודדה את הלבבות, שלחה כפעם בפעם מבטים של יראת־שמים כלפי מעלה,
הוסיפה אל שמותיהם של הגדולים – “ליבתי”, אל שמותיהם של הקטנים – “בני”,
“בתי”… ורק היא לא מצאה מקום לעצמה…איזו אבן כאילו נעמסה על לבה והוא
השתוחח תחת כבדה, ונדמה היה שאפילו סערת חיבוקיו לא תוכל לטאטא את המעמסה
מעל לבה… להקל לה… אבל, אם כה ואם כה והוא לא בא… מאז הבוקר לא בא…
כמה אכזרי הוא אליה!… והיא יצאה אל הדיר… עשוי דיר זה הבלתי־מקורה
למשוך אליו כל קול וכל בת־קול מן החוץ… דמויות קשות נישאו לפני עיניה
ודמותו של מנדיל על־גביהן… והיא צימצמה את חוש־שמיעתה… אבל שום קול לא
נשמע… ומדוע אם כן הוא מתמהמה מלבוא?.. הביטה אל חריר המנעול… עלתה
מבלי משים בשלבי הסולם המוביל אל עליית־הגג…אפלולית… ריח של חריכה…
גזרי־זכוכית, בקבוקים ישנים, קורי־עכביש… איזו סודיות קודרה ומפחידה…
פתאום ומעומק העליה הבריקו שתי עינים… נתפחדה, ירדה חשי בשלבי הסולם ותוך
כדי כך הבינה שאלה היו עיניו של חתול… נקשבו ועלו פתאום טביעות־רגלים
מהירות… הוא…

היה דבר־מה משפיל ומעליב עד מאוד ב“התנפלותו” זאת של
עכשיו… הוא לא התעניין לדעת אם התענתה כאן או לא התענתה, לא סיפר לה דבר
ורק החזק החזיקה וחיבקה פרא, כאילו היה לו דבר עם איזו שפחה חרופה, כאילו
רק לשם זה בא, וכשהשתמטה, תפסה בצמתה המוצקה וטילטלה וחנקה בזרועותיו בכוח כזה שחושיה ניטמטמו, כאילו רצה
להמיתה… בשארית כוחותיה התפרצה ותדחפנו ממנו והלאה:

“אני איני ‘שקצה’ לך!..”

המלים נזרקו מפיה כמו מאליהן, ויהי בהביטה בו פתאום
ותיבהל… כמה כחשו פניו בימים האחרונים, כמה זקנו!.. רגע וכמעט שהיתה
נוחה למחול לו הכל, ולהתחייך… אבל איזו עקשנות משונה, עקשנותו של אביה,
קמה בה ולא נתנה:

“וכדאי שתזכור את הדבר…”

והוא הישיר את קומתו ויצא. והיא נחפזה לסגור מאחוריו של הדלת במין חגיגיות כאילו רק לזאת חיכתה…

אולם, בצעדה צעדים מספר עמדה פתאום צמודת־רגלים אל הקרקע. הררי־יאוש כאילו התמוטטו בבת־אחת על ראשה והיא לא יכלה להניע אבר.

אחר־כך, כעבור רגעים ארוכים, עלתה משום־מה בשלבי הסולם
שוב… הסודיות הקודרה שבעליית הגג לא הפחידה שוב… להיפך, היא משכה
אליה… והיא עמדה דומם והזינה את נפשה ממנה… מה לה ומי לה שם בבית…
היא אומללה כל־כך… מה אומללה היא!… גזרי־זכוכית… בקבוקים ישנים…
קורי־עכביש… לו יכלה להתכנס אי־בזה ולהיות כאחד מהם… להיות מוטלת כאן
נטולת־חושים עד עולם…





מד. “גוי”

ארטיום מוסקאלנקו ננער וקפץ מעל עליית התנור כנכוה
ברותחין, מישש את דלי המים שעמד על־יד הערסל ושתה ממנו לרויה, קרא אל עבר
אגף הבית השני: “טודוסקה!.. דודה טודוסקה!..” ומבלי שהמתין לבואה, חרג
ממקומו החוצה.

“א נחי ז’ה טובי מאמו מורדויה!..” ירק נמרצות
כאילו שתה מי־ראש והעביר מבט נמהר על נגוהות המדורות שהבליחו פה ושם מתוך
חשכת הלילה. “א נחי ז’ה מאמו מורדויה!..” קפץ את שיניו ונחפז לצאת
מן החצר.

הוא איחר. המדורות, הקריאות הבודדות, שאון החריקות,
הנחירות והשעטות – הכל העיד שאותה פלוגה שהומתנה מתוך קדחתנות מיוחדה מעצם
הבוקר, מאז שנתחוור שנסיגת הגייסות דרך פרגונובקה כבר הגיעה אל קצה, דבר
שמצא לו חיזוק גם בעובדה, שהדי היריות העמומים שעלו ונשמעו אתמול מעבר
מאלא־גראבליה הכפר פסקו לגמרי – שאותה פלוגה כבר נכנסה לכאן ושהוא איחר.
“למעצם הבוקר התכוננו…” התמרמר הוא, “כלקראת ‘פוזיציה’345
התכוננו… ולבסוף… ואיזו רוח רעה נשאתו בשעה כזו אל
הקארפובקה דוקא?.. כלום לא היה יכול לנוח אצל המנדיליכי? או אצל
הוולפיכי?..”

סר מן הדרך הטובענית וצעד בצדי הגדרות. העיף עין לעבר איזו
מדורה שדמויות מוגהות למקוטעין ריפרפו מתוך עשנה, לעבר איזה בית שחלונותיו
היו מוארים ביותר, צימצם חוש־שמיעתו, אולי יתפוס איזה קול הבא ממרחק,
משם… בקירוב מקום חרק דלי. חש צמאון, מה פשר צמאון זה השורף את קרביו מאז
שבא לכאן מסטופאשק?..

טבע בביב של זוהמה ומי־רגלים של בהמות… התאחז בגדר
ונחלק. נזכר שדודו מיקיטי הגרדי כבר ביזבז כסף שורו האחד בשתיה
ושה“גריוונות” שפדה בעד סוסיו השנים נזדלזלו כל־כך, שאין לקנות בהן אלא
סוס אחד… אם ייאות סולומון, יקומו בתחילת האביב שניהם ויעזבו את המקומות
האלה…. ילכו באשר ילכו… אל חופי הים השחור… או…

הלמות פטיש וחלחול מפוח עיכבו אותו. ביצבצו קטעי דמויות
ארגמניים, עכוזי הסוסים, עיני סוסים שהבהובי־אש השתברו בהן כבזגוגיות
אפלות… עמד על בהונות רגליו מתוך חפץ משונה להציץ בפניו של שמואל הפחמי.
בן־כפרו, ואברהמ’קי בנו… הם ממלאים דרישותיהם – נזכרו לו אילו פנים של
בעלי מלאכה יהודים שעברו לפני עיניו בימים האחרונים – מתוך הבלגה שתקנית
וזעפה או מתוך התרפסות דברנית… הם אינם רוחשים אמון לשום נוצרי… ולא
ייפלא! בני־חם… מסתמא גם הוא חשוד בעיניהם… וגם עכשיו יחשדו בו… הוא
לא יחשוד… סולומון… לא!.. אבל הם יחשדו… “ויחשדו!..” ירק. “נחי
טובי מאמו מורדויה…”

התקרב אל בית־החרושת, התחילה המרצפת. הבצה הקלושה נוצצה
כאן, לנוגה הפנס החשמלי, כאספקלריה. אל הצחנה, שחלל־העולם היה מלא ממנה,
נמזג ריח חמיץ של “ז’ום”… עלה ונשמע שכשוך רפש. שני בני־אדם, כפופים כל
אחד תחת משאו, נשרכו בכבדות לקראתו. “נושאים משם…” נחרד הוא והצטדד. הם
שוחחו ונקישות פרסת־ברזל מדולדלה בבליטות המרצפת ליוו את שיחתם.

"…ומת?..

“כן… נפח נפשו, ‘דוברודי’… בבית־החולים אשר תחת
פיקוחו של הדוקטור סרגייב שלנו, ‘דוברודי’… וכך ציווה לפני מותו: הניחו,
אחי, את אקדחי ואת מצנפתי עם השלף הסרוח ואת אבנטי הירוק אל בור קברי…
ככה ביקש, האומלל, לפני מותו… אדם יקר־רוח היה, ‘דוברודי’, אנוכי
ידעתיו…”

“ואתם החשיתם?..”

“ומה היה לעשות, ‘דוברודי’?.. הם מזוינים למקטון ועד
גדול… ראית את חומת הראטהויז אשר בטבור העיר?.. והנה, בעליית גגה מוצנעים
כלי־נשק לאין מספר… איש מהימן משלהם סיפר לי בסודי־סודות… אנוכי,
‘דוברודי’, אנוכי כאן ושום סוד לא נעלם ממני… ערבא טבא!..”

“גונבי־תרנגולות… בני־חם…” ירק אחריהם ארטיום ולא ענה
על הברכה. “בני־חם!”.." לא! כל אותם הכינויים שהיה רגיל בהם עד לפני הימים
האחרונים כבר אבדו כוחם, לא הלמו שוב. “האדיו־קי!..”346 כמעט שקרא בקול. “האדיו־ק־ק־קי… וזה מה?…”

איזה חלום־סיוטים רחוק כאילו קם והיה פתאום לדבר שבהקיץ
והוא זע ונחפז לקראתו. במעלה דרך התחנה, מעומק החשכה, הבליחה אבוקה,
נחשחשי־אש התפתלו לכאן ולכאן, עטו תימרות־עשן שחורות, שאון מרכבה ודפיקות
פרסות־ברזל התלכדו עם תזמורת משונה:

פישלי ז’ידקי וו שקולו

פומוליטיסי בוגו:

אדי־בם, אדי־בם

הוי ויי

זאג זיי…347

איזה קול דק מרוצה־מעצמו ומחוצף נעקר מן התזמורת:

יאק “מה טובו” נאצ’ינאיו

טו “עלינו” יא קינצ’איו348

ותיכף נחטף:

אדי־בם, אדי־בם

הוי־ויי

ח־יי־קה…

“א־ה־ה־ה־ה…”

היא התפרצה סוף־סוף! אותה הצוחה שהיתה פלולה מראש,
שפירכסה ונחנקה אי־שם בחלל האויר למן הרגע הראשון שעזב את ביתה של טודוסקה,
התפרצה סוף־סוף, חלפה ממעל לתזמורת והוא נחרד והשתער ממקומו… נטפל לתחום
האבוקה, הואר, כבש את עיניו בקרקע, הלהבה שרפה את פניו וקולות האנשים
דיכאוהו כאילו ניגנו את חרפתו… קלטה מאפליה… שערוריות משערוריות שונות
כאילו נחתכו מתוכה והוא נחפז להתערב בהן… חפשי ובלתי־עלול להיפגע, כאילו
היה עוטה איזה שריון סמוי מן העין, התערב בהן, הגן על היהודים ועשה להם
טובות… מי הוא ומי הם הכפופים לטובותיו?.. מה הוא הדבר המלבישו שריון
ואינו נותן לו להיפגע, בה בעת שחברי ה“וארטה” היהודים מסכנים את חייהם על
כל צעד ושעל?.. נוצריותו?.. ערלותו?.. ובמה כוחם של הנוצרים?.. בזה שהם
הרוב?.. הרוב… האדיו־ק־ק־י… האדיו־וק־ק־י…

עכשיו הוא כבר רץ, הצוחה נתגזרה לצוחות רבות שנישאו מכל
עבר, תכפו ממעל לראשו, לפני אזניו, הצליבו, התערבבו, והוא נכפף משום־מה
לכאן ולכאן כאילו היה רץ על פני שדה־מלחמה וכדורים היו מתפוצצים בחלל
האויר, רפש ניתז מתחת רגליו וקיר ענקי צף וגדר פתאום בעדו, נרתע, ראה שגם
הקיר נרתע מפניו וקפץ ורץ אחריו, אחרי הקיר המרתיע, עד שנפרצה בו דלת ברעש,
יבב מתוח הצליף אל על רצועת אור על פניו, עיניו נסתנוורו, צלו קפץ כנגדו
והפתיעהו והוא זע הצדה, נתקל באיזה בן־אדם מכורבל והכיר בו תוך כדי כך
קוזאק, הדיפהו בלי משים ממנו והלאה, וזה התמוטט ונפל לארץ וכהרף־עין קם בלי
אומר, כאילו דרכו היה בכך, ונמלט – באיזה רחוב הוא?.. בשפלת העיר?..

“מ־שה! מ־שה!..”

בריחוק כמה צעדים חרקה לאט־לאט דלת חשכה, איזו דמות
מטושטשה החליקה על בהונות רגליה וחלפה, אי־שם על־פני המרצפת הלמו
פרסות־ברזל נמהרות, הטעימו איזו חדשה חשובה שמפני הבהילות והחטיפות אי־אפשר
היה לעמוד עליה, התבלטו בפתע פתאום בחור ובחורה, הבחור נשרך בהכשלה, פניו
היו כבושים בכפות־ידיו, כמי שנסתמא פתאום, והבחורה משכתו אבודה בשרוולו
והאיצה בו בגמגום. “ארטיום!” קרא הבחור. “למה תעמוד מרחוק?..” מי הוא הדובר
אליו?.. כמדומה אחד מחברי הוארטה. מאיזה רחוב לא־רחוק נתגלגל איזה קול
מבוסם: “לפתוח!” מרחוב ה“אנצ’יליכי” פלחה פתאום יריה והוא הפך לרוץ אל אותו
עבר שמשם פלחה היריה. “ארטיום! למה תעמוד מרחוק?..” מי הוא ומי
הם?..

“הוי, יהודים!..”

“שלום־דויד!..”

“סולומון!..”

הנה הוא קצה של התסבוכת הנוראה, הנה היא נקודת־המרכז של
הסיוט הגדול – סולומון!.. הוא כבר לא יסור מעליו עד בוקר, ירוץ אחריו צעד
בצעד, מה נחפז ומגועש היה, כאילו יצא מדעתו – אבל, מדוע כבדו ככה רגליו?..
מי יתנני כאח לו!.. לא, זה לא סולומון… זה שלום־דויד הזקן, איכה, אחא
סולומון?.. הוא עבר כנראה אל המבואה שכנגד, ואיה המוצא מכאן?.. כתלים
אפפוהו, מגרעות ובליטות של בתי־חומר צפופים סגרו עליו מסביב – הנלקתה גם
עינו השניה? או אולי הוא חולם כל זאת?

ופתאם ורגש של בושה לא ידע שחרו תקפו, רגש שהיה מהול
בנמיכות־רוח עצומה כל־כך, שלא ההין להניע אבר, לא הרהיב בנפשו להוציא הגה
מפיו כאילו כל תנועה וכל דיבור היו עלולים להטיל עליו את כל חברי ה“וארטה”,
את כל בני העיר: “הנהו!.. הוא אחד מהם!.. ליסטים הוא!.. הוא גונב את
הדעת!.. הוא מתחפש…”

“שלום־דויד…”

“נגזלו הסוסים מתוך אורותו של שלום־דויד!” הרעישה את מוחו ודאות והוא טפח לו בשתי ידיו על ראשו ביאוש.

בקירוב מקום זע מי־שהוא, מי־שהוא גער מרחוק: “אל לזוז!
אירה!” איזה קול יהודי התחנן: “דוברודי, היכנס עמי לכאן ואתן לך…”
נפרצה דלת, צריחת נערה השתמטה אל על… – “במבואת נתן הזגג”, שש הוא כמעט
לקראת הצריחה וחש אל עבר המבואה. סבר פניה של שייבקה בקע רגע מתוך הלילה
כפלג מים־חיים מתוך בצות־עד: “הוא יהרוג אחד מהם בו במקום!..”

האשה שחלפה על־ידו ביעף, בקראה: “חנה’לי, לכאן”, כאילו
קלטה לתוכה את כל הרעש. השתררה דממה משונה מסביב. אבל, היכן היא מבואת הבית
של נתן הזגג?.. שוב!.. הוא עמד זה רק לפני הקיר האחורני של בית־הכנסת שלהם
הגדול… וזה מה?..

איזו דמות זעירה הלבינה פתאום בקירוב מקום, שיכשכה חרש את הרפש, ככלבלב לבנבן.

“מי כאן?..”

ילדה עירומה למחצה, בקורדקין349 לרגליה היחפות, הרתיעה והצטדדה מפניו כמחפשת מפלט לה, והוא גדר
את דרכה:

“אל תפחדי מפני, ילדה…”

זו התכווצה כשהיא רועדת כולה.

“אמא!..”

“אל תפחדי, ילדה… אל תפחדי, ‘מיידלי’,” התאמץ למצות
מזכרונו איזו מלים יהודיות ומחה את עינו הלקויה שהדמיעה מרוב התרגשות.
“היכן אמך?.. גיבמיראברויט…”350 ליטף הוא את ראש הילדה בידו.

“אמא!..” בכתה הילדה כשמבטה בודק בפחד אחרי ידו השניה. “הוי א־מ־א…”

“אל תפחדי ככה, ילדתי… יונתי…” התרגש ארטיום יותר
ויותר. “אנוכי… לא נוצרי אנוכי… לא היידאמאק… אנוכי ‘גוי’, ‘מיידלי’,
אנוכי גיבמיר אברויט…”

“מי אתה?..” הפסיקה פתאום הילדה את בכיה.

“אנוכי ארטיום… חברו של סולומון מסטופאשק… של הוולפיכי הזקנה ושל מנדיל… מנדילי… ‘אפרדילי’…351 מסתמא שמעת… היכן אמך?..”

“הוי!..” נחרדה פתאום הילדה לקול הנפץ שהגיע אותו רגע אי־משם.

“אל־נא תפחדי. יונתי… אל־נא, עדינה… אמרי, היכן אמך ואשאך אליה…”

“היא נחבאה,”נענתה זו בקול־בוכים והראתה בידה לעבר רחוב התחנה, “אל ביתב של פאראסקה…”

“פאראסקה הכובסת?.. אני מכיר בה, ילדתי… היא מאנפפת מדי דברה… יא פרינעסלא וואם שמאנטיא…”

“שמאנטיא…”352 חזרה הילדה ונתחייכה פתאום.

“וכשהיא שותה לשכרה היא רוקדת ככה: הפ, הפ…”

ובחפצו לרכוש את לב הילדה כליל, תמך את ידיו בצלעותיו
והתחיל רוקד עד שזו הצטחקה, אז כרע לעומתה והרימה בזרועותיו, נשמטו
הקורדקין מעל רגליה והוא גחן והרימן בידו האחת, חש איך היא נלחצת אליו מתוך
אמון תינוקי וישכח את עצמו ואת כל המעשה אשר ייעשה מסביב לו מרוב
אושר.

“כך… כך… נשמתי…”

ידיה הדקות והעירומות חיבקו את צוארו והוא זע ממקומו, לא
ידע את הדרך ילך וחשש לעמוד שמא תרגיש בדבר ותתעשת… אחר כך חש שראשה כבד,
נשמט וצונח על כתפו, שמע את הגניחה העמוקה והחשאית שעלתה מתוך לבה והבין
שהיא נרדמה. איזו חרדה גדולה לנפש זו הרכה, לנצר יהודי זה שהתקפל והפקיד
עצמו בזרועותיו תקפתו ויהי כאילו מצא בה פתאום כל עולמו והוא צעד לאט־לאט
וללא־דרך.





מה. פקח־קוח

דימדם בוקר מעונן. מן המרחק, שהיה מעולף עוד באפלולית,
הטיל כלי־תותח זעזועים מספר בחלל העולם וחדל. דומה היה כאילו אי־שם, בין
סטופאשק וזוודיווקה ננערה בכוח כסת מגואלה אחרי ליל־נדודים… איזו דמות
מטושטשה שנשרכה על־פני המרצפת, עם רובה תחת בית־שחיה, עמדה מלכת והקשיבה
קשב רב. אחר־כך נטתה לאחת מן המבואות. “פתח לי, זהו אנוכי…” דפיקות
אצבעות חרישות, קול בודד מלא עייפות וחגיגיות כאחת, ויהיה רגע כאילו
מי־שהוא בא מן הלילה לחנן את פני היום החיורים: “פתח לי, זהו
אנוכי…”

בקרבת הראטהויז נתגלגלה עגלה מכוסת־בריזנט.353
הסתמנו שלושה קוזאקים שישבו מורדי־רגלים על צלעותיה. אחד,
פרש, ליוה אותה. חרקה דלת צדדית. איזה יהודי, שהשכים משום־מה לפתוח את דלת
חנותו אשר בחומת הראטהויז, נחפז בו ברגע להבריחה ולסגרה ונפנה חיש ממנה
ללכת לדרכו, קיפל גוו והיתמם, כאילו רק לזה נתכוון.

“התבוננת?..”

“צפרא טבא!..”

“צפרא טבא!..”

“הפגירה כבר מתוחה להם על הפנים…”

“איך כתוב שם אצלנו?.. ‘ויסעו מרפידים’…”

“…‘ויסעו ממקהלות ויחנו בתחת’…”

במעלה השוק העפילה סוסתו הזקנה של רחמיאל שואב־המים. העליה
במדרון עם חבית מלאה היתה קשה לה והיא הניעה תכופות בראשה, ואולי הביעה
באופן כזה את תרעומותיה על רחמיאל. בהיותו מובטח ששום גזירה של החרמה וגזל
לא תחול עליה, הוא עבד בה בימים האחרונים במשנה פרך, בה בעת ששתי חברותיה,
זו של משה החרש וזו של ישראל־אברהם האדום, נחו להן בשלום באי־אלו אורוות
שבמזוריבקה. על־פני השוק ביצבצו פה ושם יהודים בודדים. פסיעותיהם היו
מפוקפקות וכושלות כפסיעותיהם הראשונות של תרנגולים כפותים אחרי שהותרה
רצועת רגליהם.

פתאום וחלל האויר הוקדר. כאילו עמד היום להידעך עוד טרם
האיר. פשטה רוח לחה, החרידה שלטים, זרקה בכוח איזה תריס פתוח, טילטלה איזו
מטלית שנתלתה על חוט הטלגרף. נפלו טיפות־גשם בודדות. הנחתומית היחידה שעמדה
ליד סרידה בשוק כיסתה את כיכרות־לחמה בשק ופרשה אל תחת מעזיבת הגג של
הראטהויז. אליה הצטרפו גם שתי הגויות שעמדו על ידה, אחת עם צרור של
גרגירי־פרג ועשר ביצים שהוציאה למכירה, ואחת עם שתי תרנגולות. זירזף גשם
דק. מאיזו מבואה גילגלו יהודי ויהודית חבית זקופה על חוד קרקעיתה עד סמוך
לדרך, כפפוה, שפכו את הציר ואת הקישואים שבתוכה וישאוה בשנים אל תחת
צינור הגג. אל השפך נחפזו כלבים וחזירים מכל עבר. הכלבים נפנו וסרו להם
תיכף לכך מאוכזבים והחזירים נשארו.

בין כך והזרזיף, שנתעבה ונתקלש חליפות, פסק. הכבידו ריחם
קישואים מקולקלים, רפש בלה וצפיעי־סוסים שהצהיבו למכביר, ערימות־ערימות, פה
ושם. בקרבת השפלה התרגשה פתאום ריצה מבוהלה. איזה יהודי מעוטף בטלית עם
“תפילה354 של ראש” בידו זינק מתוך הקלויזל.

“מה קרה?..”

“כלום לא קרה, כלום.”

“אם רצים, משמע שדבר־מה קרה.”

“…אצל פיני ‘חור’…”

“שואליק’ל ‘כפתור’?”

איזה נער קל ומהיר שבתי־השוק של מגפיו, אחרי שיצאו זה עתה כפי הנראה מתחת מברשתו השקדנית, נוצצו, סיפר:

“שתי ‘פאות’ פיגרו מהעגלה ונתגלגלו אל השפלה. ושואליק’ל
‘כפתור’ כאשר הביט עליהן, הכיר באחת מהן שקץ מגראבוב וישמור את צעדיהן חרש
עד סמוך לביתו של פיני ‘חור’. ‘מה לכן כאן?’ וה’פאה' מגראבוב כאשר הביטה
עליו, כן נבעתה ותברח על נפשה… והשניה עמדה; ‘אי כאן הדרך לדידקובצי
הכפר?..’ ושואליק’ל ‘כפתור’ הגיש לה ‘פנס’ אל בין עיניה: ‘דרך לדידקובצי
את מבקשת על־יד חלונו של פיני ‘חור’? וה’פאה’ כאשר פגע בה ה’פנס‘, כן
התמוטטה… ושואליק’ל ‘כפתור’ – דיול! דיול! על ראשה ופניה… בעיני
ראיתי… היא נעלמה אל מאחורי בית־המרחץ, ה’פאה’…”

“מה הוא מספר?”

“שתי ‘פאות’ פיגרו מהעגלה ונתגלגלו אל השפלה. ושואליק’ל ‘כפתור’ כאשר הביט עליהן, כן הכיר באחת מהן שקץ מגראבוב…”

מתוך ביתו של משה־איצי הספר יצאו בזה אחר זה אילו בחורים
מסופרים ומגולחים. באיזו מבואה דחויה הקיש פטיש קצובות אגב נעיצת מסמרים:
הקשות רופפות מתחילה, יותר בטוחות באמצע, ושתים־שלוש הקשות קולניות וחוגגות
לבסוף. קישקשו בריחי־ברזל, מנעולים. איזו אשה קראה בקול אחרי נתן הזגג,
שנשרך עם תיבת־יד של לוחות־זכוכית על־פני הרחוב, ועוד אחת אחרי פינקלשטיין:
“פאני פינקלשטיין!” “פאני פינקלשטיין!” – וזה עמד והמתין לה. מטלית־הבד
עם “הצלב באדום” כבר לא היתה על שרוולו, וכל אחד היה יכול עכשיו להיוכח
עין בעין שזו הוסיפה לו חן וכבוד ואיזה כוח נעלם. בלעדיה היה נראה יהודי
פשוט ומצוי שכמוהו רבים בפרגונובקה, וגם הנרתיק של קרני דאומנא שבידו היה
נרתיק פשוט, שחוק ומדולדל שאינו עשוי להסב על עצמו תשומת־לב כל־שהיא.
על־פני השוק נפגשו פה ושם יהודים מוקדרים, מרושלים ועזובי זקנים ופאות,
כאילו היו שרויים באבלות, חייכו חיוך עלוב, נזוף, לחצו יד זה לזה, נכנסו
בשיחה. מאיזה מהם נדף ריח עיפוש של מרתפים… לא הרחק מהקואופרטיב “אושר”
הסתמנה כנופיה מסביב לגדליה פינקל.

מה אומר?.. עדיין מבולבל אנוכי… אינני יודע את הנעשה אתי… כאילו הובלתי חס ושלום אל התליה והוחזרתי פתאום…"

“וכי קלה זו בעיניך?.. הנה אני עוצם את עיני ועדיין אני רואה אותם… נישאים הם, מלאכי־החבלה…”

“אתם תשמעו מה שאומר לכם? – מנוי וגמור: יהודי בלי מטמונית לעת כזאת…”

“…כאילו הובלתי חס ושלום לתליה והוחזרתי… ויושב אני
ומהרהר לי מאז הבוקר: הנה רכושי בביתי… סחורה, מלבושים, קנינים… אבל
האוכל לאמור: ‘שלי הם!..’ לא! הן אינם שלי… ושואלי אני את עצמי: איזו
רשות יש לך לאסוף קנינים אם אינך יכול להגן עליהם?.. אם אינך יכול להגן
עליהם…”

“אויבי איש קניני ביתו…”

“טולסטוי, כמדומני, אומר במקום אחד…”

“טולסטוי… טולסטוי… מה לי טולסטוי ומי לי טולסטוי?..
אין מביאים ראיות מטולסטוי… האם נקפא דמו בו, בטולסטוי, אפילו פעם בחייו
לקול הקשה חזקה על דלת ביתו?.. האם ישב אפילו פעם בחייו, טולסטוי, באיזה
בית־נתיבות בלילה, או באיזה קרון, למשל, מתוך פחד ורעדה, שמא יעכבו פתאום
את הרכבת, היידאמאקים מזוינים יתפרצו, יקיפוהו מסביב… טולסטוי…”

“הוא אשר דיברתי: ייכנסו, אם ירצה השם, ה’אדומים' ואנוכי…”

אילו יהודים שפרשו מן הכנופיה על מנת להיכנס אל בית
ה“קהילה” שבו תיכף לכך על עקבותיהם: דרך דלת המסדרון הפתוחה עפו רגבי־רפש
כבליסטראות, כאבני־אלגביש: פייבוש, פשוט־חלוק, בתוך ערבוביה של שולחנות
וכסאות הפוכים ניקה שם במארופה את הרצפה, ופניו אספו בשעת מעשה קושי וזעף
שאפילו רפופורט בעצמו לא היה מהין להיכנס עכשיו לתוך ד' אמותיו…

במעלה השוק וגם בקרבת מצבת הכנסיה ביצבצו גויות עם סלים
וצרורות. אילו מהן היו יחפות. אי־שם חובטה פרוה של חולדות בזעף. באיזה חלון
קדמי דפקו שני ילדים כלפי כל עובר־ושב וכשזה הפך אליהם את פניו – התכופפו
חיש מתוך הצטחקות מבודחה אל תחת החלון ונחבאו…

בין כך והגויות עם הצרורות והסלים וגם הגויים הבודדים,
שביצבצו זעיר פה זעיר שם, הלכו ונתרבו. למראה שפע כזה ננערו אילו יהודים
ושאלו את עצמם אם לא יום ה' היום, יום יריד, ואם לא טעו בחשבון הימים. אילו
מהגויים נשאו על שכמם שקים ממולאים לשליש ולמחצה בבולבוסין, בגרגירי־פול
וכדומה. כולם התרכזו בשוק. אילו תגרניות יהודיות הסתובבו ביניהם, נכנסו
עמהם במשא־ומתן. אילו יהודיות יצאו מבתיהן ועיכבו אותם בדרך:

“התרנגולת בכמה?..”

“ביצים בכמה?..”

יצאו מבתיהם גם יהודים למודי־קניות הגרים ליד הדרך ועיכבו
את הגויים ואת הגויות גם הם, הוציאו את התרנגולות מידיהם ונשבו אל בין
נוצותיהן, מיששו בידענות בפדר שבאחוריהן, שאלו למקח. הגויים והגויות
נענו להם בשפה רפה, שמטו את הביצים ואת התרנגולות מידיהם מתוך חשש שמא
ייכשלו בממכר, נמשכו אל השוק, “אל בין הבריות…” משם כבר עלתה המולה עמומה
כקול זמזום של נחילי־דבורים שאינו פוסק.

וגם הנשים עם הסלסלות והתרמילים הלכו ונתרבו על־פני השוק.
התעכבו זו על־יד זו, נכנסו בשיחה, נאנחו, התאוננו על מחלות־לב, על כאבי־ראש
שדבקו בהן וירקו אחרי קורבאטובה המנחשת שעברה על ידן. אילו מהן, קרובות
ורעות, התנשקו כאילו זה רק שבו מדרך רחוקה. אילו מהן שנזקיהן היו גדולים
ומוחשים ביותר לא דיברו כלל, קיללו, סיפרו את סיפור־המעשה שלהן
בדמעות.

ןהמשא־ומתן נתרחב, התפגשו יהודים עם גויים מכרים והחליפו
דיבורים על סחורות, תבואה ומקחים וכיוצא בזה, ועל המאורעות האחרונים – הס
מלהזכיר!.. המשטמה ההדדית לא הובעה, אלא נבלעה עמוק יותר, נמזגה ובאה –
כמוגלה של פצע אנוש – אל תוך הדם פנימה… ויש שהיה נדמה רגע ששני הצדדים
נזדמנו באקראי למקום מגונה אחד והחליטו כל אחד בפני עצמו לעבור על הדבר
בשתיקה.

אחר כך כשגברה ההמולה מסביב, קדרו שוב פני העולם. עננים
פרועים ונפוחים רצו בשפל ודבלוליהם, שהיו תלויים ויורדים כקרעים, כמעט
שנסרחו על־פני מרומי ההרים אשר מעבר לבוג, על־פני מגדל בית־תפילתם וצמרות
האילנות. נשבה מרה שחורה מן הסימטאות והמבואות, ומי־הזרזיף שנקוו
בשקערוריות הרפש התקמטו כמצחים חרושי־דאגה של יהודים זקנים. זע הערב־רב
שמילא את השוק והתחיל אץ לכאן ולכאן. התקדר העולם כאילו התעצב אל לבו וישעה
מהאנשים ומהמונם, כאילו נזכר באיזה אסון שקרהו וכבש את פניו בכפות־ידיו
והניס מעצמו את כל הבאים לנחמו ולשדלו בדברים. אילו מן הגויים והגויות חשו
לבתיהם, אילו מהם עברו ועמדו על המרפסות המקורות, אילו מהם נכנסו אל בתי
היהודים מכריהם. מתוך איזו בתים ומרתפים הוצאו חביות, חביונות, דליים
והוצגו אל תחת המרזבים. ניתך גשם. אילו מהגויים שנשארו בעיר נתיאשו בן־רגע
משינוי מהיר במזג־האויר והשתערו על־פני השוק מי לכאן ומי לכאן. מתוך בתים
סכוכי־תבן הוצאו סריגי־מליחה ושברי־כלים שונים והוטלו אל תחת המעזיבות
השותתות. והגשם הלך הלוך וחזק, רחץ בתים וחביות מעובשות, מיזמז את ערימות
הצפיעים, קילוחי המים העכורים שבירכתי המרצפת גאו, ביעבעו שלוליות כקלחות
רותחות והמרזבים שפעו בקול רעש. פעם דומה היה כאילו היו בוכים, ופעם כאילו
היו רוננים.

ושוב נתקלש הגשם ושוב נתעבב, נפסק לרגעים מספר ושוב ירד,
אחר־כך נקלע בו גשם אלכסוני ודק מאוד שהצליף לו בפני עצמו, גשם בתוך גשם,
ושניהם נארגו לרשת־פלאים אחת והמחזה היה יפה מאוד והוא ארך רק רגעים מספר
וחדל.

מאיזו סימטה צף גוי יחף חשוף־מכנסים. נראו יקותיאל הקצב
ווולודי “מוחמד”, בהמו המושבע של דויד הקצב הזקן, כשהם מובילים שני
שורים אל בית־המקולין. איזה נער יחף גרף ברגליו את המים שהתעכבו
בתעלת־המרצפת הרפושה, נכפף והרים שבר זכוכית מגוונה וצפה בעדה אל
עולם־יה.

במעלה השוק ביצבץ איזה יהודי לבוש חמילה גסה שהיתה מאומצת
בחגורה מרופטה, נעץ בהחלטיות את מקלו ברפש ועמד. דומה היה כאילו היה מכריז
ואומר: עתידה כנופיה של יהודים להתכנס כאן במהרה! וכך היה.

“…רצו ולא עלתה בידם… גם המיליציה וגם בוב… כולם רצו…”

“כולם נתגלו כגזלנים וקונטר־רבולוציונרים… אחד לאחד…”

“הוא אשר דיברתי: לולא ה’קאדטין' שלנו…”

“לולא ה’הגנה' היהודית, חלילה…”

“הכל תלוי במזל…”

“ובמה הורע מזלן של גראבוב, של דוברובצי?.. דוברובצי היא עיר ואם בישראל ובמה נפלה מפרגונובקה?..”

“בגראבוב אינסו חלילה…”

“סחה ‘פאה’ בביתי מה שעשו בדוברובצי ונסמרו שערותי ממש… הריגות… מעשי־אונס חלילה… הפלונית שלי…”

“לולא ה’קאדטין'…”

“ואני אומר לך: חמש פרוטות לא אתן לך בעד התקיפות היהודית… התקיפות היהודית!.. קש מתלהב…”

“הריקו שם, חלילה, מהחנויות את כל הגלנטריה ואת כל המנופקטורה… בדיל־הדל…”

“את כל המנופקטורה?..”

“כלום לא שמעת מה שסיפר ‘בלילה’?..”

“…קמח־סולת התחיל אומר שירה…”

“ערב פסח… מצות…”

“הוא אינו פוזם פזמונות, ‘בלילה’… כבר נודע הדבר: קאלינקא, סאווא באבנקו…”

“כל הביזה מדוברובצי נפלה לתוך החנות הקואופרטיבית… עמל־הפרך של עיר שלמה, חלילה…”

“וסברה שגם יהודי באמצע… ודוקא יהודי של ‘מזרח’… ייכנסו ה’גדולים',355 הוא אומר, ‘בלילה’, והאמת תצוף למעלה… כשמן על־פני המים…”

“זכרו את דברי: המקחים על מנופקטורה ירדו במהרה עד לשפל המדרגה!.. ייכנסו ה’יחפים', יכובשו הדרכים למוסקבה הבירה…”

“טה, טה…”

“…לאן זה?..”

“מחנה…”

“אל רפופורט?..”

מאצל מעלה השוק הצטופפה כנופיה של יהודים ויהודיות. עומדים
הם ומדיינים זה עם זה בקול רם, אילו מהיהודיות ניפנפו – בנייריות שבידיהן,
אילו מהיהודים – במקלות.

“…רפופורט?..”

“…לא יהיה כדבר הזה!..הייתכן?..”

“מה קרה, בנימיכי?..”

“הנה גם הוא!.. מחליק לו על גבי בטנו ומדבר מן השפה ולחוץ…”

“השאירו לנו, תבוא עליהם מפלה, ערימות של צפיעי־סוסים למכביר ושוברים מקוימים בגושפנקאות צבאיות…”

“קאדטין…”

“לא יהיה כדבר הזה שאחד ייענה והשני יחליק לו בידיו על־גבי בטנו…”

“…אנוכי לא באתי לכאן להישפט אתך…”

“סדום!..”

“הוא לא שודד! ולכן ידבר לו מן השפה ולחוץ..”

“אנוכי?..”

“הוא שודד!.. שודד!..”

“…ובכן, לפי דעתך אתה הייתי צריך לצאת ולהתחנן לפניהם: היידאמאקים, היידאמאקים בני רחמנים, אנא, שדדוני…”

“…בדיל־הדל… סדום!..”

“…עשרים רובלים של כסף… חדשים ונוצצים… ממש כסביבונים של בדיל חדשים לחנוכה…”

“ארבעים תרמילי־צבא לקחו אצלי… הנה הפתקה…”

“…חצי פוד טבק… על חשבון ה’קהילה'… הנה הפתקה…”

“לא יהיה כדבר הזה, ש…”

“…תתחנן ותתן!.. ביהדותי…”

“ילך אל החייל ויתן לו…”

“בשל ספסרים ממולחים כמותך באונו כל הצרות!..”

“לקחו… כתבו פתקאות – ייכתב להם למוות! – ‘על חשבון הקהילה…’ ‘על חשבון הקהילה…’ ועכשיו – אל העצים ואל האבנים!..”

“איזה חייל?”

“סולומון?..”

“…לא יהיה כדבר הזה, ש…”

“אנחנו לא נחשה!..”

“…הוא נהנה ויתן..”

“מנין לך זאת?..”

“…קאדטין…”

“כלום ראית חתול מתהלך ליד הזבדה ואינו מלקק?..”

“…את עיניכם ננקר… אנחנו לא נחשה…”

“טול את הפתקאות ותתקנח…”

“את ה’ברוד'?”

“מאורותו של שלום־דויד הזקן… באותו ערב… מתהלך הוא כהלום־רעם…”

“…מה כאן?..”

“…סדום!..”

“הוא לא שודד! ביהדותי…”

“הוא שודד!.. שודד!”

“אין גנב מעיד…”

“אתה עצמך גנב… גנב בן גנב בן־בנו של גנב!..”

“…את עיניכם ננקר… כהיסחב כלבים פגורים…”

“יהודים בני רחמנים, ניכנס אל הקהילה ונמצא איזו עצה…”

“…כהיסחב כלבים פגורים…”

“ליתן עצות הוא בא, האחד שחין…”

“לאשתך חרומת־האף תתן עצות…”

“…תנה את הפונדיות356 שלך הגזוזות לכאן!..”

“סדום!..”

“…את הפונדיות!..”

“את הנשמה!..”





מו. שלושה פרשים

השמש זרחה מתחילת הבוקר. התמזג הבל חמים של רפש מתיבש
עם ריח קלוי של מצות נאפות. דלתותיהם של אילו מן הבתים הפונים אל השמש היו
פתוחות. עליזות קישקש הגזרקש של נפתלי מונצ’ר וצלילי פטיש דק של רוקע־פחים
מדדו עצמם מאצל חומת הראטהויז עם הקשות פטישו פראות־ההדים של איזה חבתן
מרחוב האנצ’יליכי.

התנועה על פני הרחובות היתה קלושה. זעיר פה, זעיר שם
התגודדו חבורות. רוב המתגודדים היו כבר בלי תלבושת־חורף. אילו מהם, כדי
לכסות על מחשוף כתנותיהם המשומשות ביותר הגביהו את צוארוני החלוקים שלהם,
מישמשו תחת צוארם כפעם בפעם באצבעות ידיהם, הסיחו בקול מבודח, התרגשו,
טילטלו בידיהם לכאן ולכאן, התוו בחלל האויר מיני תיוגים וסלסולים משונים,
שחקו, התעטשו. מתוך אחת מהן התבדלו שנים־שלושה יהודים וניגשו אל אחד
הפנסים כדי לקרוא מעל עמודו את המודעה שהודבקה זה עכשיו על־ידי בריל, אחיו
של שמואל, על דבר “האסיפה העממית הגדולה” העומדת להיות בערב בבית־המדרש.
בחלק המנופקטורי של הראטהויז נשרכו איזה גוי וגויה מחנות אל חנות ומבלי
היכנס לתוכן שאלו בשקדנות לאיזה אריג משונה שאזל זה כבר מן השוק, ואילו מן
החנונים נענו להם בלשון סגי־נהור: “מחר תבואו, עם אמתחת…” מתוך חנותו של
גרשון בילואוסובקר כיתף מי־שהוא שהיה מקומח כולו, ממגפיו ועד כובעו,
שקי קמח אל עגלה. ליד משטחי הרוכלות היהודיות, שסרטי־צבעונין, אספקלריות
זעירות ומחרוזות של פניני־זכוכית ואלמוגים, כולם מוזהרים באיזה חן חדש
שכאילו היה סמוי מן העין עד הבוקר ההוא, התגוונו מעליהם, הסתובבו “שקצות”
אחדות, קצרות־שמלות ומיוחפות. הרפש שכיסה את רגליהן הורדיות ומלאות עד
לסבכיהן כבר קרם ויהי כגרבים אפורים.

הכנופיות פחתו ונתמלאו חליפות, נתפרנסו זו מזו וגם מפנים
חדשות, סרסורים ובעלי־מלאכות מפוחזים שעברו על־ידן ולא עמדו בפני יצרם
וניגשו מתחילה אגב הטיית אוזן, תחיבת חוטם בעלמא, וקמעה־קמעה נגרפו בשיחה.
הציק מאוד יצר־הדברנות באותו פרק־זמן ועוד יותר – הצמאון לחדשות. כאילו
ניטל דוק מעל העינים והן נפקחו מחדש לחזות בהדר העולם, האזנים – לשמוע
המיית החיים, המיית הפלאים; חלל החזה – לשאוף אוירם של סמרטוטים, רפש
וצפיעים מתיבשים, והוא מחיה ומתוק כל־כך, ורוחות האביב טהורות וחמימות,
קלו רגלי האנשים, עצמותיהם התחילו מתחלצות וידיהם נכפפו כמו מאליהן לאחור,
סימן חירות, ונשלבו זו בזו.

חומר לשיחות היה די ויותר. ימי גדולות הם ממשמשים ובאים
ואין סוף לשפע של סיפורי שמועות, השערות, ויכוחים, הלצות, מימרות וחקירות.
והנאת הדיבור כשהוא לעצמו!.. המלים ממש מתדלדלות כמו מאליהן, מסתובבות
בחלל־האויר כבמחול נעלס, נקלעות, אוריריות וקלות, ביצירה המשותפת, יצירה
שבעל־פה שאין לה סוף.

אותו יום רוח־שלוה, רוח חירות היתה שפוכה על כל פנים ונוח,
כל־כך נוח, היה להתהלך ככה מכנופיה לכנופיה ולהסיח ישר והפוך על דא ועל הא.
מתי היתה פוליציה?357 ומה זאת מיליציה? היכן היא
העיר הפלכית? ומה זה מורא העיר המחוזית? אין מושל ואין מצווה ורק רוחה
ונגוהות מסביב, ורק רוחות חמימות ולטיפות, רוחות־שלום, מנשבות מסביב – זאת
לה הפעם השניה בחייה, לפרגונובקה שהיא מרגישה את עצמה בת־חורין ופרוקת־עול
כל־כך.

והנה השבילים הראשונים! צרים, לחלחים ורופסים הם מבצבצים
זעיר פה, זעיר שם על־פני מורדי השוק, השפלה והבוג, המגרש שלפני
בית־תפילתם. באילו מהם מסתמנים משקעים של כפות־רגלים, אצבעות, סוליות
ועקבים, והנה כבר הופיע באחד מהם, המתפתל במורד הבוג ושטרם נתפלש כל צרכו,
הזוג הראשון… כאילו שלחה אותם פרגונובקה מאתה לראות הקלו הבצות אשר
מסביב לה ומה שלום הבוג ואשדות־המים אשר ליד הטחנה ומה מראה הסלעים.
צועדים בזהירות על־פני הקרימה העליונה של הרפש, מושיטים יד זה לזו, נעליהם
הבלתי־מעורדלות נתלכלכו והם מתפרדים וקופצים מתוך הצטחקות בדוחה ממשקע
לחלחי אחד אל השני ועומדים. סגרה עליהם הבצה. פעם נתלות עיניהם באחד מן
הסלעים ששני כתמי־שלג בדמות שני ברבורים ירויים מלבינים מעליו ופעם בשביל
המבצבץ ונשקף בריחוק כמה צעדים.

“אין לך דבר יותר יפה, יותר נחמד בעולם משביל… שביל בודד… נעלם… בעזובת איזה גן או שדה…”

“לא ידוע מי פילסו…”

“שור נא!..”

“אדומים!..”

“שלושה…”

וכעבור רגעים מספר הופיעו לעיני פרגונובקה שלושה פרשים.
שנים רכבו ראשונה ואחד, פעור־פה, בפאפאחה מדולדלה ובפרוה מוטלאה, אחריהם.
אחד מהשנים, בחור מוצק ומגודל־בלורית, מקלע־יד היה על כתפו, והשני שהיה
יחף, חתיכת אריג ירוק של מפה, מאותן שהיו נוהגים לפרוש על גבי השולחנות
שבבתי־המשפט, מתחתיו, בתור מצע, קישורים אדומים ברעמת סוסו ועניבה אדומה
בלולאת סגינו. בהביטו על סביבותיו הוא צייץ לו בשפתיו.

“ה’גדולים'…” עבר לחש נמהר את כל השוק.

בקרבת הראטהויז הטה פתאום האחד את סוסו אל מלונת הנוטר שלפני אחת החנויות, עמד ונעץ עיניו בפלקט358 המודבק אליה: Вся Власт
Советам![361]פיו נפער עוד יותר והוא הרתיע את סוסו רתיעות מספר וחזר ובדק בעיניו שוב כמפקפק… כן!

Вся Власт Советам!

שלשתם ישבו על סוסיהם כלאחר־יד, פניהם, ביחוד של השנים,
הפיקו מתינות ושויון־רוח גמור עד שדמו ל“שקצים” מקומיים היורדים להשקות את
סוסיהם מן האבוס, ומתינות זאת ושויון־רוח זה הגבירו את הסקרנות ביותר, עורר
מין חשק להיראות, להישאל…

“מין מתינות… אה! אה! אה!..”

“דומה לא בני־’פוניה' אלא מלאכים…”

“שלושה מל”ו…"

“ומין עניות – אמא!..”

“כי על־כן ייקראו ‘יחפים’…”

“עני רוכב על החמור'…”

בחלק הדרך שבין בית־המדרש ובית־הכנסת נזדמן לקראתם הרשיל
“בלילה”. הזהרורית שבלולאת סגינו של הפרש היחף הציתה את עיניו והוא נחפז
וביקש אמתלה להיטפל אליהם. השנים עברו על־ידו בלי תשומת־לב והאחד עמד. שאל
לטבק. הרשיל הוציא חיש סיגריה מכיסו ותיבת־גפרורים, וכשהלה, אחרי שהדליק אש
בסיגריה, החזיר לו את תיבת־הגפרורים השתמט הוא מלקחתה…

“בדרך…” מילמל. “זאת היא הדרך לואסיליבקה…”

“ולדידקובצי?..”

“ולדידקובצי,” התבדר ונתקרב אליו הרשיל, “גם שם… הדרך נוטה… כשאתה יוצא, למשל…”

הפרש זרק לו כלאחר־יד את תיבת־הגפרורים וחש אחרי חבריו.

אלה שראו את המעשה נחפזו אל הרשיל. הקיפו אותו בשאלות והוא
סינן את דבריו, הטעים כל מלה ומלה, הוסיף איזה נופך משלו. מיצר היה הרשיל
מאוד על שאין לו על מה להאריך את הדיבור. אך, קמעה־קמעה, במידה שעלה במעלה
השוק והשאלות והתשובות הלכו ונשנו, הסתעף והשתכלל סיפורו יותר ויותר,
וכשהגיע אל אחת הכנופיות שבן רגעים מספר נתמלאו ונתרבו על־פני השוק לכל
מלוא העין, כבר היה נמצא הדבר שאותו פרש שעיכב אותו הוא יהודי
מיקאטרינוסלב, שאביו אשר היה עשיר גדול נהרג על־ידי צבאות פטליורה ושטרם
היפרדו מעליו, הפרש ה“יקאטרינוסלבי” מהרשיל, אמר לו בזו הלשון:

“יהודי!.. אמור לבני־עירך שהכל ידוע לנו… הכל… ועל הכל נקח נקם…”





חלק שלישי

מז. בהיות הרוחה

נפרשו והלכו החלאה והטומאה מפרגונובקה עם אורורים
ובירורים של רוחות מנשבים, עם זרמות פלגים שהיו שוקקים ומפכפכים בתעלות
ובמורדים ולא היו פוסקים לא ביום ולא בלילה, עם רחיצת חלונות ודלתות, עם
חביטות כבסים במפלשי הגנים אשר על גדות־הבוג המפורצות ומושטפות־המים, עם
שיפוכי רותחין וצוננין על גופים מחוממים בבית־המרחץ והצלפות נוספות על־גבי
אצטבאותיו העליונות לחובבי ההצטלפות וההזעה, עם הקשות מקלות על כלי־משכב
ומלבושים, עם קירוצי מספרים, סריקות מסרקות וטאטואי מטאטאים.

לכו נרננה למפעלות האביב ולעמל כפים חרוצות!

וגם כל אותם הפחדים והמוראות שסגרו על העיירה שבועות על
ירחים ושמתוך כך התחילו מחזרים אחרי אי־אלה לבבות קשבים על מנת להשתקע
בתוכם ולהציל שארית להוייתם החשכה, נפרשו והלכו. יש שהיו קמים ובאים עדיין
מהמולת הרחוב, מדברים מן החשכה בלילות, משאון אשדות הבוג וגלידיו
המתחבטים, מוליכים פלצות באדם מתוך חלומות רעים – אך קמעה־קמעה נתנדפו
והלכו…

כי בשורות־ישועה מפי רוחות־האביב הגיעו אל העיירה השתא
ומתכלת השלום הפלאי הבטיחו לה יום־יום גלאים בודדים בשמים. ועדיין הגיחו
רוחות זועפים וטחובים והזימו את רוחות־האביב, טישטשו את הגלאים התכלכלים,
השיבו קדרות על העיירה ונשתטפו בבכי על־פני רחובות ומבואות, ואולם עד־מהרה
חדלו כי לא עצרו כוח. ושוב נשבו רוחות נוחים, קלים מהראשונים ורכים מהם:
“הוא הולך, האביב…” ועד שהם בכך – רוחות קלי־קלים ורכי־רכים ממהרים לבוא,
נשיבותיהם – לטיפות עדינות וריח נשימתם – מרפא, ויהי כמו באו להקר את
פצעי העולם הצורבים, לקרום קרימות עור עליהם ולרפאותם ברחמים
גדולים…

ובאחד בוקר מעונן רבו הגלאים התכלכלים וגם עמקו
במאוד־מאוד, ואל אשר נסעו העננים, נסעו גם הם, נסתתמו ושוב נתגלו ויהיו
כבארות־אורה נודדות, וצאצאי הסנוניות נתחדדו ותרנגולים קרעו גרונם בערבוביה
ורוחות קלילי־קלילים וחרישי־חרישים לחשו על כל אוזן: “הוא בא, האביב…”
ואמנם בעצם היום ההוא, בצהרים, הוא הגיע עד לפני הבוג ומדי העפילו לעלות
באחד ההרים נתבדרו שולי שמלתו וזיו אורו הבהיק למרחוק, הרף־עין –
ובארות־האורה נתבקעו וגאו כאפיקים העולים על גדותיהם, שמש חדש נתגלה והשמים
נתרווחו עד לאין שיעור ועד לאין תכלית.

וכמו שמש חדש נתגלה והשמים נתרווחו והעיירה זקפה את עיניה רגע ותשתומם: האביב… ונוגש מסביב אין…

האיר מאוד השמש את עיניה פתאום והדר־זיו אוירים רחוקים
הרחיב את לבה ותבט והתבונן אל עצמה… משוכות־גדרים נהרסות… חלונות
מנופצים… חלאה וטומאה… אכן היתה בה יד! ותוגה חבויה, תוגה גדולה, שכמו
נבעה מכל מקורות ישותה, התרוממה בה פתאום…

אותו רגע ובאחד המבואות נפתחו שני חלונות, אהד מול רעהו, ושתי עלמות החליפו קריאות עליזות:

“שפרה, אני מתכוננת לכבס מחר…”

“ואנוכי, דבורה, עריבתי כבר מלאה כביסה…”

ולא עברה שעה ומעין בולמוס תקף את העיירה “לנקיון”… כמו
מלחמת־תנופה נתקדשה על החלאה והטומאה. נפתחו חלונות ודלתות לרוחה, טולטלו
מלבושים, כלי־משכב, כלי־בית וכלי־מטבח מן המיצר החוצה.

אל המרחב! אל המרחב!

קול הקשות וחביטות עלה מכל עבר, אצל הבארות – דחק
ותשפוכת, חשים להם יהודים מפלט מן הרעש וההפיכה שבביתם אל החבורות, ואחרים,
להיפך, נעקרים לימים שלמים מן החבורות, כי גויסו על־ידי נשיהם ובנותיהם
לעבודות־הבית, וכשלא הספיקו הידים הוזמנו גם גויות מהשכונות לעזרה וגם
רוחות נוחים וחמימים עזרו על־ידם, וגם פלגים ארוכים ופושרים רתמו את עצמם
בעבודת־הטיהור הגדולה.

ומני אותה שעה התחילו נפלאות מתחוללות בעיירה, אי־אלו
מבטים הורמו, אי־אלה כתפים הזדקפו, נתקלפו זקנות מכרבולי־תלבשתן המרובים,
כקלחי הכרוביות מקפלוטיותיהן, ופניהן לבשו חן וסבר כפני מחותנות. ויהודים
עסוקים ומעוסקים, שבבואותיהם נתפסו להם בהיסח־הדעת מזגוגיות מצוחצחות,
מאספקלריות וממימי בארות אפלות, התחילו עושים זקנם ופאותיהם ושפמם, נעשה
ענין־החיים, עצם ענין־החיים, נוח ונעים, התחננו לפניהם כיכר השוק ודרכים
לחלחים לעסס בהם, להדפיס על פניהם מגילות־מגילות של עקבים וסוליות… אז
בוקשו וגם נמצאו אמתלאות לחדש את ההליכות אל רחוב בית־הנתיבות, אל השכונות
הנוצריות – לך, בן־אדם, אל אשר יהיה רוחך ואין מכלים, ובכל אשר תבוא, שם
מחוז חפצך, ובכל אשר תיעף, שם תנוח, על חבית שכובה, על קורה נעזבה, על סדן
של אילן, על אבן ערירית וגם על האדמה – עוד יום, יומים ותוכל לצנוח ולישב
גם על האדמה עצמה המלושדה והמהבלת. 

ולשכת הטלפון אשר ברחוב בית־הנתיבות שוב הכריזה על עצמה,
שוב נתאפשר הדיבור, אחרי הפסקה ארוכה, בין פרגונובקה ובין דימוב וגראבוב,
התחלפו בבשורות טובות ובשיחות מעשיות. נכנסו בהיסוס ויצאו משולהבי־פנים
וחוגגים. “הדוד הרש חי וקיים!..” “הדודה זלאטה נעשקה על־ידי
ה’פטליוראים'359 רק מעט…” שיחקה השעה לאלו
מהעלמות להיראות בפומבי במגפוניהן החדשים, במטפחות הצבעוניות הגדולות שעל
ראשן, ואולם עד־מהרה חדלו מהתיפות, כי הזלזול בטואליטה נעשה לאפנה המתהלכת
בעיירה והרשלנות הקלה ליותה חן ובודאי שהעבודות הביתיות שהגיעו עד למעלה
מראשן סייעו לכך, וכשהוציאה מי־שהיא מהן סיר־שפכין החוצה שוב לא שפכה אותו
כלאחר־יד, כדי להימלט תיכף לכך אל הבית, כאשר היה מנהגה עד הנה, אלא
שיפוכים שיפוכים, לסירוגין ובפיזור, ואגב שתים־שלוש תנועות־חן, כאילו פתחה
בצעדי־פא של איזה מחול נעלס.

ואבידות הושבו. הושב לאי־אלו מבני פרגונובקה שיעור־קומתם.
וגם אופן הילוכם: הילוך קל וגנדרני־מה לחייט, הילוך שמוט־צעדים ומדולדל
לסנדלר, הילוך מצונן ועמוס־דאגה לבעל־הבית, הילוך קדחתני ומזורז לסרסור,
וכדומה. הושב לכל אחד גם ריחו המיוחד במלואו. ריח הנפט לנפטאי, ריח הגרודות
לנגר, ריח העור המזופת לרצען וכדומה. וגם הצל הושב לאדם. כל אחד וצלו. ארוך
בתחילת הבוקר, קצר בצהרים ושוב ארוך לפנות ערב… ולא רק לאדם, אלא גם לכל
החי ולכל הדומם. וגם סימפונית־הקולות הושבה לעיירה, עם הדיה והדי־הדיה.
רוניות מתוקה וחדשה תססה בתפילות הבוקר והערב, שנשמעו דרך חלונות
ה“קלויזל” ובית־המדרש הפתוחים, וקשקושי מכונות־התפירה של שוליות החייטים,
מלווים לפעמים בזמר מצודד־לב, נתעזזו.

וחלוקי־בד רחוצים למשעי של גויות צעירות ו“שקצות” כבר
משכו את מבטם הפוזל של בחורים חסונים, ושדים בולטים מתחת לצלבלבי־צדף,
מחרוזות פניני־הענבר ואלמוגים אדומים טישטשו משטמות והפיגו טינות שבלב,
ורגלים מוחשפות עד עגבותיהן של טייחות שכירות־יום – כאילו היו מתכוננות
לעבור את הבוג אי־שם בשפל־מימיו – כבר הולידו באי־אלה לבבות מחשבות זרות,
וקטעי מנגינות של עלמות מעוסקות בעבודות־הבית, כבר רישלו אי־פה אי־שם את
צעדיו של העובר־ושב הארעי, ונערות שאשתקד עדיין נחשבו בין הקטנות הפתיעו פה
ושם בבגרותן הפורחה, בן־חורף גדלו, נתפתחו בגופן וחזותיהן כבר דחקו את
הלסוטות הצרות, מתינות ושובבות התאבקו בצעדיהן, תמימות ועזות
בחטפי־תשובותיהן, מורך־הבוסר וצהלת־הבגרות שימשו בערבוביה, צמות עבותות
– אל־נא תתחמקנה! נחשחשים־תלתלים גולשים, השבעתי אתכם אם תתנקשו בזיו אור
עיניהן! הוי, מכשפות קטנות ותמימות בארץ־נעורי הרחוקה!

וגם האבידה הכי קשה, אבידת הילדות מהקטנים, הושבה. נתפרחו
מלבם בבת־אחת כל אותם החשבונות והאזהרות והחקירות, שקיבלו בבית־מדרשם של
הגדולים במשך כל החורף. כמה גלגולים בכל יום והפתעות משונות בכל רגע. הנה
אחת מחבורותיהם! ממחנה גדול שהיה שורף שריפות וקושר מלחמות ליד הר השפלה,
עם מבצרים וחפירות ומקלעים ורובים ופקודות ונזיפות ברוסית נאמרות, מערכה
מול מערכה, היא נפרצה זה רק ונטפלה לפלג עכור ופושר, גורפת ברגליה המיוחפות
והולכת. נופל אחד מהם ומרטיב את מכנסיו עד למעלה מעכוזו ואין בכך כלום –
צחוק ושאון וחוזק! – עומדים בשורות צפופים ועוצרים בעד השטף, חוסמים אותו
בקזוזות360 של רפש, מזדווג אליהם אי־מזה כלב
צולע, שח־עינים ונרפש, והם מקרבים אותו, משדלים על־ידי העויות וקריאות
שונות, שיעמיד להם רגל קדימה, שישרת לפניהם, מעשה הכלבים הגדולים,
כלבי־האמת מבית־החרושת, והלה – כלום דעתו פנויה לכמו אלה? והוא רעב, רעב,
רעב – רק את כפות ידיהם ילקק, מבטיו מפללים ובית־בליעתו מתפשק מפעם לפעם…
חשכה… וכה משלים שני הצדדים בשוא את נפשם והולכים ומגיעים עד לפני
הבוג… כאן ניטלו פתאום הדיבור והתנועה… עריה שוממה… בוג נרגש
וזעף… קילוחים אדירים וקודרים, המזנקים ורצים מרוצת־טירוף
בערוצי־ההרים… רעמות פרועות – קצפם הלבנבן והמון שאונם – כמו קולות
בעלי־חיים בוקעים ועולים… אז יתקפם פחד פתאום ויפגעו בכוח בכלב הצולע
ותוך כדי רגע יהפכו לרוץ בקפנדריה דרך השכונה בואכה בית־האחוזה אל רחוב
בית־הנתיבות, יתעכבו ליד איזו גדר, שעשבים זערורים מוריקים מאחוריה,
יתכופפו עליהם בהשתוממות רבה ויגלו אגב כך כהנה וכהנה… “הנה! הנה!..
להיכן תגלגל עיניך, גולם?..” “אתלשם…” ופתאום כלב מתנבח ואחריו
אי־מזה שני ושלישי… “הרגלים על הגב, חברה!” ונעקרים ורצים ויוצאים אל
דרך־המלך, תוהים רגע: היכן הם בעולם? הנה שתי המעשנות הענקיות והמפויחות
של בית־החרושת… וחומת־לבנים אדומה ומהודרה זו של מי היא? ופתאום וקהל
צלילי פסנתר נזלף דרך חלונות פתוחים ומדהים ומכשיף… מתקרבים אל החומה ובו
ברגע כלב מתנבח… מאותם הכלבים… מהכלבים של אמת… איזה משרת מגודל־שפם
מתפרץ באלה לקראתם… בהלה ומנוסה בשבעה דרכים… והנה עמדו שנים מרחוק
להתגרות בו: “שפמיה נסרחה!..” “חוטם זנבנבי, אדרבה, גש־נא לכאן ואראך!..”
ואחד גם מרים אבן לעומתו… פיזור!.. ואולם גם בפיזורם זה העגום זכר
הצלילים אינו נמחה מלבם רקסמם עדיין עושה בדמיונם, ובהתלקטם שוב יחד, מקץ
רגעים מספר, תתגלע מחלוקת: הללו – בעד קונצרט של חזן עם מקהלה, והללו – בעד
קונצרט של “כלי־זמרים”, ומניה־וביה וידים שמאליות נמתחות, וימניות מתעקמות
והולכות ובאות על־פני כינורות לא נראים, ופוזזות אצבעות מקופלות על יתדות
של חצוצרות אויריות, מתאטטים צעדים, מצטדדים ראשים ועינים נעצמות למחצה,
–פנו דרך! לניגון אם תשאלו – הלא הוא הניגון הממוגג לבבות, ניגנוהו
ה“כלי־זמרים” מאילינץ העיר בחתונתה של רנדיל, בתו של אהרן כהן, טרם ירד
פלאים…

ונוקף הלב: בגדים חדשים כבר לבשו אילו מהם ונתמעכו
ונתלכלכו, כובעים חדשים, מעשה ידי כובענים להתפאר, נפרמו על תפריהם
ונתערטלו מציציהם ומסרטיהם, אילו פנים נשרטו, אילו מרפקים נוקעו – בכדי
מאיימים עליהם אבות, צועקות, מר צועקות וגם מחננות את קולן אמהות – עיני
בניהם מביטות בהם זרות.

וקרנות־זויות יבשות באי־אלה מבואות וזיזי כתלים מטויחים
כבר נתכבדו במטאטאים ובכנפי־תרנגולות – יצאו ילדות שאננות לבנות עולמות
לעצמן ולהחריבן, הלא הם יצירי הדמיון כולמו ותעתועי־החושים עד אחד…
הקימו ארמונות במאמר אחד וקירו אותם בתקרות מדומות, אמרו לקיסמים ולגרוטאות
של עץ: היו לנו רהיטים. ולחרסים: כלי־אוכל וכלי־שתיה. עיצבו תינוקות
ממטליות, חבלבלים ואוזמיות,361 טפחום בחיקם
ותתהלכנה אמהות על בהונות רגליהן שלא יתעוררו באמצע שנתם חלילה, חגגו
חתונות עם מחותנות ונושאות־שובל ושושבינות, את הכי־עדינות בחרו לכלות,
סמרטוטים היו להן לבגדי־חמודות, חרסים נסוכי־מים לגביעי יין, וגבלולי־רפש
לדובשנים ול“סטרודלים”.362

והעולם מרווח, מפויס ומחונן עמד להיפתח לארכו ולרחבו,
ורוח בדוחה שרתה על הבריות. שמועות אחרונות, יפות ונעימות, טישטשו את
הראשונות, החשכות והמדכאות – על דבר הריגות וגזילות שנתחוללו על־ידי גיסות
ה“דירקטוריה” הנסוגים בערים ובעיירות הקרובים וגם קודם־לכן – ועניים
חולניים וגם “יורדים” קשי־יום שנעקרו מן הכנופיות עוד למתחילת החורף התחילו
שבים אליהן, חום וזוהר הכו אותם בשכרון, והשמועות שלא פסקו על נצורות
וגדולות הממשמשות ובאות בילבלו את מוחם, והיו מתהלכים מכנופיה לכנופיה,
תוהים ושואלים ומביעים בהיסוס שמץ־מה מן ההגוי בסתר סחור־סחור ואת עצם
תמצית־העיקר אין אומר: מה טיבם של ה“אדומים” המתקרבים ובאים, ומתי תחול
החלוקה וכיצד יחולק הרכוש שבעולם, חלק־כחלק או כיס אחד וקופה אחת, והיו לכל
כרך לחוד ולכל עיירה לחוד ולכל כפר לחוד? והמעות?.. והמעות?.. התישארנה
המעות בתקפן או, כפי שיש אומרים, תיבטלנה לגמרי!? ואם תאמר, נשגבים הדברים
מן השכל האנושי, אם כן מה פשר השמועות אשר רבו כמו רבו?

ומשכילי הנוצרים מכרינו הסבירו שוב פנים לשוכני
פרגונובקה, נכנסו עמהם בשיחות ארוכות, עליהם נוספו עתה פנים חדשות,
שקודם־לכן היו מתרחקים מן הציבור היהודי, כגון שופט־השלום שאפובאל, המורה
דימיטריוק, האפטיקאי ואלריאנוב ועוד. והמסחר וסחר־החליפין שבין
גויי־השכונות והיהודים נתחדש ועמהם יחד גם הקורבה וההצטרפות אל החבורות
שבשוק ושאילות השלום בוקר וצהרים וערב, הכל כאשר לכל, וסרגייב הדוקטור,
מדי היקראו אל יהודי חולה, שוב לא הקפיד שיסיעוהו בעגלת־צב דוקא, אלא שהיה
מהלך ברגליו וכיון שהוזמן אל החולה פעם, כבר היה חוזר ובא מעצמו ובלי עמוד
על המקח.

והיחס הידידותי מצד ראשי בית־החרושת, שבזמן האחרון נתנסה
בנסיונות, נתחדש גם הוא. והיו כמה בעלי־בתים רואים בזה את יד המאורעות
המתפתחים לטובת היהודים מסביב וגם בתוך בית־החרושת פנימה והיו לועגים
למשבתם, ואחרים שחלקו עליהם והבטיחו, ממקורות נאמנים, שבסתר לבם היו הללו
הוגים תמיד חיבה ליהודים, אלא שבימי בעלותם של הפטליוראים363
לא יכלו להוכיח אותה ושסייעו הרבה להשקטת החילות
וראשי־הפיקוד. אם כה ואם כה מצוקה כספית נהיתה לרגלי הצורך לשלם את המשכורת
לפועלים ולפקידים, ונשלח סגן מנהל־החשבונות מהמחלקה החקלאית העירה לשאול
מעות והיה מחזיר על פתחי האמידים על־פי הוראותיהם של גדליה הורוויץ וזליג
נימוי, קבלנים בבית־החרושת. והנה שמועה נפוצה שבית־החרושת עומד למכור
כמות הגונה של סוכר לקואופרטיב של ה“בונד” במקח שוה בשביל דלת־העם, ועוד
שמועה כי בית־החרושת עומד להמשיך את חוטי־החשמל מתוך תחומו אל העיירה
ולהשרות עליה בחשכה מאורו…

ובחבורות שהתגודדו רווחות לא נתנו למרה־שחורה להרים ראש
ולנבואות חשכות אמרו: “לכנה”. נתבזו על האנשים עסקי קהל וקטטות ועסקי חנות
ה“עניה” וה“קהילה” ורובם ככולם נמשכו אחרי שיחות בעניני־פוליטיקה בשאלות
הקשורות בתיקון העולם. והיו שם פקפקנים וקטני־אמונה שהזכירו את שבעת ימי
השמחה שאחרי “מהפכת קרנסקי” והאכזבות שבאו בעקבותיהם, ואנשי שיחם ביטלו
אותם ביטול גמור וגם הכו אותם בעובדות משמחות מן החיים: בריחתו הפתאומית של
בוב מאימת הפועלים, שהתעוררו בבית־החרושת, לאמור: “עד כאן!” המיטינג
שנתקיים שם והנחיל נצחון מזהיר לוולקא ושמסר את מושכות ההנהלה
ל“ועד־הפועלים”, הצטרפותו של רזניצ’נקו, הפטלוראי הידוע מדימוב, אל
הסוביטים והתחרטותו בפומבי, כפי שנמסר על־ידי הטלפון, בהשקפותיו ובמעשיו
הקודמים, נאומיו הנלהבים ברוח הסוביטים, ב“בית־העם” הידוע אשר בדימוב, של
העורך־דין קראפיווא, מי שהיה ציר ב“דומת”364־הממלכה השניה, ושגם עליהם נמסר על־ידי הטלפון, וכיוצא בעובדות
אלה. ושוב באו הפקפקנים וקטני־האמונה והזכירו את השמועות שהגיעו לכאן
מאודיסה ומשאר מקומות אשתקד, בימי בעלותם המועטים של ה“אדומים”, ושנתנו
ידים להוכיח שחבורה של רצחנים ולקחנים הם, של יחפים שנטלו גדולה לעצמם,
ושוב ביטלו אותם ביטול גמור; ושידים מוכיחות שהתיצבו על דרך חדשה לגמרי
ואין לשכוח מי הוא העומד בראש החיל האדום365 –
לא למד חכמת האסטרטגיה מימיו ורק בכוח שכלו היהודי ובכוח המוסר שהוא מטיף
לו בלשונו הקורעת וחותכת כחרב ואין מעכב, יוליך אותם מנצחון אל נצחון ללא
בקש שום טובת־הנאה לעצמם, והראיה לכך – שלושת הפרשים שעברו כאן… ואחרים
הרחיקו מהם: מה הרעש? אסטרטגיה של לקחנים? ידאגו על כך בפטרבורג ומוסקבה,
קיוב, קראקוב ואודיסה, ולא בפרגונובקה העניה והנידחת, שאין בה אפילו סוחר
אחד ממעלת הגילדיה הראשונה ואפילו מהשניה אין, ושאדרבה, חלף יסוריה
וסבלותיה עד הנה ימשכוה חסד בבאות ודבריו של הפרש היקאטרינוסלבי
להרשיל־“בלילה” יוכיחו, וכיון שנסב הדיבור על שלושת הפרשים כבר נתגלגל
והלך.

אכן פלא הוא! כי בכל אותם הדברים לא היה חסר גם אבק של
מסתורין, משהו מהזיות הגולה ומחיפושיה… ומעשה שהיה בכמה בני־תורה ויראי־
שמים שהיו נשמרים לנפשם מלהתגודד בכנופיות של הולכי־בטל ויושבי־ קרנות,
שהזדמנו כמה פעמים למקום אחד ועשו כנופיה בפני עצמה ואנשי־רחוב נתערבו אליה
והשיחה גולגלה בהדדי. והיה שם זקן אחד שנאנח: אפשר באמת הגיע רצונו יתברך
לחדש את עולמו. ואפרים עושה־הסוכריות גילה טפח מהדרשה שהוא עומד לדרוש
ב“שבת־הגדול”: מלכות בית רומנוב מלכה שלוש מאות וארבע שנים, בגימטריה:
“שד”, וגם עצם השם “רומנוב” בגימטריה “שד” ונפילת השד זוהי נפילת שרו של
עשיו, בחינת “ואת רוח הטומאה אעביר מן הארץ”, ועל זה קרא נעים זמירות
ישראל: “על כן לא נירא בהמיר ארץ ובהימוט הרים בלב ימים…” ל“ד אותיות שגם
הן בגימטריה – במספר קטן – ש”ד… והשוחט דויד־מאיר הפסיקו בלעג: “אפרים!
מילא בעסקי ‘מונפאסיה’ וסוכריות – מומחה אתה, אבל בעסקי נסתרות…” ור'
ליפא הזקן מסייע לו: “סתומים וחתומים הדברים.” ושניהם נכוו בגחלתו של
אפרים: האברבנאל בפירושו ל“נחמו נחמו עמי” הטיל במפורש את החובה על המטיפים
שבכל דור ודור לנחם ולפייס את העם המשתומם על גלויותיו וארכן, שמא, חלילה,
יתיאש מתוקף הצרות והיסורים. ור' נחום מלמד כמו ננער מחלומו פתאום: ומקור
הרחמים?.. צרות ויסורים חלילה לאו דוקא… ומפי חסיד אחד זקן בעצם אזניו
שמע בשמו של מורנו ורבנו הקדוש, הרב הברדיצ’בי366 ז“ל, “כך יבוא הגואל: החמה זורחת, יהודים נותנים־ונושאים,
ופתאום: הוא בא!.” בלשון אחרת אמר ר' לוי־יצחק בן שרה מברדיצ’ב, זכותו יגן
עלינו: “החמה זורחת, החלונות פתוחים, ילדים מעפרים בעפר, ופתאום משיח בן
דויד בא!..” בינתים הכנופיה מתמלאת והולכת וקולו של אפרים קולט משהו מהפתוס
המטיפי: בספרו של האברבנאל “מעייני הישועה” מצא רעיון עמוק בענין דחיקת
הקץ… ואיש־הורוויץ מפסיקו: “האברבנאל היה חכם מדיני גדול ומיניסטר
בפורטוגל ולו היה חי עכשיו בודאי שלא היה מחשב קצין אלא הולך ומתיצב
בראש הציונות.” וגדליה פינקל מקפחו בדברים: “עדיין השאלה הגדולה בראשם של
מי היה מתיצב אותו ברבנל, בראשם של הציונים או בראשם של המהפכנים,” והיה
אפרים מתלהב וחוזר אל המאמר שמצא זה לא כבר ב”מעייני הישועה" בענין דחיקת
הקץ והכשרת הלבבות, ור' נחום מחנן קולו לפניו ומפריעו בלחש: “אפרים יקירי,
הספר ‘מעייני הישועה’ תחת קורת־ביתך ואנוכי לא ידעתי…” וגם מושכו
בשרוולו: “אפרים צמוד־לבבי, כדאי הוא שתשאיל לי את הספר ואעיין בו…” עד
שנתכעס עליו אפרים וירק הצדה: “טפו!.. ממש כאחד תינוק אתה, חי נפשי…”
וחזר מתלהב והלך…

ורוחות אביב קלי־קלים וחרישי־חרישים שוטטו על־פני העיירה
ולחשוה בוקר וצהרים: יען אשר ישבת פרזות ותהי פרוצה לרוחות זועפים וגם
לרוחות רקבים וחלודים, לכן נעניק לך אנחנו מברכת השלום והעדנה ביד רחבה,
והיו מזדמנים במבואות ומתענגים ביעף ומתחבקים.

מזל טוב! מזל טוב!

ונחפזו הלאה, הלאה… מרפרפים בנופי־אילנות ומעירים אותם
מתרדמת קפאונם הקודר, חרדים על דשאים זערורים המבצבצים אי־פה אי־שם,
מפייסים את ערית הגנים והשדות המוזנחה: עוד תלבשי בגדי תפארתך
ועופות־רננים ישמיעו לך את קולם, מסיירים קלילות בעזובת הדרכים ומדי היתקלם
אגב כך בעוברים־ושבים מחוממי־פנים יחלקו להם בבשורותיהם חטופות, מדגדגים
בכל אוזן, מלטפים כל פנים, מאוררים כל זקן ופאה ומגמיעים כל לב ריח מים
חיים ורחבי־עולם…

ופלגים משוכים ועכורים התרכזו והלכו אל בוג הנהר, כל אחד
כובש לו דרך בפני עצמו, מקציף ובבולבול מבלבל את סיפור־המעשה שלו, האיך
נטרד מעולם הנוזלים, האיך ניטלו ממנו קמעה־קמעה התנועה והקול והאיך… מה
שהיה הלאה לא יזכור. והאיך נתעורר שוב לחיים על־ידי האביב הגיבור והאיך הלך
וחתר יומם ולילה והוסיף מים וכוח והגיע עד הלום – כאן נתלכדו כל הבולבולים
לבולבול־בשורה אחד מעובב ותקיף וחוגג:

מזל טוב! מזל טוב!

נענו להם זרמים נמהרים בתוך הבוג גופא, כבדים וחשכים וגם
טעוני שלל לפעמים: גושי־גליד, פגרי כלבים וסוסים, אילנות, כלי־עץ – הם
התדחקו צפופים ובלי קול אל הסכר ונפלו רווחות ובצהלה כמבריחי־גבול
מוצלחים, ואשדות־המים באפיקים נתלוו אליהם בקולותיהם קולות־עוז גם הם,
וגלגל התחנה החוזר מחא להם כף וכולם באחת:

מזל טוב! מזל טוב!

וסנוניות פזיזות, שכבר טיפלו אצל קניהן אשר מתחת
לכרכובי־המעזיבות או במרומי־מגרעות של חלונות ישנים וגם בנו קנים חדשים
לעצמן, מדי התעופפן עפוף וחזור בקרבת הדלתות והחלונות – לא היו נמנעים
מלהטיל אל תוך חלל הבית ציוצים אחדים עזים וחדים:

מזל טוב! מזל טוב!

והיה שם עורב אחד זקן שמילא זה רק כרסו מנבלת־סוס מוטלת
בשדה עד שיצאה מאפו ונתעופף אל עבר העיירה, מקרקר ומגהק ויורד אל הבריח של
הנדנדה המופסדה אשר ליד הבאר “של נאדזלסקי”, ומשם אל גבו של חזיר נובר
באשפה.

צועד לו החזיר ומחרחר מהנאה שעלתה לו ככה, להיות הדום
לרגליה של צפור־שמים, וגם זו צועדת לה על גבו וראשה עליה מוגבה. זו משרה
עליו מחן כנפיה למודות ההמראות והנדודים, וזה חולק לה מכוח רגליו ההדוקות
אל האשפתות אמונה. והנה עמדו פתאום ללא תנועה כמו היוו חטיבה אחת, כמו
סימנו בבואתה של איזה בריח משונה דו־פרצופית וחדשה, שאבריה עדיין לא נחתכו
כל צרכם, כמו סימלו קנוניה בין האין־סוף שטוף הנגוהות והקסמים ובין
מצרי־מחראות… והעורב נעקר ממקומו והכניף למעלה, ובהגביהו עוף למעלה
מה“ראטהויז” הטילה עליו השמש פתאום טלית סגולה לתפארת, וירא הזקן כי נאה לו
ויגבר חילים ויחדש נעוריו ויתן דרור לגיהוקיו ויחוג חוגים רווחים ויצוח
בקול אדיר מן המרומים הזיויים והיה קולו משתמע למטה פעם כקרקור נתעב ופעם
כברד־קול מבשרת מגבוה:

מזל טוב! מזל טוב! 

הוא מחה, הזקן… כנגד המקובלות מחה, ובשם כל משפחת
העורבים! כנגד המקובל מדור־דור, אשר אך מנבאי־שחורות הם העורבים,
משוררי־החצר אצל שר־החורף וכרוזים מושבעים אצל המוות וסמוכים על שולחנו,
ואשר דבר אין להם עם תחיית העולם ועם שמחותיו וחגיו – כנגד ממשלי־המשלים
ופייטני כל הדורות הוא מחה:

מזל טוב! מזל טוב!





מח. בעלי־בתים

בוקר בהיר וחם. בחלל השוק, הממוזג בריחות של רפש מתיבש ושל
זבל מוצא למכביר מאורות אחת האכסניות, נישא ריח חריכה דקה של מצות
אפויות. רוב הדלתות והחלונות פתוחים. לפני כמה מהם – מיטות ושולחנות טעוני
כלי־משכב, כלי־בית. מאצל אחד המבואות עולה ובאה שירת טייחות נוצריות, שירה
שקטה ונוגה – שני קולות משתווים בהדדי, ואחד, קול אלטו רך, מגביר מעלה
מנגינה אחת עליהם.

שלום הימים והלילות כבר נתן אותותיו: יש דעת בצעדים,
ריתמוס מתון ונוח שומרים הצלצולים והדפיקות והחביטות העולים ובאים במפורדין
ובהדדי, ומחיצות של כבסים, מוקעים לשמש בתוך אי־אלה מבואות דחויים, מצהירות
מרחוק כאהלי־מנוחות.

על־פני השוק־חבורות. עומדות רווחות. משעה לשעה מבצבצת
ועולה דמות אדם מסובלה במשא מעוגל ומכוסה סדין לבן מלמעלה. גבר או אשה
משולהבי־פנים נשרכים מאחריה. האחרונים, מדי עברם ליד איזו חבורה, נעכבים
רגע. “מצות לפסח?!.. כה לחי…” – “אמן… גם אתם…”

ראשי המשוחחים – בעלי־בתים. התרוממות־הרוח שצוינה בפרק
הקודם כבר נתנדפה, ודמות שלושת הפרשים, שהיתה מרפרפת לפני העינים
כחזיון־פלאים, כבר קיבלה את שרטוטיה הממשיים. הדיבור מפכה עדיין בחגיגיות.
הלצות, עקיצות, ויכוחים של מה־בכך ואין מסייג סייגים ואין פוסק הלכות
למעשה. מפולשים הדברים ועומדים: אדם נכנס בכה ויוצא בכה.

נושאים בשיחות “מן הבא ביד”. מליסיצקי, מי שהיה שר־גדוד
בפטרוגרד ושהשתקע כאן בתחילת החורף ברחוב בית־הנתיבות, עוברים אל בנו מיטיה
השטאבס־קפיטן, מציינים את נדיבות־רוחו שהוכיח בלילי הזועות של נסיגת
הפטליוראים, בהכניסו כמה משפחות יהודיות מרחוב בית־הנתיבות לביתו, פותרים
בחיוב את השאלה אם כדאי הוא למנותו לראש המיליציה תחת אנדז’ינקו צורר
היהודים, וקופצים מיניה וביה אל משה אפשטיין האכסטרן, שיצא מכאן לאומן
העיר לפני כשנתים “פועל־ציון” נלהב וחזר משם בולשביק נלהב, ואל לייזר
קראבץ, בכינויו “רד מעל הגג”, שגם הוא חזר לכאן מאודיסה דרך באלטה,
דרך־עקלתון, והביא חדשות משונות בפיו… כאן נפתחת החבורה פתאום וקולטת שני
גויים משכונת הקארפובקה ומלגלגת עמהם יחד שיחה בלשון אוקראינית על
בית־החרושת ועל היריד העבר ועל “ז’ום” ופיטום בהמות, פולטה אותם לאחרי שעה
ומחדשת שיחה ביהודית367 על קרון הסוכר העומד,
לפי השמועות, להימכר בבית־החרושת, על חתונתה של בת חיים מורלאגא, קבלן
לעניני הובלה בבית־החרושת, שנחוגה שלשום ביד רחבה בצריף־קרשים עשוי במיוחד
לכך ופקידי בית־החרושת עם ויצחובסקי ואשתו בראש שנתארחו לשם, והריח הרע
שהיה נודף ומכה לתוך חטמם מן האורוה הסמוכה, והחידושים בדיבור הרוסי שחידשה
שם אשתו של מורלאגא, בצירוף כמה דוגמאות מצחיקות מחידושים אלה, ועל הבחור
עקום־הידים מאורוחוב שגנב את דעתם של בעלי־פרקמטיה כמוסים, נראה כמו שכל
עצמו לא בא לכאן אלא לשם ראיון המיועד למענו עם איזו עלמה, “בקשר עם מכתביו
המרובים של ליפא ברגלמן אליו בעניני נכבדות למכבר הימים”, ומטיל בינתים
לתוך כליו מפאר הסחורות במחירים נמוכים־נמוכים.

וכשמלך לודיז’נסקי, ליצן ומימיקן מוסמך, מוסר באותו מעמד
האיך היה ליפא ברגלמן הסרסור מביא את הבחור אל בעלי הפרקמטיה וקופץ לפניו:
“הנה ה’מחותן' של משי אוסטרי…” והאיך היה הבחור מתיצב בפוזה שכולה קור
וקפאון. ידיו העקומות והמרוחקות מעט מצלעותיו תלויות ללא תנועה ושפתיו
וחטמו מתעקמים בהבעה של זלזול גמור: “למי יש חפץ במשי אוסטרי לעת אשר
כזאת?.. לו הראו לי חוטים של הפירמה ‘נבסקי’, אז אולי… אפשר… יוכל
להיות…” והאיך היה ליפא ברגלמן קופץ תוך כדי כך לפניו: “נבסקי?.. בוא
ואביאך אל המחותן של ‘נבסקי’.” והאיך היו הולכים מ“מחותן” ל“מחותן”, מעקמים
שפתים וחטמים ופוסלים את כל הסחורות, והאיך היו המחותנים ובני־ביתם מתבטלים
בלבם ומכרסמים את עצמם, לאמור: “עד מתי השיעור לחמץ סחורות… מי יודע מה
ילד יום…” והאיך היה ברגלמן מתחזר באותו ערב על בתיהם ומחסד עצמו לומר:
“דיברתי על לבו של ה’חתן בראשית'.. לטובתך אני מתכוון…” והיה מבער מבתיהם
את מיטב הסחורות במחירים נמוכים והאיך תפסו את עצמם לאחר־כך ה“מחותנים”.
כשמלך לודיז’נסקי מוסר את תנועותיהם והעויותיהם של אלה, כולם מתנודדים
מצחוק.

“לץ מלובן… אינו מחסר קו…”

“קו לקו…”

“ברוך הבא, ר' נחום…”

“בוקר טוב, יהודים!.. לטובת אחד עלום־שם… זה יומים שלא נכנס פירור לחם לביתו…”

“נדבה? – מהיכי תיתי.”

“מצוה… הא לך גם נדבתי אני… ואולם ילמדנו רבנו נחום
מספרים: היה מי שיהד לפניו שמו של אותו טרוצקי, לייב דוידוויץ' – אריה
בן־דויד… הא תינח ‘בן־דויד’, ‘אין בן־דויד בא…’ ‘אריה’
מנין?..”

“אריה?” נתחיו עיניו התינוקיות של נחום מלמד. “אדרבה:
‘גור אריה יהודה’… ‘לא יסור שבט מיהודה ומחוקק מבין רגליו’, דויד מזרע
יהודה.”

“סוסי הדואר?”

מאצל הדרך נצטללו צלילי פעמונים, התבלטו שני סוסים חומים,
נוח כשהוא מבודח וחוגג על דוכנו, בחינת “מצליף” טירון שנחלץ עם סוסיו
ממהמורת־מדמנה למרחב, עגלת־כילה… רגע והחבורה הצטמצמה ואולם נוח הטה
לצדה דוקא, פרץ בה ונצטהל חיכית ובכל תוקף בהטעמה:

“ויו, סו־ו־ו־סים!..”

“…יהודה, פרץ, עובד, ישי, דויד… כשיגיע רצונו יתברך… אני מאחל לכם אריכות ימים, יהודים!”

היהודי האדמוני שהתגנב אותו רגע על בהונות רגליו מאחר
הכנופיה טפח פתאום בידו, אגב מצמוץ־עינים ליצני, על אחורי כובעו של אחד
מהמשוחחים ותוך כדי כך ניתמם, מעשה שומע ותום.

“חומד אתה לצון, אדמוני… אין זאת, כי מנה יפה נפלה לך מידי ה’אורוחובי' העקומות… הוא כבר נוסע מפה?..”

האדמוני נצטחק. ה“אורוחובי?” – פלפלא חריפתא… אורוחוב
סמוכה לעיר־הפלך ומצב הענינים ידוע שם מעט יותר מאשר כאן… והיה חוקר את
פיו, והוא – דבר אל העצים ואל האבנים. והיום, בשעת ההתפרדות האחרונה,
חקרו שוב: “אישי הסוחר! על עצם תמצית עיקרי הדברים…” והוא: “על עצם
תמצית עיקרי הדברים, אישי הסוחר, עדיין לא עמדה אפילו בריה אחת בעולם…
בידוע רק: סחורות בפנים רוסיה – כחול על שפת הים!.. דרך פתח אחד יכניסו את
כל אשר יגזלו מאצל ויקולא מורוזוב והפירמה ‘נבסקי’ ואנה קארטניקובה
ודרך הפתח השני יחלקוהו חינם בין המון העם…” – “נו, ומעותיהם, אישי
הסוחר?..” והוא: “שטרותיהם, אישי הסוחר, הם רק סימן וזכר למעות… והראיה:
הקורס בעיר־הפלך הוא ששה־שבעה רובלים שלנו בעד כל מאה רובל שלהם…”־“נו,
ובכלל?..”והוא: “בכלל, העולם אינו מאמין בכוחם… הכפר משתמט ממעותיהם
לגמרי… הגוי יש לו שכל משלו… הגוי…” “הוא אשר אמרתי,” הפסיק את
האדמוני אחד מהנוכחים, “אץ־דץ היהודי: פי־פו־פא… מן… לויתן…
שור־הבר… הגיע עד לפני הגוי – סטופפ!..” – “והמסחר, אישי הסוחר?” והוא:
“הדברים מאונפפים, אישי הסוחר… המסחר בימיהם…” “וכאן כבר נתרעשו
המשוגעים” לא נתן לאדמוני לגמור את פסוקו עוד אחד, “החזיר לו הפרש
היקאטרינוסלבי להרשיל ‘בלילה’ את קופסת־הגפרורים ונתקפצו מעורם… נחום
‘שמנדריק’… ‘שופרו של משיח’ והמסחר בימיהם יהיה נתון באדמה… מורדף יהיה
המסחר.”

“הרי לך הימים השניים של חג!”

“אילמלא היו אצלי נטפי־חלשות והייתי מגיש לך…”

“ובכן – בה! גלגלכם, גלגל הבעלי־בתים, יעמוד מחזור…”

“גלגל הבעלי־בתים לא יעמוד מחזור לעולם… רב סליחות! בעלי־בתים מצפצפים על יחפים…”

“מצפצפים!.. ובעלי־מלאכות?.. מי לא יספסר בזמן הזה־אחד מני
אלף… מה־מה? מאודיסה? וכן שאלה היא זו אם בעלי־בתים מצפצפים על יחפים?
נו, נו?”

יהודי בצוארון־גומי שריח קמפור נדף ממנו נדחק לתוך־תוכה
של החבורה. “…בפטרוגרד ובמוסקבה – רעידת ארץ… אשתקד
בנות־פבריקאים368 מסולאות בפז, השתא – מחזירות
על הפתחים… שבה מאודיסה מרוסיה, בתו של רוזנצוייג מבית־החרושת, בעצם ימי
האנדרלמוסיה וסיפרה לבתי… בתי, תחיה, למדה אצלה לפני היכנסה אל הגימנסיה
של גצלר… מרוסיה… היתה מכהנת שם ב’אגודת הכרכים' ושבה לכאן… עד
ראזדלני369 עם ה’אנטנטה‘, מכאן ואילך עם
ה’דירקטוריה’…” – “עם הפטליוראים?” – “ומה פלא הדבר? מרוסיה… חשבוה
לרוסית… חיתוך־הדיבור – זהב טהור… ויפת־תואר… והיו ה’פאות' מביאים
לה גלוסקאות… ובאיזו תחנה הביא לה אחד ‘דוברודי’ בשר צלוי… התפאר
לפניה כיצד הכה יהודי במגלבו… עשרה רובלים לחודש הייתי משלם לה… ובאחת
מן התחנות – סיפרה – נכנסו אל הקרון כמה ‘פאפאחות’ מזונבות – ‘מי פה ז’יד,
צאו!’ וקמו היהודים למקומותיהם ויצאו, וכאשר יצאו כן לא שבו עוד…”

“בחלומי הלילה: איזה ‘אוריאדניק’370 שורק במשרוקית… חשרת גויים שוטפה אל ביתי… רוצה לברוח ואינני
יכול… מיני סרטים צבעוניים קלועים בשערות ראשם, זקנם ופאותיהם… סרטים
צהובים, אדומים, לבנים ושחורים… ולוו־ל! ולוו־ל! פחד פחדים…
וכשהקיצותי יגורתי כמה רגעים מפני הגויים ומפני היהודים ומפני אור היום
ומפני כל העולם כולו…”

“הוא אשר אמרתי: ראויים הם ה’אדומים' לקבוע להם ברכה…
לקדמם בדלגציה נאה מתפארת בעלי־הבתים… תאמרו המסחר בימיהם יהיה קבור
באדמה… אבל לישון על משכבי בשלום יתנו לי?.. יתנו?!.. והריני מצפצף על כל
העולם כולו…”

“לכשתרצה גם הוא צודק.”

“מה אתם רוצים פה להפוך, מה? שאין לנו בורא עולם, חלילה?
שהשמים תוהו? השמים אינם תוהו! טלו מה שהיינו לפני שבועים ומה שאנחנו
עכשיו – ותיוכחו! יציאת מצרים… מאפלה לאור גדול…”

“וכי שאלה היא זו אם השמים אינם תוהו? עדיין הייתי פטיט בימי מלחמת פלבנה…371 ממעל ליער
הקאליטושובי, הנני זוכר כמו האידנא… והיה מין שביט מתראה בשמים מדי ערב
בערב… שביט לא גדול… והגויים: רעה לנגד פנינו. מלחמת פלבנה… דם
ואש… נהר דונאי…”

“וליקוי־החמה בפניה של מלחמה זו?.. בעצם הגיוס הגדול…
הייתי אז בדימוב… המון עם רב מכל המחוז… כל אחד ראשו עליו כגלגל…
עקידה… ופתאום הוגד: מופת בשמים!.. כל העם – החוצה!.. אימה חשכה… מין
גזר־דין…”

“מלחמת פלבנה… גישרו את הדונאי בגופות של בני־אדם… ומה
הייתי רוצה לאמור?.. כן… באותו לילה, אחרון לאנדרלמוסיה, הייתי שרוי
במרתף… צינה וטחב עד לבלתי שאת.. ראיתי שלא אוציא את הלילה ועשיתי חשבון
בנפשי… מה הייתי רוצה לאמור?.. כן… גם בתי הבכורה היתה על־ידי… מילא
הם, הפטליוראים, חשבו אותה לרוסיה, את מרוסיה, אבל היא עצמה למי חשבה היא,
מרוסיה, את עצמה?.. ומה הייתי רוצה לאמור… כן… השמים אינם תוהו… כל
יותר שאתה מתחבא – הפחד גדול יותר… תוהו… בורא־עולם… מעצם ילדותי
הנני למוד: אלוהים!.. והנה התרגש הגיוס הגדול… מ־ל־ח־מ־ה… נרצח איזה
פרינץ372 מעבר להרי־חושך ובני חייב ראשו…
ואחריה – הפטליוראים… ולפניה עלילת דם… בייליס… ומה הייתי רוצה
לאמור?.. כן… וכי קלה זו בעיניכם? ‘נעדר בשדה הקרב’. ולאשתי אני בודה
שקרים, חלומות…”

“ייתכן, ר' חיים, כי יתגלגל עוד מכתב ממנו… בחור מיושב היה…”

“מאיזו שביה, ר' חיים… אסור יהודי ליאש את לבו, חלילה…”

“הלואי… ומה הייתי רוצה לאמור… כן… הלואי…
וכשיצאתי ממחרת הבוקר מן המרתף התרחצתי והתפללתי… טלית ותפילין – כנהוג:
‘שמע ישראל’… סח לי איש מהימן: הוא היה בקיוב בימי המשפט על בייליס
וסיפרו לו: גרוזנברג…373 וכי קלה זו בעיניכם –
גרוזנברג… כשכילה לדבר נזדעק פתאום בקול מר: ‘שמע ישראל’ ונתעלף…
דינמיט… אך להניח דינמיט יש מתחת לעולם שכזה ולפוצצו לכל הרוחות!..
לפוצ… מ־שה! מ־שה!..” הרים פתאום הדובר את קולו כלפי משה שואב־המים החרש,
שחימר אחרי חבית מימיו יחידת־הסוסה בקירוב מקום, ותוך כדי כך נעקר מן
החבורה ורץ אחריו.

“מ־שה! מ־שה!” נעקר אחריו גם האדמוני ורץ אחרי משה כדי
להעיר למוסר אזנו החרשה על שהוא מקפח מימיו בימים האחרונים. כל המבטים
התרכזו לצוארון־הגומי “ועל עצם־תמצית עיקרי הדברים מה תספר, מרוסיה?..”
“תיכף, תיכף,” דיפדף הלה חפיסת “קרנסקאות” שסילק לידו אחד מהעוברים.
“מרוסיה… שתי מאות… מריה גריגורובנה…” “זה שנתים ויותר והבחור לא
נשכח עדיין מלבו…” “נקוט כלל בידך: без вести пропал374 זהו: נהרג…” “על עצם־תמצית עיקרי הדברים, אישי הסוחר, עדיין לא
עמדה שום בריה בעולם…” “שמעתי: ‘חתונה’ כזו כבר היתה לעולמים ונשתכחה…
בשנים קדמוניות… והם, האדומים, מצאו את הדברים כתובים באיזה ספר…” “גם
אנוכי שמעתי כזאת…”

“מריה גריגורובנה… הצרפתים – אנשים מנומסים, סיפרה
לבתי, תחיה – ובאים בנפש חפצה למשתאות… ובכן, אלתר, שמונה מאות רובל נתת
לי דמי־קדימה והשאר – הנני כופל ומשלש, אלתר – בשטרות ניקוליי!..
מרוסיה… ואודיסה מטילה בינתים לתוך הכלים… סטודנטים, דוקטורים,
עורכי־דין, טכנאי־שינים… אין גם אחד… מלהטת הספסרות והסחורות קופצות
ההרה… וגם בקיוב…”

“ומפי ‘רד מעל הגג’ שמעתי: הצרפתים עזבו את אודיסה… ‘חתונה’ מבוהלת… ‘עקום הידים’?..”

שוב נתרעשו פעמוני סוסיו של נוח. עיני כל החבורות נתלו
בעגלה השוטפה שמחות. הכבודה הרבה ארוזת המחצלות ותיבות־הנסרים שהעיקה על
העגלה מפניה ומאחוריה ומשני צדדיה וגם סבר־פניו ונענועי־ראשו המנומסים של
הבחור האורוחובי כלפי כמה ממכריו החדשים הטילו איזו טרדה במחשבות, עוררו
מבוכה.

“ויו, סו־ו־וסים!..”

נתן תוקף למבוכה זו נוח.

ולא היו רגעים ורוח של מעשיות יבשה נשבה בחבורות. אלה
שעמדו למכור מסחורותיהם הוצנו, לקנות – הוחמו. נתבטלו כמה קנוניות, נתחרטו
מוכרים, נתגמגמו ברפיון שפתים. איזה חן מיוחד נוסף עכשיו לסחורות שטולטלו
אמש לתוך חשכת הלילה על־ידי ברגלמן. היה מי שציין את עצם העובדה המשונה,
שאורוחוב, עיירה מסחרית היושבת על המסילה הגדולה המובילה ישר אל נחלי
הפרקמטיה האדירים ומכי־גלים שבכרכים שונים, ממעטת עצמה לשתות דוקא
משלוליות־הרקק שבפרגונובקה, ועוד אחד שהזכיר כי גם אחרי מהפכת־קרנסקי פשטו
על העיירה סוחרים ממקומות שונים והיו חוטפים מכל הבא בידם, ופרגונובקה היתה
זקוקה אחר־כך לחזור על אותם המקומות עצמם שמשם באו הסוחרים, ולפעמים גם על
פתחיהם של אותם הסוחרים עצמם שקנו מידם, וגם לקנות אותן הסחורות ממש שזה רק
מכרה להם, ואך בתוספת רוחים מופרזים, כנהוג… החבורות התחילו מידלדלות
והולכות.

מאחת מהן יצאו שני זקנים בעלי־צורה ובעלי־קומה, תפסו את
עצמם בשיפולי זקניהם ועמדו. פניו של אחד התכווצו משונות, ספק עומדים
להתבכות ספק להצטחק. “גם עליך ציוה, ר' ניסן דיין?..” “עם קריאת התרנגול…
משומרים לבוקר…” “אל ה’קלויזל'…” נהיה לומדים כל אחד בפני עצמו והוא
יהיה לומד פרק לפנינו?.." “משומרים לבוקר…”

במעלה השוק התבלטו ר' ניסן דיין וליפא־לייב הזקן. מדובללי זקן ופאה, ב“טוזליקים”375 של חורף מרובבי־רפש
עמדו פעם בפעם נבוכים ותוהים על סביבותם כשני משולחים מנודחים של איזו
שושלת צדיקית רחוקה ונשכחה.

ליד החבורה הקטנה והאחרונה העמיד יהודי שהיה מלובש עדיין
כולו, זולת המצנפת החדשה שהשחירה מעל ראשו המסופר עד לעור, בבגדי־חורף, שני
דליי מים ונאנח: “הכוחות מתמעטים… ומה שהכוחות מתאפסים – מילא… אין
ברירה… אבל הפרנסה – גואלד!..” "הלואי שר' ניסן וליפא־לייב,'' התחכך אחד
תוך בגדיו, “יאספו מחצית למצער מ’המעות־חיטים' שאספו אשתקד… עליונים למטה
ותחתונים למעלה והם אינם מוצאים את ידם ואת רגלם…” “אומרים: האגודה
המקצועית עומדת לאפות מצות בשביל דלת־העם…” “ולחם לאכול?..” “ובאודיסה,
אומרים, הקיפו אלמונים שני ארמונות שהגבירים שותים בהם קאקאו מדי בוקר
ונטלו מהם את ממונם… תאמרו: ‘רוקי ורח’ – לא! תאמרו: מיני אנרכיסטים
– לא! תאמרו: נותנים לב עליהם – מלהטת האדמה ממש תחת רגלי הסוחרים… אין
חכם בחכמתו… ועל עצם־תמצית…”

שני יהודים במצנפות־עור־כבשים דהויות נטפלו אליהם במפתיע.
“מי ראה פה את הדוקטור היהודי?” “וכי ישנו פה דוקטור יהודי?” “אותו אדם
בה’פלירינה'376 המשומשה שהיה מטייל בבוקר עם
הציונים הוא דוקטור… נשלח מדימוב אל המרפאה שבבית־החרושת.” “עם כל אחד
ואחת הוא נכנס בשיחה, ושכזה דוקטור?” “…ובשמו מודיעים: בפלשתינה נפתחו
חיים יהודיים… עם נשיא מאחינו בני ישראל…” “בוא, זנוויל, ונלכה.” “לאן
אתם?” “אל מלצר… אין להחמיץ את המועד… הוא רושם את האנשים הרוצים לרכוש
שם שטחי־אדמה…” “ומחר תתקיים אסיפה בבית־המדרש, בוא, זנוויל…” “ובאילו
מעות יש לרכוש?.. הבה, גם אנוכי אלך עמכם…” “שנינו בני־כפר אנחנו…”
“וגם אנוכי אלך…” “…שלושה בחורי ואנוכי, הרי לך ארבעה גברים… ידיו של
הבינוני – מטילי־ברזל… חמש־עשרה דיסיאטינות377 למצער אבקש…” “כתר־נא גם לי, זנוויל…” ובעל המצנפת החדשה
כיון שנשאר לבדו נטל את שני דליי־המים לידיו ונשרך לדרכו.

נתחיו הדברים רק אחרי הצהרים. אחרי שקאלינקא נדרש לשואלו
בדבר הספקת סחורות מהחנות הקואופרטיבית לקואופרטיב החדש, השלישי, “אחדות
ועמל”. ל“אחדות ועמל”? – פשט יד שלום לכל אחד מהנוכחים – אחד הוא הציור
על־גבי כל שלטי הקואופרציה: שתי כפות־ידים מתלכדות בלחיצה – אות עולם
לאחדות!.. ובודאי שהחנות הקואופרטיבית לא תקפח מעשיה גם בשביל הקואופרטיב
היהודי החדש, שהוא בעצם אחד מסניפיה… ובפרט עכשיו, כשהיא מתעתדת להרחיב
חוג פעולתה… להביא כמה קרונות מלח, שחסרונו בכפרים מורגש כל־כך… להמשיך
הארה חשמלית מבית־ החרושת העירה… הוא היה שם זה רק לרגלי ענין זה…
חדשות? ממקור נאמן מסרו לו: הצרפתים לא עזבו את אודיסה…

ולכשנפטר נתגלעו חילוקי־דעות. הללו: נאמנים עליהם מקורותיו
של קאלינקא, והללו: צלב הם רוצים להעמיד עליהם. לייזר “רד מעל הגג” היה
באודיסה בשעת עצם המעשה. כבודו של לייזר במקומו מונח, אבל ניכרים דברים
היוצאים מן הלב. הוא עדיין עומד לייזר “רד מעל הגג” במורד השוק ומתנבא
בחבורה של בעלי־מלאכות.

והדיבור נתרחב, נתערבב. נפלו איש לתוך דברי חברו. “הוא
מתנבא שם לפני ביתו של הימלשטיין, לייזר: תיפתחנה שבע שנים טובות לבעלי־
מלאכות ושבע שנים רזון…” “הא לך שתי פרוטות בעד גבורותיהם של וולקא
ואיואנוב ו’רד מעל הגג' ואפילו… אפילו של מלכה ‘שבא’… קבצנים מנמנמים
בחשכה…” “כצנינים הם בעיניו הקואופרטיבים היהודיים… פולני גאותן…
‘אות עולם לאחדות’ ובאסיפה הכללית הוכיח שהקואופרטיבים היהודיים אינם
עובדים על־פי התקנון…” “שאל לה למרוסיה אחד חייל צרפתי: מפני מה נתנו כל
היהודים את ידם לבולשביקים, והיא ביטלה חלומותיה לראשו…” “אילמלא היה בהם
ממש, לא היה רפופורט מבקש קרבתם…” “דרך באלטה?.. אפשר היה להביא מלח
מאודיסה לכאן בעגלות… בדרך עקלתון…” “עד שאתה בעגלותיך, החנות
הקואופרטיבית בקרונותיה… מלאה גניבה וגזילה ויורשת אותנו בחיינו…”
“אנטנטה, זו שיכלה לענק־ענקי־הענקים, גרמניה, לא תוכל להם? עמקו מאוד
תכסיסיה…” “ואם כן מה כוונתו של אותו חייל צרפתי שאמר למרוסיה: אנחנו
חיילים למולדתנו ולא למולדתכם…” “פוניה קוואס… עוד תתאחדנה אנטנטה
וגרמניה כנגדו… כמואב ומדין בשעתם.” “ויקשה לי למראשותי…” “פרזידנט?”
“כמו וילסון באמריקה?” “ומפני כך ראתה האנטנטה ראשית לה לכבוש את אודיסה…
רוב יהודי רוסיה – באוקראינה, ודרך אודיסה תובילם באניות… עד
קונסטנוטינופול ומכאן… ההצהרה378 לא לתוהו
ניתנה…” “הוא היה דוקטור ממש, הדוקטור הרצל?..” “פרזידנט, מאחינו בני
ישראל…” “בלי חילוקי־דעות?..” “פינקל!” “הנה מי שיפרוש לפנינו את הדברים
על־פי ה’כימיקה', גדליה!..”

זכרו לו, לגדליה פינקל, הסד קריאותיו הפומביות מה“קיובסקי
מיסל”, עם נופך של חקירות והשערות משלו בעתות־המלחמה והכניסוהו בהרחבה:
“אדרבה, הינבא לנו אתה, גדליה…” “מה שייך להינבא,” התענו גדליה, “לו
הראו לי, לכל הפחות, עתון אחד מאותם שיופיעו לאחר עשר שנים, למשל, מאמר
ראשי אחד, מדור־כרוניקה אחד – והייתי מתחכם כבר מעצמי להוציא את הדברים
מידי פשוטם ולאמור: יהודים, לאחר עשר שנים יהיו הדברים כך וכך…
לאחר…”

“ואוקופציה?..379 הלא בקי אתה, גדליה, בגיאוגרפיה…”

“אוקופציה?.. תשאלוני: גדליה, התתחולל אוקופציה? ואענה:
קרוב לודאי… תשאלוני: גדליה, אתה רוצה באוקופציה? ואענה: אי־אפשי!.. כי,
לכאורה, מהי אוקופציה? החזרת עטרת המסחר לישנה… מעות… אשראי…
אי־אפשי!.. הלמו־מחצו ה’אדומים' את הראשים בפקודת ‘אל מעות!..’
ובזה…”

“‘אל מעות’ הא כיצד?”

“מנין לך זאת?..”

“אותו לנין? היכי תימצי?”

“ובזה הרגו בבת־אחת את המלחמה ואת הספסרות ואת הפוגרומים… מהמעות כל הנגעים… מהמעות כל…”

“לכשתרצה גם הוא צודק…”

“באו להפוך את הקערה על פיה ויהפכוה… ממחרת האנדרלמוסיה
פלט לפני יהודי פשוט לפי תומו: ‘אויבי איש קניני ביתו’, והדברים נקלטו
במוחי עמוק־עמוק… אקח לידי ‘קרנסקאות’, ‘גריוונות’ ותיכף אהרהר: זה
אויבי!.. אץ, דץ – פי־פו־פא!.. מחיה מן האויר… אי־אפשי!.. כאחד גוי הנני
רוצה להיות… כברת אדמה חרושה… ריח־שדה…”

“אשראי… מעות… אבותינו סיפרו לנו: היו חטפנים
בישראל… סלקא דעתך?.. אלא, היתה מלכות שביקשה נחטפים לעצמה ונזדווגו לה
חטפנים… פרצה קוראה לגנב… ואולם כשיהיה כיס אחד לכולנו… שלי שלך ושלך
שלי… כשכולנו, למשל, אוכלים לשובע… לחם ובשר למשל… תפוחים מדי יום
ביום…”

“זה ענין לא למחר ולא למחרתים…”

“אבל ענין הלא!.. אנו קוראים חידות מני קדם:
עובדי־אלילים… עובדי עץ ואבן… סלקא דעתך? מולך… מרקוליס… אלא, מין
בולמוס היה בדבר… וגם תאות הממון הוא מין בולמוס… והראיה, הולך אדם
ומוסר נפשו עליו… וכשכל ישראל חברים…”

“פו־פו־פו…”

“אשראי… מחאות של שטרות… אי־אפשי!.. כאחד גוי הנני
רוצה להיות… חלקת־שדה… טולסטוי אומר במקום אחד: ‘לנתי בקיץ העבר
בשדה… קידמתי בנשף, כשאלוהים בכבודו ובעצמו היה ישן עדיין, כביכול… ריח
תבואות מחיה נפשות… טל…’ והוא אומר, טולסטוי, במקום אחד…”

כל העינים נתלו ביד שנשתלחה לתוך תוכה של החבורה, מקישה אצבע מעל אגודל:

“גדליה זהבי, חמישה־עשר רובל הלוני־נא עד מחר…”

היד השלוחה ידו של יוסי הנגר הזקן היא, מי שיצר־הבדחנות
דוחקו בכל מקום ובכל זמן, וקריצת עינו ממזרית מלווה תנועתו זאת…
בנות־צחוק מרופרפות, מבטי־תהייה נשלחים פעם כלפי גדליה ופעם כלפי הזקן –
נו?

“מה שייך…”

כמעט כל הנוכחים נתנו קולם בצחוק והחבורה נתבדרה ונתפרקה על חוליותיה. 

“אתה נאה דורש, גדליה: שותפות… מהיכי תיתי… ואולם זו רעה חולה, אתה נהרג על פחות משוה פרוטה, גדליה…”

“ואתה היית רוצה שאנוכי דוקא אצא לרקד ראשון לפני הכלה?..”

“אל מעות!..” וכי נשתיירה להם ברירה אחרת, אם כל העולם
משתמט ממעותיהם?.. הלא שמעת מה שסיפר האדמוני מפי ‘הידים העקומות’…
והמציאו המצאה: אל מעות!.."

“ואם ימחץ את ראשך בכלונס?.. ‘שלי שלך ושלך שלי’ – ואם
ימחץ קובאץ או טרנושנקו את ראשך בכלונס: שלי שלי ושלך
שלי…”

“לכשתרצה גם הוא צודק…”

“…והוא אומר, טולסטוי, במקום אחד…”

“טולסטרי… היכן טולסטוי והיכן גדליה… אתה ‘בורז’יסט’380 והם ממילא לא
יסכימו עליך…”

“אנוכי?.. בורז’וי?..”

“אתה וגם אנוכי!.. שנינו ‘בורז’יסטים’ והם לא יסכימו
עליך… אתה מתקמט? אם כן – רב סליחות!.. להוי ידוע לך, גדליה, כי במקום
ידוע על־ידי אנשים ידועים ולשם מטרות ידועות כבר נחרצה רשימה חשאית של
ה’בורז’יסטים', ואתה, גדליה, באמצע… אתה… מה – מה? אצל
הימלשטיין?..”

“את חדריו!.. מחרימים בחזקת היד את חדריו!..”

“היאך?..”

“פרחי־חייטנטנים381 עם ‘רד מעל הגג’ בראש!..”

“הרי לך: אל מעות!”

“אלה תולדות ‘רוקי ורח’…”

“…‘רשימה חשאית’… מנין לך זאת?.. ‘אתה באמצע’…”

" ‘חידות מני קדם’ יספר לי, ‘שמנדריק’382 שכמותו!.."

“חינם, אין מעות?..”

“מה – מה?”

“האיך?..”





מט. קמח

בקרפיף שמסביב לקבוצת הבתים המכונים בשם הכולל “מונופול” נדף ריח נעים, שרפני383־מה, של גרודות טריות ושל
אדמה חפורה. לא הרחק משני האילנות העבותים ומעוקמים זה לעומת זה, על־גבי
נדבך של קרשים חדשים, ישב כבדות ישראל הנגר ולא גרע עין משפמו הבלונדי של
פיני גרויסר, ראש הדיירים שבקרפיף, כולו הקשבה לסיפורו השלו. פיני, קל
ונוח כמו תמיד, עמד על רגליו וגילה לפני ידידו ואיש־סודו, טפח ממהלך עסקיו
בבית־החרושת בשבועות האחרונים.

ישיבתו של ישראל הביעה קורת־רוח גלויה. כפות־ידיו החסונות
לפתו את ארכובותיו ופניו הדמיים־גלויים הגלישו בת־צחוק טובה אל רחבי זקנו
הצהוב. שני השוליות שהקציעו קרשים על־גבי שולחן־הנגרים שבקירוב מקום,
הפסיקו מפעם לפעם את עבודתם, האריכו לנקות את המעצדים מהפצלות שנתקעו ליד
איזמליהם על מנת להתבונן אל פיני: חשוב היה לראותו דוקא בקלקלתו לאור
המאורעות האחרונים שאיימו להרוס את עסקיו בשני בתי־החרושת בפרגונובקה
ובזוודיווקה, ולמוטטו ולהפילו. ולאחר־כך, כשנוכחו שהאיש שלו וזחוח כמו
תמיד, נחלפה הסקרנות בהבעה של כניעות קלה, כניעות שהיה בה משהו של הערצה,
ושהיתה רגילה אצלם מכבר הימים. כי היה פיני גרויסר למלה בעיירה ברוחב
יזמתו המסחרית וגם בדרך חייו המונהגים ביד רמה ולא פעם התחבטו בניה על
סוד־חידת הצלחתו, יש אומרים: “מזל”, יש אומרים: “שכל”, ויש אומרים: קסם
מראהו ונועם שיחו הולכים לפניו.

דיבורו של פיני פיכה בשקט. הוא הבין להערתו של ישראל:
לצמצם את גבולות עסקיו לעת כזאת, לכנס את פזורי מעותיו, להתכווץ קמעה.
ואולם, כפי הנראה, אין לשנות. הוא כבר הירהר בזה. יודע הוא היטב שאדוני
בית־החרושת המקומי וגם של בית־החרושת הזוודיווקאי, מלבד שנים־שלושה מהם,
אין לבם ופיהם שוים, שעינם של הפריצים הקטנים צרה בו, בעסקיו, באשתו,
בילדיו, בביתו ואפילו במסדרון החדש על פיתוחי כרכובו וחלונותיו הגותיים
שהוא, ישראל, בונה לו עכשיו לתפארת. יודע הוא גם כן את מחיר המחמאות שהם
חולקים לו – קמח או סובין בשביל בהמתם, מהטחנה; עצי־הסקה בחינם מהיער;
הלואות קטנות – ובקרבם ישימו ארבם, יחרחרו אש השנאה בלב האיכרים.
כמו־כן לא נכחד ממנו שועד־הפועלים אינו יכול שאתו ושבקושי יסבול אותו רק
זמן מועט, עד כמה שיהיה זקוק לידיעותיו, ליזמתו, לבקיאותו. ובכל־זאת – אחרת
לא יוכל. רוח הוא באדם. יום שאין בו מעשה אין חייו חיים. לזרא לו הסוחרים
העיירתיים הרצים אל בית־החרושת איש על־פני רעהו כמצילים מן הדליקה, המקשים
לילד, הנושאים את עסקיהם על גבם כחטוטרת, החותרים תמיד אל החוף כמושלכים
לתוך המים. הוא שחיין.

כשהפסיק פיני את דיבורו הסב ישראל את עיניו אל רחבי זקנו,
שכמו נתעננו ברגעים האחרונים, תלש אחת משערותיו הכספספיות המועטות והאירן
שוב בבת־צחוק טובה.

“יש לי, פיני, הרגשה שבימים האחרונים אתה מכחיד תחת לשונך איזה דבר טוב בשביל העיירה…”

פיני גרויסר הטיל בו במקום תשובה מבט בוחן, נתחייך קלות
וחזר ונתן בו שוב מבט ממושך יותר וספקני־מה – לראשון היה בכדי לומר: אתה
פיקח, ישראל. והשני הוסיף: ומפני כך אהבתיך וגם מפני שכמוך כמוני, שנינו
אנו, כל אחד במקצוע שלו, בעלי־כשרון, ועושים מלאכתנו בשמחה.

וממחרת היום כשישראל הנגר, מדי עמדו באחת החבורות שבעיירה
ראה מרחוק את פיני גרויסר וגרומאקוב ואיש־הורוויץ כשהם עולים בצוותא
במעלה השוק, מיד אמר: פיני גרויסר נושא איזו בשורה לעיירה.

גרויסר ואיש־הורוויץ הציעו לגרומאקוב להיות להם לפה. וכך
נדברו שניהם מלכתחילה: מוני־מונים הכריזו הפטליוראים בעת נסיגתם: “אנחנו
עוד נשוב אליכם…” וכדאי הוא, אם כן איפוא, שגם גרומאקוב הנוצרי יטול על
עצמו חלק מהאחריות.

גרומאקוב, אחרי פשטו יד שלום לכל אחד מהיהודים שהיו באותו
מעמד. פתח באוקראינית המונית: דודים, כך וכך. אחד מהגדודים הפטליוראים פרק
בלילה הנמהר האחרון מאה פוד קמח מהטחנה המיכנית והפקירם. רבות רעות עשו
לעיירה, יכירם הרוח באשר הם שם, ומאה פוד קמח תמורתן מה הם ובכן, דודים,
כך וכך. הוא, פאן גרויסר, הורוויץ הגזבר ושטיין מנהל־החשבונות נמנו וגמרו:
הקמח יינתן לעיירה. רבות רעות עשו לה… צריך רק שבית־החרושת יסכים על זה.
שאורלוב המנהל יסכים על זה. ובכן, דודים…

ועוד באותו מעמד גויסה משלחת – גרשון בילואוסובקר,
גדליה אסתרקם, וישראל הנגר – שנעקרה מניה־וביה ממקומה והלכה ובאה אל
בית־החרושת מבלי שהסדירה לעצמה את הדברים שתדבר ומבלי שהיטיבה את לבושה
המעוך ומשומש, וכאשר עברה את מפתן משרדו של אורלוב כן החשיפה את ראשה ושאלה
שלום, בנוסח המוני ובלשון גויית המונית ועמדה בדרך־ארץ תחתיה, והיה בזה
בכדי לומר: אנחנו מסורת אבותינו בידינו, וכל אותן ה“חכמות” מקרוב באו –
ממנו והלאה.

ואורלוב פסע פסיעות אחדות לקראתה והזמינה אגב השתחויה
אדיבה קלה לישב בכורסות שעל־יד שולחן־הכתיבה שלו, לא הספיקה זו לישב ונכנס
ויצחובסקי המכונאי הראשי, מיד הריע בקול בדוח כלפי ישראל הנגר, מכרו מכבר
הימים, הציגו לפני אורלוב כאת אחד האומנים־חושבים המקוריים ביותר שפגש
בחייו, פשט יד שלום ליתר האנשים והזמינם לישב גם הוא. אז נסב הדיבור על
עניני העיירה ועל קשרי־הידידות שנקבעו בינה ובין בית־החרושת מימים ראשונים.
ויצחובסקי מציין ומדגיש את רגשי הידידות שהוכיח בית־החרושת לעיירה בשבועות
האחרונים שהודות להם הלך הכל למישרים, בה בעת שבמקומות אחרים היו מאורעות
דמים… ונזכר הוא בהזדמנות זו במאמציו של אורלוב, האיך התפרצו באחד ערב
הפטליוראים לבית־משרפות היי"ש והאיך אורלוב בעצמו, בהבינו כמה גדולה הסכנה
הכרוכה בזה לעיירה, התערב בדבר ולא נח עד שלא הוציא משם את כולם עד אחד,
ואורלוב, לשמע שבחו בפניו – נבוך, אדמומיות הציפה את פניו הפורחים ונתן
לדברים כיוון יותר סתמי ומופשט. מקווה הוא שגם להבא תהיה עצת־שלום בין
העיירה ובין בית־החרושת, שעוד יבואו ימים יותר טובים גם לרוסים וגם
ליהודים, וכשרוךהמעשה היהודי יהיה לברכה לארץ, והוציא קופסת סיגריות והגישה
לכל אחד. ויצחובסקי הדליק גפרור והגישו תחילה אל הסיגריות שבידי המשלחת,
והמשלחת מחרישת־משתאה, עיניה תועות ופניה מתהפכות לכמה גוונים, ולמי היתה
דומה בשעה זו? לבתולה זקנה ושכוחת־אהבה, ששני בחורים נאים ישבו אצלה,
מחליקים לה דברי־עגבים ונושאים מליצתם עליה גבוהה־גבוהה, והיא־לבה רוחב
ופוחד ומהסס, אם מלעיגים לה הבחורים השנים או באמת דבקה נפשם בה לאהבה.
ופתאום – רוזנצוייג, מנהל־החשבונות היהודי! והמשלחת ננערה. יהירות מבטיו
ומוצקיות מפרקתו עודדו, והילוכו המטולטל־בוטח, שהיה בו משהו
מצעדי־הפא384 היפים שהיה רגיל בהם במחולותיו
המפליאים בחתונות יהודיות, כמו הורידו בבת־אחת את תפארת המשרד, המצוחצחה
והמרחיקה, ממרום כבודה; אותו רגע טפח ויצחובסקי בחביבות על כתפו של ישראל
הנגר: “נו, פאני צהוב, מתי תחל החלוקה?..” וישראל הבהיק את רחבי זקנו
בבת־צחוק פיקחנית: “החלוקה, כפי שאומרים, תיפתח מבית־החרושת ועליך, פאני
ויצחובסקי, לדעת ראשון…” ושפתיו של ויצחובסקי נעוו פתאום: “חלוקה…
מילא, וולקא איש מאנשינו הוא, הפועלים הוגים אמון לו; שיקע מעט עמל
בבית־החרושת, אבל גור־אריה מי הוא שידחוק עצמו לכאן? מי המליכו? אמו
המוכרת תרנגולים ואשתי במטבח ביתי?..” אורלוב הרגיעו: “דקדוקי־עניות, פאן
ויצחובסקי, ואינם כדאים לתשומת־לב יתירה,” וישראל הנגר העביר בשתים־שלוש
הקצעות, כמחליק ברהיטני,385 את הסיקוס שנזדקר
ממהלך השיחה: “בטלן הוא ובעל־הנאה גור־אריה, והאגודה המקצועית עומדת
להשליכו מעל הדוכן. אוהבת האומנות את בעליה, וגם בבית־החרושת לא יתפוס
מעמד. הפועלים ה’אמיתיים' נמשכים אחרי בעלי־המקצוע וסופם שישליכו גם אותו
וגם את בני חאריטון מוסיצ’יק ודכותם386 מעל
המרכבה: אל העבודה, בטלנים ומחרחרי־ריב!..” וגרשון בילואוסובקר כיבה את אש
הסיגריה שבידו אל בית־שוק מגפו והניחה על השולחן ועמד פתאום על רגליו: “משל
המרכבה…” מודעת היא גם בבילואוסובקה הכפר וגם בפרגונובקה: גרשון – פיו
ולבו שוים. מעשה במרכבה. ארבעה אחים היו בכפר, אחד לאחד. מרובי־כוח
ומעוטי־פרנסה. בקושי מביאים לחם לביתם. לחם לאו דוקא, את השבת עושים לפרקים
חול – ויד לפה! גרשון יודע: האיכר הוא איכר, גרשון – גרשון, והגראף
ליפקובסקי – גראף. מעשה שהיה ואת אשר בלבו יגיד כאן גלוי: ארמון, משתאות,
משרתים ומשרתות, נסיעות לחוץ־לארץ, מרכבה רתומה לשמונה סוסים, שנים כנגד
שנים, כי לו נאה, כי לו יאה, מסתמא הכריזו בשמים על כך. ויהי
היום…

נעשה לו פתאום צר המקום ויצא ונתיצב פתאום באמצע המשרד,
יהודי מוצק ומסוקס, מגפיו מזופתים וגבוהים, מצנפת־עור־הכבשים בידו, ועמידתו
מעיזה ומתמעטת כאחת וכל זה התלכד לחטיבה כל־כך מוצלחה עם עבי־קולו, לשונו
ההמונית וחיתוך־דיבורו האיכרי־תמים ובלתי־מחוסר גם הומור דק אי־שם בעומקו,
שהמבוכה, האי־מנוחה כמעט, שהצטיירה על הפנים למראשית דבריו נתנדפה לגמרי.
מקומה תפסה התבדחות שחזקה והלכה.

…ויהי היום והמלחמה התהפכה בראשה למטה וברגליה למעלה.
קרנסקי. זה היה ביום, ובלילה – מתדפקים על חלוני. בהלה – אנוכי ובני־ביתי –
ששא! ובפתחי את הדלת – פאן ליפקובסקי!.. מיוחף ומוחרד – כך וכך, התנפלו
בני־ בלי־שם על הארמון, ברח כל עוד נפשו בו: “פאן גרשון!.. בגד להתחפש…”
וגרשון נתן לו סנדלים ובורנס להתחפש וגם צידה לדרך. “דרך צלחה, פאן
ליפקובסקי!”־“היה שלום, פאן גרשון!..” ואת ידי אשתי הוא לוחץ, – כך וכך.
וגרשון צופה ומביט: פאן ליפקובסקיי. נתפתחו עיני: בשר־ודם. למטה מבשר־ודם.
כולנו בשר־ודמים.

…ויהי היום ובבית פקידות־המחוז ששון ושמחה. גרשון, כך
וכך – כולנו חברים. המרכבה הרתומה לשמונה סוסים, שנים כנגד שנים, של
ליפוקובסקי פנויה, הדרך פתוחה, נהפכו העמקים למישור – היידא! וגרשון –
מהיכי תיתי, כולנו חברים, כולנו בשר־ודמים, נתפתחו העינים וכל אחד רוצה
לראות עולמו בחייו – היידא! ונשב ונסע, קולי־קולות, ובדרך נצטרפו אלינו
“חברים” כהנה וכהנה, מיני פטליוראים והיידאמאקים ופליטי־סיביר, “מי פה
ז’יד?..” בקיצור גרשון ובני־ביתו נמלטים חטופי־נשימה לפרגונובקה.

…ויהי היום והדברים נתהפכו ופרגונובקה צהלה ושמחה.
הדביקו חברים טובים את המרכבה הרתומה לשמונה סוסים, שנים כנגד שנים, של
ליפקובסקי ליד איזה יער, כך וכך: “הטריחו את עצמכם לירד מעליה נחותי־דרגה
ובני־בלי־שם…” והמרכבה פנויה שוב והדרך פתוחה והעמקים נהפכו למישור –
היידא! וגרשון – מהיכי תיתי, רוב שנותי עברו ורוצה אני לראות את עולמי
למצער בשארית חיי – היידא! ונשב… מה־מה".. “מי פה בורז’יסט?” “האיך?..”
יטילו עליך מיני רבקה’זציות, וקונטריבוציות ודרדנלים… הא!. עופות־רננים
שכאלה אתם?..

ובהפסיקו את דיבורו־נכאים ובהתקרצפו אובדות בפדחתו, מעשה
איכר אבוד לעצמו, הריעו כולם בקול צחוק ואורלוב ורוזנצוייג ממלוא החזה.
וכאשר נקשבה משאלת המשלחת כן נתמלאה, ניתנה פתקה אל גרומאקוב ואל פיני
גרויסר, וגם הובטחו חמישים פוד סוכר במחיר נמוך בשביל דלת־העם, בהסכמת
“ועד־הפועלים” – “רוזנצוייג כבר יכונן את הענין” – ורק בתנאי שיובא
“נאריאד”387 על כך מדימוב.

משולהבי־פנים וגלויי־ראש יצאו האנשים מהמשרד ונחפזו אל
העיירה. רעשו מתוך התעוררות זה לתוך דברי חברו, אף התחלפו במקומות. נדחק
אחד אל בין שני חבריו וכעבור רגע והוא שוב מן הצד. ליד העיירה התפרדו
האנשים. גרשון בילואוסובקר אל מובילי־משאות היהודים המצויים ליד עגלותיהם
בשוק, גדליה אסתרקס עם הפתקה שבידו – אל התחנה, וישראל הנגר – אל מאני
מילגרוים, שחותמה של הקהילה היה תחת ידו, כדי להיועץ בדבר ה“נאריאדים”
ו“מציאת מפתחות” ללב “הבעלים החדשים” בדימוב, כי גם קבלת “נאריאד” על קמח
בשביל ה“קהילה” עמדה על הפרק ושמועה דלפה, כי וולקא נקרא היום טלפונית
לדימוב.

עודם עושים מעשיהם והחדשה פשטה בעיירה. ולא היו רגעים ואל
החנות ה“זולה” התחילו אצים אנשים ונשים מכל עבר, קבצנים מוסמכים וקבצנים
נסתרים, מן החבורות ומן הבתים, – הדלות המפוזרה ומחולקה למקומותיה התחילה
מתלקטת לפונדק אחד. אכן, זה היה מחזה קשה עד שברון לב! מתי פשתה ככה?
קרועה בלויה, פנים ממוררים ומוחשכים, אילו מהם אותות של מחלה עליהם, יד
החורף היתה בכולם להקדירם, לעקרם מבריאות ונחת, וגדול הדוחק. כל אחד ואחת
משתדל להידחק אל תוך החנות פנימה בעוד מועד, רוצה לקבל בהקדם ובכמות הגונה,
קולי־קולות, קנטורים וזלזולים, ושהיקותיה הצרחניות של רייזי־דבורה האלמנה
על־גביהם: “מאימתי, רייזי־ דבורה, בא לך הדבר?” מפייסות את דעתה נשים
רכות־לב, ואף היא תענה להן אמריה ותוך כדי דיבור: איקח! קחח! הללו נרתעים,
הללו רוקקים את רוקם בהסתר, הללו משתטפים בצחוק כבוש וחנוק, הדוחק מתמעט
רגע ושוב מתגבר והולך.

בינתים והקמח הובא. גרשון בילואוסובקר ניגש לסייע לסבלים
ועד מהרה נתחוור שהוא מפגין כוחו במלאכת הכיתוף, חושף שמץ מגבורתו בפומבי –
נחו רווחות שקי הקמח על הגבים הרחבים והמורגלים לכך, ובנו שבתיל, בחורון
גברתן ושחוץ, כרוך אחרי אביו תמיד, כפרת מגפיו המזופתים, העביר לכאן
מחנות־הקמחים של אביו את המאזנים ואבני־המשקל ואגן־הפח, נוספות על אלה שהיו
בחנות ה“זולה”. הדוחק התגבר, הובאה רשימת הנצרכים מבני־ה“קהילה” זו המקובלת
בכל החלוקות – היכונו!

ומהם ראו אילו מחברי “לינת־הצדק” והם גם צרכנים רשמיים
ושותפים כמוסים לקואופרטיב החדש “אחדות ועמל”, שנוסד בהשתדלותו הפעילה של
מאני מילגרוים – סיעה אחת ומאוחדה ומאוגדה איגוד רעים וידידים עוד מימי
“ההנהלה העצמית” הן בעסקי קהל, הן בעניני “בית־המדרש” והן בעסקי משא־ומתן
ונתעניינו ובאו לעזרתם. וכשמראה המון פושטי־היד, שביניהם היו גם בעלות־בית
ובעלי־בתים מכובדים שרק בחורף זה ירדו והגיעו עד לכך, הפתיע והסמיר את
הלבבות, נדברו האנשים יחד לארגן ועד מיוחד להספקת מצות לבני דלת־העם –
נוספות על “המעות חיטים” הנחלקות על־ ידי ניסן דיין – והיה שם אחד שהוסיף:
גם בשר וגם יין לארבע כוסות, ועוד אחד הציע ליטול את החנות ה“זולה” תחת
פיקוחו של הועד המאורגן וגם החלו מניה־וביה לאסוף אמצעים כספיים, ופיני
גרויסר מרחוב בית־הנתיבות הפריח לידם בו במעמד, לתמהונם של כל הנוכחים,
“חמישים קרנסקאות” בנות עשרים רובל – אלפיה, תרומתו.

העבודה עדיין בראשיתה ואל תוך הקהל נדחקו פתאום שליחי
האגודה המקצועית עם לייזר קראבץ בראש – הוא קראבץ מעורר השערוריה, לפני
שנתים, בקלוב “אחדות והתקדמות”, כנגד מאני מילגרוים. זקן־העיר, ושתיכף לכך,
עקר לאודיסה ושבמשך שלושת הימים האחרונים, מאז שובו לכאן, הראה את כוחו
לגייס בשביל האגודה המקצועית המחודשה שני החדרים הקדומים שבקומה העליונה
בבית הימלשטיין – ממעל לחנות ה“זולה” – להטות שכם נאמן לוולקא ואיואנוב
במאסרו של אנדז’ינקו, ראש המיליציה, ובשילוחו, עם משמר מיוחד, לדימוב,
לקומם את האגודה המקצועית כנגד נשיאה גור־אריה ולבחוש בה כבקלחת
רותחת.

הדברים נחתכו ברורות. קראבץ, בהסיבר את מבטי עיניו
הפזלניות כלפי שני עברי חטמו, שואל בחימה עצורה: “והיכן הערובה שלא ייגרע
חלקם של פרוליטרים גמורים דוקא?” ושבתיל בהביטו פעם אל לייזר ופעם אל גרשון
אביו המקומח יענהו: “תיטיב למלאות את חסרונם בחריוני העזים השתים אשר
לזקנתך מירל.” קראבץ יוצא מכליו ומטפח באגרוף על השולחן: “הנני מצווה עליך,
ספסר נאלח, להסתלק מפה תיכף ומיד,” ושבתיל חוטף אבן־משקל לידו ומשליך עצמו
לעומתו בגבורה – מהומה ומבוסה, חרחרנים וסכסכנים מחד גיסא, שדלנים
ודורשי־שלום מאידך גיסא. נשתקעה הסערה במקום זה ונתרגשה במקום אחר – גרשון
חוצה את ההמון בידים מאוגרפות: “סלקוהו מכאן, חייטנטן שכמותו, בעודנו חי,
פן תזעקוני לאחר־כך ויהיה מאוחר.. " ופתאום ולייזר שולף למולו אקדח מכיס
מכנסיו. פרץ צעקות, מכבשי ידים ומחיצות של גבים, אילו נשים צורחות ואילו
מרתיעות בתוכחת־מוסר: “הייתכן? אקדח מול יהודי!..” הרשיל “בלילה” – חומה
לקראבץ וזה דוחפו מעצמו, מעלה העויה של מאיסה על פניו כלפי הסיעה שנתרעשה
ממראה האקדח ומניע עליה בראשו: “היי, היי, עם גדולים מכם שרינו ויכולנו
ולכם לא נוכל? מסתמא נמצא עצה כיצד לקברכם באדמה,” והופך אל הדלת, חוצה
בזלזול אח העומדים, בלויית חבריו, שאר השליחים, וישראל הנגר חותך אחריו
ברמה: באבי־אבי־אביך עד קלמן “שקצה” בעל העין הנקורה!.. מיני דיבורים:
“הנני מצורה עליך…” לבש מכנסים רחבים, קנה לו אקדח אי־איפה – צפצפן!.. אל
העבודה, בטלן!.. לדרוש דרשות אתה רוצה ולינוק על־ידי זה פרנסה?.. לאכול מן
המוכן?.. בעל־מלאכה אתה ולא איזה גור־אריה אוכל חינם!.. מיני דיבורים:
“הנני מצווה עליך…” בא אשתקד לאודיסה אחד קלע מקלעי הדור, מין
בראנד־מאיור388 וגדול שרי־הטקס החדשים והכריז:
“הנני מצווה שביום פלוני ובמקום פלוני…” והפועלים אליו: “הנני מצווה”
מת!.. היה ניקוליי בארץ, קיסר ומצווה, ונחטף ואיננו!” – ואילו מן הקהל
קיימו אחריו: “נכון הדבר, גם אנחנו שמענו כזאת.” ושאר בני־פרעוש עוד
מסייעים לו!.. אם ככה תתנהגו להבא ויעלה אל אגודתכם ויעשה שם תל־עולם!.. פי
בעל־מלאכה ידבר אליכם!.. אל תשגיחו בהם!

אכן, גם בלי עידודיו רתחה העבודה כדבעי. אלה קוראים מעל
הרשימות ואלה מסמנים בהן סימנים, אלה מסייעים לשקול ואלה לפתוח את השקים
והתרמילים ולהקליט את הקמח, שוקדים האנשים על העבודה, ממריצים ומכריעים
בעין טובה את כף־המאזנים ואינם מעיינים, מנערים אמונה את אגן־הפח מקמחו
וצלילי ההקשות אל תחת קרקעיתו מהדהדים עד למרחוק.

ועוד באותו יום נשלחה מלאכות לדימוב בדבר קבלת “נאריאדים”
לקמח ולסוכר וגם בדבר אישור התקנון של הקואופרטיב החדש “אחדות
ועמל”.





נ. עכרון

רצוץ גוף ונפש, מודלף ומרופש טילטל סולומון את רגליו באותו
לפנות־בוקר כשיכור, “להשתטח אי־בזה ולישון… לישון…” דבלולי ערפלים
טחובים שהתאבכו ותעו על־פי בצות רקבות החדירו צינה עד למוח העצמות. “איכן
זרועות שינה חמות? איפה נטית, רחימאית, אהלך שקט?” אה! הוא נזכר: בעליית
התנור שבבית רבקה היא נטתה את אהלה שקט, חולמה עליו דום.

נצח שלם עבר עליו עד שהגיע אל הבית, כל עקירת רגל עלתה לו
בקושי גדול. הקיש על־פני הזגוגית בהיסוס, כהלך חשוד בכפר רע, וכאשר נטפל אל
המדור, כן טיפס ועלה אל עליית־התנור…

…כל החורף התלוננה כאן במסתרים, זה כשבועים שהיא חולמה
עליו דום – ותחטפהו בזרועותיה חמות, ותקלוט את כל חושיו ותפליג עמו, שקטה
ורבת־חמלה, אל תהום הנשיה.

מקץ יום ולילה נתרופפה אגודתם. נתקל מפעם לפעם באי־אלה
מפגעים ומדי היתקלו היה כמו פוקע ונעקר מזרועותיה ועולה מעלה, מעלה… הדי
קולות עמומים… צינת טחב… היה מתבהל ומתכנס חיש בסגינו, מצליל כאובות
את מוחו המעורפל מטה, מטה – תהומה.

שם, מלמעלה היה הכל שחור משחור, מאוים מסיוטו של הלילה
האחרון, ושקוי מסגרירו, רשעות וגזל חגגו את ההילולה, רפיון ודלדול שיוועו
עד לב השמים, והוא היה אפסי ולא כלום, בדאי שנתבדה, בן־כפר נמוש וחשוך שתפס
גדולה לעצמו והתיצב בראש בריונים ובבוא יום־המבחן אבדו מכנסיו, ובהתחולל
עצם הרעה הגדולה עזב פתאום “הכל בכל” ורץ, אבוד לעצמו, אחרי גוזלי סוסותיו
השתים…

היה יורד מעליית התנור רק בשעת הכרח גמור, מתבדר לחצאין
וסורח רגליו כבדות. אי־אלו אשליות ניצנצו במוחו ונחטפו. כהבהובי גפרורים
לחים. ילך אל הירידים שבמקומות הקרובים ויבקשנו, את ה“ברוד”, וימצאנו,
ישא לאשה את מרינה, אחותו של ארטיום, ויחד יתישבו בבורטניק, ליד פיצי –
הוא ראה לו מראשית אחרית מרה וחשכה! – יבקיע לו דרך, יחד עם ארטיום,
לאמריקה ושם יתחילו החיים מחדש. ובסתר לבו ידע שמזלו כבר איתרע ללא תיקון.
שצלו של מנדיל סר מעליו. שכוכבו שקע לעד.

והנה התחילו הדי הקולות מטרידים יותר ויותר. נמשכה צינה
חריפה מן האורוה תכופות. שם עשו ויצאו ונכנסו מבלי מכשול, כמו בביתו של
בר־מינן. מקרוב רגשו קולות תחנונים ותרעומות של חנוניות וחנונים
שנוני־לשון: “הייתכן? רבקה,” “אנוכי לא אחשה,” “הוא היה אחראי לכך,” “ליתן
לפטליוראים טבק ציוה…” שלום־דויד טפח באגרופו על השולחן: “דין־תורה! הוא
אימלל אותי…”

“של־מה!..”

“אה?..”

"מן ה’הגנה'… נחמיה… שמואל.. "

“אחר־כך אבוא אצלם… מעצמי…”

“מסחר הזמין לי הקדוש־ברוך־הוא,” היתה מפטירה אחריהם האשה
במרירות. "נתקיים עלי המשל במלואו: פלוני כומר אבד אבידה, אלמוני גוי מצא
את האבידה ומידי אבי ידרשוה.. "

התהפך אל צדו. היא יוצאת, סוגרת את הדלת מאחריה. “גוי
מצא…” מי הוא ה“גוי”? אליו התכוונה?.. כשהטיל בבוקר חתיכת הלחם לתוך פיו
נתנה בו עין רעה כל־כך, שבלעו עמד בגרונו… זה מכמה זמן שנהפכה
לאכזרית… העניות… אה?..

הרים ראשו מעט. שעטות סוסים באורוה, שריטות עכבר… הדממה
העמוקה הפריעה לישון. התרומם והציץ דרך החלל הצר שבין המעשנה והכותל. עזובה
שוממה… דלות קודרה… התעה מבט מנומך על החלון הרעוע ושרוי במי־דלף אשר
רביבי־גשם תופפו חשאית על זגוגיותיו המרוטטות וסדוקות, על אחת
מקרני־זויותיו האטומה בסמרטוט, על הכתלים הכהים עם הכפור הדק המתנוצץ
מעליהם פה ושם ועם הגבשושיות הטחובות שנראו כאבעבועות שותתות, על ארון הקיר
עם כיכר־הלחם היחידה ושני השומים שעל־ידה… בלע רוקו… הסב את עיניו אל
ערימת זגי־הדורה שעל־יד התנור והעריבה עם הקמח המחויר מתוכה… היכן
נטלה? ואולם הרהור זה נבלע תוך כדי כך בהרגשה המוקדמת והנעימה ביותר:
“והוסק התנור… ואופה לחם…” הבל חם ומשכר של להם נאפה כתיקונו וממורח
בשום מלמעלה עברו, פיו נתמלא ריר, החך והחניכים התחילו דוקרים מעוצם
תיאבון והוא ירד ברשלנות, שומר על הטמטום שהשתלט בכל ישותו לבל יתנדף, קטם
לו כמחצית מכיכר־הלחם, מקצהו, מן ה“גורבושקה”,389 וכמה “שינים” מקלח השום וחזר למקומו. קראו אחריו העניות והעזובה
השוממה והוא לא נפנה אליהן ולא שמע ולא כלום, שיפשף את השום על־גבי
פרוסת־הלחם המחוספסת ולעס בכל פה. הבליע גסות, מקדים קנה לושט, צנח והתכנס
בסגינו יפה־יפה.

ואז התחילו החלומות. ערבוביה של אנשים וכלים ומקומות
רחוקים וקרובים, מעתות המלחמה והשביה והמאורעות שלאחריהן הסתחררה אי־ בזה
טבולת־דלף ורדופת אימה חשכה, נשתרעה מפעם לפעם והקיאה את ה“ברוד”… הוא
כבר ידע שזה איננו שוב עמו, שרק את בבואתו מראים לו בחלומו כדי להדאיבו
והיה דוחקו מעליו. הרתיעו אחורנית עד שנתבלע ונטמע בערבוביה שמסביב ואולם
עד מהרה צף שוב, מסובב הפעם ביריד מאוכלס. גויים נשאו־ונתנו עליו, הקישו זה
על כף־ידו של זה ולא הרבו במחירו. עמידתו מיוגעה ונאלמה, בהרכנת ראש
ובהשפלת עינים… כמו אז… נושא איזה סוד בחובו… מנדיל… לבו
מתכווץ, רוצה להבקיע לו דרך בין הערב־רב שמסביב ונזכר תוך כדי כך שהוא
נתחטף כבר ממנו ואיננו… קופץ ונכנס אל האורוה… האומנם?.. פנס
מקוטר390 זורע אור קלוש על סביבותיו… ריח
אורוה חריף… גריסת שינים… הנהו! אך חלום־בלהות היה זה והוא מושיט את
ימינו ומלטף בה על גבו, וזה מפנה פתאום את ראשו אליו ותופס, דרך חיבה, את
אצבעות שמאלו בשיניו ונושכן רפויות… זרם געגועים חולף פתאום את כל ישותו
והוא מתעורר בבהלה, מקנח את היד המלוחלחה מרירו של ה“ברוד” ונותן את הסגין
על הכתפים ויורד ויוצא אל האורוה.

והנה הם עומדים וכוססים להם בעצלתים. הוא איננו וגם
ה“רודיונובקאי” איננו… אחד מהשנים ש“הנחילו” השקצים השבויים מרודיונובקה
בתחילת החורף ל“הגנה”… שניהם נגזלו באותו לילה… ומדוע יהמה לבו רק
לו?..

לשון נאלמה, מה זה עוללת לי?.. התזכור כמו אדם את אשר
עליך?.. החזקו גם געגועיך אתה עלי?.. עמד תחתיו רגעים ארוכים נטול־תנועה,
הוזה וחולם. וברי היה לו שהנשארים מרגישים בחסרונם של השנים, מתעצבים,
דוממים ושקועי־זכרונות… פתאום ושכנו עמד מלגרוס. הקשיב: מחרחר נחרה
אטומה־מה, דקה ושוממה… “כמו אדם…” חש צורך להתרפק עליו, כמעט לנשקו במו
פה. החליק על־פני עור כרסו המתוח שלא ניתן להימעך. הסוס נרעד, כאילו רטט
כמיה חלף את גופו, העביר כף־ידו על חזהו מקום שם היה העור פחות מתוח וניתן
להיתפס. ומכאן אל לפני נחיריו, כמה נחמד, גמיש, קטיפתי היה כאן עורו! חש את
ההבל השופע תכופות על ידו. כאילו תכפו פעימות לבו.

קול דברים שעלה מן המדור של שלום־דויד הפתיעהו. דיברו
בשלושה. שלום־דויד מן הקיטון, ואשתו ובתו, דובריש, מן המטבח. “…מפני
שמתנהג אתה עמו ביד רכה…” “ירוק ירקה עליו ה’שקצה'… קרובתו שייבקה…”
נשימתו נפסקה. הקול העמום שהלך מן הקיטון נתקרב ונצטלל: “את מעיו אשפוך!..”
“דין־תורה…” “בוטח הוא בכוח אגרופיו, שקץ משוקץ שכמותו… אימלל
אותי…”

הרתיע על בהונות רגליו, נפתע מכהיון הערב שכבר דימדם
בחלון, ביקש להיזכר בחזותו של אותו שבוי שהיה רגיל לשאת בקסרקטין את סגינו
על כתפיו תמיד בחורף ובקיץ, ולא יכול. טיפס וחזר למקומו. השקיע ראשו בכר.
פניו של אותו שבוי נעשו מנופחים לאחר ימים… גם למונצ’ר הוא חייב בעד
המספוא שהיה לוקח אצלו בהקפה… המגפים… וכי יש להם עוד תיקון? מלבד
שלושת השטרות המזויפים בני החמישים רובל, אין פרוטה בכיסו… ובשל מי?..
ה“הגנה”… חולירע לתוך צלעותיה… גם הוא לא קיבל אף פעם מכתב
מהמולדת, או חבילה – התגלפה פתאום בכל חשכותה דמותו של אותו שבוי עם הסגין
התלוי לו על כתפיו – מה היה שמו?.. מטאמבוב391 היה… תמיד היה נובר ליד בור־השפכין ושם גם נפח את
הנשמה…

התרומם וישב רגעים ארוכים נטול תנועה ומחשבה. לא הגיב על
כניסתה של רבקה, טיפוליה הממושכים בחשכה, הצתת האש על הכירים. דפיקות מקל
על שער האורוה הוציאוהו מקפאונו. רבקה נחפזה לצאת. מה הדפיקות האלה? גם
בבוקר תפסה אזנו דפיקות מעין אלה וגם אז נחפזה לצאת. והנה שבה. ממלמלת בינה
לבין עצמה. מי קרא לה? כמחיצה הועמדה ביניהם. צימצם חוש־שמיעתו. שום הברות
בודדות לא נשמעו. רחישת פעפועים בקדרה… שיפוכי רותחים לתוך העריבה… היא
לשה… מתוך צלה כפוף־הגב שהתרוצץ על הכותל שמנגד קמה פתאום חזותה
הקלוקלת… כמה נתקדרה בחורף זה… ללא פרנסה, ללא נחת… לישות מספר
והפסקה… מתאנחת… אין כוח ללוש… מהיכן נטלה קמח?.. ובמשך כל החורף?..
הוא כמעט סמוך על שולחנה…

חום הציף את גופו. צנח. השקיע פניו בכר, עצם את עיניו, וכך
נתפקחו לרוחה על העניות שסגרה עליו סביב. את העגלה מכר, את כלי־הריתמה
מכר. המעות הקיסריות שקיבל הוא, עליו השלום, בעד “בעל העבירה” נתמזמזו.
הניחה אותן באיזו קדרה ונתנה אותה באדמה כדי שתשתמרנה והן נרקבו ונפסדו.
הראתה אותן לו כשבועים מזה ועיניה דומעות… ה“פראציה”392 שלו… הוא ביזבז את כל ה“פראציה” של מנדל… והנה נתחולל האסון
האחרון… כחתף בא…

ושוב התרומם. התחכך. כשהגיע עד לפני בית־המדרש הבחינו
אזניו עדיין קול שעטותיהם… אילמלי גייס אז את כוח רגליו עוד יותר וירה
מה“ברוינינג”… אילמלי זירז את ארטיום שנזדמן לו בעצם הרגע ההוא… הצעקה
שהתפרצה פתאום מתוך ביתו של חיים־הירש הארוך היא שהפסיקה את דרכו… סגר את
הדלת ומסר את המפתח לאשה ותיכף לכך נפנה לרדוף אחריהם מחדש, אפס כבר היה
מאוחר… ה“הגנה”… קבצנית מסמורטטה הפושטת יד לפני כל עובר־אורח לקבל
נדבות… שפחה חרופה וצייתנית שכמה אנשי־צבא מעגבים עליה ומועכים שדיה
בהדדי… חולירע לתוך צלעות…

קילל ונזף. ובהידום קול תנועותיה של רבקה, שעלתה סוף־סוף
באנחה על משכבה ותישן, הגבירו־מה קולם מאחורי החלון ובחלל הארובה הרוחות,
הדפיקו מונוטונית זגוגית מרוטטה, השיבו חשכות שוממה על לבו והוא צנח
והתרומם ושוב צנח ושוב התרומם. “מחר”, “מחר”, כבש את התרגשותו. כמו מאליהן,
ללא מעצור, נעקרו ונדחקו ועלו לפניו בבואות שונות מתוך האנדרלמוסיה הקרובה
מרגיזות ומבהילות כאחת, הטרידו זכרונות כגיהוקים כבדים אחרי אכילת מאכל
מקולקל, הרעילו את הנשימה, – רודפים ומורדפים, עושקים ועשוקים, כולם
הסתחררו באיזו סחרחרה עלובה, סחרחרה של כלבים מרופשים המתרוצצים ומתנשכים
בהדדי על כרכשתות מטונפות לפני בתי האטליז… והוא בתוכה… אילמלי אפשר
היה להשכיח את כל זה מן הלב… לשרוף את המגפים, את הסגין, את כובע־הצבא,
את הכל, הכל ולקפוץ לתוך איזו שבולת אדירה ורחבת־יד… ואהר־כך… למן
הלילה כשהלך לקראת כוכב פלוני… בעזבו ראשונה את בורטניק… והמלחמה?..
למן היום כשהלך זרוי שלגים זכים מסטופאשק לכאן והוא… שייבקה… שייבצי…
אה?..

…וגם ממחרת היום לא התבדר ולא הפקיע עצמו מעולמו זה הקט
והמבודד שעג לו. כיכרות־הלחם שהתנוצצו, כמכוסי־לכה, מעל מדפי ארון־הקיר
הניחו את הדעת, הפיגו את דאגת המחר, והחום שנשתכן כאן, לאחר שהתנור הוסק
יפה, נסך עדנה מתוקה, היוה מין ביתיות מיוחדה, המתיק את התנומה. עצלות
כבדה, איכרית כמו כפתה את אבריו, טמטום קלט את מוחו ולבו, והוא היה חרד
עליהם שלא יתנדפו, שלא ילכו לאיבוד, המשיך להישרך, מדי ירדו מעל התנור,
ברשלנות, עושה מה שעושה בעינים סגורות לחצאין. ובצהרים, כשהושמעו ברורות מן
האורוה קולות־דיבור של נחמיה ושמואל וזיידיל ציביליובסקי, נבהל כמעט
מהמחשבה שהם עומדים בודאי להיכנס אצלו ולבוא בדברים. ולכשנפטרו שם מבלי
שנכנסו אצלו, ומחשבה עוד אחת באה להטרידו, על חסרונו שאינו מורגש שוב
ביניהם ועל העדר כל ענין וצורך בו בעולם, הבריח אותה באכזריות־חימה. חולירע
לתוך צלעותיו של העולם כולו!.. וניחא היה בזה שספיחי זקנו ושפמו גדלים
ודוקרים לו, שמגפיו, שנתיבשו ונקשו, מעיקים לפרקי קרסוליו, שהחותלות
מהבילות ומשעממות ושהכל עליו זנוח ומרושל. וגם בזה שכל העולם שרוי ברפש
ובדלף היה ניחא, ושהרוחות מיללים וממררים בבכי מאחורי החלון ובארובה,
ושקולם מתלכד כה יפה עם קול נחירות חטמו נכאים שהיו נשמעים לעצמו…





נא. מונוגרמה

נקישות אצבעות תכופות על החלון התלוו בהברות בודדות:

“לכאן… כן, כן… היכנסי…”

וכעבור רגע, בנעימה של תוכחת מוסר טוב, כלפי הדלת הנפתחת:

“חסרת־בושה שכמותך… הכיצד? עוברת על־יד הבית ממש ואינך נכנסת..”

ננער בלב מפועם ממקומו והציץ דרך החלל שבין הכותל
וארובת־התנור – כמו בוקר נשכח, רחוץ־טללים ובהיר־נגוהות. נכנס לתוך המדור
ונתחייך.

“…מאצל פריל…”

רגע – היא… ומשנהו – האומנם?.. כי ניטשטשו ביותר רישומי
פניה על־ידי חיוכה העסיסי והמבודר, והאבעבועות הדמיות שהורידו מעל סנטרה,
והמעבורת הישרה שפילגה את שערות ראשה הממורקות לכאן ולכאן, התנכרו
לגמרי.

“…וגם אצל מלכה שטיין התחלתי עובדת… גזרה את האריג לחלקיו וכשתפרתים כסדרם, דודה רבקה, יצאה לסוטה…”393 בידרה כנפי מטפחתה, התבהקה לסוטה, משקע ארעי הבליט כל־שהוא אחד
משדיה נחמדים, ושוב נתחייכה, הפעם כמו לעצמה, חיוך פנימי־חשאי, כחוגגת
נצחון הידוע רק לה.

“…דוקא עכשיו, סגולתי… בעודך סמדר… בעצם פריחתך…”

ישב תחתיו נטול־תנועה. לא גרע עיניו ממנה. לא כמיהה ולא
קנאה עשו בו, אלא מין השתוממות והתבטלות. כאסופי נמוש בבוא אשה
ממרום־עם־הארץ אל בית אדוניו. היה בה עכשיו דבר־מה רחוק ובלתי־מושג, מאותו
החן הנאצל של בנות־הכרך הממושכלות, שאיזו תהום נעלמה היתה רובצת שם תמיד
בינו וביניהן.

“…כל דבש מדביש וכל יין מחמיץ…”

“חו־חו־חו… עוד יש פנאי, דודה רבקה…”

פתאום וכמו צל חלף על פניה, פסעה שתים־שלוש פסיעות
לפניה… נרתע חשאית לאחוריו, חושש שמא תשעה אליו בדברים, שאף להיפטר
מנוכחותה בהקדם האפשרי.

“…ובלבד שתבחרי בעלם הגון… בבן־אבות ולא בהדיוט
וברוח־מנשב־בערבה… יודע־ספר… על זאת תתפלל כל בת־ישראל… היי,
בני־אבות…”

“גם את הולכת, דודה?.. נלכה יחדיו…”

ישב רגעים ארוכים בלי כל מחשבות. כל מעייני רוחו היו
נתונים לדמות הניצבת באמצע הבית. לאחר־כך, כשנתבדרו כנפי המטפחת ובוהק
לסוטתה עליזת־החמדה הרעיש את כל נימי לבו, חלף הרהור: “בגיני עשתה זאת.” אז
כמו נפתח פתח תקוה אי־בזה ופתאום הובן: האביב כבר נותן אותותיו בארץ… מיד
הוציא את ראשו מבעד לחלל. זגוגיות החלון היו יבשות. ממעזיבת־הקש טיפטפו
טיפות־מים אוריות. הן נשרו, דחופות רוחות פושרים, באלכסון. על־פני
רצועת־גג־הפחים שממול החלון, שגם היא היתה כבר יבשה, ניתרה סנונית קוממיות
ומתוך העגלה מוטת־היצול של שלום־דויד, זו העומדת במקומה, הגיע שאון ילדים
משחקים… דמדומי אביב בארץ… חש ריקניות מכאיבה במעיו וזע על מנת לקפוץ
ולקטום חתיכת־לחם יפה ונעכב על־ידי אנקת השער ושאון הפסיעות והדיבור
שלאחריה. נפתחה הדלת. רבקה והזקנה. מקולה של זו הפריזה יראת־שמים נשברה:
"…אמרי אינשי: נדיבי הגויים מעכבים את גאולת ישראל… נזדמנו לקראתי
ביריד העבר ואסיל חארפאק ונחרד… נתן לי כמה סלקים במתנה… מה לך,
וולפיכי, כי תעה תתעי כשיכורה?.. ואנוכי אליו: פיקח שבפיקחים, מה ראית
לשאלות כאלה – ואלוהינו שבשמים המר לי… נתקיימו עלי הדברים
שבכתבי־הקודש על חנה הצדקנית ועלי הכהן… ‘צאי לך מן הבית הקדוש הזה כי
אשה שיכורה את’, ואף היא, אמנו הנביאה, ענתה לו חלקה: ‘אינך קצין ואינך
למוד ואינך שופט בענינים כאלה… לא משכרון שפתי נעות, אלא מטירופי־לב
קשים…’ תעה אתעה, הארפאק־ליבתי, כשיכורה כי גליתי מביתי וממולדתי…
כבעולם־התוהו… גם אנוכי… תודות לארטיום הסומא ואחוזת מרעיו…

“והוא אלי: חדלי מבכי, וולפיכי… רצוי הוא פיצי לרוב
אנשינו… לחג־הפסח שלכם, אם ירצה השם, יבוא העירה ואחרי חגותכם תעלו
שלשתכם לבורטניק ברינה… ואנוכי אליו: חארפאק ליבתי, ‘לרוב אנשינו’… וכי
ישנם, חלילה?.. והוא: כך וכך, וולפיכי… הלא תדעי את זאקרוטילו מכבר,
ועכשיו עמד על צדו גם בן־פורת נסטור מורזא… ליסטים ורוצח מעצם ברייתו…
וגם ואסיל דרובניצה… נכנסה קליפה באשתו: פיצי נוטל במין אצטגנינות את
החלב מפרתה… הלכה אל הטודוסיכי עיורת־העין שברחוב הפטרומנצ’יכי וזו –
יתעקם פיה לאחוריה – במין לחש שכנגד החזירה לפרה את החלב… אלא שלאחר
ימים… עמון ומואב…”

“אוי לנו מן הכפר ואוי לנו מן העיר!.. כאן – סדום… היוקר
קופץ מעלה־מעלה… הפסח ממשמש ובא ואין קמח ואין רמז לבשר ולבולבוס… יש
וחולמה אני: הנה תיפתח הדלת: הוא!.. ‘טו, טו, רבקה…’ אפס – לא
יבוא!.. וגם בחלומות לילה לא יבוא… הפליג שם, מנדיל, ללכת, בעולם־האמת,
עד למרחוק כאחד ‘צ’ומאק’… כאשר היה רגיל כאן… כי אילמלי היה רואה את
עמידתי… צפויה לחסדיו של… של… של…”

נתגמגמה ופסקה. הזקנה נחפזה להבליע את ההפסקה. מנדיל בכורה
הטעים… קדישה הנאמן… לא יבוא לא מן ההר ולא מן הגבעה ולא מן היער…
בנפש חפצה תיאות לצאת אחרי פסח הכפרה, אם רק המשומדת להכעיס… היא באחת…
ורבקה התריסה כנגדה: הלואי שיאיר לה כה מזלה… פורחת כשושנה… מה לה ומי
לה בבורטניק?.. צריך להשיאה לבן־עיר, לאיש־ספר ולא לעם־ארץ… לו שמעו
לעצתה… בן־זוג נאה…

ושוב נתגמגמה, והזקנה הוציאתה שוב ממבוכתה: “המשל של הגוי יאמר: קראסו נא טארילצי נע ריז’שוט…394 מה יתן לנו יפיה ומה יוסיף?.. הלואי שאתבדה… גם את הולכת?.. נלכה…”

ושתיהן יצאו מן הבית.

“יודע־ספר…” “בן־עיר…” ומנדיל מי היה?.. “וצדקתך”
שכמותה… טינופת… מה זכות יש לה לתלות מסגר על הארגז?.. מבית־אבא
הביאה?.. בודאי “קרנסקאות” חשוכות שם… עוד יבולע לה!.. זע על מנת לקפוץ
ולמלאות את קיבתו הריקה ביד רחבה ונשאר ממתין עד שתשוב ה“וצדקתך” ויעשה זאת
בפניה, להכעיסה. דמות־הקסמים של שייבקה כבר לא היתה בבית. במקומה הסתובב
דומם אותו שבוי חשוך ומנופח־הפנים עם הסגין התלוי לו על כתפיו… ישב ישיבה
גלמנית. הקישה הדלת. ה“וצדקתך”. פניה הפיקו שביעות־רצון. קפץ על רגליו ויעט
אל ככרות־הלחם שבארון־הקיר, גמע גמיעות אחדות מקדרת החמיץ, נזכר שגם אתמול
מצא שיורי חמיץ בקדרה ובהחליטו שהיא משאירה אותו בשבילו שפכו תוך כדי כך אל
הקיתון. שיפשף נמהרות את השום ב“גורבושקה” ונשך גסות. לא חש את טעם האוכל,
יותר כדי להקניטה. היה מוער כולו. הרעיון שהיא הצודקת, שכבודו של מנדיל
מתחלל על־ידיו, הרגיז עד מאוד, עורר חפץ לפגוע בה, להשחיתה, להודיע לה
תנואתו. “מעור אחד… חולירע לתוך צלעות…” והכניס לכאן גם את שייבקה…
פרוסיה בת־קורנינקו… נתחייכה… שמחה לאידו וכי בכדי מתקוטט בהן תמיד
פיצי…

העמיד אוזן קשבת. נקישות המקל על־גבי שער האורוה תכפו.
רבקה נחרדה ממקומה. השליך את עצמו חרש אחריה, התחמק אל בין הסוסים, פזל
בעיניו לצד השער הפתוח. חיים־בר. נשימתו נפסקה, לא הניע אבר. וגם
ה“רודיונובקאי” עמד מללעוס, פילבל באזניו. הוציא מתחת לאדרתו חבילה ומסרה
לידה. הוא החליט שלא למכור את תיבות הגפרורים וגם את הפשתן… המחירים
מעפילים ההרה ובחורף הבא יהיו בני־אדם רעבים ומתפלים אם ירצה השם
בחשכה… מה דעתה?.. והיא נאנחה: מה שייך… המחירים גדלים בלי גשמים כאותם
החרולים בשדה… את החבילה תצניע בארגז… “ובנוגע למצות,” השתעל חיים־בר
נמוכות לתוך אפלולית האורוה, “כמצות, כחמץ… ראשי עלי כגלגל… לכי איפוא
אל נטי פנצ’וכי ויתן לך קמח למצות.” פישפש חיים־בר בארנקו, “וסימן בידך:
בלילה העבר איחרנו לצאת מתוך ה’ראטהויז' בלילה… הוא כבר יבין… הא לך גם
זו…” סילק לידה ניירות־מעות… עפר ואפר… “לך לשלום…” והבריחה את
השער.

קידמה בקפיצה פראית והפסיק את דרכה. נדחקה בבהלה לתוך פתח המדור, נמשכת אל תחום החלון, התעשתה ומצאה את עצמה.

“ומה?.. לקוות לישועתך?.. המעט כי השתכרת395
שואב־מים וחוטב־עצים לעיירה… עובד על כל העולם כולו ואנו־כי… מ־נדיל…” נשמעה פתאום מקולה ראשית בכי. “מי…”

כאילו סכין היה עושה בלבו, הגיש אגרוף מסונק אל לפני פיה הפעוט, המזולזל, חטף כסא לידו.

“בלמי פיך!!”

“…לו דאגת, למצער, לזכרו האומלל?..” לא נסתתמו טענותיה. “נשאר קברו בלי סימן וציון… ולולא חיים־בר…”

“היא־ל־מי!!!” ובהניפו את הכסא במלוא התנופה חבטו פתאום
אל הקרקע בכוח כזה, שנתפרק על חוליותיו, טילטל את עצמו על־פני החדר כיוצא
מן הדעת, עד שרבקה הצטמצמה אל הקיר עוקבת אחריו בעיניה נפחדות. פתאום השתער
אל האורוה ומכאן אל מדורו של שלום־דויד.

“הבה נתחשבן, תרח זקן!..”

מיד נקהלו עליו הזקן והזקנה ודובריש בתם, ערוכים למלחמה.
הם החליפו מבטים מעודדים, הקימו סביבו שאון של דין ודברים וחרחורי־
לשון:

“…אל־נא בכעסך!.. כבר ראינו גזלנים מעט גדולים ממך…”
“שני עורות מסוס אחד לא יופשטו…” “לולא הקנוניות של רבקה דודתך הנאה
להיות מצניעה אמתחותיהם של הגבירים בעליית הגג לא היינו באים לידי צרה
כלל…” “דין־תורה, ליסטאה!..”396 כמשוננים באו
הדברים וכלבודים זה בזה: שסוע־הפרסה עומד מחוץ לשותפות, לא מקנת כספו הוא
ואינו שלו, אל שלושת השטרות המזויפים בני החמישים רובל האוקראיניים אין לו
כל שייכות, יצרור אותם על־פי הצלוחית, לא הוא קיבלם…

“האיך?.. והלא גם אתה… כיס אחד היה לשנינו…”

“איזה כיס?..” נזדעק שלום־דויד. “מה אתה רוצה ממני,
גזלן?.. וכי מפני שנתחמד לך להתעופף באויר, אנוכי חייב להזיע?.. עני
אנוכי,” הכה בידו על חזהו, “ע־ני וא־ב־יון…”

ורידי צוארו ומצחו נתנפחו, עיניו התבלטו מחוריהן והוא דחפו בחמת־כוח ממנו עד שנתמוטטו רגליו: “גנב זקן שכמותך…”

אז קמה צעקה שאין לשער:

“יהלמך רעם! מפתה־’שקצות' שכמותך!…אחרי שגנבת דייך
מקופת ה’קהילה' באת לגזול הלום?..” “את השקצה’ל שלך, עם שחין־האבעבועות שעל
פניה, תטלטל אל הקיר, בריון שכמותך…” וכששלום־דויד התישר ונתקומם לו נלוו
עליו גם שתי הנשים באגרופיהן: “חסר־דעה…” “ליסטאה…” והוא יצא מגדרו,
תפסו לשלום־דויד בצוארון כותנתו, הידק את עצמות פרקי־אצבעותיו אל תחת פיקת
גרגרתו השעירה ונידנדו פרא.

“ש־לום ד־ו־י־ד!”

“אני מ־ח־ריא על א־בי־ך!..” חירחר הזקן מגרונו בתוקף
ובמשוך ההברות גם הוא, מתחבט ומתבעט בכל כוחו, והנשים שנרתעו אחורנית בפחד
נזדעקו במלוא קולן: “גואלד, יהודים!.. הצילו!” “ליסטאה התנפל עלינו…”
והתפרצה רבקה לתוך הבית ונכרכה על סולומון: “שלמה! שלמה נשמתי!” ותחבקו
מורעשה ומבוהלה ותטלטלו בכל כוח זרועותיה. כאחת אם רחמניה את בנה, משניצנצו
לה פתאום מהתנהגותו ראשוני אותותיו הרחוקים והמחרידים של שגעון, והוא
נתבלבל מפניה, מפני שפע רחמיה ותחנון קולה. “…צלבנית כפרית שכמותך! את
תצניעי פרוות קאראקול397 לרפופורט בעליית הגג ואנחנו נזיע?..” “ליסטאה!.. מפתה שקצות!..”

החיש צעדיו ללא מגמה העירה. שעטת עגלה הפסיקה את דרכו. קול
אשה קרא אחריו בבדיחות: “דוברודי! דוברודי!” אשה ידועה לו מה. באחד
הלילות הבהילוהו אל ביתה והוא לא נח עד שלא הוציא את ה“דוברודים”
המשעררים398 משם… “דוברודי! דוברודי!” המריצה
האשה בחן את ילדתה שתקח מידה את פרוסת הגלוסקה המשוחה בחמאה. “קחנה עמך אל
הפטליוראים באשר מסרבת היא…” תהה על האשה והילדה העדינות ועל פרוסת
הגלוסקה המשומנת. “הנני רוצה תפוחים,” התיפחה הילדה. “אתן לך תפוחים ורק
בתנאי שתאכלי תחילה את הגלוסקה בחמאה…” ננער והלך לדרכו. נתקל בחבורה.
אילו מהמשוחחים הסבירו לו פנים: “ברוך הבא!” הושיטו יד שלום. מראה פניו
הנזעמים, זקנו ושפמו המוזנחים ביותר, הביאום במבוכה והם סקרו אותו באלכסון,
אילו מהם בידחו אותו בקטועי־אנחות ושברי־דיבור על הרעות שנפלו בחלקן, לפי
השמועות, של כמה ערים ועיירות דרך שם נסוגו הגייסות. איזה יהודי יפהפה
ומרוצה מעצמו, בחזיה של פלוסין,399 ששרשרת־זהב
דקה השתחלה לרחבו, הבטיחהו בנעימה אבהית־פטרונית שכבר געשו צעדים להגיש לו
תשורה – שעון של כסף אשר מונוגרמה תהיה חרותה עליו לכבודו, ואחד קיים
אחריו: מפעלותיו ראויות להיכתב בספר־הזכרונות. והיים־הירש הארוך מסטופאשק
נאנח: “חבל שבני שואל נספה במלחמה… הוא היה עומד לימינך, שכן בחור תקיף
היה גם הוא…” והוא תהה על פניהם שהפיקו זחיחות־הדעת, נתמה מהחגיגיות
שפעמה בקולם, לא יכול להשיג אם כדי לפייס את דעתו הם משמיעים מה שמשמיעים,
או תפסו להם לשון סגי־נהור, ביקש להיזכר במאורעות הקרובים והם נתמזמזו
עליו. הצעקות בביתו של שלום־דויד עדיין חילחלו במבואי אזניו ופרקי־אצבעותיו
שמרו עוד את התחושה מעוגל גרגרתו השעירה של הזקן. פתאום ואצבעות אלה עצמן
נלכדו לתוך כף־יד חמימה ונלחצו רכות – איש־הורוויץ. לפנים היה כותב
קורספונדנציות400 בעתונים עבריים אבל אין לזה
שייכות אל הענין. בעיניו ראה וגם שמואל סיפר לו על מעשי תקפו, בשעה שחרב
חדה היתה מונחת על הצואר, ואולם לא על השיבו מלחמה שערה הוא משבחו, אלא
דוקא על שהיה בולם עצמו ומושל ברוחו… בשעה שהפטליוראים היו מבקשים תואנות
להיתלות בהן וגם שונאים מקומיים היו מפתלים פרובוקציות… ניצנצה בת־צחוק
וקריצת־עין. שיניו המכורכמות של עובדיה בן־נתן הזגג ותבלול עינו האחת של
לייזרל בן נטי פנצ’וכי החליפו חיוך של לגלוג מתועב. הרף־עין ודמו הוצת בו,
חש שפניו משתנים לכמה־גוונים נוטה להשליך את מי מהם בחמת־רצח אל המרצפת שם
יקושש את שיניו הנשורות… בינתים והחבורה נשתסעה, הכניסה את זליג נימוי,
הצטמצמו מלפניו, עשו לו פומבי. הוא זה רק מבית־החרושת וחדשה בפיו. על קרון
סוכר העומד להימכר בקרוב גילגל דיבורו ישר והפוך. עמד ביניהם: גר
ונטול־לשון, הניע להם בראשו ללא צורך וצבט בשפמו ללא טעם, איש לא הרגיש שוב
בנוכחותו וגם בהיחלצו מן החבורה לא הרגישו.

ירד במורד השוק. היתה הרגשה שבשפלה צפוי לו איזה ענין חשוב
שעליו הזה מכמה זמן. העיף עין על השלוליות הקלושות והעכורות שזרמו בצדי
המרצפת ושהשתבצו יפה בתבנית האבנים שמתחתיהן. סר אל אחת מהן, נפתע נעימות
מהנוזל הצונן שנסתנן דרך חורי המגפים. רוח נעימה עברתו רגע, גירתה בנחירי
חטמו והוא תלה עיניו בפתח הפתוח שמנגד. שאון קולות ערים וזחוחים שנתלווה
בדרדור של גלגילות־ברזל על־פני עוגות־מצות נלושות בידרו הימומו קצת, נשתוקק
רגע להיכנס לתוך הבית, להפשיל שרוולים כמלפני שנים ולגשת אל המלאכה, ללהט
את הפנים ואת העינים נוכח לוע תנור מוסק כהלכה, לשאוף במלוא חזה ריח עיסות
מחורכות ולהתערב בערבוביה הרעושה ושופעת־החיים הלזו, נזכר פתאום בחיים־בר
ובשיחה שנפלה בינו ובין רבקה, משך את מכנסיו ויסוב ללכת הלאה.

מאצל הבאר שעל־יד הדירה הישנה והחרובה למחצה בואכה השפלה
קרא אליו חיריק: “נו, חבר סולומון, מה בדבר הסוסים? יש כבר להתפלל לזכרונם
קדיש דרבנן?..”

“הבלים!..” ונכנס אל השפלה. 

תהה רגעים אחדים על ביתו של שמואל־הירש בעל־העגלה, על השלגית401 מכוסת הרפש המיובש שבמבואה ושני
הסוסים המנמנמים על־ידה. לא יכול להיזכר באותו דבר שבשבילו הלך לכאן. דומה
שהיה קשור באיזה אדם רצוי וחביב מאוד. פתאום ובאיזה בית נפרצה דלת, ריבה
פרועת־ראש ומזוהמת זינקה מתוכה ועיקלה במרוצה אל המבואה ואחריה אשה
רבובת־שמלה ומותרת־לסוטה שהשליכה את עצמה בעקבותיה, נעלמו אל אחורי הבית
ועד מהרה צפו שוב מתוך מבואה אחרת מסוכסכות ומתנשמות, והאשה מחזיקה
בשערותיה הפרועות של בתה וסוחבתה בחמת־רצח אל עבר הדלת הפתוחה. “חייקה!”
שידלה את האשה אחת זקנה שיצאה מאותו בית עצמו. “בשל ממתק?.. בושי
והיכלמי…” “בשל ממתק! בשל ממתק!” השיבה רוח האשה. “חייבת היא לדעת,
המשומדת, שכשאין סימן של לחם בבית, הילד הבוכה קודם לה…” “טולומון!..”
התריס נכחו איזה ילד מדי חלצו בקושי את רגלו ממהמורת של רפש. “טולומון!
הריני יודע מה שמך…” ונתחייך. “אתה יכול להרוג איש כשאתה בא לידי כעס…”
מילא אחריו איזה נער בהערצה משונה ומודגשת בשלפוחית שנפרצה ממלוא חטמו
המלוחלח, וסולומון שלא הרגיש בו כל־עיקר עד הנה תפס לו קלות באזנו ומשכה
בחביבות. “רפופורט… אשתו של רפופורט…” נזכר פתאום באותה אשה שקראה
אחריו כחצי שעה מזה “דוברודי!” “אתן לך תפוחים בתנאי שתאכלי תחילה את
החמאה.” וכאן?.. בשפלה… רגע וכמו הועמד מקרוב בפני אותו דבר שבשבילו בא
לכאן, התעה את מבטיו על הבתים הנמוכים והמדולדלים שמסביב, אה?.. אפס בו
ברגע ומחשבתו זו כמו נתפחה, הלכה ומילאה את כל תאי מוחו וכשלא מצאה לה
המקום נשמטה ונצנחה משם פתאום ותפול לארץ… זאת היתה הרגשה מוזרה חדשה
ומיוחדת במינה, שאולי גם היה שם לב עליה, לולא שאון הקולות הבודדים
וריצת־הרגלים שהתרגשו פתאום מעברים שונים. “בלושצ’יציה הסנדלר?” “הוא
גוסס…” “מתעלף שוב?..” “גואלד, יהודים!..” נטפל אחרי איזו עלמה מפוחזה
ונדחק לתוך בית קטן, הבקיע מעבר בתוך בליל של גברים ונשים, אל האשה המתחבטת
וצועקת: “דויד־מאיר, גואלד, דויד־מאיר!..” חטף בקבוק של חומץ מידיו של איזה
זקן והתיז מתוכו על פני השעוה שהתבלטו ללא זיע מעל המיטה. הפנים המורטבות
הגיבו רפויות מאוד וחדלו. האנשים הצטמצמו מלפניו. “השכיבוהו על הגב…”
“משוך בלשונו…” “את פינקלשטיין הבהילו…” “לא כך…” התחיל משפשף וממרק
את הידים ואת החזה בכוח פראי, משונה…

הסבת הפנים המעולפה־רפויה, מתוך מאמץ פנימי ספוג יסורים
קשים, והגניחה, שנגנחה חשאית מעומק הלב, הביאוהו במבוכה, כמו קבלו על כל
הטורח הזה. צנח על המיטה למרגלות הנעזר. הנאספים, מבלי דבר דבר, עזבו
קמעה־קמעה את הבית. וגם האשה שצעקה: “דויד־מאיר”, נעלמה.

התבלטו שלושה ילדים מזוהמים ובנו של “בלושצ’יציה” שישב
זעוף־פנים ופרוע־בלורית על שרפרפו ליד החולה, נתון כולו למלאכתו, רוצע
וקובע מסמרים בעקבו של סנדל. התעה את מבטיו על כתלי החדר העקומים ולחים,
הוא בית־המלאכה, הוא המטבח והוא חדר־המיטות, על העריבה המלאה סחבות רפושות,
על העמודים הסומכים את התקרה הנמוכה, על הפנים הנובלים של הילדים, שלא גרעו
ממנו את עיניהם הבולטות… מימיו לא ראה בדומה לדלות מנוולת זו… הוא לא
השתתף ב“הגנה העצמית” – העביר את מבטו שוב אל הבחור – מצוי היה אצל
וולקא… אה?.. רגע ואותו דבר שבשבילו הלך אל השפלה ניצנץ שוב ומיד
נתמזמז. המשיך לישב ללא מגמה. מעין תנומה ניסכה עליו וטמטום קלט את
אבריו.

“אוי ואבוי לימי,” נטפלה במפתיע האשה ששקדה קודם לכך על
החיאתו של דויד־מאיר וכוס דלוחית בידה, “הנה הבאתי לך ציקוריה,
נא,402 שתה, דויד־ מאיר… נא,” הפשילה את
שמלתה והוציאה מצלחת השמלה שמתחת לה שתי פסיגות־סוכר גמומות, “נא, ותחיה
נפשך…”

השחה גוה על־גבי בעלה, מסייעת לו להתרומם. ולצד סולומון:

“תבורך מנשים פריל דודתך… מרקחת של פטל חילקה בשבילו
משלה במלוא הצנצנת וכבר אפסה… אשה נדיבת לב היא,” עיקמה את פניה בהתרפסות
כלפי בנה, שהפסיק רגע את מלאכתו ותלה בה עיניו הזועפות, “דודתו של סולומון
היא…”

התבדר על מנת לעזוב את הבית, הרגיש במבטו הרופף כלפיו של
“בלושצ’יציה” והסב אליו את עיניו; אור החלון נגה על פניו המעונים, אף
קורטוב של תקוה לא החיה אותם, כלאחר יאוש, ביקש לאמור לו דבר־מה מעודד ולא
מצא.

“אתה… אתה…” גימגם אל מולו בלושצ’יציה נושם ונושף
בכבדות, “סולומון… סחה שכנה… איך זה קוראים… אתה… בשביל
העניים…”

“הועד…” סייעה לו האשה והדפה אחורנית את אחד הילדים שמשך בשמלתה בקול־בוכים חרישי, “מעות־חיטים…”

“הועד… למ־צות… אתה ח־חשוב אצלם… הם נותנים לך… איך זה קוראים… אתה… נותנים… מ… מ…”

“מונוגרמה?..” נתבלבל סולומון וחש שפניו משתנים לכמה גונים…

“מ־מתנה הם נותנים… אנא… השגיחה… קטנים… ילדים…”

“הלואי!” חיננה האשה את קולה. “אוי ואבוי לימי!..
לכשתרצה, סולומון… לכשירצה,” עיקמה שוב פניה בהתרפסות כלפי בנה המסנדל,
“יש לו יד ופתחון־פה בתוכם… אתה כבר הולך, סולומון?..”

“אה?..”





נב. “קוזאצ’וק” 403

“מה זה, ר' פייסי, תניד ראש לי?”

“כך. אומר אני: סוסים משובחים תועים עד למרחוק.”

“לא אבין לשכל מליך, ר' פייסי…”

“פייסי ‘נביא’ במשל ידבר: שלושה דברים – שני דיבורים:
אביך, אהרן, איננו… מנדיל נרצח ליד יער בורטניק… פיצי עושה בכפר ליד
הטחנה… וכאן שואל פייסי: מי ירש את מקלו העבה, בעל השיכים, של זקנך
וולף עליו השלום?.. מי?.. אתה?.. היי, סולומונצי!..”

טפח לו על שכמו ונצטחק בצחוק תחוח וטוב ויהי רגע כאילו נתידד לו הזקן זה מכמה וכמה זמן.

“האוסיף אראנו עוד, ר' פייסי?..”

“את הסוס? הוא אשר דיברתי: ‘ראשית־חכמה’ כמה השיעור לנוון
סוס באורוה? שמ”ק שנה? הן לא בעל־עגלה אתה ולא סוחר־סוסים, ולפני התיבה לא
יעבור ה’ברוד' לקרוא ‘קדיש’ אחרי נשמתו של מנדיל, עליו השלום… אלא מה,
אמרת, ‘שמא אתחטף וילמוד משניות אחרי מותי’!?.."

“ידעת אותו?”

“וכי שאלה היא זו?.. פייסי ‘נביא’ יודע לא רק את הנעשה
באורותך אלא גם בעליית־גגה… יודע הוא למי מצניעה דודתך גלילי־בד ולמי
פרוות קאראקול… אלא מה – הראית כשרון־יד לעקור חרולים שנתחדקו באחוריהם
של יהודים נאים, הראה־נא איפוא פלאך גם לדוש את אחוריהם אלה… לדוש עד
כדי התזת גצים מהעינים…”

“האיך?..”

“האיך… שלושה דברים – שני דיבורים: וכי ראית מימיך יהודי
נאה בא אל השפלה ונותן את דעתו עליה? מהר־מהר יעבור בה מדי הלכו פעם בשבוע
לבית־המרחץ, ואת ידו יניח על חטמו מפני ריח העניות המחניק… ואם מזרע
וולף אתה, מין ‘טרנטל’404 וראשון לבריונים… הא!.. פנו מקום!.. היכן התארחתם, ‘יולדים’405 צלויים שכמותכם?..”

מתוך דמדומי הערב התגלפו מאיר־יונה עקום־הרגלים, שואליק’ל
“כפתור” ושמחה פקיר. הקבילו פני סולומון בתרועות שמחה ושואליק’ל בשרבבו
מניה־ וביה את צוארו למול פייסי, סטר בו אצבע מעל אגודל: “פייסי־אבא,
לגימה…”

“יש!..” נצטחק הזקן תחוחות וטובות. “לפייסי יש הכל…
אשת־חיל בריאת־בשר, כמוה כקוזאקית מוצקה, בת נאה לחופה ולמעשים טובים, בית
מבודד עם גנונית ושאר ירקות וגם במה לגרגר את הגרגרת יימצא!.. אדרבה,
אושפיזי הנעלים… ‘פמפיק’? הוא יבוא תיכף… יבוא…”

נשרכו מבודחים כולם, זולת סולומון, לצד הבית הקטן שבקצה
השפלה. צלילי החצוצרה שהידהדו עמומות משם רמו והלכו, נצטללו רגע, לכשנפתחה
הדלת, ותיכף לכך נסתתמו. “די לך לטרטר, גציל,” קרא פייסי לתוך אפלולית
הבית. “זלדה!.. הודקי!.. איכן?..” “הנני, אבא,” הצרידה לעומתו הודקי בתו
בהיחפזה להדליק את העששית. “וגם אתה, ‘פורטרט’406 נאה, פה?..” נתחייכה מיד לכשהואר הבית כלפי שואליק בהכותה קלות
את זרועותיו שנפשטו לחבקה. “שבוק,407 בעל־עגלה’צי שכמותך!.. את מי אני רואה כאן, את
סולומון?..”

“את הבקבוק הביאי־נא הנה, חכמנית מחוכמה שלי,” זירזה
פייסי, “את הירקרק… וגם את ה’יארמולקה' שלי,” ליוה אותה רוחב קולו אל
הקיטון האפל, “ואתם, אושפיזי הנעלים, זאת עשו… הסבו עמי אל שולחני, ומי
שירצה להסב תחת שולחני דוקא – אין אונס, חלילה… וכך היה עושה אבי,
בגן־עדן הנהיר מנוחתו כבוד, כש…”

“הא!..” “בת־חיל הודקי…” “חכמנית מחוכמה…” הוצהל
לקראת הודקי שהופיעה עד מהרה מן הקיטון ובידיה טס־נחושת, שבקבוק מלא נוזל
ירקרק וכעכים – וגם “יארמולקה” ממועכה בצדם – התנוססו מעליה. וגם סולומון
ירק רוקו אל הקרקע וכאשר נתמלאה כוסו כן הערה אותה לתוך פיו – “לחיים!
לחיים!”

ושוב לחיצות־ידים, ברכות ואיחולים, הפשלות־ראשים, הלוך
והפשל מתחת לצנצנות נגמאות, ועקימות פנים ולעיסות שינים שקדניות
וקולות־דיבור מבודחים שעד מהרה נקלעו יחד, רמו וניסרו במלוא חלל־החדר,
החרישו את נקישות התריסים החיצוניים בהיסגרם ואת שריקות הדלת האחורנית
ושאון הפסיעות המתקרבות שלאחריהן, ורק כשהנכנסים, זלדה בעלת־הבית והפרון,
הרשילי הגיבן השכן, כבר עמדו כשיעור שני צעדים מהשולחן, מחליפים ברמיזות
וחונקים צחוק, הרגישו בהם המסובים ועשו להם פומבי. נתעוררו הרוחות, נפלו
הערות מבדחות, הלצות. הניח גציל, שהיה משהה עד הנה מבטים מתעלפים־מתחננים
על הודקי כלתו, את חצוצרת־הנחושת מידו והתכונן לישב על ידה, וזו התנפחה
לעומתו בהעויה של מאיסה וכדי להוסיף מכאוב על מכאובו גם התחמקה מפניו לצד
סולומון, וכשמאיר־יונה עקום־הרגלים גדר, דרך צחוק, בעדה, הרתיעה בעגבנות
לאחוריה. רגע מקרבת אותו ומשנהו מתחמקת ושולחת לשון למולו, והרי היא מוליכה
אותו שולל ככה מסביב לשולחן. “גירשה אותך מנקה שפאציר מעל פניה ותבוא אל
הודקי?..” ופייסי בשאבו נחת ממשובות בתו הקריב את צנצנתו שנתמלאה מחדש אל
פיו והזמין את החבריא לצאת בעקבותיו.

“לחיים! לחיים! אושפיזי הנעלים!.. לחיים! שואליק’ל ממזר
למשפחת ה’כפתורים'… לחיים סולומונצי… לאט לך!.. אמנם נתעים עד למרחוק
סוסים משובחים, בשגם הדרך מלהטת תחת פרסות רגליהם, ואולם לעומת זה,
לכשימצאו שוב את הדרך ויחזרו בתשובה – חיי, סוסי־דבי־דואר!.. סו־ססים!..
הישרפי, דרך, תחת הלמות פרסותיהם!.. אל דאוג!.. ידאג מי שאין לו אלוהים
להבא… ככה היה רגיל אבי, בגן־עדן הנהיר מנוחתו כבוד, לקרוא בשעת צרה…
והיה רגיל גם לקרוא,” היטיב הזקן את היארמולקה על ראשו, “מזל, היי מזלי,
דבר דיבורים!.. כשהיו באים אליו לשאול מופת… והוא – מלכות!.. היארמולקה
על ראשו, דיבורו בנחת והגביע בידו… 'מזל, היי מזלי, דבר דיבורים!..
כיוסף הצדיק בשעתו… האמת הוא הדבר, שמחה’לי ממזר, שטרוצקי הוא מין שני
למלך?.. מין יוסף הצדיק במצרים?.. מה־מה! באילו מעשיות תצחיק ככה את
שומעיך, שמחה’לי גנב?.. הימלשטיין?..”

השלוה החיצונית והתמימות המעושה, שבהן מסר שמחה פקיר את
דיבורו והעויותיו של פיני הימלשטיין, סייעו לא במעט להצלחתו, התנודדו
מצחוק, לא גרעו עין ולא החסירו מלה, וגציל והפרון הגיבן, בהתמוגגם
מנחת־רוח, דחו זה את זה ביד ובכתף – מעשה בהימלשטיין שהפטליוראים התפרצו
לביתו ואיימו עליו ברובה וגם הצליפו במגלב: “מעות!” והוא ואשתו מתחננים:
“פאנים דוברודים, תיכף, תיכף…” ומרתיעים וזוחלים לפינת־חשאים ותוך כדי
כך מתחרטים ושבים: “פאנים דוברודים רחימאים,” והללו שוב ברובה ובמגלב:
“מעות!” והימלשטיין ואשתו: “תיכף, תיכף,” ומרתיעים וזוחלים אל פינת־החשאים
ותוך כדי כך מתחרטים ושבים שוב: “הבה נזעק אליהם, דוברודים רחימאים…”
ולבסוף סילקו להם קרנסקאות כמה שסילקו והימלשטיין משליך את עצמו אחריהם:
“דוברודים, רחימאים, קבלה על הכסף… מקוימת בגושפנקה… דוקומנט…”
“גושפנקה? הרי לך גושפנקה…” “גואלד!.. גוא־לד!..”

“וכגמולם!” חילק עקום־הרגלים סיגריות “פלא” לכל אחד.
“לפטליוראים הביא קרנסקאות במלוא־ידים, ולנו?.. כשהיינו באים לפני כך
אליהם: פתחו את הארנקים לטובת ‘ההגנה העצמית’… לרכישת כלי־הריגה… היו
פוטרים אותנו בשה”י ופה“י… בודאי תזכור, סולומון, כשבאנו אל זליג נימוי:
ר' זליג! ה’הגנה‘… ה’קהילה’… והוא: עני ואביון לפני גוזלו… ומשנכנסו
ה’פאפאחות' המזונבות היה רץ ובא אליך פעם בפעם כמתוך שלשול: הא לך מעות,
סולומון, הצילני, אחא… מלטנו, פלטנו…”

“אה?..” תמהונו הראשון לרגל הקרבה המיוחדה ששררה בין אחוזת
מרעיו ובין פייסי ובני־ביתו, כמו אחרי בילוי זמן רב בהדדי, ושהתבטא בתהייה
קהה־המומה על סביבותיו, נתמזמז והלך בעדנה המתוקה שתקפה קמעה־קמעה את כל
יצורי גוו, היה חפץ להתמסר לה כליל. הודקי המפורכסת ומבושמה שחתרה לישב
קרובה ככל היותר אליו, זלדה בריאת־הבשר, שעדיין נשתמר בה משהו מחמדת אשה
יפה באמצע שנותיה, החבריא המבודחה, הביתיות הנוחה מוסכת הוילאות
הצבעוניים ומצוירים מעשה ידי אמן – כל זה גירה נעימות, ליטף והשקיט ובה
בשעה גם הטריד בזרותו החותכת למה שהתחולל בקרבו, בחש את הקובעת
שבלבו…

“מה ‘מזל’?..” הרים הוא את כוסו כלפי פייסי. “מה זה אמרת: ‘מזל, היי מזלי’?..”

נפתחה הדלת וכמעט ניצנצה בה דמות גבר וכל החבריא הריעה
בצהלת־שמחה לקראתה: “פמפיק!” הודקי נחפזה אליו דרך רקידה ופייסי מנפנף
בימינו חגיגית ומשקר בעיניו כלפי חלל־האויר, כנותן אות לאי־אלו כליזמרים
סמויים מן העין: “לכבוד המחותן הנעלה מצד הכלה הצנועה, תחיה, ‘פמפיק’ בה”ר
צץ ממוהילוב תנוגן־נא קבלת־פנים נאה גם נאה…" ועד שהוא בכך וגציל חוטף את
חצוצרת־הנחושת לפניו ומנהימה נהימות רחבותיות אחדות… וגם פני סולומון
שהזדעפו רגע לקראת האורח קיבלו עד מהרה הבעה של בדיחות. קסם היה באיש,
בתנועותיו החפשיות, בפניו הרעננים־דמיים ושופעי־חיים, בצחוקו הפיקחני שניתז
מפיו עב־השפתים וממבטי עיניו הערמומיות, בלאי סגינו הצבאי וה“קובאנקה”
הדהויה ומשומטה ומוטה מעט הצדה על אחת מאזניו, כמו גם שם־הלואי “פמפיק”
משכו לו חן של איזו פשטות ותרנית.

הושיט יד שלום לכל אחד ואחת וכשהגיע אל שמחה פקיר לחץ דרך
צחוק את ידו בכוח והכריעו תחתיו. “פמפיק, הייתכן?..” התחנן שמחה פקיר
ונכפף במחצית גופו מכאב, מקריב את פניו עד עצם היד המלוחצת.

הראו לו חיבה, מזגו לו צנצנת, ביקשו קרבתו, זלדה והודקי
נחפזו אל המטבח על מנת להביא לו קינוח, גציל והפרון הגיבן התיצבו
על־ידו, מקשיבים בהכנעה לסיפורו מפרשת נסיעתו הנועזה ממוהילוב לפרגונובקה.
התרגש פייסי והביא משל לדבריו ממעשי־תקפו של אביו אריה־לייב, בגן־עדן
הנהיר מנוחתו כבוד, כשהיה שורף שריפות כלפי אחד “טרנטל” ובעל בעמיו,
דויד־יוסי, ביד רמה. מעשה בדויד־יוסי שאחד בא אליו במרכבתו לשני
“שפאקים”408־נשרים רתומה… יום־חורף היה והרכב
נלוה עם הגראף להתחמם בבית וכאשר יצאו – שריפה בטבורם! אין סוסים ואין
עגלה… “ישקני…” כבמעשה כשפים… והיה דויד־יוסי מתבהל אל אביו,
בגן־עדן הנהיר מנוחתו כבוד: “אריה־לייב אבא, ענני” “כך וכך מאה רובל
‘במזומנים’…” ואביו, בגן־עדן הנהיר מנוחתו כבוד: “מזל, היי מזלי, דבר
דיבורים…” וכך הוה… הכל כאשר לכל… אפילו הכסיות של העגלון כמו
שהונחו על־גבי הדוכן כן נשארו מונחות שם… עם בוקר ליד
בית־המקולין409 אשר מחוץ לעיר… משדימדם הבוקר
על־פני עזובת השלגים… “ששא!” הפריע פמפיק את סיפורו. "ששא, דודי
פייסי!..'' ובעצרו בעד הודקי שחזרה מן המטבח עם תקרובת על הטס, התחיל חותך
ברמה: אוי לעינים שרואות בכך!.. יהודים מכובדים ומבוגרים משחקים כילדים
“במשחק של כפתורים”… רוצה הוא לראות כאן יין שרוף במידה משמחת יותר, ולא
רק לראות במו עיניו, אלא גם לגמוע במו פיו ולקלוט לתוך מעיו… ודוקא
ספירטוס! וגם שויסקים ואוז צלוי ופדר מקורר על חזרת חריפה יאכלוהו!..
תלבב־נא דודתו זלדה לביבות וחזקה על בעלת־בית רחבה ומלאה שכמוה, שגם
לביבותיה תהיינה רחבות ומלאות ומדושנות ככל משפטן!.. רוצה הוא לטעום מעט
מעולם הזה!.. ולא רק לטעום אלא גם לזלול ולסבוא! “נא! הודקי!” הוציא ארנק
מודרני מתוך כיס מכנסיו. “נא, הודקי!” חיבק את הודקי קלות, מפתח שנצי
הארנק ומונה לידה כמה ניירות לתרועות הששון של החבריא: “אדרבה!..” “בראוו,
פמפיק!..” “מעט עולם הזה…” “נא, הודקי! עינה הדרך את כוחו! כמעט שלא
הרגוהו הפטליוראים!.. נעשה לו נס ונמלט מידיהם!.. פעם יחיה האדם בעולם ולא
פעמים! נא!..”

“נא, נא הודקי,” מילא אחריו פייסי כאילו הארנק המודרני
היה משותף לשניהם, “ידאג מי שאין לו אלוהים להבא, כך היה אבי, בגן־עדן
הנהיר… נא, נא, עולם הזה…” העלו גם אילו מהחבריא את ארנקיהם וגם
סולומון הוציא שלושת שטרותיו בני החמישים רובל המזויפים ותוך כדי כך התעשת
וקיפלם. “לבבי לביבות, קוזאקית שלי, כיד המלך…” התרפקו מבטיו של פייסי
על אשתו, “ואל תביאיני לידי בושה חלילה…” “ולא – ותקראני אל ר' ניסן
דיין,” התלוצצה הזקנה מתוך העויית־חן בכוננה צעדיה אל המטבח, “על מנת ליתן
לי ספר־כריתות?” “מזויפים?” ביקש פמפיק להתבונן בשטרותיו של סולומון
שנתבלבל ומסרם לידו. שואליק’ל “כפתור” ועקום־יהרגלים החליפו במצמוץ של
מבוכה, שמחה פקיר הבליע את השתיקה האי־נעימה שנשתררה לרגע בבמבומים סתמיים,
ופייסי בהוציאו את השטרות מידיו של פמפיק ובהחזירו אותם לסולומון, הסב את
הדברים לענין אחר.

“ששא!.. דרך־ארץ, פמפיק, כשפי פייסי דודך מדבר… אתה רואה
‘פורטרט’ זה?” – הצביע הוא על סולומון. “למן הצהרים הנני מתוכח עמו…
מליץ־יושר הוא ליהודים נאים ושוקד על טובתם של בעלי־הזוזים… ראש ‘ההגנה
העצמית’…”

“…‘יהודים נאים’… ‘בעלי־הזוזים’… הא לך שלום, דודי
פייסי, מהיכן אתה בא?..” משך פמפיק כתף ועיקם שפתים כאיש המבטל חלומותיו
לראש איש־שיחו ותנועותיו הנמרצות ותוקף מבטאו הביאו את גציל ואת הפרון
הגיבן לידי התפעלות כזו, שהתחככו תוך בגדיהם. “מי נותן לב על יהודים נאים
לעת אשר כזאת?.. זלול! סבוא! חיה!.. הנה הדבר המנצח עכשיו בראש כל
הקונצרטים… לעת אשר כזאת, כששטרות־המלוכות שלנו המצוירים מתגוללים בכיסי
מכנסיו של כל טינופת… כשעיניך תחזינה בבוקר עשיר בעמיו, ובערב – ידיו על
ראשו… אתמול עיירה מצועצעה והיום מתנשמת בחורים, במרתפים ובסדקים…
זלול! סבוא! חיה!.. הנה…”

“אמת לאמיתה…” “הפקר!..” “בראוו, פמפיק!..” וקולו של פייסי נטל רוממות לעצמו:

“הוא אשר דיברתי: אם מזרע וולף, עליו השלום, אתה, מין
‘טרנטל’ וראש לבריונים – אינך חולה לנהוג שררה ברמה!.. חברא קדישא…
סעודת־פורים… טכסה ובשר בחינם… מס שנתי מהבעלי־בתים… או מדי חודש
בחודש… לבחוש בתרוד!.. כמו לפני שנים בעיירת־מולדתי… והיה שם אייזיק
שיינדליס מהעשירים שבבית־המדרש… ‘טרנטל’ מתנפח ומר־בר־רב־אשי… ויצא
כנגדו אהרן־דויד… זפת, גבר־אלם… מקומם ומטיל עליו את כל עדת
בית־הכנסת… נפחים, סנדלרים, נגרים, פחחים… ‘עמך’… וכש…
וכש…”

“וכש… וכש…” מילא פמפיק גמגומו של הזקן והטיל
מצמוץ־עין ערמומי כלפי עקום־הרגלים, “וכשתזדמן לך גויה דשנה ורעננה בקרון
מגודש ערב רב…” “גויה דשנה ורעננה…” הוצתו עיניו של שואליק. “הוצתו
עיניך, אה שואליק?..” נצטחק פמפיק ונתן פתאום קולו בשיר:

גוטער ברודער, חיים мы вас понимаем

мы вас понимаем хорошо.410

“..וכשתזדמן לך גויה יפה מאחורי בית־נתיבות מעופש ופרוץ חלונות… ואתה מחליק אליה בעיניך… וגם היא… הודקי!..”

משולהבת־פנים ומבודרת מטפחת צבעונית הביאה את הסלסלה
המגודשה עד לפני השולחן ותיכף לכך חזרה בה ותט מתחייכת אל המטבח, הלמו מאוד
את הודקי האדמומית הפורחה שבלחייה והמטפחת הצבעונית שהיתה משומטה על מצחה
עד עצם עיניה, מבטים אוכלים עקבוה ושואליק “כפתור” ואחריו גם גציל קפצו
ממקומם ונתלוו עמה אל המטבח, ואולם עד מהרה ושני כובעים שנתעופפו בזה אחרי
זה מן המטבח לתוך חלל־הבית הפתיעו את המסובים ויגדל צחוק הלעג לקראת בעליהם
מדי הופיעם שוב וראשם מגולה והדיבור אין בהם…

בינתים וקול רתיחת־פעפועים שהגיע מן המטבח וריח שמנים
מטוגנים הטרידו את הלבבות, גירו את הנחירים, הפרישו ריר בפיות… הניחו לו
לפייסי להפליג בשבחי־ימופתיו של אביו אריה־לייב, בגן־עדן הנהיר מנוחתו
כבוד, ובשבח כשרונו הנבואי שצלח עליו כמעט עד עצם יום מותו ולא דיקדקו עמו
בפרטים מדי הביאו ראיות לכך. מעשה באהרקי החייט שבא אליו פעם מפוחז
וערוף־ראש: “אריה־לייב אבא, ענני…” זה היה לפני יציאתם של החילות
המקומיים לתמרונים למדז’יבוז' העיר… והיה אהרקי, עליו השלום, דוחק בשוליא
לעשות את מעיל־השרד לשר־הגדוד… מלתא זוטרתא – שר־גדוד!..
“פוניה”…411 ופתאום – מגזרי האריג חסר אחד… ודוקא מעצם הגב… הא!..

“ברוכות הבאות!..” “חכמנית מחוכמת, הודקי!..” “לכבוד
המחותנת מרת זלדה, ינוגן־נא…” פעמו קריאות לקראת זלדה והודקי שהופיעו מן
המטבח עם שני טסי־נחושת מטופלים בשני בקבוקי יין שרוף גדולים, קערות של
דגים מטוגנים, גלוסקאות זרויות קצח מלמעלה, טחולים קרים וחזרת מאדימה מתוך
צנצנת. הוצתו העינים, נתגמגם הדיבור ופמפיק קפץ ממקומו ונחפז והביא שתי
כוסות של תה עמוקות ורחבות, מילא את שתיהן יי"ש והכריז: “הבה, פרגונובקה,
נסי כוחך מול מוהילוב ונראה ידה של מי על העליונה…” ונצמדו העינים אל
סולומון, והודקי גם היא נתנה לו תוקף בעפעופי־חן. מיד נטל אחת הכוסות לידו
וקרא: “ובלגימה אחת!.. לחיים!.. לחיים!..” אחר־כך, כעבור רגעים מספר, חש
פתאום לבהלתו שהוא מבוסם כדבעי, אם מפני שנסך על קיבה כמעט ריקה או שאומנות
השתיה, זו שהצליח בה ככה בראשית עלומיו, התחילה, אחרי הזנחות ממושכות,
משתכחת ממנו – מוחו נבחש והיה לועס מיכנית, מבלי שחש את טעם האכול, ותופס
בקושי הברות בודדות מפטפוטיה של הודקי, שישבה על־ידו מכרסמת מהגלוסקה
והטחול להנאתה ומטיחה מפעם לפעם דרך צחוק את ברכה לברכו הוא.
פרכוסי־הצחוק ופליטות הדיבור ממלוא־הלגמים רחקו והלכו… איזה משא כבד כמו
נעמס עליו ועצבות ללא־גבול נזרמה והציפה את ישותו יותר ויותר וניחא היה בזה
שהודקי נפטרה ממנו פתאום, אגב תנועת־יד פסלנית, וגם ממה שכל העינים מוסבות
אל פייסי, ראש המדברים… “מזל, היי מזל… טול לך מוסר־השכל,” טפח לו על
כתפו והעירו מהימומו פייסי. “סולומון’צי… ואבי בגן־עדן הנהיר מנוחתו
כבוד, אל אהרקי החייט: ‘מי היה אצלך?’ ‘איזה חייל של מה־בכך היה אצלי.’
‘וחייל של מה־בכך זה גנב מעמך את גזר האריג…’ שמחה גנב… מדקרות
בטבורך, דרך־ארץ כשפי פייסי, נביא בן נביא, מדבר!” הקיש הזקן באגרופו על
השולחן. “וגם אתה, גציל… חצוצרה נבובה!.. כרכשתא נפוחה!..” “נו, נו,” עשו
כל הנוכחים פומבי לסיפורו וגם סולומון גייס את כוח־שמיעתו ככל האפשר…
“מזל, היי מזל, דבר דיבורים!.. וכך הוה… רץ אל הקסרקטין והנה הגנרל
הגדול והגיבור בעצמו ובכבודו… מיני ‘קמיעות’ על רחבי חזו ומיני ‘מזוזות’
על גבהי כתפיו… כך וכך, הוד מעלתך… מחפשים אצל החייל של מה־בכך והאריג
איננו גם איננו… שומע אתה או מנמנם אתה, סולומון, מדקרות בטבורך גם
אתה!.. שומע?.. ובא שוב אל אבי, בגן־עדן הנהיר מנוחתו כבוד: ‘ר’ אריה־לייב
אבא, ענני…' והוא – היארמולקה על ראשו – מלכות!.. ‘לך אל החייל של מה־בכך
ותחפש ותמצא…’ וכך הוה… בקיצור שלושה דברים – שני דיבורים: בתוך
קנה־היריה של הרובה נמצא… מקופל… כה אכניס את הודקי לחופה עם ג־ציל של
נחו־שת זה… לחי־ים, פמפיק! לחי־ים, סו־לו־מון…”

קולו העבה התפוצץ לכמה קולות שהחרישו את אזניו, ופניו, כמו
גם פניהם של שאר המסובים, שקעו באיזה כהיון קודר שהתגבר יותר ויותר, התאמץ
להכניס את גזר האריג לתוך לוע קנה־הרובה, ולא יכול, דיחקו ודיחקו והגיעו
עד לאמצע ועמד… הודקי שלבשה זה עתה בקיטון לסוטת־סטין חדשה,
קצרת־שרוולים ומבליטה יפה את שדיה המלאים, התיצבה ליד עצם קנה־הרובה
והפריעה. ולכשנפטרה לא יסף עוד… דכאון ללא שחר תקף את כל יצורי גוו
והכהיון שמסביב הלך והקדיר, הלך והשחיר… ללא גלאי של אורה, ללא סדק של
תקוה… “אני נט־ע־תי גפן…” העירו פתאום קטע ניגון נוגה שנפלט מפיו של
פמפיק… “אני נטעתי גפן…” – עודדו המסובים את פמפיק־“נו נו, חתוך
הלאה…” “זמר טעים…” “וכשאבי, בגן־עדן הנהיר מנוחתו כבוד, היה מאנפף לו
ניגון מבעד לחטמו – כפרה זיידל רובנר…412 מין מתיקות…”

אני נטעתי גפן

הגפן לא עלתה יפה…

נשבה פתאום רוח פראות וערגה עמוקה ממנגינתו שוממה של
פמפיק, וסולומון ננער, הפקיר את חתיכת האריג שעדיין התבלטה עד מחציתה
מקנה־הרובה והצמיד את עיניו לפמפיק. “חתוך הלאה, צ’אבאנית413
יפה…” “חזור חלילה… אדרבה!” עשו אזנים להקשיב גם שאר החבורה.

אני נטעתי גפן

הגפן לא עלתה יפה,

הפסדתי את שנות עלומי

כקוביוסטוס המשחק בקוביה.

קול הבאריטון היפה התעטף קלות, בלי שמץ של מתיחות, ערג
והתודה, קלט פתאום נעימה של ניגון דק מבעד לחוטם, נעימה
“קובזארית”414 מתוקה, הפסיק רגע את עצמו ונתן
שהות לפייסי, שהיה שתוי כבר כדבעי, להשמיע בתוך הדממה העמוקה שנשתררה מסביב
אנחה זקנה: “הוי, אבא מתוק שבשמים,” וחזר בוטח ושלו לאחור:

הפסדתי את שנות עלומי –

סולומון סגר את עיניו. מתוך החשכה שהתעבבה מסביב דימדמו
אביבים, חרפים.. “הפסדתי את שנות עלומי…” לאן זה הלכו עלומי?.. פוניה…
מלחמה… שביה… פרגונובקה… הכל נסחף וניטלטל למפורדין, זה בכה רזה בכה,
משל לכלים מטולטלים ומסרפהים למפורדין בשטפון זועף…

ואולם קוביוסטוס המשחק בקוביה

עדיין יקווה להעלות את הגורל

ואנוכי ־

“לביבות!.. מזל טוב!.” הטריף פתאום בקול את עצמו. “דודה
זלדה!..” “ברוכות הבאות!..” “ידאג מי שאין לו אלוהים למחר!..” “בראוו,
הודקי!..” פעמו הקולות לקראת זלדה והודקי שהופיעו מן המטבח מעולפות
בענני־הבל שופעים משתי קערות־החרס הגדולות ומצוירות פרחים שבידיהן.

והחטיפה בגבורה התחילה. כמו מתוך בולמוס. “עוד תבואנה
אחריהן, בני, כהנה וכהנה…” קיררה את הרוחות זלדה, ולשוא! נכוו וחטפו,
הקדימו קנה לושט, הבליעו מבלי להאריך בלעיסה על מנת לחזור אל הקערות בהקדם
האפשרי, הפטירו מעומד ומיושב, באצבעות ובמזלגות, התרו מניה־וביה אל
הלביבות הממולאות בבשר, רסיסי שומן חם נטפו, ניתזו, הבהיקו שפתים, אצבעות
וסנטרים, מצחים וחטמים הזיעו, נסתתם הדיבור ורק קטעי־נהימות והברות בודדות
ליוו את העבודה הרותחת.

“הנה כיסן ממולא בשר… בעצם ידי עשיתי בו סימן…
בשבילך…” הטיחה ברך הודקי לברכו של סולומון, שהשהה את מזלגו בקערה
ביותר. “ממולא בולבוס…” נענה הוא נמוכות, מטלטל בפיו אה הלביבה הצורבה
לכאן ולכאן, – הוא אכל מאונס. “הפסדתי את עולמי כקוביוסטוס המשחק
בקוביה…” המלים פצעו את נפשו, עשו בדמו, התנגנו כמו מאליהן בחשכה שעדיין
מילאה את העולם… “כקוביוסטוס המשחק בקוביה…” התעה מפעם לפעם מבטים על
פניו של פמפיק.

נפתחה פתאום הדלת – “איזיא!..” משולהב פנים ונרגש היסה מיד
את השאון של קבלת־פנים: “יש לו לספר חדשות וגדולות על האדומים…” “על
וולקה ולייזרל קראבץ?..” “שתה תחילה, שוטה, ואכול ואחר־כך תספר…” “המעשה
הן לא דוב הוא – אל היער לא יברח…” ואיזיא התעקש: “תחילה יספר ואחר־כך
יאכל וישתה…” רגע נדמה שגם הוא שיכור, שחזר מאיזה הילולה נרגשה, סיפר
בנשימה אחת: עבר בבוקר ליד ה“וולוסט” וכמה פרשים מנגד… כל מה שהיה עד
הנה שוב לא יהיה… נכנסו לבית ה“וולוסט” ואחד הכריז בכוח: “אם יבואו
אליכם אנשים ותשאלום ‘מי אתם?’ ויאמרו: ‘בולשביקים אנחנו,’ ותדעו כי בטובת
העם יחפוצו…” כמו ב“חומש” – אברהם אבינו והמלאכים נעלמו… חיפשו אותם
לאחר־כך בבית־החרושת… כשהיה ילד למד אצל נחום המלמד “חומש”… פמפיק!.."
הפסיקו פתאום סולומון. " ‘אני נטעתי גפן…’ הבה… חתוך!.."

“הביטו־נא ב’פורטרט', התאהב ממש בזמר!..” עיקמה הודקי את
פניה בעגבנות כלפי סולומון. “מוטב היית מתאהב בי…” “או באיזו גויה יפה,”
רמז שואליק ממזרית לפמפיק, “מאחורי בית־נתיבות מעופש ופרוץ־חלונות…” “אתה
שומע סולומון,” הקיש באצבעותיו שמחה פקיר, “גם שייבקה קרובתך עלתה אל
בית־החרושת… לחפש אותם…” “לחיים!.. לחיים!” הריק איזיא את כוסו לתוך
פיו והפטיר מיד בלביבה מהפנכה שהגישה לו במיוחד זלדה. “גם שייבקה שלך…
בראש המחותנים!..” “בתולה מארץ־הבתולות היא שייבקה,” חטף עקום־הרגלים
לביבה מן הפנכה והטילה לתוך פיו, “א־ש־שרי הבחור…” ועד שסולומון עשה אוזן
לתפוס סופו של המאמר ופייסי טופח לו על שכמו ומזמינו בקול מרווה־דמעות
להקשיב למסופר על מופתיו של אביו, בגן־עדן הנהיר מנוחתו כבוד… “חורף זרוי
שלגים רבים היה אז…” מבלי שמוע יותר אפילו מלה אחת הניע לו בראשו, פזל
בעיניו לצד פמפיק ואיזיא שנתקלעו בויכוח נלהב. ופתאום הרגיש באיזיא,
בריח־הערב האביבי שהוא מפיץ על סביבו, נפתע מההבהוב המשונה החגיגי שנוסף
למבטיו, כמו בימים הראשונים לארגון “ההגנה העצמית”, מקולו הרוגש ויוצא מן
הלב: “כל מה שהיה עד הנה לא יהיה…” הדברים כמו העלו איזו תקיפות נשכחת,
הפזו רגע, כהפז שחר גלי מערבולת חשכה, את שיא הצלילים שעדיין געשו
מסביב.

“פמפיק!!!” קרא פתאום בקול לא לו. “אני נט־עתי גפן…”
ופמפיק הפסיק את דיבורו והשתעל נמוכות ורצינית כשליח־ציבור העומד להחליק
ברינוני תפילות:

אני נטעתי גפן,

הגפן לא עלתה יפה –

“הפסדתי את שנות עלומי…” כלום מן הנמנעות הוא שכוכבו
יופיע שוב בעצם החשכה הלזו?.. כלום לא מצא את הדרך מעצמו ה“ברוד” לסטופאשק
באותו לילה?.. ושייבקה… כלום לא התפייסה לו לאחר המעשה מאחורי האמבר של
ואסיל קוקורוזניק… והיה מחבקה בבקרי החורף לאחר־כך… והיה מלפפה…
והיא מתפתלת בזרועותיו עירומה למחצה…

ואולם קוביוסטוס המשחק בקוביה

עדיין יקווה להעלות את הגורל,

ואנוכי איבדתי את שנות עלומי

ללא־

“וקורח מה’חומש'?” הטריף שוב פמפיק שירתו פתאום בפנותו אל
איזיא. “גם הוא פרעושים היו מנתרים לו בחטמו… ‘משה רבנו והבלן –
בד־בבד!..’ מין אנרכיסט… מין דרייפוס… וסופו?.. סמרים!..415
לכשילבלבו סמרים כאן… הנה כאן,” הטיח באצבעות ימינו על כף־שמאלו. “הנה כאן… ישתוו כל הבריות בעולם…”

“מעשיות מני קדם… מלפני ימי חמילניצקי אתה מביא ראיות…”

“דובשנים!.. כשילבלבו דובשנים מן המוכן בשוק,” הקיש גם פייסי בימינו על כף־שמאלו. “ערל הוא ערל ויהודי – יהודי… פייסי במשל ידבר… שלושה דברים –
שני דיבורים… נוטל לו אדם כינור לידו ומנגן… נוטל חליל
לפיו ומחליק יפה ואנשים לעשרות, למאות ולאלפים יוצאים מן הכלים… מרימים
רגליהם ומרקדים… גואלד!.. כינור שמשקלו פחות מפונט – וכוח כזה!.. חליל
שמחירו ‘חצי פויגל’416 – וכוח כזה!.. וכך הוא היהודי בעולם… אבל הערל… לכבו־ד המחו־ת־נת…”

מתוך ענני ההבל ניצנצה הפתעה, הלביבות רחוצות־השומן היו
מעורבבות בשויסקים. החטיפה הגבירה אונים. השויסקים החמים, מהם נוקשים
ומחוספסים, שנתגרסו וחרקו והריקו את שמנם הטוב רק אחרי לעיסה נאמנה, ומהם
רכים ותחוחים, שנתמוגגו על אבעבועותיהם החלקלקות כמעט מאליהם, כולם כאחד
חידשו את התיאבון והוסיפו טעם לאכול ולחזור במהירות קדחתנית חלילה.
ציורי־הפרחים שעל כתלי הקערות הפציעו והלכו, והאנשים לא החליפו רוח עד שלא
החשיפו את סעפתם417 היפה, מעשה־חושב, עד
תומה. נשמו בהקלה ואפילו כבדו הגופים וקהו המבטים עדיין רעשו ומחאו כף
מסביב לזלדה בהריקה בחיל את הכוס המלאה ובקנחה בלביבות ושויסקים חלק הגון
מכל עמלה. לשמה ולכבודה נתפנתה גם שארית היי"ש. הלשונות התנהלו בכבדות. על
קריאתו של סולומון: “פמפיק, ‘אני נטעתי’…” נענה זה בבמבומים עצלניים,
מנומנמים. תלוי־ראש ננער מפעם לפעם מתוך גיהוקים טרחניים, קטנו עינים,
וצרודי הדיבור והזמרה ניסרו בחלל הבית למפורדין ולא התלקטו יפה.

מתוך הדיר קרא התרנגול. הקרא לבוקר? התרגשה תנועה כל־שהיא,
אילו מהחבורה זעו ממקומותיהם, החליפו מבטים עם פמפיק. “עוד נשתה ונשמח!”
חרג פתאום פמפיק ממקומו. “עוד נבלה יחד כראוי!..” “עוד נשתה ונשמח!” מילאו
אחריו כמעט כל הנוכחים, ופייסי: “ידאג מי שאין לו אלוהים למחר!..
הבעלי־בתים?” נפנה הוא משום מה אל זלדה והודקי. “מי נותן דעתו על
בעלי־בתים לעת אשר כזאת?.. אני מחריא על אבותיהם!.. עוד יבואו לכרוע ברך
לפני: ‘פייסי אבא, ענני…’ כדויד־יוסי בשעתו לפני אבי, בגן־עדן…”
“בעלי־בתים,” נפל לתוך דיבורו שמחה פקיר וקולו מרווה דמעות, “גואלד,
נשמחה… כל החורף – צרות, פחדים ומצוקות… ב־באים ושואלים: ש־שמחה,
בן־אבות אתה… מה לך, ידידי, בביתו של פ־פייסי נביא…” “הביטו נא על
‘פורטרט’ שכמותו,” התפרצה הודקי, " ‘בן־אבות’ – בצקת בלועך!.. עדיין הייתי
קטנה כשהיו מרננים אחרי…" “ששא…” בלמה האם אגב צחוק את בתה… “יחסן
בבית־המרחץ…” “…אה, שמחה’לי, כאן הדברים מגומגמים…” “מאונפפים!..”
“ששא!” היסה את הקולות פייסי. “כמוהר ככל הבעלי־בתים – גנבים… עוד יבואו
לכרוע ברך לפני!..” תופף ברגש על חזו. “פייסי־אבא, ענני… פייסי בקי בכל
כתלי מטמוניותיהם כר' ניסן דיין ב’אשרי', ‘ובא לציון’ הוא בקי… נביא
בן־נביא… היי־היי־היי…” “היי־היי־היי…” עשה כמין ניגון לעצמו
עקום־הרגלים את קריאתו של פייסי. “היי ישמחו – ישמחו במ־ל־כותך,” מילא
אחריו בניגון פמפיק ועשה סיבובים אחדים כיוצא במחול, וזלדה והודקי מחאו לו
כף: “היי ישמחו וישמחו, היי, היי, היי…” “פפי ליטמן…”418
מה“גרמופון” – “אל אנפף!..” וכמעט כל החבורה נתלוותה עמהם
בקולותיהם גם הם: “היי ישמחו וישמחו, היי, היי, היי…” וחבשה הודקי את
ה“קובאנקה” של פמפיק לראשה ויצאה בטפף קל, אף פשטה זרוע, ונענה לה שואליק
בכובד־ראש, והניח זרועו על זרועה המעורטלת כשסיגריה נעוצה בין שיניו,
ועקום־הרגלים דושש בצדם וקופץ ומחבט בכוח: “היי ישמחו וישמחו…”

אבל ללא ברכה! נכשלו למן הפסוק הראשון ולא זזו ממנו.
הקולות לא התלקטו כראוי וההתעוררות נתכמשה, נתנדפה בניגון אחר, מדרבנים זה
את זה בקריאות־ניצוחים, לא הצליחו גם כאן. אם האצטומכות419
המעומסות שביקשו לנוח כבדות טימטמו ככה את הרגש, אם יד
החורף הקשה עדיין ריסנה בלא־יודעים את הרוחות, דבר־סתר הוא שהטריד והפריע –
אך העיקר כמו היה חסר. ננער זעירא מחבריא, הפרון הגיבן, ויקנא למעונו של
שכנו וידידו פייסי השרוי בלי התלהבות של שמחה אמיתית והפיח בה מרוח המנגינה
האוקראינית. ידעו פייסי ובני־ביתו את כוחו של הרשילי בשירה האוקראינית
הרחבותית ושוממה ונעמסת־הגעגועים, כי על כן היה מצוי בכפרים כל ימיו, לרגלי
מלאכתו, הטלאה ותפירת פרוות־כבשים, וגם “קובזארים”־קבצנים עוברי־דרך
בסורם ללון אל מעונו היו מעניקים לו מאוצרם הטוב, ויעשו לו פומבי. וסולומון
נחרד… “…אז השמטתי את מצנפתי האפורה עד לעיני ואלך לבקש את מזלי…”
נגעו מאוד הצלילים אל לבו ונתכופף על הגיבן, שותה בצמא כל מלה ומלה, ונאנח
פייסי: “הוי, אבא מתוק שבשמים!..” ואיזיא התרגש: “שירה לנו, סולומון,
משיריך גם אתה… שמענו יודע נגן אתה…” הוא התחנן: “יבוא יום ואשיר לכם,
אחי, משירי גם אני…” והתרגש הפרון יותר ויותר וישב לארץ ויאסוף את רגליו
תחתיו ויעצום את עיניו, מעשה קובזאר זקן וסומא על פרשת־הדרכים, והנה
מנענע את יד ה“קובזה”420 המדומה באויר… אז
הופשל ראשו ונח על חטוטרתו וקולו שהלך וגבה נעשה סדוק ודק ומעוט, דומה
לקולה של נקבה, והאנשים לא יכלו לעצור שוב בעד צחוקם שקרע את מעיהם, כי היה
הפרון מגוחך מארד על דוכנו, והפריצוהו החוצה, התנודדו, הדפו זה את זה ביד
ובכתף, תמכו כפות־ידיהם על בטנם, מטים וצונחים על המיטה… והודקי,
שהתעטפה בצחוק גלגלני, צנחה במחצית גופה על המיטה גם היא, נתפשלה מעט שמלתה
וקראה לשואליק, שהיה שומר את כל תנועותיה מתוך תאותנות של בולמוס, לתפוף
על חמוק ירכה, וזו קפצה לפניו וסטרתו ותיכף לכך התחמקה בצחוק אל אחורי גבו
של עקום־ הרגלים והמסוטר שש על ההזדמנות הטובה ויחתור לתפסה בזרועותיו
פרא, וגם רדף אחריה אל הקיטון, ואולם מזלו לא שיחק לו גם פה, כי גציל השליך
את עצמו אחריהם, ולא היה רגע ושלשתם צפו שוב וביד גציל חצוצרת־הנחושת מורמה
בהדר.

“גציל!.. הוליכני אל החופה!.. אל חופתה של הודקי…” קראה פתאום מעומק לבה זלדה. “כלתה נפשי…”

נתן בה עינים אוהבות פייסי ונזדעק פתאום ממלוא חזו: “את ה’מוסקאט‘!.. קוזאקית אהובה שלי… את ה’מוסקאט’!..”

…גולגלה החביונה של משרת־הדובדבנים מן הקיטון עד לאמצע
הבית ברעש, הורמה בשנים והונחה על כסא, ובהיברז המגופה נסתתם הדיבור,
ובהתפכפך העסיסי, האדמדם־שחרחר נכלאו הנשימות… השיג פתאום פייסי את גודל
המעשה שהוא עושה ופתח בקול־בוכים: “הא, מוסקאט!.. מוסקאט!.. טיפחתיך,
שמרתיך לחתונתה של הודקי ולא פיללתי הבוקר שתעבור עליך כוס ‘בחצי
הלילה’… גואלד… היכן האדם נולד והיכן יאבד… ידאג מי שאין לו אלוהים
למחר… כיון שמזלי התחיל מדבר דיבורים, למה אתה לי?.. וכי לא אמצא נאה
ממך?.. לחיים!.. לחיים!.. גואלד!.. ‘ונת־נה תוקף קדו־שת הי־ום…’ היי, ר'
ניסן דיין… הנני כפרת צעדיך הקדושים… בהתפללך עלינו ביום־כיפור…
‘כבקרת…’ הנני כפרתך… לחיים!.. לחיים!.. חתונה… חופה…”

“…לחיים!.. לחיים!.. אמן!..”

איזו חגיגיות מחובבה ומשומרה מכמה וכמה זמן כמו נכנסה לתוך
הבית. אצלה מחינה האדמדם־שחרחר על הכל, הציתה אש־שמחה בדם, הקימה באזנים
רעש של כלי־זמר ומחולות־מחנים… “הוי, נשמחה!..” “…ננגן, אחים, ככה,
ככה…” ואולם־מעשה שטן! – זה מנגן בכה וזה מנגן בכה ולא אתי שפיר,
וה“מוסקאט”, המוגמע בינתים, מכה גלים סמיכים וחריפים המסחררים את הראש
ומסמאים את העינים: “הוי!..”

“העלו־נא לי ניגון ממוגג לבבות… מסיע אבנים…”

“צ’אבאנית… ייכנס הרוח באביך!.. כצ’אבאן מולדאבי… בערוב היום… על כיכר המרעה…”

" ‘כבקרת’ בוכה בדמעות שליש… ביום־כיפור… היכן האדם נולד והיכן…" 

" ‘קובזארית’ קורעת לב ונפש… ביקוד היריד בצהרים…"

“'עליזית421 יהודית… סוערה ורחבת־יד…”

" ‘ואלאכית’.."

“שש! שש! חברה!..” הפסיק פמפיק חגיגית את השאון והכה את
הידים שנזדמנו לידו. “ששא!.. הו־לה־לה־לה־לה.” וכאשר הפליג האיש
בהו־לה־לה־לה, כן הוחש פתאום שחדשה נפלה בבית, כמו נס הורם פתאום גבוה לפני
תועי־דרך – לה־לה־לה, כמו מעיני־ישועה התפרצו ממסגרותיהם ועלו וגאו והציפו
על סביבם…

" ‘מינורית’, מינורית'," ניצח בידו גציל כלפי החבורה
שהתקוששה רגע כמימרא מסביב לפמפיק. צלילים בלתי־מורכבים, וחסרי־מלים,
צלילים שוממין, קדמאים, ראשונים ופראיים טיפסו לא ידוע להיכן בקושי ובצער
וחזרו וירדו בבכי מטה־מטה – היכן העיירה? היכן כל העולם כולו? לאן זה נחבא
האתמול ויום־מחר – היבוא?.. ניתק כל קשר ונתמזמז כל זכר, נעקרו האנשים
מביתם, ממולדתם ומקרקע העולם ושולחו אל הר תלול עוטה חשכה וסוד, ודבר לא
נשאר להם מלבד המנגינה הזו שבפיהם, ופליטה היחידה מכל עברם,
הו־לה־לה־לה־לה, קבלו והתאוננו אגב העפלה חרדה וכאובה בעקמומיות ההר ותיכף
לכך נענו לעצמם הלוך וירוד, הלוך והשתרך באקורדים האחרונים המשלימים
וממתיקים את הדין – הו־לה־לה־לה־לה…

ההתרגשות עלתה מעלה־מעלה, נתנו איש את ידו על כתפו של
חברו, עיוו פניהם משונות, וה“פייסיכי” גילגלה עינים כלפי מעלה, שפתיה נעות
וכולה דבקות, כמו ב“ימים נוראים” בהגיע תור תפילה חשובה ויחסנית המרעישה את
עזרת־הנשים מסופה עד סופה, הודקי התיצבה מול סולומון לכוון את קולה לקולו
ופייסי התחכך דרך היארמולקה ברגש והפסיק את עצמו פעם בפעם: “היי,
גואלד…”

סולומון סגר את עיניו, הזרים את כל כוחות נפשו בקילוחי
הצלילים, הו־לה־לה־לה־לה, גבורות וכשלונות התנגשו בהדדי, נזדהרו רקיעים
ושוב נתעננו, גויסו מאמצים ונתפוררו ושוב גויסו ושוב נתגלגלו ונפרדו תחת
ההר, היה לבו כהרמוניקה זו אשר בהשתובב חלק מצליליה, השתובב ופזז בעוז,
חלקם השני מסתחב בכבדות אחריהם וקובל, אשר ירננו ויבכו קירותיהם הגרורים
יחדיו – הו־לה־לה־לה־לה, מי לו שייבקה ומי לו הסוס הברוד ומה לו נצחון ומה
לו מפלה כל עוד מנגינה כזאת מתנגנת בעולם והרי היא ממוגגה לבו ומטיפתו
נטפים נטפים עד תמס. הו־לה־לה־לה־לה. אין זאת כי הגיעה השעה להפיח את
הנשמה כאן, בביתו של פייסי, בין אנשים כערכו…

והנה נצטופפו הצלילים ונעשו מהירים יותר ויותר, פלטו את
הנעימה הנפשית הכאובה של מאמצים והתרות וקלטו נעימה חדשה פרועה ומרדנית.
“מזורית, מזורית,” ניצח בידו גציל, ואיזיא ועקום־הרגלים יצאו במחול אחד
מול רעהו. נכוה סולומון מגחלות עיניה של הודקי והחזיק בה, טפח לו ריח של
פוך וזיעה על פניו והוא הפשיל־מה את ראשו ונסתער עמה בסיבובים עזים, חש
שהיא מתרופפת בידו והביאה עד לפני שואליק, סילק את ידיו ממנה והמשיך את
המחול בגפו כלפי עקום־הרגלים שהיה מפליא לעשות, רגע דישדשו נמוכות מגפיו
ה“בוטפורטיים”422 המתנוצצים ומשנהו חרגו וחבטו
בכוח, התעצמו והתחרו עם מגפיו הוא, המדולדלים ומכוסי הרפש היבש, ציחצחו
צחוק לעומתם, והוא הכה בכוח בעקב מגפו על הקרקע והגביר חילים, תפס מבעד
הערפל הלוהט איזו דמות מסורבלה שהחליפה את הקודמה.

“קוזאצ’וק, דודה זלדה?..”

“קוזאצ’וק, בני…”

“אופ! אופ! אופ! אופ!”

“היי, מזל, מזלי, דבר דיבורים!..”

ונצמדו כל העינים אל זלדה, צלילי המנגינה נדעכו, נחלפו
בקריאות של מתן תוקף, מחאו לה כף, פיללו בכל רגע ורגע לכשלון והקריבו כסא
עליו תצנח… אך מה זה היה לאשה?.. מטפחתה נשמטה לאחורי ראשה, פניה שהיו
נוחים ומרוצים מתחילה, כפני מחותנת, מחוירים ומחרידים והולכים… והיא
עדיין מוסיפה כוח!.. הזכרה את חתונתה ואת הקוזאצ’וק המאושש ומלא חן שבו
הדהימה, אהרי משתה־החופה, זקנתה עליה השלום, את כל הקהל, ובתוקף געגועיה
עליה, ביקשה להחיותו כאן רגע למראה עינים?.. הפתיחה היא זו רק ומבוא
לקוזאצ’וק המטופח ומשומר זה עידן ועידנים לחתונתה של הודקי או עצם
הקוזאצ’וק, מאחר שנלאתה כבר מיחל לו?.. “נ־חת!.. נ־חת!..” שיוועו כל רמ"ח
אבריה… הקדוש־ברוך־הוא בכבודו ובעצמו ראה את עניה ממרום שבתו ושלח לה את
שליחו זה, את פמפיק… “נ־חת!.” כאלף רובל כבר מונחים בארגז, ואם גם
הקרנסקאות הירקרקות בנות הארבעים רובל המזויפות תמצאנה להן מהלכים בעיירה –
ויגיע הסכום עד לאלפים… בשבת שאחרי “שבועות” תהיה החתונה, אם ירצה השם…
“נחת! נחת!..”

“היי מזל־מזלי, דבר דיבורים!..”

והנה הוא נשאר לבדו… גם דמותה של זלדה נעלמה. נקרעה רצפת
החומר מעל כפות־הרגלים והכל אפס מסביב. רק לסוטתה הצחורה של שייבקה עדיין
ריפרפה אי־שם במרחק… עצם את עיניו… נקרבה וקפצה שמחות לפניו…

הוי!.. מתוקות מדבש נשיקות פיה וריח בתוליה אביב רענן!..
פרש ידיו לחבקה ונתחמקה מפניו ונעלמה בסוד יפיה הקוסם… הפריץ פתאום שריקה
פראית, יערית, ליסטאית, שהחרידה את כל החבריא ושיכל את ידיו לאחוריו,
התמתח במלוא קומתו, גא וזקוף וחסין, כולו מקשה מכף־רגלו ועד קדקדו ונתרקד
רווחות בכוח חדש, עצום־עינים, כולו יציקה אחת, שלמה… נכלאו נשימות,
נצמדו רגלים למקומותיהם ורק פייסי הרעים בקריאות־ניצוחים כיוצא מן
הדעת:

“מזל, היי מזל, דבר דיבורים!..”





נג. שתי רשויות

נרגנותו של קראבץ דבקה גם בשאר שליחי הועד של האגודה
המקצועית, שחצו כמוהו בזלזול את הצפיפות שבחנות ה“עניה”, כמוהו עלו ברגש
במדרגות־הקרשים המובילות אל החדר הקדמי והמרווח שבבית הימלשטיין, תופסים
אגב כך הברות בודדות מדיבורו הנרתח, והעויה של מאיסה דימדמה גם על פניהם.
השאון שמילא את האולם ושנתלווה בצלילי הפעמון של היושב־ראש, גור־אריה, תקף
והלך. רעשו חברים רשמיים ומקורבי־הועד, אורחים קבועים כמעט בכל ישיבותיו,
שראו חובתם ותעודתם בכך, וגם פנים חדשות מנמושות הקבצנים ובעלי־המלאכות
ששמעו של קראבץ הביאם לכאן, הוא שהרהיב עוז בנפשם והתיר את לשונותיהם.
ובעוד שפניהם של הראשונים הפיקו קלות־ראש ואילו מהם שתפסו מקום לעצמם על
הדרגש הרך־ משארית רהיטיו של הימלשטיין באולם – הפקירו את גום
לקפיצי־הנחושת שבתוכו על מנת שינופפום קלות, פניהם של האחרונים היו קשים
וממוררים. הופעתו של קראבץ החלישה קצת את המתיחות. לשלוש חביטותיו הנמרצות
של הרשיל “בלילה” על השולחן: “דבר־נא, דבר אלינו קראבץ!..” איפשרו לשמוע את
המשך דיבורו הנרתח של זה במלואו “…עם גדולי הענקים שרו הסוביטים ויוכלו
להם ולחבילה זו לא יוכלו? מי גדול לנו מהאוסטרו־גרמנים וגם הם נמלטו
בבושת־פנים, וכשראה הגנרל שלהם, הגיבור והנורא, באודיסה שידו על התחתונה
שלח כדור אל עצמו, וגם הצרפתים, שרק כחודש מזה הבטיחו לאודיסה את
קערות־השמים והררי־זהב, נשאו את רגלם פתאום…” ושוב נתרעש הפעמון.
גור־אריה, אגב הרמת כתפים וכיווץ־פנים דרך תמיהה וביטול־חלומות, העויה
שסיגל לעצמו למראשית הופעת שמשו של קראבץ בחוגי האגודה המקצועית, הקפיד על
מתן אפשרות לדון על כל שאלה ושאלה כסדרן… הועד עומד כעת בסכסוך שבין
המדפיס דוקאלסקי ופועלי בית־הדפוס ויש לו איפוא הזכות… “דבר, דבר
לייזר!..” שיסעוהו בקוצר־רוח אילו מהעומדים על רגליהם בהיפנותם כלפי קראבץ.
לא הועילו קריאותיהם של גור־אריה וסגנו גרינשפון לסדר ולמשמעת, ורק צניחתו
על הכסא של לייזר קראבץ עצמו כמו נתנה להם אות להידום. גור־אריה המשיך את
דבריו וקראבץ התמסר לרתיחתו הפנימית. הה! כמה הרעישו הדברים את לבו בהבקיעו
לו דרך מאודיסה לבאלטה ומבאלטה, אגב גלגולים שונים, לכאן… הצרפתים…
האנטנטה…423 שלטון הסוביטים… הרבולוציה
בוערת במלוא כל העולם והסוף בא על ראשם של ספסרים וקונטר־רבולוציוברים…
רק שתי קרנסקאות היו לו בצלחתו ושני קטעים מעתון־הפועלים בבית־מגפו
הימני… וכשבא לבאלטה לא ראה כבר מה שראה באודיסה וכשבא לאיואנופול לא ראה
כבר מה שראה בבאלטה… הרבולוציה כמו הולכת תמס ממש בפינות נידחות אלה…
וכשבא לכאן חשכו עיניו לגמרי… מאני מילגרוים, ה“סטארוסטא”, עדיין מולך
בכיפה… ובביתו הוא עניות… מין דלות מנוולת…

“…אמנם, חבר גור־אריה,” נכוה פתאום מקול הסברו־בנחת של
גור־אריה, “ידען אתה באותיות הקטנות… היסטוריה, גיאוגרפיה… ואולם
כשמסיחים על התנגשות בין פועלים ונותני־עבודה כאן נשאלת השאלה: ‘מי
שמך?..’ הוראות מדימוב אתה דורש… למסור לקומיסיה שתטפל בדבר אתה
מיעץ… אי־אתה יודע בצערו של האביון כשהוא ובני־ביתו רעבים ללחם ממש…
האביב הולך, חג־הפסח הולך וגם הם הולכים… תמס הם הולכים כנר דלוק זה
ההולך תמס… ללא חמץ וללא מצה… ולעסנים ולעסניות שבביתם תובעים ‘אוכל’,
‘הוראות מדימוב’ יענה המנהל גור־אריה למנוהליו.”

העויות פניו של גור־אריה לא עשו כל רושם והאסמכתות על
הנחיצות בסדר ובמסגרת, כמו גם צלצולי־הפעמון, הרגיזו. “דבר, דבר
לייזר!..” “הוא היה מקבל לו משכורתו כל החורף ופטור…” “ללא חמץ וללא
מצה…” וקראבץ ריכז את מבטי עיניו כלפי שני עברי חטמו: “…גור־אריה נוקט
בתכסיסי ה’סטארוסטא' מאני מילגרוים. אומרים לו: נעשה ‘ארטל’424
לאפות מצות לפסח בשביל בעלי־מלאכות ואביוני־אדם, והוא: הבה
נמסור את השאלה לועדה להתיעץ. אומרים לו: דוקאלסקי המדפיס מנצל את הפועלים,
והוא: הבה נמסור את השאלה לועדה להתיעץ… ואולם כשנמצא אחד שהטיל ספק
בטיבו של התקנון לאגודות המקצועיות הישן, כאן אינו רוצה שוב גור־אריה למסור
את השאלה לועדה להתיעץ, אלא קורא במפורש: שלחוני לדימוב ואביא הוראות
ותקנון חדש… וכאן נשאלת השאלה: מה לנו דימוב ולמה לנו הוראות ותקנון
בכלל?.. הרבולוציה אינה זקוקה לתקנון… ‘שולחן־ערוך’ אחד במוסקבה ובאודיסה
ובדימוב ובפרגונובקה… ‘מי שהיה אפס ולא כלום הוא יהיה הכל…’ הלא הם
תכסיסיו של מאני מילגרוים… זקוק הוא לתקנון בשביל הקואופרטיב החדש
והמזויף… הוא שהיה נוסע לדימוב עם הפריסטאב425 נאדזלסקי למען קנות את לב האיספראבניק426 בשוחד…”

“במועדון אשר ליד בית־החרושת… הא, לייזר?.. הייתי בשעת מעשה…”

“וגם אנוכי הייתי, חה־חה־חה… הוכרחת לעזוב את האסיפה…”

בעומק החדר נדרש הרשיל “בלילה” לשואליו: זה היה בראשית
המהפכה של קרנסקי. נתקיימה אסיפה במועדון “אחדות והתקדמות” בדבר הבחירות
ל“ההנהלה העצמית”. מאני מילגרוים ברשימת המועמדים. הבית מלא נוצרים ויהודים
עד אפס מקום. וקראבץ, חניך אצל פסח החייט, היה ניכר כבר על־פי מעלליו. והוא
מוחה: מאני מילגרוים כאחד הבארבוסים427 ייחשב,
זקן־העדה ונושא כליה של המשטרה, הפריסטאב והאיספראבניק ושאר העלוקות
העדויות בבגדי־שרד וכתפות… מהומה ומבוכה ומאני מילגרוים עומד ומודיע:
לקראבץ אין כאן זכות־ההצבעה שכן פושע הוא… “סכנת־נפשות…” ברח מעצם
החזית… עריק… ולייזר אמנם נתבלבל, אבל תיכף מצא את עצמו וענהו בקול:
ראשית, הוא נס מחזית־האש בסירובו להילחם לניקוליי קיסר, שהעליל עלילת־דם על
בייליס, ושנית, קרנסקי בכבודו ובעצמו נתן חופשה לכל העריקים עד חצי חודש
מאי ויש לו עוד איפוא פנאי, ושלישית, באילו פנים יוכיחהו כאן ה“סטארוסטא”
והוא עצמו השתמט מלהשתתף במלחמה על־ידי איזו תעודה מזויפה שהגיש לדימוב כי
ראש לחברת־כבאים הוא, מין קצין־כבאים בפרגונובקה שלא היה ולא נברא…
הדברים יצאו מפיו וחסידי מאני מילגרוים – אש להבה!.. גם הזאב בורח מפני
הכלבים, אם רבים הם… והוא עקר לאודיסה… עכשיו שב לכאן דרך באלטה, דרך
עקלתון… וגם הלך ברגליו כמה פרסאות… אשתו וילדיו נשארו לאנחות… נחום
המלמד תמך בהם בכל החורף…

“…אבל, חבר קראבץ!..”

“…וכאן נשאלת השאלה: באודיסה ישנה רבולוציה, ובפרגונובקה
איננה?.. אם זרחה השמש על הארץ, היתואר שחלקה האחד יואר וחלקה השני יהיה
שרוי בחשכה?.. גור־אריה טוען: האגודה נקראה להגן על הפועלים ולא לנצלם…
וכי היכן כאן ניצול?.. בזה שנסייע אחד לחברו לאפות מצות לפסח? יכול אתה,
חבר גור־אריה, לצלצל בפעמון כמה שתרצה… וגם נפשך את, חברה מלכה שטיין,
נצרמת?.. הנני זוכר עדיין, חברה שטיין, את הצנע־דברך על ה’בונד'… ואולם
באודיסה כבר עטרוהו בתואר נאה: מנשביקים…428 ועליך לדעת…”

דרך הדלת הפנימית שנפרצה פתאום בכוח נטפלו שני נטלים429 מקומיים והתחילו מבקיעים במפתיע דרך
לעצמם בין הנאספים: “את הדרגש הזה, ר' פיני?..” הפנו את פניהם כלפי פיני
הימלשטיין שנשרך מאחריהם והזיזו את הדרגש בידיהם החסונות ממקומו. אילו
מהיושבים על הדרגש קופצים על רגליהם ואילו מתמהמהים מלקום… “אחרת לא
הורגלתם בבית־אבא, מרוחי־אשך, רק להשתטח על־גבי ספה רכה?..” ונזכרו רבים
שאחד מהנטלים הוא יואל’ק, יואל’ק “פה קדוש”, וקיררו דעתו: “מעט בושה,
יואל’ק… בפני עלמות…” – “עלמות?..” והפליט דברי ניוול־פה שלשמעם חשכו
העינים וסייעו לו ליואל’ק לטלטל חיש את הדרגש כדי לסתום מתוך כך מפרצי
נזיפותיו, ופיני הימלשטיין לבש עוז: “אינני מתירא, חלילה, שמא תקפחו את
שכר־הדירה… יש לי תעודה… כתובה וחתומה על־ידי גור־אריה… לשלם מדי
חודש בחדשו… בן־אבות הוא, גור־אריה…” אז התחילו פתאום עיניו של לייזר
קראבץ לפזול והימלשטיין הרגיש תיכף בכך והחרה לו קידה חנפנית: “וגם את
אביך, לייזר, ידעתי… יהודי כשר היה… לאלוהים ולאנשים…”

בינתים והיום כבר רפה לערוב. גור־אריה ניגש אל החלון הפתוח
והחליף אויר. שום תקוה להמשיך את הישיבה כבר לא היתה. הקהל הלך ורב. צורך
תכוף הטרידו לברר לעצמו כמה שאלות פרטיות שניקרו במוחו בעת הישיבה. מלכה
שטיין הפריעה: “תתחדש הישיבה ותזרוק מעט צוננים על ראשו של קראבץ… לדבר
בטון כזה על ה’בונד', זאת היא לכל הפחות עם־ארצות…” אגב, סח לה משה
אפשטיין שבמערכות ה“בונד” בעיר אומן – תסיסה… פשטה שמועה שבקיוב הופיע
“בונד” קומוניסטי…

“קומוניסטי?..”

נענה למקוטעין. אפלולית בין־השמשות עטתה את הקהל שזימזם
נחילים־נחילים ברחבי החדר. אזניו של גור־אריה תפסו גם מן המדובר בקירוב
מקום. קשרו תשבחות לכשרונו הדברני של קראבץ… “של ה’זור',”430
הירהר הוא בכעס. “לגבי התפילה הוא הדיוט גמור ודוקא לגבי האלמימר… מין לשונית!..” “מי ישור עתידו?.. יווזרוב431
חדש… שיינקין…432 נשא כאן דיבורו אמש – שבוק מספרים ומגף!..”

“ומה סח לך עוד, משה אפשטיין? באומן?.. כן כן, חברה שטיין…”

ולעצמו הירהר בכעס: “לזור שכזה הם גם צריכים… כורך
מצות ורבולוציה, ‘בונד’ וסבוטאז' ביחד ומאכילם להנאתם… בחינת חזן חדש עם
מקהלה… כל המרבה להתגרגר ולזייף את קולו הרי זה משובח…”

“מין מתיקות!.. מין קולוראטורה!.. איי!.. איי!…”

“קומיסר לעניני כספים?.. גם כן יהודי?..”

ושוב לעצמו: “וכמה השיעור להתבזות באגודה?.. מה־מה?..”

“…והקיע לו קראבץ לגור־אריה מרפקי ידיו ורגליו…
הושיבו על גחלי־אש…” “הם אינם מרגישים בי… את כוונתי בקשר עם הנסיעה
לדימוב הסביר לו בודאי גרינשפון… הוא גם סיפר לו על שיחתי טלפונית עם
שמולנסון בדימוב… לעזאזל!..” הופיע לו פתאום מתוך מהלך הרהוריו דבר־מה
נאה ושובה שלא היה יכול להלמו בשל מלכה שטיין. “לעזאזל!.. לגמרי שכחתי…”
תפס שכלו תוך כדי כך שהדבר אמנם נאה ומחזיק־ברכה בשבילו והפקיע את שעונו
מכיס־חזייתו. “לגמרי שכחתי!.. עלי עוד לשוחח היום בטלפון…” קרא בקרירות
דוחה־מה, כמי שמעמיד רגלו על מטבע בר־ערך שהופיע לו על דרכו ורוצה לפטר את
איש־שיחו במהירות האפשרית. “היום עלי עוד לדבר טלפונית…”

וכששטיין נפנתה הימנו, ישב במגרעת החלון ובירר לעצמו:
“לשמולנסון?.. ראשית, תעודה שאני נושא משרת־נשיא באגודה המקצועית. לא הא!..
היא כבר מונחת בכיס… הנסיעה לדימוב מובטחה… בעגלה מבית־החרושת יחד עם
וולקא ואיואנוב… ואם כן…” קפץ על רגליו, “כל הטורח שטרח בישיבה זו למה
בא?.. אחרי שהוחלט בינו ובין וולקא ואיואנוב בבוקר שיסעו במרכבת
בית־החרושת לדימוב בחבורה ממילא נפלה כבר השאלה אודות הוצאות הדרך…
ובכלל, כשנפתח לפניו כר נרחב בבית־החרושת… בדימוב…”

שוב ישב במגרעת החלון. המבטים שהטיל לתוך האפלולית הרעושה
היו כבר מפויסים־מה, מרוצים. עוד שלשום כשחזר מבית־החרושת כבר החליט בנפשו
לשנות את הליכותיו עם חברי הועד בכלל ועם קראבץ בפרט… ושוב נסחף בזוהמה
זו… כלום עומד קראבץ על דרכו?.. במה?.. בשפתו הרוסית המסורסה והעילגת?..
וכי יש לחלום על יציאה למרחב אם אין שפתך הרוסית עמך?.. בזה שהוא מתקיף בכל
שנים־שלושה רגעים את ה“סטארוסטא” מילגרוים ודכותיה?.. הלואי וירבו
כמותו!..

“חברה שטיין!” קרא פתאום כלפי מלכה שטיין שאת קולה הרועד
ועצור־הלהב שמע מתוכה בקירוב מקום. “שטיין!.. הנני יושב עדיין ומהרהר על
החבר קראבץ… צריך להיות גלוי־לב: גופי־הדברים שהוא משמיע כאן הם חדשים
לגמרי… הוא חזר מעצם הבערה הגדולה…” “אבל כל זה, חבר גור־אריה, אינו
נותן לו עדיין רשות להתקלס ב’בונד'… זה כעשרים שנה שהוא לוחם את מלחמת
הפרוליטריון היהודי… הראשון שהרים את הדגל הסוציאליסטי ברחוב־היהודים…
שלא ידע מהי נסיגה לאחור גם בימי הריאקציה השחורים ביותר…” “כן, אבל
ההסתגרות בד' אמות של הסימטה היהודית… כל מיני ההתבדלויות מהאוכלוסין
הרוסיים… ‘בונד’ קומוניסטי…”

בגובה החדר ליד העששית התלויה מן הסיפון הוצת גפרור.
גור־אריה עמד שוב על רגליו. התכונן לצאת מן הבית. תפס לאור השלהבת החטופה
שכמות הנאספים גדלה במידה כזו, שהמשכת הישיבה נעשית מן הנמנעות בהחלט.
הגפרור דעך, השאון שנחלש רגע שב לאיתנו והוא לא יכול למנוע מעצמו את העונג
להמשיך את שילוב הרהוריו. חידושם כמו חיבב עליו את המקום, מקום לידתם. הוא,
ששפתו הרוסית עמו וכשרונו הדברני הוכר בעיר־הפלך… אילמלי השכיל להישאר
שם, כפי שהציעו לו אז, בימי הועידה הפלכית, לא היה בא לידי עניות כזו…
היה יכול להסתדר שם בכבוד… “מה־מה?..” תפס מן המדובר בקירוב מקום.
“…אילמלי הייתי בשעת מעשה לא הייתי נותן להחזיר לו את הדרגש, לקמצן רע
שכמותו, בשום אופן… ולו גם התפקע, הספסר, בו במקום…” “…שתי מאות
רובל בקרנסקאות ושתי מאות – בקארבובנצים…” הרי לך רוחב השגתם… מעוף
דמיונם… ובקיתון מזוהם זה הוא משתכשך זה יותר משנתים… מרגלא בפי אביו:
“חכמת המסכן בזויה” פירושו: הביזוי העצמי זהו חכמת המסכן… אמת עמוקה…
“יש להצטער על שבנך שיקע עצמו בבצת העיירה,” אמר זה לא כבר רוזנצוייג לאמו.
“שכלו השנון נוצר לגדולות…” הוא זוכרו עדיין כשהיה לומד, בן י“ד שנה,
“נדרים” עם פירוש הר”ן… נתפעל אז… מה שהוא חסר זהו – העזה… הוא מחושב
ווולקא מעז – מי מצליח יותר?.. חירום ומהפכה – הכה בתוף והידחק קדימה…
באיזה רומן של ויקטור הוגו, כמדומה, קרא במפורש שמי שמתנגף לפני רגליה של
הרבולוציה מתמעך ונספה ראשון… וגם את החיצוניות צריך להתקין מעט…
כשדיבר שלשום עם אורלוב נפל פתאום מבטו של זה על פוזמקאותיו הקרועים… וגם
לקשט את דש המעיל בעניבה אדומה כמו וולקא ואיואנוב… הוא ישאל את
שמולנסון על־ידי הטלפון בדבר רזניצ’נקו: Пламенное дыхание… מבטא יפה הפליט זה רק לפני מלכה שטיין: Пламенное
дыхание революции…433

הבקיע לו דרך אגב הדיפות קלות ומגעים שהיו דומים יותר
להחלקות. שוב הוצת גפרור ונכבה. קולות קראו: “הורידו את העששית לכאן.” מתוך
ההמולה התרומם יותר ויותר קול אחד… “וכאן נשאלת השאלה…” קראבץ… ומעל
ספסל?.. משך כתפיו וכיוץ פניו דרך תמיהה וביטול חלומות. וכשהאור המודלק
אישר את השערתו החליף תיכף את העוייתו זו בהעויה אחרת של נחת והטיית
חסד.

“שקט!..”

עשה פומבי לנואם ויצא מן האולם.

אור העששית הדלוקה, בגלותו פנים שונים ומשונים, גילה גם
סוגים שונים של שמיעה. הנה במבוא האולם אילו בעלי־מלאכות ממתנגדי האגודה
המקצועית וסתם יהודים שנכנסו לכאן מתוך סקרנות, לשם כיוון הרוחות, לשם
לגלוג של ביטול וקנטור. הבעת פניהם קרירה, פקחנית, בוחנה. אחריהם פרחי
בעלי־מלאכות, שוליות, אילו בחורים נוצרים – מקצתם שומעים יהודית – מדפיסים
וגם בדדים מבתי־הבד לשמן המקומיים, תופרות לבושות בטעם ולפי האפנה וסתם
עלמות, רובן מהסימטאות הקיצוניות – חבורה פשטנית ושמחה זו הבאה
כיתות־כיתות וצחוקה הפרצני ומלא עמה תמיד…

היחס אל הנואם כאן מגוון, בלתי־מרוכז ובלתי־קבוע, מתנועע
בין התרגשות ובין קלות־ראש, קראבץ הוא טפל לאיזה עיקר העומד לבוא, לכל
היותר פתיחה לאיזה עיקר… לא כן חבורת חסידיו מנמושות בעלי־המלאכות
ומזאטוטי־הקבצנים, זו שהתקוששה במחיצתו, כי נכנעו האנשים תחתיו ממש. הנה
אחד, פיו פעור ללא ניע כל־שהוא, כקפוא, כחטוב באופן שזבוב היה יכול להיטפל
לתוכו בשלום, לעשות בחללו סיבובים אחדים ולצאת בשלום. והנה עוד אחד, עיניו
הקורנות מהתפעלות טבועות בקראבץ ולשונו המשורבב לחוץ בין שיניו, כאומר:
מצאתיך, עילג ולא־יוצלח שכמותך, כאן תתענה בבשתך!.. והנה שלישי המטלטל פעם
בפעם מבטים נלהבים ומזמינים כלפי כל אורח חדש: הסכת להנאתך, כלום לא
אמרתי לך – פה שורף שריפות!.. והנה רביעי… קיצורו של דבר: שלל העויות
והבעות שכולן עצם ההתפעלות וההשתוממות. אבל הנה נהיתה חדשה, קראבץ הפשיט את
דיבורו המרותח, הכניס בו מרוח הליצנות והסגי־נהור – ופניהם לבשו נחת ובדיחה
יותר ויותר. ודירבן הדבר את הנואם להפיג מעט את מרירות לבם, לבדח את דעתם
המדוכאה והפליג לספר על אלפי מחוסרי־העבודה שהתאספו בתיאטרון הדרמתי
שבאודיסה והחליטו פה אחד להניח חרדלית על צדה הימני של ה“בורז’ואזיה” בדמות
קונטריבוציה של עשרת מיליון רובל, והאיך טרחה זו והכניסה במחילה מכבודה
על־ידי ראש הבנקאים, אנטרה, את הסכום האמור בחפזון, כי יראה להחמיץ, פן
יבואו ויניחו חרדליות נוספות על צדה השמאלי; על מיליונרים שנלקחו על־ידי
מלחים בעלי־זרוע אל האניה “אלמאז”, והאיך האכילום שם דגים שלויים מן הים
השחור, ממולאים ומפולפלים עם תוספת של חזרת חריפה: אכול כמה שתרצה להנאתך;
על הגוארדיה האדומה שנלחמה עם ההיידאמאקים והאיך תפסה לידיה את התחנה
הטלפונית ולאחר־מכן את מטה היונקרים434 והגישה לפניהם לבונה להריח…

“שקט!..”

ההמולה שהתרגשה באחת הזויות תקפה, איזה קול חנוק שהיה
מתבלע וצף חליפות נצטלל: יספר־נא קראבץ על יחסם של הבולשביקים אל
היהודים… יש אומרים שאילו מחילותיהם כמוהם כפטליוראים… “היעמוד
במבחן?..” החליפו חסידיו של קראבץ מבטים של מבוכה, ועד שהם בכך וגם
שקולניק, ראש הועד של “פועלי־ציון” בשאלתו: “הנתן החבר קראבץ את דעתו על
הבעיות המיוחדות שבקיומו של הפרוליטריון היהודי?.. בעיות מיוחדות המצריכות
גם פתרון מיוחד… למשל שאלת ההגירה היהודית… שאלה קשה עד מאוד…” “אם
ינסו אליו בלשון־לימודים ויפילוהו לארץ…” החליפה במבטים של אי־מנוחה
חבורת חסידיו של קראבץ, ואולם תיכף לכך נתעודדה, כי מהעויה של מאיסה
שנצטיירה על פניו ניכר היה שמצא את עצמו להשיב כהלכה: “ראשית, ידוע לו
שהשואל הראשון, ברילי דנן, הוא אחיו של שמואל… ציוני… והציונים, ידוע
לו, מאמינים באלוהים…” מיד קפץ ברילי ועמד על כסא לפניו: “יפזם פזמונותיו
להרשיל ‘בלילה’… שחור על גבי לבן – יש עמו כאן עתון ושם מסופר במפורש…
רציחות גדולות נעשו על־ידי חילותיהם בנובוגרוד־סברסק… יד הרוצחים
השיגה גם את הסופר היהודי איסי הבבלי…”435 “שקט!” הלאה!.." “הוא מנקר את העינים בשחור על־גבי לבן…”
“הלאה!..” “הוא בא לכאן מהציונים כמרגל…” “אם קראבץ נתבדה ואמר במפורש:
נתבדיתי…” “גרשוהו מכאן, את היקטן החצוף!..” מהומה ומבוכה ורעש. על~יד
שני היריבים הזדקר פתאום שלישי, משה אפשטיין – מי יפנה מקום למי?.. או
אולי יתנגחו שלשתם בהדדי?.. ונתכופף קצת קראבץ והתלחש עם גרינשפון, וברילי
– עם שקולניק, ולא היה רגע ואפשטיין נשאר מזוקר לבדו.

זכרו לו לאפשטיין את הופעותיו הפומביות ספוגות הרגשיות
הצנועה ותמימה “מימי קרנסקי”, וגם קיוו לשמוע מפיו חדשות מפתיעות מאומן,
העיר הגדולה, ויעשו אזניהם קשובות. ביקשוהו שיתכבד להרים קצת קולו, כדי
שישתמע יותר, והוא נבוך והיטיב פעמים את משקפיו שצנחו על־גבי חטמו –
יסלחו־נא לו הנאספים, לא דרשן הוא ולא נואם מעצם ברייתו, קולו חלוש וכל
עצמו לא עמד כאן אלא כדי להשליך מעט אור לפני המון העם על אילו עובדות. הוא
חזר זה לא כבר מאומן… ה“אדומים” תפסו שם את השלטון וראו ראשית להם להמית
כמה מהבנדיטים436 והליסטאים המקומיים… והיתה
נבלתם מונחת ב“בית־העם” לראוה… לאחר־מכן פשטה שמועה שאחת סיעה מזוינת
הדוגלת בשם פטליורה מתקרבת אל העיר וה“אדומים” עזבוה… אימה ופחד… אז
יצאה משלחת, עם הרב קונטורשצ’יק בראש, לקראת הסיעה והכניסתה בכבוד רב
העירה וגם משתה נעשה והיטיבו את לבם יחד ונאומים הונאמו משני הצדדים…
שלום ואחוה… וכשהודיעו אחר־כך לראש הסיעה ששנים מאנשיו התנפלו בלילה על
בתי יהודים ציוה לתלותם ולהוקיעם קבל עם במרכז העיר… והיתה נבלתם תלויה
לראוה ומתחת לרגליהם כתובת: “על גזל וחמס…” הנה לפניכם שתי עובדות…
לכאורה, שני שלטונות שדרך אחת להם – מלחמה כנגד גזל וחמס… ואולם כלום
אפשר, לאמיתו של דבר, למתוח קו מקביל ביניהם?.. לאמור, שניהם שוים. לא!..
הראשונים, הבולשביקים, עשו מה שעשו מפני שמעשי גזל וחמס עומדים בסתירה
עמוקה אל עצם תורתם, והללו… והללו… שנאת־היהודים היא רוח־אפם… רק לשם
גניבת־הדעת…

“…בן־חיל!..” “מקום גראמאטיק437 שם גם שכל…” “אך אלה הם דברי־טעם!..” “אפשטיין יודע היכן
מלעיל והיכן מלרע…” “שקט!” ואפשטיין היטיב את משקפיו שצנחו על־גבי חטמו:
“יורשה־נא לי להביע כאן עוד אילו רעיונות…” “בבקשה…” “בכבוד הגדול…”
“דבר אלינו, דבר, משה…” Желаем!.. Желаем!.. Просим!..438

ואז הושקע ראשו מעט בין כתפיו, גבו נכפף, כאלו התגולל עליו
משא למעמסה פתאום, קולו שנתנמך קיבל נעימה חנונה ורוגשה: איננו רוצה חלילה,
להאפיל את פני הדברים. הרדיפות המתחדשות על היהודים באומן אין לתאר.
משטמה עיורת ושנאה שמקורה בפרובוקציות ועלילות נעשתה לרוח אפם של המאה
השחורה והשוביניסטים האוקראינים ואפילו של הס"רים השמאליים. כחמישים אלף
יהודים באומן והם שוקעים בצרת האנטישמיות. כל־שכן עיירות־השדה. השליכו
אותם לבור של שפכין ואחר־כך קוראים להם “מזוהמים”! והאמת צריכה להיאמר בקול
רם: גם ביהודים דבקו מידות מגונות. מגונות מאוד. כל הארץ שטופה בספסרות
ולרבים מן היהודים נעשה הדבר למין בולמוס, למין תאות שכרון. מי ינהל את
עבודת ההסברה הגדולה? הכפר פרוע, שתוי “סאמוגון” ומצויד בכלי־נשק, טינה
ומשטמה, מי יפקח את עיניו ומי יכניס לשם את אור ההשכלה? מפלגת הבולשביקים,
זו שחרתה על דגלה אמת ושלום ושויון, היא תעשה זאת! הארץ שהיתה לגיהינום
תיהפך לגן־עדן. לאור הרעיון הזה לא יבין כלל וכלל את שמחתו של קראבץ לרגלי
המעשים האכזריים באודיסה מצד הבולשביקים. מאונס נעשו ולא מרצון. אל יכניס
רעל בלב האנשים המורעלים גם בלאו־הכי. מעשי־רצח מתועבים לפי עצם מהותם, בלי
הבדל אם יעשה אותם הקומיסר דיבנקו439 או האטאמאן סמסנקו.440 הוא יהודי. לא מפני
שנימול, וגם לא מפני ששמו משה. הוא יהודי במובן העמוק של מושג זה. מה יאמר
ומה ידבר. בדרך עקלקלה ממפלגה אל מפלגה, בדרך של יסורים קשים הוא בא אל
הבולשביקים. ספקות עינו את נפשו: הקפיטל!.. כמה פעמים היתה שנתו מתנדדת
בלילות – גואלד! המלחמה העולמית!.. על מה רגזה הארץ? דמים בדמים נגעו. וכמה
פעמים היה רוצה להשתער החוצה ולזעוק זעקה גדולה: שקר הדבר. הקפיטל מקדש את
המלחמה, מעמיד כוהנים על ההרג ומגלגל עיניו כלפי הרקיע – שקר! אין אלוהים
בלבו! “אלוהים יבקש את הנרדף…” ועוד ספק אחד עינה את נפשו: הבגרה כבר
רוסיה למהפכה סוציאלית?..

“שקט!..”

הסיר את משקפיו והתעה את ראייתו הקצרה על־פני הקהל תעיה
עששה־עלובה. נקל לאמור: תעיה עששה־עלובה. זאת היתה העויה שנטלה ממנו את
כוחו ששמה כמעט לאל את אפשטיין הגבר, שהחזירה לדיוקנו בבת־אחת את אותה
הנעלבות הלמדנית־אכסטרנית שהיתה ידועה לו כל־כך בפרגונובקה, הפיגה את
ההתפעלות, קיררה את הרוחות. אילו בעלי־מלאכות משנות־העמידה הביטו אליו
באי־מנוחה, כמעט בפחד, כאילו התכונן להושיבם כאן על ספסל־הלימודים… אילו
מבני־הנוער כוננו מבטים דרך שאלה, דרך תמיהה ודרך זלזול. ואחת מן התופרות
הפליטה איזו הלצה כלפי חברותיה שנצטופפו על־ידה והתחילה פורצת לה מעבר אל
הדלת. מיד נמשכו אחריה גם השאר בהחניקן את צחוקן בקרבן בכל מאמצי
כוח.

“בבקשה, דבר, דבר, משה!..” השמיעו דברי־עידוד מעברים
שונים, ואפשטיין בהרכיבו את משקפיו על חטמו הודיע פתאום בטון של התנצלות כי
עומד הוא כבר לגמור. רק על ספק אחד שהיה מענה את לבו הוא רוצה להגיד כמה
מלים. הבגרה כבר רוסיה למהפכה סוציאלית? והיה מהפך בלבו ומבקש זכות למהפכת
אוקטובר… אבל הנה פרצה המהפכה בגרמניה… ארץ מפותחת זו בעלת התעשיה
הגדולה, מקום שם הפרוליטריון האמיתי, התעשייתי, הוא רוב מנינה ובנינה של
האומה, מחייבת להאמין בכוחה של מהפכה אינטרנציונלית… להציג את השאלה
אודות חיסול תכוף של המשטר הרכושני… ומכאן תשובה לחבר שקולניק… השאלה
בדבר הגירה קשורה בויכוח חריף על דבר תהליך הפרוליטריזציה של ההמונים
היהודים, פרוליטריזציה, לומפן־פרוליטריזציה
ופאופוריזציה…441

כמין בולמוס של תנועה אחז את כל הנאספים. דיחקו את עצמם
ללא מעצור לצד הדלת. עלמות ובחורים שנכנסו לכאן לשם מה־בכך ושנזכרו פתאום
בדרכים ובמשעולים צעודים ונבדקים יפה המחוירים מתוך האפלולית הפושרת־תוססת
והנוחים להמתקת סודות כל־כך, אבות־משפחה שתפסו את עצמם כי התאחרו כאן ביותר
וחטאו לביתם הנם כבר שנתו, לא נכנסו לעובי הקורה של הדברים והזיעו לבטלה.
התדחקו בכתף ובמרפק גם חברי הועד שביקשו להקדים את הזרם, לעצור בעדו ולהפיח
בו רוח חדשה… אפשטיין, המשקפים המוסרים בידו, התעה את מבטיו מתוך מבוכה
עצומה: “…שאלת האיכרים… כידוע, האיכר הוא היסוד השמרני
ביותר…”

“וולקא…”

התנועה שנשברה בדלת נתנגפה ונסוגה אחורנית. מעל
מדרגות־הכבש נשמעו שעטות צעדים עולים, חוזרים. ניסו שתים־שלוש עלמות עם
רבקה, אחותו של וולקא בראש, לפנות מעבר לפני הפנים החדשות ונדחפו ונסחפו
בעוד שעיניהן מכוננות כלפי הדלת – וולקא, איואנוב, סאולוב, דמיטרנקו…
אנשים הצטמצמו מפניהם, מי מתוך התבלבלות, מי מתוך התבטלות, – תמהון,
נחת־רוח, סקרנות. וזה מי?.. ליסיצקי?.. בנו של אותו קצין מפטרוגרד?..
עלמות, מדי התדחקן בצוותא, לא גרעו עין ממנו… התלחשו… מיטיא… זהו.
שנתאהב בשרה’קי הורנשטיין התופרת… הנה יחפש בעיניו אחריה… נתעננו קצת
פניהן כשעיניו שוטטו באי־מנוחה באולם ואורו – משמצא אותה ולחץ אגב חיוך
סימפתי וביישני־מה את ידה… “מיטיא ליסיצקי…” והנה עוד שנים־שלושה
בחורים נוצרים מהקארפובקה והמזוריבקה… אינם מעיזים להתדחק, חיוך
תהוי־מהומם על פניהם. הדחק מוסיף כוח, המעברים משתבשים, אין מעמד מרוב
התרגשות, מתמתחים על בהונות הרגלים… וולקא, איואנוב, סאולוב ודמיטרנקו
מבקיעים להם דרך אל שולחן־הנשיאות… קומה זקופה, קשיות בוטחה, זהורית
ענובה וחוגגה מעל דשי סגינים ו“גימנסטיורקות”,442 לחיצות־ידים חמות… כמבשרי־ישועה… כמחותנים שסרו מחתונה רחוקה
ושמחה על מנת להזמין לשם כל זר וכל נידח… כצירים שלוחים משבט
עזוז־משטמות וקשה אחרי אספו את דגלו… כל מה שנפל בין שבטנו ושבטכם היה
אך פרי משגה אכזרי, תעתועי־סיוטים לא ייאמנו… לעצם עצמו של דבר, כל
בני־אדם חברים, משפחה אחת כולנו, משפחת־האדם הענפה ונהדרה וגדולה…

“שקט!..”

שמעו באזנים שאינן שומעות. צרידות קולו של וולקא, העניבה
האדומה שבדש סגינו ועקבות העייפות שעל פניו שיוו לו חן, הרחיפו מסביב לו
משהו מהסודיות המגרה שבאסיפת ההמונים שבבית־החרושת שאף אחד מהנוכחים לא
השתתף בה, מהישיבות הסגורות הראשונות של ועד־הפועלים, מליל־הנדודים בקשר עם
מאסרו של אנדז’ינקו. חידשו קצת את פניו הזעפים זרועי האבעבועות הירוקות,
ריכרכו אותם. אך הנה נתקל מבטו המעורפל באחד מאנשי־חרמו ונתפכח… התחיל
צועה כלפי כאן וכלפי כאן ועיניו בוחנות וקשות, הקול מתעזז, הקמט הרע בין
הגבות שהורדו ונתעבבו אינו סובל שום רכרוכית, והיד המאוגרפה קובעת בכוח
יתדות – ציונים על פרשות־דרכים.

“…ותחתוכנה־נא שפתיכם ברורות: הלנו אתם או
לקונטר־רבולוציה? ‘בונד’, ‘פועלי־ציון’ ושאר מיני ‘קלויזליך’, או חזית
פרוליטרית אחידה?.. פוגרומים, עניות וספסרות, או הלאמת כל הרכוש שבעולם
ומלכות־העבודה?.. ואל ידמו בלבם אילו מבני־העניים ובעלי־המלאכות: השלטון
‘שלנו’ הוא ונוכל לחיות בשלום זה בצד זה – נספסר, נוביל קמח וסוכר מהתם
להכא ומהכא להתם… כנהוג… עליכם לקחת את כלי הנשק לידכם…
מערכה…”

“לשכמותם, וולקא, אין תרופה אחרת!”

“סובין… וגם על סובין… מפקיעים את המחיר מיום ליום…”

“בזהב תשלם לו… במיטב שטרותיו של ניקוליי־קיסר… מטמוניה של קמח… גרועים מהיידאמאקים…”

“מצות!..”

“שקט!..”

“…אחד ‘יולד’ צלוי שכמותך!.. טול עיניך לידיך… מה יאמרו הערלים?..”

“עולם־גולם…”

“העולם אינו גולם!.. מצות!.. פסח!..”

“שקט!..”

“…וזאת לחברים: אל תזכו את הרבולוציה במצוות ובמעשים
טובים… מעות־חיטין, מצות… אור חדש האיר את העולם, ומי שהיה סומא אתמול
יפקח את עיניו היום, ומי שהלך עדיין חשכים היום יפקח את עיניו מחר! אז
ייוכח כל העם כי ‘יד אחת’ בין תעשיינים וספסרים, ‘כלי־קודש’ וחנונים
מה’אחדות‘,443 וציונים ו’סאמוסטיניקים’444 מהאוניברסל הרביעי.”445

“שקט!..”

“ברילי?..”

“איואנוב!..”

“ש־ש־ש…”

“חברים!” התחיל איואנוב מתוך מבוכה. “אינני שומע יהודית
והרשוני־נא איפוא לברך אתכם לחגנו הגדול ברוסית. כלומר, בשפה שאני רגיל בה.
חג גדול, חברים! כלומר, הפרוליטריון באוקראינה נטל את השלטון לידו. כלומר,
בעוד מספר ימים יאורגן כאן שלטון מהפכני שיהיה מכלכל את הענינים באופן
חדש… כלומר, בעוד שעה־שעתים יצאו לדימוב וולקא, דמיטרנקו וגור־אריה…
וגם אנוכי… כלומר, על מנת לכונן קשר מהפכני עם עיר־המחוז… כלומר, עם
דימוב.”

דיבורו שנתגמגם משך לו חסד, ושיבת ראשו, שלא הלמה לגמרי
לפניו, פני איש באמצע שנותיו ששמרו משהו בחרותי, עסיסי ונוח, נגעה פתאום עד
אילו לבבות. “דיבורי גמור, חברים…” כמו התנצלו במבוכה לפני הנאספים
הצפופים ותלויים עיניו – שתי אוכמניות צעירות ורעננות: “כלומר, חפצתי
חברים…” וכאן נעשה מעשה משונה: הדממה כבדה והלכה, מבטים מכוננים נלפפו אל
הנואם ולא רפו, נפשות אמולות ומטולטלות בין תקוה ויאוש נכרכו עליו: “דבר,
דבר, איואנוב!.. דבריהם של אלה שקדמו לך אינם מעלים לגבינו ואינם מורידים,
לדבריך צמאים אנו בעיקר, אליהם נכסוף נכספנו זה עידן ועידנים…”

“…חברים!” פתח איואנוב שתי הכפתוריות העליונות של צוארון
ה“גימנסטיורקה” שלו ונתבדר פתאום. “אינני שומע יהודית ולכן תרשוני לברך
אתכם רוסית לחג הפרוליטרי הנהדר! הפרוליטריון נטל את השלטון לידו וחג לנו
איפוא ליהודים ולנוצרים גם יחד. עד הנה היינו מותקים זה מזה בחזקת היד –
כלומר, המשטר הצאריסטי והמשטר שלאחריו, זה של פטליורה, חירחרו אש־השנאה
בינינו, אבל העם הרוסי אינו נושא שום שנאה בלבבו אליכם. אנהנו הפועלים
היינו תמיד עמכם בצרותיכם. ידענו את מצוקותיכם, כאבנו את עלבונכם ולא
יכולנו להושיע לכם, כי גם חיינו היו מרים. עוולות גדולות נעשו לכם. יסורים
קשים נגרמו לכם. הקונטר־רבולוציה ביקשה את נפשכם להמית וגם את נפשנו להמית,
חברים!..”

נתקטעו נשימות, נפתחו פיות וקפאו. והנה שונו גם פני
האנשים העומדים במבוא ושבשעת נאומו של וולקא הפיקו מבוכה, התמרמרות, תמהון
וגם אירוניה פיקחנית ודקה, והנה נוצצו באי־אלה עינים גם דמעות… ואין
תימה! כי הרעישו הדברים את נימי הנפש עד מאוד וגם עצם העובדה שגוי יפנה אל
היהודים בלשון כזו ובפומבי היתה חדשה ולא פלולה ולא נודע דוגמתה בקורות
פרגונובקה מיום היותה לעיירה.

ברילי פרץ בכל כוח יכלתו מעבר לעצמו אל הדלת וירד ביעף
במדרגות־הכבש. שערוריה! שערוריה! שומן שמים!.. פניו היו משולהבים, כובעו
משומט לאחורי ראשו ויד ימינו מאוגרפת. כגון מקרה זה קרה את העם גם בימי
יציאת־מצרים – רץ קל־רגלים לצד המועדון הציוני – האיך יסופר שם ב“חומש”?
“אלה אלוהיך ישראל”. ששים ריבואות יהודים מוצאים מעבדות לחירות… מולכים
דרך מדבר־שממה לארץ־הצבי, וכאן עגל־מסכה… דור־ המדבר… טפו! – נטפל
פתאום למהמורת־רפש וקפץ תוך כדי כך אינסטינקטיבית הצדה והואיל וקפיצה זו
תקעתו דוקא בעבי־עביה של המהמורת – אחת מהמהמורות, או “דיותות” בלשון
בעלי־העגלות, שטרם נתיבשו בעיירה – נתיאש והשליך את עצמו בלי הבחנה הלאה.
בפעם אחרת בודאי שכדאי היה לעמוד רגע ולהתנקות קמעה, לנער את הזוהמה שחדרה
לתוך הנעלים – ישקול למטרפסו מאמא: “בן־פקועה!.. וכי שיכור היית?” – אבל לא
עכשיו… היה צריך להבהיל במהירות האפשרית אנשים שפויים מבחירי הציונים אל
בית האגודה המקצועית על מנת שיפסיקו את השערוריה בעוד מועד. “טרם התחילו
המחולות במחנה…” ואיך זה שכחו בךלילה הכל?.. איואנוב… את קולו של מי
הוא משמיע?.. של יחידי־סגולה… בא ורמז להם באצבע קטנה והרי הם קופצים כבר
מעורם… הה, אומתי הפותה!.. הה, בת־עמי תועת הלב האומללה!..
ופועלי־ציון… גם הם משתדכים אל וולקא… מה להם חורבן האומה ואידיאל
שנקדש בדמי טהורים ושוממות ירושלים. ירושלים… עיר שלי היקרה… שם שלי
המתוק… וגם אפשטיין!.. בגידה! בגידה!.. “לאור הרעיון הזה…” כלום לא
מפיו קיבל ראשית לימודי הציונות?.. לא הוא, אפשטיין, ביאר לו ראשונה:
“ציון, הלא תשאלי לשלום אסיריך” לר' יהודה הלוי ובהסירו את משקפיו והנה
עיניו מכוסות בדוק של דמע!.. 

המולת הקולות שקידמתו חידשה בו בבת־אחת את הטרדה שמתוכה
עזב לפני שעה את המועדון ושהתקשרה עם אותו שינוי פתאומי שבא בהשקפותיו של
אחיו בענין “עליה המונית”. שינוי שהובע על־ידיו ברור בתחילת הרצאתו ושכפי
שאפשר היה לראות על־פי התנועות והעויות של תמהון ומחאה מצד האגף שכנגדו
היה עומד להיות לסלע־המחלוקת באסיפה זו. עמד על מפתן האולם שהיה מלא מפה
לפה והזדקף על בהונות רגליו. העפת עין ראשונה קדחתנית אישרה לו את השערתו;
ההתרגשות התרכזה לפי כל הסימנים מסביב למלצר ואחיו. פני אחיו מפיקים קושי.
מסמלים את המעוזז והמרוכז שבציונות, ופניו של מלצר – את הותרנות,
הבעל־ביתיות. הנה הוא מחליק להם בקולו, לפני חנונים, אברכי־משי, חתנים
וכלות… כל פינות שהוא פונה מכוונות אליהם… “…בדבר אוריינטציה
פוליטית… המועצה המחוזית צריכה לטפל בהכשרת ועידה ציונית גדולה,
כל־רוסית, ועידת־הלסינגפורס446 חדשה… המהפכה
מצריכה לעבד פרוגרמה חדשה ברוסיה… על שאלות הטאקטיקה, על שאלת ההגירה
ההמונית לארץ־ישראל… הצלחת המהפכה היא שאלת־החיים ליהדות הרוסית…
שולגין,447 פטליורה וסמסנקו דוחפים אותנו לצד
הבולשביקים… אי־אפשר להמשיך לחיות במצב כזה… של כלבי הפקר…” ובה בשעה
וולקא דורש להיגדר מעלינו… עכשיו רגע־הכושר להכריז על הנעשה באגודה
המקצועית… משליך שיקוצים על הציונות… אילו בעלי־מלאכות שהצביעו בימי
הבחירות אל האסיפה המיסדת הרוסית בעד רשימת־הציונים, רשימה 6 №, נוהים
אחריו… מי זה משסעו?.. היושב־ראש, איש הורוויץ… מצלצל בפעמון… “ממי
וממי וממלצר לא חיכה לשמוע דברים כאלה… בידוע: המהפכה הצרפתית גררה אחריה
טמיעת היהודים בצרפת…” שכטר… עומד ליד אחיו… וגם משה לויט וחיים
בריל… חייקה שרפמן… יד ימינה אוחזת במוט־הדגל… לא במקרה התקושש אליו
כל הנוער… החלוץ עובר לפני המחנה… וגם זיידיל ציביליובסקי ונחמיה נרכשו
על־ידיו להסתדרות… כשתיגמר האסיפה ימסור לו בטוב־טעם כל הפרטים, אחד לא
נעדר, מהנארע הערב בבית האגודה המקצועית… צלצולי פעמונו של היושב־ראש
מוסיפים כוח… הקולות מתנמכים, מתמעטים… איש־הורוויץ חושב לנכון להביע
את השקפתו בשאלת ההגירה… כאן הוא תמים־דעות עם מלצר… בנערינו ובזקנינו
נלך… ברבבותינו ובמיליונינו נעלה… כמו בימי כורש צריך שתישמע הקריאה
הגדולה: “מי בכם מכל עמו ויעל”… אל להפריע! מה? נאום החתימה לשמואל?..
שמואל!.. שמואל!.. החליפו במבטי־עידוד אילו מהחברים שהצטופפו על־יד אחיו,
וברילי כבש בכל מאמצי־כוחו דרך לעצמו עוד כשיעור שנים־שלושה צעדים בכיוון
אליהם. הצפיפות תקפה. השם “דוקטור באראם” שנפלט מפי היושב־ראש עיכבהו
תחתיו. “דוקטור באראם…” לשמעו התנערו אנשים, חזרו עליו מתוך הכרת
כבודו… דוקטור צבאי… עשה במלחמה… על צדו של מי הוא, של אחיו או
מלצר?.. סיפר אתמול לאחיו שמץ־מה מבלהות החורבן בגליציה וזה חזר קודר
ומדוכא… אל להפריע!.. הוא, איש־הורוויץ, עמד בראש האגודה “למען ציון לא
אחשה” כעשר שנים ויודע פרק בנשיאות… תחילה נתן לדבר לדוקטור באראם
ואחר־כך לאיסאק טייטלמן ולבארו… לפי סדר הרשימה… חורבן־גליציה…
ביחס ליהודים לא היו דין ולא רחמים… ניקוליי ניקולייביץ' המצביא הראשי
והגראף בוברינסקי הנציב… ימח שמם… ולבסוף נאום החתימה למרצה שמואל…
דוקטור באראם!

אופן הגבתו של אחיו, שאת חליפות פניו כה היטיב לדעת, לא
השאיר שום מקום לאילוזיה; הדוקטור אינו מאנשי־שלומנו… פניהם של אילו
מחסידי מלצר נתחיו… מיד התחיל מחפש בנואם, מבלי להיכנס בתוכי דבריו,
אחרי צדי דופי. דוקטור ומכנסיו מטולאים… עצם עמידתו משונה עד מאוד…
מבטלת, גאה, אין בה אף סימן של “חברות”…

מכנסיו מטולאים, הפלירינה448 שלו משומשה, ומין עמידה – דל גאה!.. התכנס בה,
ב“ירוית־השרוולים”, כיהודי ירא־שמים בטליתו בהתפללו תפילת יחיד… וגם
חיתוך־דיבורו אינו ברור ביותר… מטושטש, כאילו תפחו לו חניכיו והדיבור מסב
לו כאב… “על איזו אוריינטציה ידבר מלצר בשעה טרופה זו?..” הוא מתקיף את
מלצר!.. העיף עין לצד אחיו, אפס הצפיפות הסתירה כמעט את דיוקנו… בעד
הגלאי המצומצם הבליחה רק רקתו האחת שהתמשכה זעפה למעלה והקפידה בכל חומרת
הרצינות של הקשבה מרוכזה.

“…‘אוריינטציה’ שביטולה בולט באופן מצחיק כל־כך…
ש’פינת־הראות' שלה היא פרגונובקה… והישנה בכלל פינת־ראות ברוסיה המסוערה
והמרותחה של עכשיו? לדימוב גונבו שמועות ערפליות כי בסיביר, כמדומני, או
בחבל אוראל – לא יכולתי להציל דברים ברורים – רעם ורעש וסערת־מלחמה… מי
הוא הלוחם שם עם ה’אדומים'? אם רוסיה הישנה היא הלוחמת שם, אז אוי ואבוי
לנו… הנשברו כבר רגליו וכנפיו של הנשר דו־הראשי הקיסרי?.. אלא מי?..
הקאדטים?449 המפלגות השמאליות? האנטנטה? מה טיבה
של זו? האין עייפה גם היא להורגים ולא תתנודד שיכורת־דם?.. התקבל רוסיה
המהפכנית את טובותיה ולא תבוא במחתרת או תערוך עמה מלחמה גלויה?.. מה יהיה
בסופה של המלחמה המרירה שהתלקחה בין רוסיה ואוקראינה?.. לאן הלכו צבאות
הדירקטוריה? לגליציה? לרומניה? הייאמן כי הניחו כבר מידם את כלי־החמס
ההיידאמאקיים?.. מה תקותנו מתנועה, שחמילניצקי וגונטה וז’לזניאק
מסמלים מעוזי־רוחה?.. מה טיבם של האדומים?.. נצרות הדשה שבאה להרוס את
התרבות האירופית המנוונה?.. שבאה לפתח חרצובות־רשע ולחרצב עלינו בה בעת
רשעות חדשה? מי מנהיג את מי – קבוצת אוטופיסטים את ההמונים המנושלים
ותלושים ופרועים לאור מטרה דמיונית, או הללו הכניעו לעצמם את הקבוצה זה כבר
וגוררים אותה וגם אותנו לתהום של אנרכיה?.. מה נעשה בחוץ־לארץ?.. מי
מאתנו קרא עתון או מכתב או שוחח עם מי־שהוא שנתגלגל לכאן ממרחקים?.. מה
נעשה בפלך הסמוך? במחוז הסמוך? על איזו ‘אוריינטציה’ ידבר מר מלצר?.. ומהי
אוריינטציה שאינה נתמכת על כוח ריאלי, ממלכתי?.. החלפנו רוח רגע… אביב…
אנו הולכים חשכים בעצם היום… נאות־חמס מסביב ואין מאתנו יודע עד מה…
המבול בא לשחת את הארץ?.. כי היה כל העולם כולו בלהות… על איזו פרוגרמה
פוליטית מדבר מלצר?.. הדברים מעידים על צרות מבטו… יש לקרוא לפכחון בשעה
זו… לפכחון, לפכחון… דבריו שאינם עומדים בפני שום ביקורת…”

“ממעך את צלעותיך כדבעי…” נתנפחו נחיריו של ברילי
מנחת־רוח למראה מבוכתו של מלצר. ויתר על הזרות החדשה שנתגלתה בינתים
בהתנהגותו של הדוקטור באראם. בבטאו “לפכחון, לפכחון” עצם פתאום את עיניו
ושאף, אגב הרעדת כנפי חטמו הדקות, הרחות בדקניות אחדות, כאלו הפכחון היה
קלוט כאן באויר.

“…פרגונובקה ודימוב, כמו שאר ערי־השדה והעיירות, רק נקודות בודדות הן וחלושות… כמויות מבוטלות…”

“שקט!..”

“פזמונות ישנים!..”

“…המאורעות מתפתחים במהירות מדהימה ומה שנחשב אתמול למלה
אחרונה שבריאליות נראה היום כבטלנות נואלה… הנה בוזבז במערכות ישראל
מסביב לבחירות אל האסיפה הרוסית המיסדת, אל האוקראינית והיהודית וסתם
קונפרנציות וועידות שפע דיבורי שהיה מספיק בודאי לעשרה דורות בני־אדם,
חבטים והרפתקאות שהיו מספיקים למיליוני יהודים והברכה שהביאו לנו הלא ידועה
לכולנו… מי יתן ויוחק בספר שמץ־מה ממלחמות הדברים והמריבות והקטטות שנפלו
ברחובנו מימי קרנסקי ועד הנה כתעודת־עניות למפלגותינו וכעדות נאמנה על
הפסיכוזה הפושה בנו… (“כלפי לייא?.. אינו מדבר כלל אל הענין…”)
מהנרגנות וההתרגשות וחרדת־הקודש שמתוכן היו נקראים ומתגשמים, כביכול,
בערי־השדה כל אותם המכתבים־החוזרים לרבות הכרוזים והמגילות העפות שניתכו על
ראשו מועדי־המפלגות שבכרכי ה’מרכז' ושכל תמימותם הפרוגרמטית, כל אי־התאמתם
האכזרית אל המציאות המקומית התבלטו רק לאחר ימים… תמיד איחרו את המועד,
תמיד הודיעו על קוצר־ידם של ה’מנהיגים' בפני אלה שכוחם במתנם… כי כזו
היתה מנת־חלקם, לזייף את נפשם, להתחבט בהשתדלויות משפילות בין משרדי־הממשלה
האוקראיניים, להגיש מחאות על פוגרומים שכבר נעשו, להיגרר, אם רצו או לא
רצו, אחרי ה’אוניברסל' הראשון והשני והשלישי והרביעי, וכמו־כן להיכנע
לגזירות ה’אדומים', שבתפסם את השלטון בפעם ראשונה בקיוב ראו חובה לעצמם
לנשל את המיניסטריון היהודי ולהכריז על־ידי אחד מראשיהם על חוקת האוטונומיה
הלאומית־פרסונלית כעל המצאה של הבורגנות… הדרך פטלית! העם היהודי יודע
ומרגיש זאת ואינו מוצא תרופה יותר נאמנה מהצטמצם בתוך עצמו עד יעבור זעם…
להגיב על חזיונות־חלוף אלה על־פי נטיותיו המיוחדות… לא ידיו חוללו את
המלחמה וממילא גם את המאורעות שבאו כרוכים בה, חמס ורצח וגזל והעמדת הרובים
אל רקות הגולגולות והתרת כל האינסטינקטים החשכים… ורוצה הוא להישמר לנפשו
גם להבא… ולמה זה תבלבלו את ראשו? למה זה תחדירו מרוח הטירוף?..”

הרצועה שהותרה כלפי מלצר היתה ארוכה וצלפנית יותר מכפי
ששיער בלבו. כלפי לייא?.. מי התריס כנגדו: “פזמונות ישנים!?..” משה גיבל…
הוא צודק… דבריו מוסבים כלפי שני הצדדים. הזדקף באי־מנוחה על בהונות
רגליו. פני אחיו הסתמרו…

“שקט!..”

“היחס ההיסטורי האומלל שנתהווה ביננו ובין האוקראינים זוהי
טרגדיה עמוקה המחייבת עיון… פטיש אחד הממנו… הנשר דו־הראשי הקיסרי נעץ
את צפרניו בבשרנו… יש מכאוב אחד נוקב בשירתו של טאראס שבצ’נקו ושל אדם
מיצקביץ, ושל המשורר הלאומי שלנו… יש…” “הם עוללו ברפש את דגלם…”
“מתחילה באו עלינו במעשי חמילניצקי וגונטה!” “באילו פנים ידבר אלינו
הדוקטור את דבריו אחרי השחיטות בברדיצ’ב, בז’יטומיר ובפרוסקורוב?..”
“שקט!.. בבקשה!” “בן־פקועה!..” “אנא!.. אנא!.. “דרך”ארץ, שקץ!..”

“שקט!” צלצולי הפעמון גזרו בעקשנות את ההמולה שהוסיפה כוח,
לבו הלם בחזקה, לא יכול בשום אופן להבקיע דרך אל סיעת הצעירים שעל־יד אחיו,
להיפך, הצפיפות הדפתו קצת אחורנית והחזירה לעצמה מן המקום שכבש לו, אבל שם,
בתוך הסיעה רעשו ביותר. הוא החסיר, כפי הנראה, אילו דברים בהרצאתו של
הדוקטור ובכל־זאת מצא את עצמו וקרא בקול: “כאן הכריז אחד
מהסוטניקים450 שצריך להושיב את היהודים על
יתדות־ברזל מלובנים…” שמע פתאום את קול אחיו: “חברים, על הכל אענה על
ראשון ראשון ועל אחרון אחרון…” “הוא יענהו!..” התרפק ברילי על אחיו מתוך
פרץ געגועים רבים. “יש חצים באשפתו!..” והדוקטור פקח את עיניו שהיו עצומות
במשך כמעט כל השיסועים.

“יש צד משותף ביחסנו אל העולם החיצוני ועד מידה ידועה אנו
הולכים יחדיו… ‘עד מידה ידועה’ – והעולם הוא אך ורק מדיני. החשבון בין
האוקראינים והעולם הוא אך ורק מדיני, וכשיתמלא מבוקשם המדיני יתהווה יחס
נורמלי ביניהם, ושירת־הנכאים הלאומית תיפסק, בעוד שהקונפליקט בינינו ובין
העולם עמוק הרבה יותר, מימות־עולם הוא עומד ובודאי שיימשך עד אחרון דור…
אנחנו…”

תפס בת־צחוק של אירוניה על פניו של משה גיבל ותיכף לכך
רמיזת־עין זלזלנית כלפי הקהל השקוע בהקשבה ותיקה… תפס מבטו של דניאל שכטר
והחליף עם זה כויצת־שפתים ומשיכת־כתף שהביעו: זהו עסק לכל הערב… הבה
נתחכמה!.. פתאום וקוצר־רוח עד לבלתי־שאת תקפו. למה יבלבל דוקטור זה את הראש
בדברי תפל לעת אשר כזאת?.. מרקיע לשחקים ואיננו רואה דברים כהוייתם…
רגלו האחת, שהיתה טופחת כבושות ברצפה תחתיו, השריקה חרש את מי־הרפש
הפושרים שהביא לכאן בתוך פוזמקאותיו ונעליו, ויד ימינו נתאגרפה שוב…
מומנט היסטורי… אם לא עכשיו אימתי?.. אש חורכת… “האידיאה הבוקעת
מהרצאתו של שמואל…” הזכרת שמו של אחיו בפיזור־הברות ארסי כמעט שהבהילה
אותו.

“…שמואל מציאה מצא… בשנת 1882, בפרוס פרעות בישראל,
הראו היהודים התנגדות בזרוע… חיטט ומצא קורספונדנציה ב’המליץ' מאותה שנה;
‘ביום ההוא עוד התאזרו היהודים חיל לעמוד על נפשם…’ הנני מצטט על־פי
הרצאתו… ושאלו היהודים כבר הרהיבו עוז לירות מקני־רובים, ושכמה מאות
עברים מבוגופול בפודוליה הקרובה לבאלטה ביקשו לעבור את הנהר להגן על אחיהם,
אך לא נתנום לבלי תרבינה השערוריות… והואיל ושנת 1882 היא גם ראשית
דמדומי התחיה בישראל נמצא: תחיה והרהבת־עוז הולכים שלובי־ זרוע… התחיה
והסיף ניתנו כרוכים מן השמים… וכאן מתחילה הטרמינולוגיה האבירית שלו…
תחיית־השרירים, כבוד לאומי, לבאים וארנבות, מכבי… בקיצור – ככל הגויים
בית־ישראלי.. ובודאי שלא היה כדאי לטפל בפטפוטי־דרדק אלה, אילו לא היה הדבר
למין מחלה מתדבקת, למין ‘דיבוק’ שנכנס בדור הציוני הצעיר… כל הבא למוד
את כבשונה של אומה זו בקנה־המידה הרגיל, את רוחו עצמו הוא מודד לפנינו
ומגלה את כל גמדיותו… ככל הגויים בית־ישראל ואנחנו דורות ודורות, מאז
ומתמיד הן צועקים אנחנו בספרותנו, בתפילותינו, בסגנון חיינו ותכנם, בכל
ישותנו אנו צועקים, לא ככל הגויים בית־ישראל! לא ולא!.. ספרי־העתים פתוחים
לפניכם, לכו וקראו את מאורעות חייהם של עמים זקנים וצעירים גדולים
וקטנים… עצם מהותם אחת… איך זה אביע את רעיוני… גושפנקה אחת טבועה
בהם… במצאי את עצמי באותו לילה… באחד מלילות־הזועה שבמלחמה, כשמצאתי
את עצמי לפני בית־הכנסת בטארנופול…451 זה שגויס לאורוה… לבית־חולים וטרינרי… ניקוליי ניקולייביץ'…
452 בנתי את הדבר עמוק כל־כך… עצם מהותם… מאורעות
חייהם ניתנו כולם מרועה אחד… דם ראש ותימרות עשן… רצח ועושק מאחורי
צלבים לשעבר ומאחורי תרבות עכשיו… זיוף ותככים לשם הסגת־גבולין, רדיה
ושעבוד, ביצור תמידי, חרדה לקרקעות, שלי שלי ושלך שלי… דאגה תמידית לצבור
נכסים דניידי ונכסים דלא ניידי, קניניות עלובה, לכל הפחות: שלי שלי ושלך
שלך… בעל־ביתיות צמאה וזוללנית שלא תדע שבעה… וכמה בודד העם הזה
בתוכם!.. כמה נשגבה דמותו ההיסטורית!.. וגם עצם ההגדרה ‘היסטוריה’ לא יסכון
כאן… מין אפופיה מקורית שאין דוגמתה… קריאתו הנדהמת של אחד מנביאי
אומות־העולם בפתחי ההיסטוריה, ‘כי מראש צורים אראנו ומגבעות אשורנו, הן עם
לבדד ישכון ובגויים לא יתחשב’ קיבלה תוקף להפלאה ביחוד בשנות האלפים…
בודד הוא ישראל בין אומרת־העולם, אידיאליו עומדים בניגוד גמור לכל מערכת
עולמם, לא יד לו ביניהם ולא חלק ונחלה ופתחון־פה… שמואל מדבר על תשלומים
בעד הקרבנות שהבאנו במלחמה, על התביעות שלנו בנוגע לארץ־ישראל, ואני חושב
שאנו צריכים להדיר הנאה משולחן העמים ומפיגרלי שילומים… ‘על בקעם הרות
הגלעד למען הרחיב את גבולם…’ ואני חושב שועידה עולמית מנבחרי־העם,
משלומי־אמוני־ישראל היתה מונעת את עצמה מלקבל פלשתינה מידי העולם הארי
המגואלות בדם, מלחלק עמו שלל, מפני שיש בכך משום סנקציה לשערוריות המלחמה
ונתינת תוקף לזעוותיה המשגעות… ‘כבוד לאומי’, לבאים וארנבות,
זקיפת־קומה, אגרוף מזוין… שמואל מתלסטם עלינו הערב… הדברים מעידים רק
על דלות השגתו… בעברי אתמול ברחוב בית־הנתיבות שבעיירתכם פגשתי ילדים
משחקים במלחמה, ואחד מהם היה מצליף דרך מה־בכך במורביה453
שבידו על כתפו של חברו כשקולו מלא תוכחות: ‘יוסילי, מדוע לא תפול לארץ חלל והלא הרגתיך…’ כאלה הן גם הרגשותיו של שמואל…”

המולת הצחוק בידרתו מהימומו, הפנה את מבטיו אל הפנים
לעשרות שבהיותם שרויים בהבעה קופאת של התבטלות, סקרנות והתרכזות לא הגיבו
אפילו על השנינה הקולעת, הרגיש, מבלי להיכנס בעבי־הקורה של הדברים, שהם
הורסים בלי חמלה את כל טיפוחי־הנחותיו של אחיו ונמנע מלהביט לצדו שלא
לראותו בתקלתו, ומה שהיה קשה ביותר הוא ששום שיסועים לא באו, קולו של
הדוקטור נצטלל, לא נכאב שוב הכאב בחניכיו, העינים לא נעצמו, ההרחות
הבדקניות לא נשאפו ומצלפתו עדיין היתה נטויה להצליף כהנה וכהנה…

“…מהי גבורה?.. היהודים כבר חיוו את דעתם בשאלה זו לא
פעם… להלכה ולמעשה…” החליף מבט עם שמואל. הבינו זה לזה: יותר משמכניעים
דבריו כשהם לעצמם, מכניע התואר “דוקטור צבאי”… דוקטור צבאי –
ובר־אוריין… ועוד עם אחד מסיעת הצעירים: “אל להירתע!..”־“בשום אופן
ואופן!..” ותיכף לכך העיף מבט אל אחיו ונחיריו נתנפחו בו בכהרף־עין מעוצר
התרגשות. כמה מרירות וארס בשפתיו המשורבבות!.. כמה זעף ודרוך מבטו!..
יתמודד עמו ויפילהו!.. יכהו בשבט־לשונו עד שעשן יהיה מיתמר ועולה!.. הן
לשם כך הוא מקשיב בכובד־ראש כזה… הסב את עיניו אל הנואם ועשה את לבו
הנגרש לשמוע… שמע בדילוגים… שמע במו אזניו של אחיו וסקר במו עיניו של
זה.

“…לעם היהודי יש מושג אחר אודות גבורה… גזירת גירוש כי
תתרגש בספרד והדת ניתנת לעזוב את הארץ ולצאת לגולה או להעביר על הראש ‘מים
קדושים’ ולהישאר בה, ושלוש מאות אלף יהודים רגלי, עם נשיהם וטפיהם, עוזבים
את הארץ והולכים בלא כוח אי־לאן!?.. מה נקרא לזה, גבורה או פחדנות?..
ו’קידוש־השם?'… יושם נא לב: שיגרא דלישנא זו היתה בשעתה מלאה תוכן יוקד
ואיום… עדיין אש שורפת סביבה ואין לגשת… קידוש־השם… הקרבה עצמית על
קידושו של רעיון… המראה נשגבה, שאינה אלא לפי כוחם של יחידי־סגולה, נקלטת
ברוחה של אומה שלמה… נעשית למצוה, לחובה… ‘וכל איש ישראל חייב
בקידוש־השם…’ קהילות למאות… חריגת־טירוף מאזיקי האינסטינקטים, מאזיקי
הבשר־והדמיות… על אף היום־יומיות, על אף חוק־הברזל של שמירה עצמית…
מי הגיבור?.. זה הבונה ערי־חומה, מבצר על מבצר, המזוין תמיד בכלי־הריגה
ומציץ במתיחות מבעד חרכי מצודותיו החוצה, או העם היושב פרזות, ההולך
בלתי־מזוין וגלוי־חזה בין אומות טורפניות כמטרה לאכזריותן וכמזכיר עוון
תמידי.”

“ובכן, יעוד לאומי?..” נזדעזע ברילי פתאום מקריאתו
הממותחה של אחיו שהיה בה משהו משל צוחה. “יעוד לאומי?.. ‘והוא חטא רבים
נשא’… משיחת אופני המהפכות בדמו של ישראל, אה, אדוני הדוקטור?..”

כמו זרם חשמלי חלף את גופו, הכה בצפיפות שמסביב והיא
הזדקפה על בהונות רגליה, נפתע מדמות־דיוקנו של הדוקטור באראם המכווצה
וצועקת מחאה.

“לא יעוד!.. לא יעוד!..” ולברילי נדמה משום־מה שהוא עומד,
להצטווח בקולו של ר' ניסן דיין ובאותה עקימת־פנים שלו ממש: אי! אי! אי!..
“לא יעוד אלא טבע שנטבע בנו!.. אלא טבע שנטבע בנו… לא לחזק את רוח העם
באתם אלא לתחוח אותו… העם השתחרר מאזיקי הזיון זה מאות בשנים… ודוקא
עכשיו כשהתרבות שלהם פשטה את הרגל… כשהמנצחים והמנוצחים יחדיו עומדים
לפנינו מסואבי־דם ככלבים נשוכים בכל געלם המבחיל… כשהמלחמה העולמית הביאה
באופן פטלי אל נצחונו של המוסר היהודי… אל המהפכה…”

“ובכן, יחי גרינשפון!.. וירקד־נא בבית ה’וולוסט' בכוח מחודש ‘ברוך אלוהינו שבראנו לכבודו’…”

“הלאה!.. הלאה!..”

“שמו־ואל!..”

“…העם לא ציוה על כך!.. שר האומה לא ציוה על גיוס אגרופים!.. ‘ההגנות העצמיות’ מביאות נזק… עד כמה…”

“הלאה!.. הלאה!..”

“הלאה!.. הלאה!..”

נחשול רותח התיקו ממקומו, הדיפו קדימה, כובעו שהיה תלוי על
ראשו בנס נשמט ונבלע בתוך הצפיפות. “הלאה! ה־ל־אה! תרבות! דרך־ארץ,
שקצים!..” “כל חיריק מיריק שורק יחווה לנו דעות?..” “עיר הנידחת! תני לו,
לדוקטור, לדבר!..” “הל־ל־אה!” “אנא! אנא!” “שקט!..”

המולת הקולות וצלצולי הפעמון החרישו את האזנים, גחן קצת
תחתיו וגישש עד כמה שידו הגיעה בין גבים אחרי הכובע – איננו!.. גחן יותר –
וגישש בין רגלים. “שמו־אל!.. שמו־ו־אל!..” הגיעו קולות אל אזניו ממעל
שנשתמעו לו כמו “שמואל, נהלנו!..” “נהלנו, שמואל!..” משהתרומם כבר עמד אחיו
על השולחן, פניו לפני עששית־הסיפון וקולו מפרכס בשלהבתה.

“…על ההגירה ההמונית… יוגד נא גלוי מה שלא הוגד באסיפה
העממית בבית־המדרש… כל אותו הרעש עם הרשמת חנונים, בעלי־מלאכות
ובעלי־בתים המוכנים לעלות לפלשתינה בהזדמנות ראשונה ועם ביתור קרקעות
ברפובליקה היהודית זהו פשוט שאנטאז'…”

הביט זועפות אל חסידי מלצר, מוכן להיהרג על כל דיבור
ודיבור היוצא מפי אחיו, ואולם שום הפרעה לא באה… הפראזה האחרונה של
הדוקטור הפכה את כל בנינו שבנה בראשו למטה וברגליו למעלה. "ההגנות העצמיות
מביאות רק הפסד…,' שומו שמים!.. ושכזה – ציוני… עיניהם של כמה מהנאספים
עדיין תועות עליו בהתבטלות והערצה… דיבורו ההולם של אחיו יעמידם עד מהרה
על פכחונם… הנה כבר… הא!..

“…צריך שייאמר גלוי: הארץ לא תינתן לנו במתנה ואפילו אם
נניח שהוצהר: ‘רפובליקה יהודית’, הן רק מלה היא זו, מושג מופשט שצריך
להכניס בו תוכן חי וממשי… וזאת לא יעשו לנו האנשים הרשומים ברשימתו של
מלצר… אלא העובד היהודי, הפועל החלוץ…”

“…וגם אתה, שמואל, לא תעשה לנו!..” “שקט!..” “מלצר קרא
את הדברים שחור על־גבי לבן…” “אל להפריע!..” “…שגץ!..” “יש לך פטנט
מבית־אבא על פלשתינה?..” “שקט!..” “ויוציאוך חלל מכאן על־גבי אלונקה…”
“…להכניס בו תוכן חי וממשי!.. ארץ אינה ניתנת במתנה… ארץ נקנית בעבודה
עצמית, בזיעת־אפים, ביסורים ובקרבנות… ביסורים ובקרבנות…” השיסועים
רק מוסיפים אש לדיבורו הלוהט… ביסורים ובקרבנות… זהו העיקר… מה צר
שלא הטיל את הדגש החזק בשתי מלים אלה בכל כוח יכלתו… יגמור נאומו והוא
יכריז מיד בפומבי על קבוצת “החלוץ” הנכונה לעלות בקרוב לשם… דרך
אודיסה… או תגנוב את הדניסטר שבין רוסיה ורומניה… ביסורים ובקרבנות…
גם חייקה שרפמן תעלה עמהם… תלתה בו עינים מעריצות… “…עוד מלים בפי על
הדוקטור באראם ובעלי־העגלות בבאלטה…” דוקטור באראם… נעשה כולו קשבון
נפעם וחרד.

“…וגם עצם ההנחה על המיוחדיות שלנו בשנות האלפים
עדיין צריכה עיון רב… העבר הארצי, הממלכתי, ה’גויי' הוא־הוא שעשה בחיי
הגולה… עליו מוסבים מנהגיה, תפילתה, הגיגה וחלומה… לא למקרא על יבנה
וחכמיה, על אבי־הציימנים454 ר' צדוק,455 אלא על מערכות־הקרב עם רומא הוצתו
אשים בעיני תלמידיהם של בית רבם בכל דור ודור… מדברי־ימי מסעי־הצלב
מבצבצות פה ושם התנגשויות נסערות בין היהודים והצלבנים… האוכלוסים
ההרריים, מדי רוצם אל משיחם וגואלם דויד אלרואי בעמאדיה, מביאים כלי־מלחמה
מתחת לבגדיהם… בתנועות המשיחיות מעוררת טנדנציות מדיניות… שאיפה ל’יד
ולחלק ונחלה ופתחון־פה' דוקא… בנימירוב ובטולצ’ין כרתו היהודים
ברית־מלחמה עם הפולנים נגד ההיידאמאקים, וכשהפולנים הפירו ברית ובגדו בהם
נתעוררו להינקם…”

“והתנקמו?..”

" ‘והתנקמו?..’ אתה חרד מאוד לפרסטיז’ה של ר' אהרן
ראש־הישיבה, אדוני הדוקטור!.. הוא העיר למוסר אזנם… לא קצב, לא
בעל־עגלה, לא אחד העם אלא רב וקדוש בישראל הוא ששיכך בפושרין של מתינות
וסברה את אש המשטמה הקדושה… ומי יודע כמה התפרצויות כוחניות נחנקו
על־ידם… ומי יודע כמה מעשי־גבורה יפים, אנושיים, טבעיים נגנזו ונפסלו
ונמסרו לנשיה על־ידם, בהיותם לא רק רועי העם ופטישיו החזקים אלא גם
ההיסטוריונים שלו היחידים… קינות, תפילות, סליחות ויוצרות… יש עדות
נאמנה שבימי חמילניצקי התאחדו יהודים בלגיון מיוחד וביכרו מות־גיבורים על
מות־קדושים ליד ברסטצ’קו… מה אנו יודעים עליהם?.. יד ההיפנוז הדתי
והמיסטי עדיין נטויה עלינו… אין מפלט מהפטפוטים על
אומה־אפטריד,456 על זוהר טרגי ומשיחי ועל
משיחיות טרגית ועל טרגיות משיחית… מרימים על נס את הנפש, ‘כעפר לכל’…
מפני מה?.. מפני שיפה הוא לחזור על הפתחים?.. מפני שעשויה היא לעורר רחמים
עלינו?.. מפני שלשונאינו נוח בסמרטוטיותנו, ביהודים שקועי־חזה
והוזי־הזיות?.. מפני שיש בכך להלהיב אילו אנשי־ררח מקרב בני־יפת עד כדי
שיכתירר אותנו בהערצה וישימו עטרה של קוצים על ראשינו?.."

הקהל הוכפל, הושלש, מילא את הרחבה שלפני המועדון, את השוק
והרחובות עד למרחוק… בתוכו, מלאי יסורי־חרטה, גם היהודים ששיחתו הערב
בבית האגודה המקצועית… עם אחד… הדגל היה עובר מדור לדור… כשיכלה לדבר
יתפוס את הדגל לידיו ויניפהו גבוה… יפתח בהמנון “התקוה”…

“…על קטון ה’רביים', על כל חסיד שוטה אנו יודעים לספר
מעשיות ואגדות ואין מאתנו יודע עד מה על בעלי־העגלות מהרובע התורכי בבאלטה
שהראו התנגדות מוגברה לפורעי הפרעות בשנת 1882… על היהודים הפשוטים
‘עמי־הארץ’ שחישלו אז בכמה עיירות מאוחר בלילה את כלי־זינם הפרימיטיבי,
חדודי מקלות מפורזלים, והתוו דרך להגנות העצמיות שלאחריהן… מדוע לא
יספר הדוקטור על פגישתו את שני היהודים מגולובאניבסק,457
כמדומני, בדרכם לאודיסה על מנת לרכוש כלי־זין בשביל ההגנה
המקומית?.. וגם אפשטיין יודע על הגנה בסביבות אומן שקראה לעצמה ‘עמך’…
מתי יסופר על הפועל הארץ־ישראלי שבידו השלח וגם המקבת, הוא הלוחם, הוא
הבונה… וגם שמענו על איזה גדוד עברי הלוחם תחת דגל התחיה אי־שם ליד
הדרדנלים… האדמה כאן טמאה, ואולם אם תבוא לידינו הזדמנות לקבל שטח קרקע
בשביל הכשרת חקלאים יהודים בודאי ובודאי שנקבל… ההגנות העצמיות שלנו
מעוטות, חלושות וגם עלובות, ואולם ערכן גדול בשבילנו עד לאין־ערוך… כי
בסגרנו את עינינו שמש רחוקה מופיעה לנו ועולה ומאירה את שדמות…”

הנחשול הסוער שגילגל מני רחבי רוסיה לכאן אוכלוסי־יהודים
השליכהו פתאום ליד השולחן. “ברילי”… תלתלי ראשה השחורים ומתנוצצים של
חייקה שרפמן נגעו בסנטרו, בשפתיו, ריח שמן־בושם הכה בחטמו, הפקיע פתאום את
הדגל מידה, אצבעותיה הקרות עוד אחזו רגע את אצבעותיו נבעתות, נחיריו נתנפחו
ומבלי הכיר לגמרי את אשר יעשה לאחרי רגע הרימו ככל האפשר ובידרו
בחלל־האויר; קריאה פתאומית: “ההולכים בחושך ראו אור גדול”, התפוצצה ממעל לו
כבת־קול נעלמה, התמתח, הפשיל קצת ראשו ויאסור את דהרות לבו בריתמה של
רוניות כבושה, קצובה, רועדה, “שם ב־א־א־רץ חמדת־אבות…”

הקול שבא במפתיע הדהים, שמואל הפסיק את דיבורו הנלהב,
התבקעו עוד שנים־שלושה קולות, אחד קול סופרנו של עלמה בהיסוס, בלי ביטחה,
אך הנה זנק מאיזה פינה הבריטון האהוב על הקהל – מעתות הנשפים הציוניים של
המורה העברי משה סוקולובסקי – והשירה נתעזזה, מי־שהוא קרא פתאום כמפקד:
“קומו למקומותיכם!..” וכל היושבים קמו, צלילים פעמו חגיגית כהמנון מתנדבים,
כשבועה, שיר של מה־בכך נעשה פתאום שיר־לכת בקרב –

שם נפר־ח ושם ניצ־ו־ר

ח־יי זו־הר, ח־יי דר־ו־ר.

הערב כבר היה מאוחר כששני האולמות התחילו מתרוקנים
מאנשיהם. יהודים משנות־העמידה התבדרו עד מהרה ונחפזו לבתיהם. פסעו נמהרות,
בלי רעש־צעדים וחילופי־דיבור, מעין פיוס וריצוי לעיירה, שבהמשיכה את
סדר־חייה המורגל כבר נשתקעה בשינה, קיבלו בהכנעה, כעל־פי דין, את ריטוני
נשיהם, שירדו, מיוחפות ועירומות למחצה, לפתוח להם את הדלת המוגפה… הנוער
עוד המה ברחובות, הוליך איזו נרגשות נמלצה ורבת־דיבור אל קצות העיירה
הסמויות. התפגשו בחורים מתוך אגפים מתנגדים והתפלמסו והתדיינו בקול. לא
חסרו גם לחישות־אהבים במבואות… קשיי פרידות, המשיכו רומנים שרועננו
והאביבו וגם ראשית ניצניהם כי עתם הגיעה. אילו חמומי־מוח סרחו את רגליהם
בהכשלה, כבמצב של שכרון, כחולמים בהקיץ. אדירת האסיפות המחושמלת עדיין
החזיקה אותם ברשותה. המשיכו אותן לעצמם, הפיחו אש־שלהבת יותר ויותר…
התערבבו סיכויים של שררה ועליה לגדולה וכיסופים לחזון, לפלא ועלילה.
מסכת־העננים שנתלתה נמוכות ממעל לעיירה היתה עלולה להיחצות בכל רגע ורגע
ולחשוף פלאי־נגוהות, מראות וגונים שכמוהם עדיין לא ראה העולם מיום היבראו,
והדומיה המתוחה – להשמיע נצורות וגדולות. ימי הרת־עולם באים! הה, מי יקרע
את הלוט מעל־פני הבאות?

קמעה־קמעה ואושת הצעדים נתמעטה, הדי הקולות נדמו. דפיקות
רפויות על־גבי זגוגיות, חריקת דלת בודדה. הנה מאצל רחוב האנצ’יליכי עולות
ונפרטות שעטות־פרסות אטיות. מיטיא ליסיצקי מלווה את שרה’קי הורנשטיין אל
ביתה. שמאלו מחזיקה באפסר הסוס וימינו נשתלחת מפעם לפעם אל קלעי שערה. על
הלילות הלבנים בפטרבורג הבירה יספר לה ועל חיי־הלילה רבי־המשובות שלפני
המהפכה. שרה’קי תקשיב בפיזור, מסיחה כתף ומצטדדת תכופות מן הסוס המצעד
מאחוריהם ומתוך כך גם מלטיפות היד המשתלחת, ונוח לה באופן כזה גם להעיף
בוחנות את עיניה הגדולות אל הדובר… והנה נחבא גם קול פעמיהם. הלם פעמים
מספר נוטר־החנויות במקלו על מלונת־הקרשים בכוח – ודומיה…

נשבה קרירות טחובה. מסכת־העננים נזדעזעה, נתפרמה, נתדבללה.
אי־פה אי־שם ביצבצו גלאי חורון עכור. האויר התבהר כל־שהוא, התפכח. מעמק
השוק התבקע פתאום פיהוק מכופל ונתקטע, נתחדש תיכף לכך, נשתבר כאובות וגוע
לאטו. דומה, אחד אלמוני פשוט ותמים ומאוד שלם ברוחו, פלאי, שהחליק למן
הבוקר ועד הערב המאוחר בתוך החבורות והאסיפות, התפרקד, מיוגע ומבולבל, באשר
התפרקד ופיהק אל חלל־העולם את כל אשר קלט לתוך עצמו ללא פרי וללא
ברכה.

העננים הקלישו והלכו. קרעי החורון התמשכו, התרווחו על־פני האדמה היבשה, הסתמנו רפויות אי־פה אי־שם צללי בתים חיוריינים.

מני אפסי תבל הגיחה וניתמרה ערפליות קודרה וקלושה, נמשכה
גבוהה, שפעות־שפעות, ללא גבול וללא הפסק וללא תכלית, כאברי עשן של אי־אלו
מאורות שאוכלו ונמוטו. קרעי חורון, פליטות ערטילאות מהאור שהפיצו לשעבר,
נתכווצו, נתעממו – עלטה כאוטית,458 דממת־תוהו.

הארץ נעלמה. ללא שביב־אור, ללא תנועה וללא קול בה. השינה,
אחד מששים במוות, הכריעה את החיים תחתיה, הצלילתם מתוקות־כאובות במצולות
הנשיה, טילטלתם על־פני תהומות עכורים, דיכאתם בחזיונות־תעתועים
וחלומות־סיוטים. תינוק אם יתפרץ ביבבה מבועתה – ותכבשהו עד מהרה, זקן אם
יתאנח אנחה משברת – ותהפכהו אל צדו. אל הגה!.. איכה כופתו החיים
אין־אונים!.. איכה נצמתה משובת־גאותם באמצע!.. כמות מבוטלת במלכות־הדומם
האין־סופית, הם דממו כמוהו… כנרדם ינוע בלאט גם הגל בנהר, הרוח המרשרשת
דום רק הוזה היא בחלומה, וקריאות התרנגולים הנישאות מאפסי מרחקים סמויים,
שוממות וסתומות, נסוכות חושך וסוד. הן לא עוררו את החיים, אלא התמזגו עם
חדלונם, היוו שירת־נכאים מלווה, נמשכו מהבל־ההבלים הגדול ומיתמות כל
העולמות.

הדלוחית שפשתה בשיפולי המזרח החוירה והלכה. קריאות
התרנגולים נצטללו־מה, תקפו מקרוב ומרחוק, עוררו את החיים יחדיו בבהלה. צעקו
תרנגולים זקנים יודעי הקריאות, אין פגם וסדק בקולם ויבב־נכאים בסופו הגווע
לאטו. צעקו תרנגולים מימי העמידה בקולותיהם הרועדים ובמתיחת כל הכוחות.
צעקו גם תרנגולים עולי־ימים, דרדקים, טירונים, שקולם היה מתטרף באמצע ולא
הצליחו עדיין בתפקידם.

מאצל הדרך הגיע דרדור עגלה מדומדם. מאחד הרחובות – קול
צעדים, שברי־כעכועים. הנה ניצנץ אור בחלונות הקלויזל. מ“שומרים לבוקר”
מיסודו של ר' ניסן דיין מתקבצים לשם. הועלה זיק מסתורין בלב התוהו. העגלה
התקרבה, הפכה אל השפלה מכרכרת בהכשלה על־פני רגבי האדמה. דפיקות על חלון
ומקץ רגעים מספר – על חלון שבבית סמוך. ושוב דרדור מתמיד לאטו. גויים
נוסעים אל השדה וכלי־חרישה בעגלותיהם. “צוב־צובה”459 מפוכח ומרווה־שינה מקרע ומחתך באי־אלה רקמות של חלומות. אורות
קלוקלים באי־אלה חלונות נמוכים, סדקים דלוקים באי־אלה תריסים מוגפים.
בקרבתם יש לשמוע קולות־דיבור, קשקושי מכונות־תפירה, הלמות בני־פטישים.
בעלי־מלאכות השכימו לעבודתם הנחפזת לקראת חגי הפסח, היהודי והנוצרי.

מתוך השפלה התגלגלו שתי עגלות איכריות מטוענות בחבילות
ובלולים ריקים והתערבו בחלקת הדרך שבין בית־המדרש ובית־הכנסת. החוירו גגות
מכוסי־כפור. אילו חלונות נסוכי־תכלת הרהיבו מרחוק כנחלחלי מים מרובעים.
באחד בית־מאפה חרקה תכופות הדלת ומדי היפתחה התפרצו ערבובי קולות נוחים,
שאון גלגילות יחד עם תימרות הבל. אל שתי העגלות באו עד מהרה בעליהן
האיכרים, יהודיות מסורבלות בבגדי־חורף בלויית גברים מזוקנים שהטילו מיני
תיקים וחבילות אל העגלות, נוספות על הכבודה שבתוכן. הללו ציוו וחזרו
וציוו לנשיהן על הזהירות מפיזור־הנפש ביריד הוורונובקאי שאליו הן
נוסעות. קולם היה צרוד־מה, בגדיהם שחוקים ומשומשים מאוד. ינקו פזורות
משיורי הסיגריות שבידיהם עד תומם כמעט, עד לידי כיווי האצבעות, ליוו
במבטים עגומים את העגלות עד היעלמן. צצו קצבים, חנונים, סרסורים
משכימי־קום, בעלי־בתים. אילו מהם נחפזו להתפלל עם המנין הראשון שב“קלויזל”.
ראשם ופניהם בקרני השחר ורגליהם בצלי הבתים המוארכים. התחלפו בברכות
בוקר.

והנה הציצה החמה. ניטפטפו גגות. נפתחו דלתות ותריסים ברעש.
בכנופיות שהתקוששו אי־פה אי־שם שררה מעשיות יבשה, המשך מזו שהתחילה תיכף
לאחר יציאתו של הבחור מאורוחוב. שוחחו לא על סחורות שישנן אלא על סחורות
שאינן, על נסיעות שהיו יכולות להיבצע, על דרכים שהן עדיין בחזקת סכנה, על
איזו כנופיה של בני־בלי־שם עם איזה קוזובסקי בראש שהטילה את חיתתה
בסביבות בירזולה, התחנה הגדולה, על מקורות־סחורה חדשים שנפתחו ליד גבולות
רומניה, אלא… שום קנוניות לא נתקיימו. שיחתו אמרים סרסורים והתחבטו
לבטלה. חשו שאיזה שינוי זר חל במהלך־הרוחות ולא ידעו מה טיבו. רק לאחר שעה
נתקררה דעתם, והיו מבטלים במבטי־עין כל אחד את ריצותיו של חברו: “בכדי
תכתת רגליך, שוטה.” אז נזכרו אילו מהם באותו כומר גבה־הקומה מדמידווקה
הכפר, שהיה מתחזר מכאן בהשכמת הבוקר ושואל למחירים על תבואות וסחורות
שונות, ושעגלתו הפשוטה האיכרית הרתומה לשני סוסים אבירים עדיין עמדה בשוק
ללא־בעלים, מופקרה, ושעזים ותרנגולים הקיפוה ונהנו מתבנה ושחתה. ניגשו אל
העגלה וגירשו את בוזזיה.

“נעלם לכל הרוחות…”

“כאילו חטפו שד…”

פתאום ובאחת החבורות נפלה צוחה. אחת אשה – כלפי ליפא
ברגלמן: “חותך־כיסים שכמותך!.. היידאמאק זקן!..” וליפא אליה באורך־רוח
ובמתינות־הדעת: “איתתא460 חסרת־בינה… בכדי
תמשכיני בלשוני ואנוכי לא אגיד לך כלום… כלום לא אגיד לך.” והיה שם אחד
שהתנודד מצחוק ועוד אחד שהוכיחו על פניו: “מה צחוק יש בזה?..” ועוד אחד
שהביט על סביבותיו ושידל את האשה בקטעי־דיבור: “חייקה, סוחרת את ולא
מאן־דהיא… לליפא אין שייכות כלל וכלל לשטרות־מעותיך המזויפים… מה?..
שא!.. הבחור מאורוחוב? – הלואי וירבו כמותו בישראל!.. מה?.. שא!.. יד
לפה!..”

בחבורות חזרו על המעשה בזהירות רבה. אגב העויות־פנים, משחקי־מבטים, שברי־אמרים, קטעי־הברות. “אפריסט”…461 “פייסי נביא?”… “בחורי־חמד… גדולי הדור”… “אנשים לעשרות
נוזקו… נפלו בפח”… חזרו ונתנו סימנים שוב ושוב בשטרות־המדינה
האוקראיניים בני־החמישים רובל, הטעימו: המסומנים באותיות.K.K הולכים מהגנזך הקיובי, באותיות.K.A – מהגנזך האודיסאי,
ואלה האחרונים מזויפים ברובם… ושוב הטעימו: הקרנסקאות צריכות בדיקה לאור
השמש או לאור המנורה… לא היה צורך כלל בכוח־השערה מיוחד כדי לשער בשל מי
ובשל מה נתעוררו כל אלה הדברים ולהיכן הם נוטים, ובהיות מעט דמיון לא היה
קשה גם להסיק: הרחבת הדיבור בפומבי על הענין, העמדת תגין וקישור שמותיהם של
אנשים פרטיים אליו – מתן שכרם בצדם: מנה יפה של מהלומות, אם לא גרוע מזה –
ומי פתי ולא ייזהר לגופו ולנפשו?

ליד העגלה האיכרית שבאמצע השוק צץ הגלח הדמידווקאי. קומה
ארוכה וצנומה, פנים אפרוחיים נוקשים־צחיחים, צמת־פשתן דהויה, אצטלה אפורה
ומגבעת־אצטונה462 אף היא אפורה. כאילו עונה
ואובק בדרך ארוכה־ארוכה וקלוית־שרב. סרסורים וסתם סחרנים הראו לו יחס של
כבוד. “אבא,” החליקו לו. נענו בתיאבון על שאלותיו המעשיות שלא פסקו: “כמה
מחירו של סוכר זוודיווקאי?..” “וסוכר פרגונובקאי בכמה?..” “ושבולת־שועל?..”
ומי יודע עד אנה היה נמשך משאל זה אילמלא התעשת אחד מהסרסורים שהיה מתחכך
עד הנה בהתרגשות דרך מכנסיו העבים ומרופדי־המוך באחורו, מחמת הזיעה שדיגדגה
שם, וקרא פתאום:

“יהודים! הלא זה הוא ‘התענית הארוכה’…”

“הוא ולא אחר… הוא צודק…”

ועזבוהו לנפשו. זכור היה למדי “הגלח הארוך” בהיותו בא
העירה מזמן לזמן וחוקר ודורש עד לשאט־נפש למקחים ומחירים שונים ללא שום
תוצאות ממשיות. ומכאן גם שם־הלואי “התענית הארוכה”… אמרו עליו, על
“התענית הארוכה”: משומר באמבריו ובמטמוניותיו מכל טוב והוא בא מזמן לזמן
העירה בעיקר כדי לעמוד על הרוחות המנשבות בשוק ולאמוד על־פיהם את
רוב־עשרו.

ודוקא בשעת־קטנות זו וחולי־חולין לעיירה נפל באחד מקצותיה
דבר היוצא מגדר הרגיל. נקלעו לשם רק שנים מצעיריה, עדי ראיה ושמיעה.
איזיא ונפתלי בורד. הראשון הלך לרגלי עסקיו אל השכונה המזוריבית והשני,
בחורון כבן שבע־עשרה, חזר משם, בשליחותו של אביו. ונזדמנו שניהם ליד בית
ה“וולוסט” והחליפו מלים. והיתה החמה מחממת נעימות את כתפיהם. ופתאום
וקבוצת רוכבים מתקרבים ומעקלים לצד בית ה“וולוסט”. מהעניבה האדומה
שניצנצה מבלורית סוסו של אחד הכירו שבולשביקים לפניהם ועמדו תחתם מחרישים
עד שהעמידו הללו את סוסיהם וקשרום בפרומביותיהם אל יתדות המשוכה שלפני
בית־ה“וולוסט”. וכשניצנץ להם אחד יהודי ביניהם נכנסו מיד אחריהם לבית
ה“וולוסט”. שומר־הבית התנצל בגמגום. האמידים שבבעלי־הבתים מקצתם בשדה
מקצתם בבית־החרושת, זקני־הדור מתכנסים בקושי, ובנמושות וזאטוטים הלא אין כל
ענין… והאנשים הקפידו: “ואותם לך כנוס…” והלך והביא לפניהם לאחר רגעים
אחדים את לווקופאס, ראש ה“וולוסט”, פניו – מבוכה והתבטלות ועיניו מעפעפות
חיש, כאלו איזה ריח חריף נגע בהן, והיה חוכך אותן ומארח אגב כך את האנשים:
“התכבדו נא לישב,” והללו האיצו בו: “לך כנוס.” ולא היו רגעים ולבית
ה“וולוסט” נתכנסו גויים וגויות – שכנים ושכנות – אילו מהאחרונות תינוקות
בזרועותיהן, וקטנים התדחקו ביניהם מופשלי־ראש ופעורי־פה, ואז ניגש אחד
מהרוכבים אל הבמה, מברשת תסרקתו סמיכה ונוקשה ומשתי צלעות סרבליו
רצועות־שני יוקדות והניח רובה־קאראבין על השולחן463 וחצב בכוח: “כמונו כמוכם בהחלט, חברים! שמעו את אשר אדבר אליכם –
אנשים כערככם עומדים לפניכם בהחלט! אנשים עמלים וגם פועלים, ותדעו אשר אם
יבואו אליכם אנשים כמונו ויקראו בשמנו ותדעו בהחלט אשר בולשביקים הם ובאו
לגאול את אוקראינה בהחלט מכף עריצים ו’בורז’ואים' ומשעבוד אצילים, ואשר כל
הקרקעות ובתי־החרושת יינתנו לכם בהחלט ובלי שום ארגוניות והחרמות
וקונטריבוציות, וגם גיוסים להובלת־כפיה בחינם, כבימי האוסטרו־גרמנים
ופטליורה, לא ישליכו עליכם ולא תהיו יותר כזבל על־פני השדה בהחלט אשר
ייטיבו בו את השדה, חופש רבולוציוני בהחלט יהיה שורר מסביב, וגם הנשים
בהחלט תתלבשנה בגדים נאים ומרהיבי־עינים בהחלט!..” הוא כילה את דבריו וכמעט
כל הנאספים גנחו בהקלה, אחרי מתיחת־עצבים גדולה, ואחד הפליט: “אין לנו כלום
כנגד זה.” ועוד אחד: “שום עיכוב מצדנו אין.” ועוד שלישי: “ומתי יתחיל
ביתור הקרקעות? הן האביב כבר בארץ.” וקולו של האחרון היה חנוק ביותר וכמעט
שלא נשמע. והאיש שדיבר את הדברים מעל הבמה נטל את רובה־הקאראבין והניחו
לכיס סרבליו: “נו טפליא!” ויצאו אחריו שאר הרוכבים על סוסיהם והניעו בראשם
לאות פרידת־שלום לאיכרים והאיכרות שנטפלו אחריהם ונעקרו לצד
בית־החרושת.

איזיא עמד רגעים אחדים כמכושף והביט אחריהם, ונפתלי בורד
עלה העירה ונטפלו לפניו שני גויים שיצאו גם הם מבית־ה“וולוסט” והחליפו
דיבור: “לכאורה כאדם כמלכות… אדם הולך ואדם בא… מלכות הולכת ואחרת באה
במקומה… אולי, מי יודע”." והשני יענהו: “אפשר יחלקו סוף־סוף את הקרקעות
בינינו…” “נחיה ונראה…” ונפתלי בורד התמרמר עליהם בלבו עד להשחית:
“איואן הוא תמיד איואן!..” “אפשר”, “לכאורה”, “מי יודע…” מנוי וגמור!
והוא – אפשר… לכאורה… ועבר עליהם חיש והגיע עד מבוא העיירה. כאן נתקל
בקבוצת בחורים מעמודי־התווך של האגודה המקצועית וסיפר להם את הדברים שראה
ושמע, והאיץ בהם שיעלו אל בית־החרושת, אולי עוד ישיגום. בינתים ניגשו מלכה
שטיין ועוד שתי עלמות ממקורבותיה ובשמען את הדברים נתלוו עם הבחורים ללכת
יחדיו בדרך בית־הנתיבות העולה אל בית־החרושת.

בה במידה שנתקרבו אל בית־החרושת הוצנה דעתם והלכה. ריח
חריף של “ז’ום” תוסס, פנים חדשות, סביבה נכריה, שתי ארובות המזדקרות
ותופחות יותר ויותר… המחיצה הישנה שהיתה חוצצת ומפרידה מאז ומתמיד בין
בית־החרושת ובין העיירה כמו התרוממה, נתעבבה, ורגש־ההתבטלות, זה שהתנחל
מאבות לבנים, תקף והלך. שתי העלמות שנספחו אל החבורה בזכותה של מלכה שטיין
נתנו אל לבן והפכו העיירה… ומשנכנסו בשערי המשוכה הרחבים הרגישו כולם
פתאום שנטפלו בגבול זרים, ברשות המיוחדת רק לבעליה. שלחו מבטיהם
נמוכות־גנובות שלא למשוך על עצמם תשומת־לב חשדנית. ומה רבה פה התכונה!
בתי־חומה עזי־מבנה, מחסנים גדולים עיורי־כתלים, מיני מיכלים ענקיים עם
מזחילות ושפופרות, מסלולי־ברזל, קרונות קטנים, נטלים, פקידים, שאון
וערבוביה… הלא הוא בית־החרושת… הוא־הוא בית־החרושת הרחוק והקרוב, הממשי
והדמיוני כאחד… רק יחידי־סגולה מבני העיירה זכו להתקשר עמו, ליהנות ממנו,
להיות יוצאים ונכנסים בו חפשי, ואילו מהם – גם להתחבב על ראשיו וחותכי
עניניו… הוא־הוא בית־החרושת שעמד במרכז כל השיחות, שעיני העיירה היו
תלויות אליו תמיד, שעליו התוכחו והתפלמסו לא מעט בישיבות ובאסיפות…
ובכן רק מפי השמועה דיברו, התוכחו והתפלמסו!?.. והנה אילו פקידים
מכרים!.. ואולם כמה משונה הדבר, מדי בואם העיירתה הללו מראים אותות קרבה
ואהדה ולפעמים גם חברות, לאילו מהצעירים היהודים, וכאן – לא מניה ולא
מקצתיה! – “הישנם בזה פרשים?..” – “לא היו פה אדומים!..” “לא ראיתי…”
והנה שוב אותם רוכסי־העצים להסקה מסודרים ישר ומסומנים בגיר… הם נתעו?..
בנין זה נמוך ארוך, חלונותיו מרושתים, גרוטאות־ברזל, שברי־פחים, ווים
וברגים ופסי־מסלולים מתגוללים בקרבתו והלמות פטיש חזק בוקעת ועולה מתוכו –
בנין זה אומר “דרשני…” הם כאן… הפועלים… אילמלי ידע איואנוב, בודאי
שהיה יוצא אליהם… שורה של עגלות טעונות אבני־סיד הפסיקה את דרכם… האחים
מורלאגא, חיים ויוסי, זרויים באבקה לבנה, הרביצו בהם הבטה רעה והפליטו איזו
אמרה כלפי הגויים המחמדים עמהם יחד, מאובקים באבקת־סיד גם הם, נתנו בצחוק
קולם… והנה לקראתם אנדריי מורוזניוק והלל בורודצקי מז’מרינקה, שניהם
בעלי־מטעים של סלקים וקבלנים לבית־החרושת – “היכן כאן השער לצאת?..” והם
הראו להם את הדרך אל השער, אנדריי מורוזניוק המשיך את צעדיו הלאה והלל
בורודצקי פנה אליהם ביהודית: “אנשים צעירים, כך וכך… היטב תעשו אם תמהרו
לעזוב את בית־החרושת שלא לטפח חמת־פתנים… אמנם היו פה פרשים וביקשו כתבים
רעים אצל הדירקטור וטעמם ונימוקם עמם… והיו שם שני פקידים מבית־החרושת
הזוודיווקאי שהכירו במשרד את הפרשים שירו שלשום את אחד הפריצים הגדולים
מבית־החרושת שלהם בשל אילו תעודות שמצאו אצלו, והמתיקו סיפורם זה באזני כל
אחד להרבות מבוכה ובהלה… בינתים אירע מאורע לא יפה… אפשר אפילו לומר
מאורע מאוס בתכלית המיאוס… שנים מהפרשים, אחד יהודי ואחד נוצרי, נטפלו
לבית המחסנאי ולקחו בזרוע מה שלקחו… כך וכך היטב תעשו אם תמעטו לדקור את
עיניהם של שונאי־ישראל, כאותם הצנינים…”

הטון האבהי שבו השתעה אליהם הלל בורודצקי בודאי שבפעם אחרת
ובסביבה אחרת היה מפתיע ופוגע בכבודם, ואולם עכשיו עורר רחשי תודה
והוקרה.

וכשהגיעו בדרך חזירתם עד סמוך לבית החומה ה“אדומה” בואכה
אל החנות הקואופרטיבית, הוגד להם שלייזר קראבץ נקרא זה רק אל לשכת הטלפון
והם נכנסו לשם. דויד קאלניצקי, בחור יפהפה, משקפי־פנסנה על חטמו ומגפי־עור
צהובים וחלקים, אין בהם קמטמט – “שפופרות” – לרגליו, ושבתור ה“סימפתיה” של
הבחורה הטלפוניסטית, מריה סמיונבנה סינווסקאיה, היה כאן בן־בית גמור –
קידם אותם בתרועת־רצון וגם איפשר גישה מזורזה אל קובת הטלפון והטיית אוזן
קשבת.

“…וולקא?.. זהו אנוכי… לייזר… נו־נו… טוב־טוב!.. נאסרו?.. תיכף… תיכף…”

ובצאת קראבץ החוצה נטפלו אחריו כולם. הוא נענה למקוטעין.
אנשי־שלומנו באו לדימוב ומצאו את ראשי־הראשים וראשוני־ה“יאטים” כשהם
מתכוננים לבוא לכאן… מחר יתקיים כאן מיטינג… במועדון “אחדות
והתקדמות”… צריך, חברה מלכה שטיין, להעביר קול בשפלה.

“ומה פשר השאלה שנשאלה ‘נאסרו?..’ אה, חבר קראבץ?..”

“נשאלה שאלה והושבה תשובה… מסתמא נדע כיצד לקברם…”

אכן חידה היא. מי זה הוליך את הקול? כי מקץ רגעים אחדים
ובעיירה פשטה שמועה מרעישה: המשלחת מ“לינת־הצדק”, גרשון בילואוסובקר,
גדליה אסתרקס ושמעון מאט נאסרו בדימוב. אילו אנשים מרחוב האנצ’יליכי ראו
במו עיניהם האיך התפרצו אשתו ובתו של גרשון בילואוסובקר מן הבית ושבתיל
בנו עצר בעדן בחמת־כוח: “אל תעזנה, יחנות!..”464





נד. מיטינג

מה זה נעשה בה, אמא רחימאית!.. כמו בחלום באו הדברים
היום… עוד פעם: הרי לך פסח החייט, גרינשפון, קאלינקא עם המקטרת בפיו,
רבקה, אחותו של וולקא, פיודור מזור, הדפס… פקידים מבית־החרושת,
פועלים… וספסל זה, ספסל ממש הוא… ואור זה… מהיכן הוא שופע?.. חשמל…
הלא הוא האור שהיה מחויר בלילות החורף מעל גפי מרומי בית־החרושת… מועדון
“אחדות והתקדמות” ייקרא לבית זה… ומאשה ביטאה את שתי המלים מתוך איזה
לא־ניחא: “אחדות והתקדמות”.. מא־שה… והשם וולודיה עוד ערב יותר לאוזן –
וו־לו־דיה… לא עלה על דעתה שכאלה הם… “חברים”. בין גוי ובין יהודי –
“חבר”… וגם מאשה… מי זה קרא אחריה: “מכשפה”?.. כשעברה היום במבואה
קצוצת־שער וסיגריה עשנה בפיה נדהמה הגויה, הטיחה וירקה אחריה… “מכשפה”…
וגם הצטלבה… וסבתא גם היא ירקה אחריה… האומנם כושפה על־ידיה… מעשה
שהיה בטקליה בת ואסיל הארוך שכושפה פעם אחת על־ידי נזירה ממנזר־הנשים
שבז’אבקי הכפר והיתה תועה כל הלילה ליל־חורף, ללא דרך מסביב לבקעת המאצ’יכי
ולמחרת נפלה גם פרתה לתוך באר… אבל, הן עוד מלפני בואם לכאן התחיל
הדבר… מעצם הבוקר כשיכורה המומה התהלכה והזמר על הרשיל
לקרט465 לא פסק מפיה… סבתא אליה – על דא ועל
הא, והיא בזמר־הנכאים תעננה… וגם עושה בבית מתוך ניגון ואוכלת מתוך
ניגון… “ואולם בקש אבקשכם ששיר תשירו על אודותי…” יותר לא ביקש
הרשיל… אוהו!..

בכהיון שנשתרר פתאום באולם נהיתה תנועה, בני־אדם נחפזו
לתפוס מקומות לעצמם וגם הספסל שעליו ישבה היא, שקועה בהרהורים ובהזיה,
נתישב עד אפס מקום, ההמולה שככה וכל העינים הופנו לצד המסך המתרומם ומקשקש
על קרביו…

כמו מאליהן נמשכו העינים לאותו עבר ששם ישבו אצל השולחן
שניהם, זה על־יד זה… וולודיה… וא־ליא… ככה תקרא לו… אנשים זרים
לגמרי וקשר חברות חזק כזה… כאח ואחות… הנה תלחש באזניו… פניו
הרציניים נעשים נוחים יותר… הוא קם… “חברים!..” מעביר אצבעותיו בפרעות
בלוריתו הזהבהבת… היא תקשיב בכל כוחה… אף מלה לא תחסיר: “בחזית קראנו
את הגייסות להתידד…” מלה לא מובנה לה… “רוסיה שותתת דם… מחסור…
רעב… והם – למלחמה…” כמה חד חיתוך־דיבורו… רוסי הוא…
מפנים־רוסיה… “הבולשביקים קוראים לשלום והם – למלחמה… רבולוציונרים…”
כלום לפתע פתאום בא הדבר?.. כמה היו משוחחים עליהם בבית אביה,
בערבי־חורף… ולאחר־מכן כשהיתה עולה כבר על מיטתה לא פסקה לחלום עליהם…
על הכרכים, שם הכל… אריגי־צבעונין, כלי זכוכית ובדולח נחמדים, צבעים
וריחות ניחוחים… ושם גם אותם הסטודנטים והסטודנטיות והפועלים והשביתות…
קשרו קשר כנגד הקיסר והקיסרית… צוררי־היהודים היו ואלוהים רצה את דרכי
הקושרים… מלכה שטיין… גם היא היושבת על הבמה… מקשיבה בכובד־ראש…
כולם מקשיבים…

הצליפה מבט של מבוכה לכאן ולכאן, נדמה לה רגע שלהרהוריה יש
קול ושהם מפריעים לשכניה לשמוע את המדובר. הצמידה מבטיה אל הנואם,
וולודיה בודרוב, מתוך החלטה מסוימה לא להחסיר אף מלה אחת ממלותיו.
“…כאביב הנולד מתוך טחב ורפש כן נולד אור האינטרנציונל… הבורז’ואזיה
והפרוליטריון”. את פירושן של שתי מלים אלה היא יודעת היטב… מלכה שטיין
תמיד ראשית־חכמה תשנן לך את שתי המלים האלו – בורז’ואזיה זהו, למשל,
הימלשטיין או מורוזניוק, הספק העשיר של סלקים לבית“החרושת, והפרוליטריון
– זהו למשל פיודור הדפס, ירחמיאל שואב־המים… מי הוא זה?..

איזה בן־אדם ממוצע־קומה ורחב־כתף שחיתוך פניו עם הפאה
הסתורה על לסתו חדת־העצם הביע קשיות צף ליד מאשה, צוארה של זו נשתרבב
כנגדו, תוי־פניה נתרככו וידה החליקה על שרוול ה“טוז’ורקה”466
שלו הבלויה, כמו ביקשה לקדם איזו התפרצות לא נעימה.
“פאקטניקוב”… “המלח פאקטניקוב”… עבר לחש מפה לפה ושייבקה נתפחדה
משום־מה, העבירה מבט מהיר אל שאר המסובים, בת־צחוקו הנוהה של גור־אריה אחרי
חיתוך־הפנים הקשה הרגיעה־מה, נפנתה להביט בו שוב והוא כבר זע ממקומו וירד,
מרוכז בתוך עצמו, מעל הבמה. “…והרשימה תפורסם עוד היום, חברים!..” מחיאות
כפים בודדות… הוא כבר גמר?..

החליפה רוח. ריכזה שוב את מבטה לאותו עבר. הוא ישב על־ידה
והיא הציתה סיגריה… כגבר… רושמת בעפרון על־גבי ניירות ומגישה אל לפני
עיניו… הוא מתחייך… היא פיקחית… האיך סיפרה היום אצל מלכה שטיין…
בת לרוסי עני… אמה כובסת היתה והיא לא תזכור אותה ישנה – איך אמרה?..
“כששכבה לישון היתה אמה עדיין כובסת, וכשקמה בבוקר היתה אמה כבר כובסת…”
לא ירדה לכוונתה, וברוניה וגם מלכה שטיין הסבירו לה… “ראש מטומטם וכי קשה
להבין?..” כולם נצטחקו וגם הוא… ואז תפסה את מבטו המכונן אליה… ואולי
בעטין של האבעבועות המאוסות שעל סנטרה… “קרם
מטאמורפוזה”467 של אוסטרואומוב… היא לא
תשתמש בו.. שמעה בעצתה של ברוניה וביזבזה מעות לבטלה… מבחיל כשומן של
חזיר… ואולי ככה הביט, סתם… כל הדרך אל בית־החרושת היה הולך על־ידה,
ולפני הפרידה: “מחר נתראה אל־נכון, חברה צעירה,” ולחץ את ידה…

נפתעה מקולו המעוזז ומתנועת ידו המאוגרפה של וולקא. הפכה
ראשה והביטה מאחריה. לא השיגה רגע היכן היא בעולם. מתוך הכהיון שבעומק
האולם ביצבצו פנים, האפירו ראשים, נוצצו קרחות… נדמו הללו רגע לדלועים
חלקלקות המתנוצצות מתוך חשרת גידולים בגני־הירקות. “…צבאות פטליורה שגעשו
על־פני שטחי אוקראינה…” הנה פנים אלה ניצנצו לא־נעימות עוד לפני
המיטינג… פנים דוחים… רשעיים… דומה הוא במעט לטרנושנקו… ואולי
הוא גופא זה… הסבה את מבטה אל וולקא. “…במשך כל החורף… זכר נסיגתם
לא יימחה מלב הפרוליטריון…” שפע קלגסים כמו התלקט מאחוריה בעמק העיירה…
קילוח של רפש וקור חתר לתוך האביב, לתוך המועדון והיא לא הפנתה שוב מבטה
לאחריה. “גם לכאן לא בא,” ניצנצה רגע חזותו של סולומון ונעשה נעים משום־מה
שאיננו כאן… מוחשך ומרופש, שופע ריח טחב ואורוה הוא כמו היה שייך לאותו
קילוח עכור, לחורף הקשה… קול עבה, שהתקיף מתוך הקהל את הנואם, הכביד על
שמיעתה. השתדלה לתפוס קשר הדברים מבלי הבט לאחריה. “האסיפה המיסדת נבחרה
על־ידי כל העם ובשביל העם ומדוע קמתם להפיצה בכוח הזרוע והנשק, והלא מדברים
אתם בשם העם ושוקדים על טובתו,” ועוד טרם הביטה אל פני בודרוב, שבו ראתה את
אחד מאותם ש“הפיצו” אי־שם את אותה “אסיפה”, והנה קול אחר ממלא אחריו: “מפני
מה אין בחירות?.. מפני מה אינה בוחרת האסיפה שלנו את הועד המהפכני?.. מה זה
מינוי?.. מי מילא את ידכם?..” וולקא מתבלבל' עיניו של בודרוב משוטטות
באולם מתוך פיזור־רוח וגם מאשה… היא מרמזת אל שכנה, הבחור מוהיליבר, שבא
יחד עמהם מדימוב, וזה קם, מתקין את משקפיו ומכריז בקול מורם ומעוזז: “הרכבו
של הועד המהפכני יתקיים לפי ראות עינינו… אין אנו הוגים אמון לכל מי
שיהיה… כך יורכב ה’רבקום'468 ועל פיו
יכולכלו הענינים…” וגם אל היהודים הוא פונה: “רב לכם לפסוח על שני
הסעיפים להתלבט לפני הרגלים על־פני הדרך… והנה נוגעת ידו בנרתיק־האקדח
התלוי לו בצדו… דיקטטורה…” מה פירוש המלה?.. הוא מדבר עזות עם השואל…
ובצדק!.. והלא ממרחקים באו אלינו אנשים זרים וכל כוונתם אינה אלא לטובתנו
ומדוע לא יתנו להם לבחור ועד לפי ראות עיניהם, בלי שום פניה פרטית?.. “מי
שיתקומם לנו, מי שיקשור קשר נגדנו ירה יירה!..” נרעדה. המלים הבעיתו וגם
עודדו כאחד. כמי שנרכשה לו פתאום יד תקיפה בסכנה, שכל יותר שהיא גסה, היא
גם מובטחה יותר. מאשה זעה על הכסא והחליפה מבט עם בודרוב. “ירה יירה!”.
אך מי הוא המשסע שוב?.. קול יהודי… “מחנה של קוזובסקי, ליד בירזולה,
התחנה הגדולה שבין אודיסה לקיוב… מלחמה מפנים ומאחור… הפטליוראים, אם
כן איפוא, עדיין בעורף.” מוהיליבר מתקין שוב את משקפיו: “…לא מחנה אלא
כנופיה… צבאות האדומים יזנבו את שארית הפליטה במשך שבוע, שבועים…”
וולודיה בודרוב מקשיב קשב רב לדבריו ומנענע ראשו בהסכמה… הרשיל
“בלילה”… רוצה לנאום?.. לא, לוחש באזנו של וולקא… אולי על אודות אותו
קוזובסקי?.. מצית סיגריה כבויה בסיגריה המודלקה של מאשה, מנענע לה בראשו
לאות תודה… היא מחזירה לו מבט של חביבות… הוא יורד מעל הבמה… איזה
קול משונה… מי הוא?.. איזה קול עבה, צמיר ומסורבל הסתחב לקראת קולו של
מוהיליבר מעומק האולם, הצדיע כבדות מסביב לו… מוהיליבר הפסיק דיבורו,
הסיר משקפיו והתחיל מנגב אותם בקדחתנות במטפחת־אף… היה לו צמר וטלפים,
לקול… התעכב רגע תחתיו… ושוב זע כבדות, זעומות, הפעם על־ידה ממש…
היתה הרגשה שהטלפים, עיורים וגסים, מבעטים ליד רגלה המיוחפה וחותרים לפגוע
בה בכוח… “לרצוח…” – נקף הטלף סוף־סוף והיא נרתעה בתוך עצמה – הוא חוזר
על שאלתו… ב“גויית”469 גסה־גסה… “מבוט,470 לאן יאספום?.. את הבורז’ואז… יאק זנים בודעם רוביטע?471. יאספו אותם לבית אחד
ושם, מבוט, ירצחום או, כלומר, לבתיהם…” העיפה מבט נמהר אל הבמה…
הצחוק הקל שניצנץ בשפתיו של בודרוב העביר כרגע את מצוקתה. בודרוב ומאשה
התפרצו בצחוק קל וגם בקהל שעל־ידה חלף רחש של לגלוג. אז נקוו בעיניה פתאום
דמעות מרוב התרגשות… מה שהדבר מופרך אצלם בהחלט כל־כך גרם לה קורת־רוח
מרובה. כשהוא מחייך הוא דומה מעט לגריגור פלוחוטניוק מהפטרומנצ’יכי…
מוהיליבר מבאר לו בנחת: “רבקום – ראשי־תיבות ועד מהפכני…” “מי שיטמין
לחם או סחורות, או יקשור קשר, אל ישלה את נפשו ללקק דבש…” הוא קורא מעל
ניירות שהגיש לו וולקא… בודרוב ולאדימיר ניקולייביץ‘… איואנוב, סימיון
טימופייויץ’… מי?.. האמרמן… זהו וולקא… מי זה המציע מתוך הקהל?..
“שטיינברג!..” פוסלים… “רד מעל הגג” פוסל אותו: מ“פועלי־ציון” הוא… וגם
מלכה שטיין פוסלת: אחד מראשי “פועלי־ציון” עמד במשרת מיניסטר אצל
הדירקטוריה האוקראינית… והיא יודעת, מלכה, הכל… ואת מאשה?.. איך זה לא
הכניסו אותה לרשימת המנהיגים?.. היא קמה… נעלבה?.. היא ניגשת עד לפני קצה
הבמה… מסתכלת בקהל… “חברים!.. חברים ואזרחים!..”

זעה וקפצה על רגליה: רצינות פניה הסימפתיים של מאשה, קולה
הצרוד־מה ורוגש בודד בתוך הדממה העמוקה הרעישו את כל נימי נפשה. “מדמואזל,
למה נתיצבת לפני העינים?.. התכבדי נא לישב…” משכו אותה בשרוולה האנשים
שישבו מאחורי גבה והיא צנחה, נתנה לבה להקשיב לכל דיבור ודיבור היוצא מפיה
של מאשה ובכדי! נתהממה מזרם המלים, נתרעשה מעצם הקול שהכניע תחתיו עולם
ומלואו… והצרידות… היא מוסיפה כל־כך מתיקות לקולה… ופתאום הרגישה את
מבטה ההם של מאשה על פניה. “שמעי אלי ואל תשעי לדברי־הבל,” כמו אמרה. “אני
שומעת אותך, מאשה, אינני מחסרת אפילו מלה אחת,” הקליעה היא את מבטה הקודח
במבטה של מאשה ומיד נעשו פניהן רציניים ביותר, ורוח של עצבות שרתה על
שתיהן. “…לא שעה ולא יום ולא חודש ולא שנה… קיצים וחרפים… חורף בא
ושלגים יורדים והוא עדיין מסתגף בודד ונעזב בתא הכלא… ואולם לבו אינו
נופל עליו, כי יודע הוא שעל אושר העם הוא סובל… אושר העם, שחרור ההמונים
מתחת עול עריצים זהו עיקר החיים לו ואינו מבקש יותר כלום בעד נפשו… ושוב
בא אביב… האילנות מלבלבים… אור וחיים וצחוק והוא שם… סגור ומסוגר…
ערש־ברזל… חלונון מסורג… שערותיו כבר התחילו מלבינות…” הוי!.. איזה
קול!.. איזה נועם־שפתים!.. מי הוא?.. מכשפה… איך זה עלה על דעתה
רעיון־טירוף כזה?.. מאשה היפה, המרוממה… הקדושה… מהיכן באה?.. האומנם
אוכלת היא וישנה כמו אדם?.. “באש ובחרב…” האיך?.. “שום מפגע לא יפסיק את
דרכנו!..” אגרופה הקט נתקפץ ונתנפנף בהלל האויר… כלפי מי?.. קמה שוב
ממקומה. הפעם כבר לא מיחו, לא נגעו בשרוולה. קולה של מאשה התקיף, הרים גם
שאר האנשים ממקומותיהם… כמשפחה אחת עמדו… כל הנאספים צפופים יחדיו…
היא כבר גמרה?.. 

תנועה נמרצה קלטתה ותסחפנה אל עבר הדלת. ניצנצה ברוניה
ונעלמה. הפכה במאמצי־כוח את ראשה אל הבמה ונפתעה מריקניותה. הפליטה את עצמה
מתוך הנחשול והצטדדה שואפת רוח. ריגלה באפלולית הערב אחרי האנשים, הקשיבה
באזנים כרויות להמולת הקולות, אבל את מאשה שוב לא ראתה וקולה לא נקשב.
ההמון נתקלש יותר ויותר… התחברו לכיתות… הללו הפכו אל בית־החרושת לצד
הקארפובקה והללו לצד העיירה.

צעדה לבדה בצד המרצפת. התישרה עם איזו חבילה של יהודים
באים־בימים ששוחחו בקולות מורמים ובערבוביה: “…אותה אשה צרודה
וקצוצת־השער?..” “מאשה… בודאי שבודרוב לא הראשון אצלה וגם לא האחרון…”
“וגם היא אצלו לא הראשונה ולא…” נרתעה והפכה את ראשה מצדם, לא מפני שירדה
לתוכן דבריהם, אלא שעצם הטון של קלות־ראש וזלזול צרם את נפשה. נתמהמהה מלכת
אחריהם. לבם כה טוב על העיירה… מה היתה פרגונובקה לפני חודש ימים?..
הוי! לו היתה כאחד מהם… להביא קרבן כמו אותו אדם בכלא… להקריב את
עלומיה… הביטה לנוכח רובע העיירה ששם ביתו של נתן הזגג… הכל הפך לה שם
תפל… החזירה בדמיונה אחרי שתי הפנכות הלבנות והצבועות פרחים אדומים
וכחולים שאין כמוהן לחן וליופי שקנתן אתמול לכבוד חג־הפסח, אבל גם הן לא
פייסו את דעתה עכשיו. עברה את הדרך ולא נטתה אל המבואה. מדוע לא אמרה להם
שהיא רוצה למסור את עצמה ברשותם?.. היא תאמר להם זאת מחר… למאשה
ולוולודיה… ואליא… מוכנה היא לערוך גלות אפילו בסיביר… כמו אותו
אדם… ומבלי בקש כלום בעד נפשה… כמו הרשיל לקרט… “ורק בקש אבקשכם ששיר
תשירו על אודותי…” ופתאום תפסה את עצמה שהשיר של הרשיל היה מתנגן כל הדרך
בקרבה מאליו… הצלילים שפתחה בהם את הבוקר, ושלא פסקו מפיה כמעט כל היום,
המשיכו להתנגן בלבה מאליהם, על־פיהם שמעה, צעדה, הירהרה את הרהוריה… הם
זרמו והשתקשקו מתחת להרהוריה והיו הולכים ומניעים אותם ומסחררים כזרמי הבוג
הנופלים במדרון ומביאים לידי תנועה את גלגל־הטחנה החוזר…

הרגלים הוליכו משום־מה לצד הבוג. הדרך נעשתה שוממה יותר
ויותר והיא צעדה הלאה־הלאה כחולמת, כסהרורית. התעשתה קצת בשכונה שלפני הבוג
והמשיכה בכל־זאת את דרכה. שום פחד לא היה לפני עיניה. הדרך היתה פתוחה, כל
העולם היה פתוח וחפשי והיא מלאה כוחות־עלומים צעדה קדימה, לקראת עתידה
העומד סגור ומסוגר, לקראת סוד־פלאות… עמדה והביטה לתוך האפלוליות הנדופה,
אל נוכח הבוג למרחוק… זוהר תכלת כהה־עמוקה, שמי אפריל עדינים־כחולים,
בשטיחים של אריג־גאז, רחוקים ורחבים עד לאין גבול ובמרחק ממעל ליער בורטניק
נתלה, כחצי עגיל כספספי, סימן של ירח ונדמה לה רגע, אילמלי אימצה את
כוחותיה יפהריפה היתה יכולה לקפוץ עד חצי העגיל… קפוץ והוא
בידה!..

צנחה וישבה ישיבה גלמנית על איזה אבן. אי־מזה זרמו חשכות
מימי הבוג. נזכרה שרק שלשום כיבסה כאן לבנים, שיפשפה את המיחם בצרורי־חול
ולא פיללה כלל שהיא עומדת לפני מאורעות כאלה… מהפכה בבית, טיחה וכביסה,
הכנות וטיפולים קטנים… מה יתנו לה כל אלה?..

מאחריה חלפה אושה קלילה, ספק מחיאת־גל, ספק רחש נפש חיה,
והיא נחרדה וקפצה על רגליה. נזכרה פתאום באותו קול מסורבל־צמיר. “היאספום
לבית אחד ושם מבוט…” העיפה מבט מבועת כלפי מרומי הסלעים ובית־העלמין
שהצטפפו בחשכה… מתי נתגלגלה לכאן?… נשאה את רגליה וצעדה נמרצות…
הכפילה בלב הולם את מהירות צעדיה… אז זעה פתאום מעבר הבוג השני בשפלה,
שפעת קלגסים סרוחי־“פאפאחות” ומגודלי־פאות, אימה הקפיאה את הדם. רגליה תשו,
פקו התחילו מתנגפות ברגבי־האדמה, נאבדה לעצמה. עמדה רגע לשאוף אויר. ניסתה
רגע להרגיע את עצמה: “זה נדמה לי…” “לכשייוכחו שאני בורחת מהם, אך אז
ירדפו אחרי בכל כוח…” והיא האטה את צעדיה, ברחה מטורפות לאט־לאט, אצה
במהירות הרוח עקב בצד אגודל… זיעה קרה כיסתה את בשרה. התנשמה והנה
השכונה!.. עוד מעט… עכשיו היא כבר רצה ממש… וברוצה חשה שהיא רצה
לקראתו, לקראת וולודיה בודרוב… ואליא… הוא נחפז אי־משם לרווחתה,
להגן עליה… פניו העזים הרגיעו, שערותיו הזהבהביות הבהיקו את החשכה: “מה
לך, חברה צעירה, כי נפחדת ככה?..”

בריחוק של כמה עשרות צעדים, בשכונה, התגלפה דמות אדם. שאפה
רוח לרוחה ועמדה מסתכלת: היה בה דבר־מה משל דמותו של סולומון… וכשניצנץ
רגע בדמיונה מוחשך, מגודל־פרע, ריח אורוה נודף הימנו, נתבלבלה והפכה את
ראשה מצדו. “לו יכלה להתחמק מהזדמן עמו עכשיו…” לא. זה לא הוא…
קוזורז?..

“ערבא טבא!”

“ערבא טבא, קוזורז!..”





נה. ללא נתיב

שני קולות, של גבר ושל אשה, שהתנצחו על גבו ממש הקיצוהו.

“…בדיקה יעשו, פייסי…”

“מי יעשה בדיקה לעת אשר כזאת… הנה נתעורר גם ה’פורטרט'… יסתלק מכאן.”

תפס בכהיון התכלכלי של לפנות־בוקר את מבטיהם המתנכרים של
פייסי ואשתו וקפץ על רגליו, נתעטף בסגינו תוהה על החדר שכבר נתפנה מהאנשים
ומשיורי ההילולה והוחזר לתיקונו, הכל אשר לכל, נתפהק ויצא החוצה.

שלטה קרירות טחובה. מעל הגגות, מעל רגבי־עפר, קיצוצי נסרים
וקש החויר כפור. כמעט כל השפלה היתה שרויה עדיין בצל ורק כתלו האחורני
והסומא של בית־המרחץ בער בנגוהות השמש העולה מסופו עד סופו. מצומצמות בתוך
עצמן התיבשו על־ידו כמה תרנגולות, שתי עזים מנומנמות ועל־יד חודו, נשען על
עכוזו כלב נדוד־שינה ורטוב שצמרו העלה הבל.

עשה דרכו בהכשלה אל בית רבקה. עברו יהודים ויהודיות
בכיוונים שונים ואילו מהם הפליטו כלפיו כלאחר־פה ברכות־בוקר. שנים עמדו
מלכת, חש שהוא נסקר על ידם באלכסון, עמד מלפני אשה שעברה לרוחב הדרך ודלי
ריק בידה. “סימן רע לי…” והנה עוד אחד עם שק של תפילין תחת בית־שחיו מצל
על־גבי עיניו ונועץ בו מבט חד, מתבונן אל מגפיו. “מלטני, סולומון,” התחנן
באחד בוקר. עמד רגע נטול־תנועה. בימי האנדרלמוסיה היו רצים אליו מכל עבר,
לא נתנו לו להחליף רוח: “מלטני…” “פלטני…” “הוי, אחא סולומון, אתה
גואלנו…” ועכשיו, משנתקווצו אחוריהם מהקוצים המכאיבים אפילו שלום לא
ישאלו…

“אה?..”

כלום זקוק הוא להם… ינסה מי־שהוא מהם לתחוב חטמו בעסקיו
ויהלמו מהלומה כזו שישתטף ברטבו האדום, אבל להתעניין, לפחות, הן צריך הוא
– “סולומון כך וכך…” היכן היושר בעולם, חולירע לתוך צלעות…

ופתאום נדמה לו שאותו ענין שבשבילו הלך אל השפלה נשמט
הימנו זה רק כרגעים אחדים מזה, והוא חזר על עקבותיו, מצא את עצמו פתאום
במבואה המובילה ביתו של נתן הזגג –

… השעון צילצל השעה השתים־עשרה.

נחפז אל הפתחים הקהל הרגיש…

וכמו יצא הגוברנטור מתוך הלשכה

ויחרד לקראתו ויור בו היש…

וכמו הגיע קול היריה…472

“הסבתא”… נרתע והשליך את עצמו מן המבואה. “ויחרד לקראתו
ויור בו חיש”… שייבקה… על מי זה תשיר?.. מה מתוק קולה… לא תימלא
האוזן… העיף עין על סביבותיו, חש פתאום דכאון בכל אבריו ויסוב ללכת
הביתה.

הרעננות הראשונה שלאחרי השינה החטופה נתנדפה יותר ויותר,
אדי הכוהל הקדירו את מוחו והכל נתפס בדמדום, טיפל רגעים ארוכים באורוה ללא
מגמה, רק מתוך תקוה עמומה להזדמן עם שלום־דויד ולפגוע בו. דמותו של זה,
כשהיה מטיח בידו על החזה “עני ואביון אנוכי”, ורידי מצחו וצוארו מנופחים
ועיניו מובלטות להבחיל, התפתלה לפניו, עוררה הרהורי נקם ורצח, הטריד את
ה“רודיונובקאי” ממקום למקום, הרים עליו קולו, שמא יתנער הזקן סוף־סוף
להיטפל לכאן ואז יחזיק בו ויסחבהו מן האורוה החוצה ושם, בפרהסיה, במרחב,
ידרסהו כלאחר־רגל… לא יכול להאריך רוח יותר והשליך את עצמו אל הדלת.
מנעול קר וטחוב עצר בעד התפרצותו. הפקיע, אגב משיכה נמרצת במנעול, את אחד
החחים שהחזיקו אותו, הרתיע את הדלת ותחב ראשו לתוך חלל החדר. דממה חמימה.
חתולה ענוותנית לטשה לעומתו עינים ירוקות ופיהקה קצרות. מיד נטה למדור של
רבקה ויעלה בעליית־התנור.

…פעמים לאין־ספורות נגשה בו החברה: “סולומון, שירה לנו
משירותיך,” והוא הרך את קולו: “איך אשיר לכם משירותי כאן באורוה… עיניכם
הרואות: תלי־תלים של טינופת, תחת הרגלים האחוריות של הסוסים צפיעיהם עצמם,
והם עומדים מלוכסנים ותלויי־ראש כמחליקים לתוך בור… הניחו לי לישון…”
והם הרפו ממנו ונתנו לו לישון במנוחה. מיד קרא התרנגול פעם ולאחר־מכן
פעמים והם לא שבו… ורק לאחר שעה משכה את שמיעתו פתאום איזו מוסיקה עמומה
שנצטללה והלכה, נצטללה והלכה… צלילים שלוים ורחבותיים חגגו בכהיון הנרדם
של לפנות־בוקר, דיברו רוממות וגדולות, ורק חצוצרה אחת “נטתה הצדה”, יללה
דקות כרוח בסבך, מיררה כהמר על אבידה שאין לה השבה… והוא תמה תמיהה
גדולה, הן החתונה חתונתם של גציל והודקי היא ושניהם מובלים אל החופה ואיך
זה יחצצר גציל על חתונתו של עצמו?.. ופתאום וקהל אנשים רב מלובשים בהדר
ביצבצו מקרוב ואבוקות של אור בידיהם… מחותנים ומחותנות, בחורים ובחורות,
מתקרבים שאננות אל האורוה… דחק גדול… בעלי־בתים נדחקים דרך האורוה אל
הבית ומטילים על השולחן מתנות ותשורות לאין־מספר… “קח, סולומון!” “הנה,
ר' שלמה,” “אחא סולומון,” חפצי־לוכסוס מקושטים בזהב ומשובצים בענבר, אלמוג
ופנינים, תכשיטים מתוספים ונערמים, שולחים קוים ענוגים ככוכבים לפנות
בוקר, כקשקשי־מים מופזים בנגוהות שחר – תאוה לעינים! ויהודי פרגונובקה,
בעלי־בתים מכובדים, מתדחקים ומתדחקים ומוסיפים עליהם כהנה וכהנה… שעונים
של זהב משובצים במונוגרמות חרותות לשמו ולכבודו, גולות־כסף של מקלות
מהודרים, שרשרות ומדליונים להפליא “לכבוד החתן המכובד, הר' סולומון
סטופאשקובר מבורטניק וכלתו הנחמדה מרת שייבקה תחיה… והוא נחפז לקרוא את
שייבקה כלתו כדי לחלק עמה את גילת נפשו ושמחת לבו… נתעה לפרוזדור האפל של
בית ה”ראטהויז", נתקל באיזה מחסן של קמח סגור וגישש ללא דרך… “לכאן,
לכאן,” תפסו פייבוש השמש בשרוולו, “זהו מחסנם של חיים־בר דודך ונטי
פנצ’וכי, הנה לכאן…” והעמידו לפני דלת פתוחה… מרחביה תכלכלה נתונה
באיזו עצבות קופאת ומעיקה על הלב עד לבלי־נשוא, ספק בוקר, ספק לפנות־ערב,
נגולה לפניו, וכשהסתכל בעומקה ניצנצה פתאום דמותה, כשהיא פרועת־שער
וקלת־רגלים, כצביה נחרדה, רצה לתוך המרחק הכחלחל בלתי־מושגה ורחוקה כל־כך,
והוא ננער בבהלה.

התישב מדוכא וקודר. בשמה התבסם אמש, בשמה התחוגג
במחול־פרא… מדוע תתחמק ממנו?.. מדוע?.. סגר את עיניו. קשר את סוסו
לכלונס וצעד בלאט על בהונות רגליו. בעד דלת הקיטון ניצנץ כתפה המעורטל.
התגנב ותפסה מגבה והרימה באויר. התפתלה בזרועותיו, ככל יכלתה, הדפתהו
בכוח, ולבסוף כשפיו נגע במפרקתה, תשו פתאום ידיה והיא התהפכה והידקה שפתיה
אל שפתיו… הוי! מתוקה מדבש נשיקת פיה ומשכר עד להשתגע ריח בשרה…
בתחילת החורף היה זה… "למה אתה אורב לי כ’שקץ' ל’שקצתו?.. והוא מיתן את
רגליו… מאוד מיתן… נדר נדר בלבו שלא יגע בה… הוא כבר ידע שבלעדיה
אין חייו חיים… שרק את אהבתה הוא צריך וששום תשלומים אין לה עליה… בלם
את יצרו כל עוד כוחו ודפק על הדלת חרש חרש… ארכו מאוד הרגעים… סבתא?..
לא… היא… לבו נתפעם בחזקה… מביטה דרך חריר המנעול… שייבצי!.. הנני
כפרת רגליך הנחמדות.. לסוטתך הצחורה… וכאשר פתחה את הדלת כן חיבק את
ידה… לא יותר… “עד כאן!..” “מה חדש בעיר, סולומון?..” "אל דאוג…
נכונים אנו למלחמה וגם לשלום… ובך נשבעתי, יונתי, להעביר בשלום את
העיירה… בלי קרבנות־אדם ובלי שימוץ נשים… ואשר למעות ולמיטלטליו –
הבלים!.. והיא: “סולומונצי!..” ולוחצת את ידו… כמו גחלת נגעה בדמו
ונחשול רותח חלף אל עורקיו, תפסתה פרא וכלאתה במלחצי ידיו וכל כמה שהתחבטה
יותר, חיבקה, מיעכה כאילו אמר לרצוח מתוך כך את נפשה… “שקצה’ל מתוקה”
אין־אונים נפלה מתוך זרועותיו וירקה את רוקה לארץ, וגם הוא נתרתח
בתוך־תוכו… אל מי ישליך את עצמו, אם לא אליה, אהובתו… אל דובריש? אל
הודקי?.. או אולי ימשוך לכאן איזו “שקצה” מן השוק וילחצנה אל לבו הסוער
?.. ויצא מעל פניה… “פרי־הילולים היא קרובתך, אשרי…” התגלף פתאום
דיבורו המופסק של עקום־הרגלים ונתפסה קריצת־עין… עם מי ולמה הלכה אל
בית־החרושת?.. שמא… ובהסתכלו בעיני דמיונו רגע בדמותה החוגגה לבושת
הלסוטה הצחורה נעשה פתאום השמא לודאי, קפץ מעל התנור והתחיל מושך בקדחתנות
משונה את מגפיו על רגליו. הרעיון, שמי־שהוא נוגע בבשרה, שהיא מפקירה לו את
צוארה הנחמד, הטיל זרמת פלצות בדמו, העבירו על דעתו, איזה כוח פראי התרומם
בו וכל יצורי גוו הקיצו פתאום יקיצת־בשר, השליך מעצמו כלאחר־יד את יריבו
ותפסה באשר מצא, כתפוס חיה מסוכסכה את טרפה, סחבה אל מאורתו, קורע אגב כך
את תלבשתה ממנה, לוחצה בכל פה, מתלעלע ביין בתוליה, נוקם בה את נדחיותו
בעולם, הוי!.. ריוה את כל צמאון חייו לבלי השאיר לה אף רסיס אחד מעסיסה
המשגע… חותלת473 אחת, שנפתלה בתוך מגפו
ונתקעה במרפד הקרוע, עיכבה בעד החדרת הרגל. נתן רגלו השניה על חרטום המגף
וחלצו, ושוב נתקפלה החותלת למפגע וחזר וחלצו והשליכהו הפעם בכוח לתוך
חלל־האויר, לבהלתה של רבקה, הפסיע כמה פסיעות והניפו במלוא ההינף והשליכהו
שוב בחמת־רצח לתוך חלל־האויר.

כונן את רגליו אל השפלה. פיו ניחר מצמאון קשה ומעיו שקדחו,
תבעו כיבוי, השקיה… הקיף בקפנדריה את החבורה שניצנצה בקירוב מקום.
על־פני הדרך אשר ליד חומת הימלשטיין השתרכו עגלות בזו אחרי זו. עבר ברוח
שבין שתים, איזה גוי בירכו בשם ד', והוא ענהו מבלי שראה את פניו, הטיל מבט
לתוך חלל הדרך אשר לפניו והתקילו באיזה בן־אדם רוסי. נפתע מהחן המיוחד
והסבר הנרגש ומאושר שפיכו מפניו הגלויים ומוכתרי הזקנקן הצהבהבי כלפי…
היא?..

רגע ושתי הדמויות ניטשטשו, נצנפו לנקודה אחת בוערת. זע אל צדה, חש שתיכף יתארע דבר שאין להשיבו וקרא פתאום בקול לא לו:

“סורי, פרוסיה, מפה… כל זמן…”

והיא קפצה לפניו ותפסתו בידו המאוגרפה: “סולומון…” חמדת־אביבה עברתו ואש אבעבועותיה שרפה את פניו.

“סו־ו־רי!..”

נחרד האיש הזר ועשה פסיעה לפניו, והוא לא שעה אליו ולא זע
ממקומו, ליוה אותה בעינים דורסות עדי היעלמה במבואה של בית נטי הזגג, הוציא
נשימה של הקלה, תיקן מחגורת מכנסיו ויסוב ללכת אל השפלה.

כמו נעקרה בבת־אחת מלבו. לא היה כבר מקום לא בשביל אהבה או
תאוה או קנאה, כי קטנה היתה ומזולזלה ביותר. “פרוסיה בת קורננקו הסנדלר”,
גרועה ממנה. שפחה חרופה וצייתנית, שאחיה הבכור נזף בה בפרהסיה, והוא שטעמה
כבר את נחת זרועו, נזדרזה להימלט מלפני עיניו. בוקשו אמצעים להשפילה עוד
יותר…

מצא את עצמו בביתו של פייסי. הודקי קפצה למולו:
“ותנוגן־נא קבלת־פנים לכבוד החתן…” ריח פניה המפורכסים הכה בחטמו והוא
הדפה קלות מלפניו. “הביטו־נא בפורטרט שכמותו!..” נפנתה הימנו ברוגז מעושה
ויצאה אל המטבח. גציל משכו בשרוולו. מוחזק הדבר בסוד, והוא כבר פורסם עד
לעיר ברוד… מתחילה לא עמדו עליו… הנגיעו את הנגע לגבירים… וכשתפסו את
עצמם וה“פמפיק” איננו… “ישקני…” נמצצה עצם ממוחיה… וכי מה בכך
?.. פנצ’וכי… קנוניות עם הפטליוראים… לעת אשר כזאת הכל מחול… פגשו
“רד מעל הגג”: “גצי! עד הנה היית מנגן לפני כמרים ואצילים על משתאות ולפני
יחסנים על חתונות ומעכשיו תנגן לפנינו… למד את חצוצרתך לנגן
ה’ציונל'474 שלנו ותרויח ממון…” פרנסה
חדשה… נעשה ל“טרנטל”… “סולומון…” נטפלה הפייסיכי מהמטבח, “אומרים,
ידך רבה לך במלאכת האפיה… הבה, ‘נכונן’ תנור בשותפות לאפיית מצות… מסחר
מלא רוחים… היה מי שהציע לפייסי את הענין והוא דחהו בקש… יש לנו, ברוך
השם, רכוש להכניס לעסק… יש… נו?..”

“אה?..”

ויצא אל המרפסת. הוא יקום בה. עד רדתה. יקח לו את מרינה
לאשה. יונה תמה. כדאית היא ממנה. ותתפקע מרתה של פרוסיה הירקרקה מקנאה.
אותו ערב כשהתקטל עם גריגור דוברודי כמה נחרדה לקראתו: “אמי הורתי…”
והיתה מטבילה אלונטית במים וחובשת קדקדו. “כואב?” והוא: “הבלים,” ולעצמו
הירהר: “יונה תמה…” יתקן את המגפים, יתרחץ, יתגלח, יעשה שפמו… או מוטב
לעלות לשם לפני פסחא… עם הערב יבוא ויתמהמה מעט תחת חלון הקיטון… קול
צחוק של “שקצות” פרצני… צובעות ביצים לפסחא…
“קראשינקות…”475 היא מעלה עליהן ציורים בהתאמה
נפלאה כיד הכשרון הטובה עליה… פניה לוהטות מאושר וצחוקה כבוש, ביישני
וטוב כל־כך… מרינצה… עבודת־אדמה שקטה, צאן ובקר, חגאות, חתלירעות
נעלסות… בירידים או בימי־גנוסיה גדולים יהיו באים העירה בעגלה רתומה לפני
סוסים משובחים… יהודים יתלחשו… קריצות־עינים של לגלוג… הפליג מבט
זעף אל נוכח צפיפות הבתים המטפסת ועולה במעלה ההר של השפלה. “תנור משותף
לאפיית מצות לפסח בשבילם…” וחולירע לתוך צלעות לא יקחו?.. דגרו
“קרנסקאות” ושטרות־אלפים ירוקים למכביר וסילקום לבסוף לפטליוראים… בא
עכשיו הפמפיק והפיח במלוא פיהם… והיכן לקחו הם?.. מבית־אבא הביאו?..
צודק פיצי… חכם מחוכם…

“גוא־לד יהודים!..”

“גוסס?.. בליזצ’יציא?..”

נעקר ובא אל הבית. אנשים מועטים. חטף את הבקבוק שעמד
במגרעת החלון על מנת לזרוק מתוכו אל נוכח פני־השעוה, ויד תקיפה עצרה בעדו:
“מומחה אתה במקצועות אחרים ולא כאן…” פינקלשטיין החובש. שרוולו כבר
נתפנה מהסרט עם הצלב האדום. ישב למרגלות הגוסס. “במקצועות אחרים…” רצה
להשיג דבר־מה בשכלו ולא עצא כוח.

“…זריקה של קאמפור…”

אחר־כך, כשהשתררה דומיה, הצליף מבט אל הגוסס. הבחור לא
היה. “הגזלן…” תפסה מבטו האשה. “חג־הפסח ממשמש ובא, לא מצות לאכול ולא
בגד ללבוש, והוא – אסיפות… בוקר וערב… הלואי והיה שובר לו מפרקתו,
וולקא, קודם שחזר מנדודיו לכאן… יחד עם רבקה אחותו ואביו שוזר־הכבלים,
ישתזר להם ראשם לאחורם… בשלהם כל הצרות… הוא ישן… ישן…” ניגשה היא
על בהונות רגליה אל בעלה, נכפפה עליו במחצית גופה והקשיבה דומיה.

התעה את מבטו על הכתלים העקומים ולחים, על העריבה שסחבות
ופכסמים מעובשים התגוללו בה בערבוביה, על התקרה הנמוכה שעמודים סמכו אותה,
על־פני הילדים הנובלים ועיניהם הטרוטות. מימיו לא ראה עניות בדומה
לזו…הוא כבר ראה… בביתו של מישקא “פרדליק”… “הדלות תפילני לכל
הרוחות!..” ננער פתאום בבהלה ונחפז לצאת.

פייסי, שכבר הספיק לשוב לביתו ולהסב אל לחם־הצהרים, הקדימו
בברכת־שלום רחבה. “ר' פייסי, במפגיע,” שיסעו סולומון, “תביא לכאן את התרח
הזקן להתחשבן… אפרום את מעיו…” “אל־נא בחפזך,” שידלו פייסי ממלוא
לוגמין, “העמקתי בענין זה כל הלילה, על משכבי… תסדירו לפני תחילה את
טענותיכם ולכשיהיה צורך לפרום אומר לך: קום ופרום!.. ולא לשם דמי־תיווך
בלבד, שבודאי תשלם לי ביד רחבה, אלא גם לשם כבודו של אביך, עליו השלום,
וזקנך וולף עליו השלום… שלושה דברים, שני דיבורים… מה זה הבלטת ככה את
עיניך כנגדי?.. וכי גם זו מתקראית אכילה?.. אבי, בגן־עדן הנהיר מנוחתו
כבוד, הוא היה אוכל… היה מזיע בשעת־מעשה כבבית־המרחץ, פיו –
טחנת־גלגלים… ומעשה שהיה…”

בלע רוקו וישב בקרן־זוית, מתעה את מבטיו על פייסי,
יארמולקה לראשו, והפייסיכי, שולי מטפחתה לאחוריה, ובתם – שלשתם לא עשו
מלאכתם רמיה. ריח בשר מטוגן גירה את התיאבון ו“שלום־בית” הכביד את המעמסה
על הלב. אחר־כך קלטו אותו דמדומי תנומה. המשיך לישב ללא תנועה תחתיו גם
לאחרי שפייסי קם מאצל השולחן ונתגהק, נשק את המזוזה אגב העויית־פנים של
יראת־שמים ויצא מן הבית וגם לאחרי שזלדה והודקי פרשו אל הקיטון “להינפש
מעט”.

כבר התאפללו החלונות כשלתוך הבית נטפלו ברעש פייסי,
שלום־דויד, חיריק ורעיר “קאואליר”. שמעו שני האחרונים ש“דין־תורה” ייעשה
כאן ונתלו על מנת “להחזיק צדו” של סולומון ולהכריע לטובתו, ולא משנאה,
חלילה, לשלום־דויד אלא מאהבה לסולומון, ויבוא־נא בקבוק היי“ש שנקנה אגב
הליכה לכאן ויוכיח, ויי”ש פטרוברובקאי ממש ובמידה הראויה להתכבד, תודלק
העששית וייראה בהדרו וגם ייבחן בדרגת חריפותו, ורק תנאי אחד מותנה מראש:
אל לפלות העסקים כאן ואל לחפש אחרי פרסות־ברזל של נבלות־סוסים… העיקר:
חיים ושלום. אחדות ורעות. “לחיים! לחיים!..”

אחר־כך כבר עטה ערפל את פני האנשים והדיבורים באו מן
המרחק. והיה גם רגע, כשלתוך הבית נטפלו הודקי וגצל, זלדה הגישה קינוח
מהוגן, גציל חטף את החצוצרה לפיו והפליט תקיעות נעלסות והודקי פתחה ב“אני
נטעתי גפן, הגפן לא עלתה יפה…” היה רגע שנדמה, עוד מעט ותקום לתחיה
ההילולה של שלשום, ואולם עד מהרה נשתקעה ההתעוררות, נתפוררה, מצאה נושאים
בודדים. רעשו כל אחד לעצמו, שלום־דויד העיד ונשבע לפני זלדה ובתה שכל עיקרו
לא בא לכאן אלא מפני כבודו של מנדיל, עליו השלום, ולא מפני שנתירא, חלילה,
ממהלומות. חיריק שעיניו עיפעפו כאובות, כאילו נבזקו לתוכן צרורי מלח, הקפיד
שתינתן לו כאן, אצל שולחנו של פייסי, תשובה ברורה על מה זה ולמה נשתחר על
הפוזיציות476, הוא, חיריק, מצליף אצל נוח השיכור
הזקן, מגפה בפניו, על מה זה ולמה?.. רעיר ביכה את גורלו של איזה ברקו,
חייל יהודי במלחמה, שיחד כרתו ברית: “אם תיהרג אתה תחילה, רעיר – כך וכך,
ואם אתה, ברקו, תיהרג תחילה – כך וכך,” ולא חסה עליו סוללת־התותחים, על
ברקו היקר, הפשוט והטוב וקלעה בו… הוי ברקו! ברקו!.. בחורשה היה זה, בא
האביב כמו עכשיו והאנקורים – טיוך… טיוך… טיוך… ודיבורו החותכני של
פייסי נתרומם ונתנמך חליפות.

“…מקובלני מאבי, בגן–עדן הנהיר מנוחתו כבוד, ‘מה שאפשר
לעשות היום, אל תדחה למחר…’ והוא הדין גם בדמי־תיווך… רעיר מבין כל
דיבור ודיבור ביהודית… שכר־בוררות… הפשרה?.. תיכף יחווה דעתו… שלושה
דברים, שני דיבורים…”

האורחים כבר עמדו להיפרד מעל פייסי ובני־ביתו כשלתוך הבית
נטפלה פתאום בבהילות רבקה, עיניה מורחבות ומוערות, לסוטתה בלתי־פרופה
כל־צרכה ודיבורה מתפסק לרגעים אגב התנשמות: אין שינה לעיניה… לקרוא את
סולומון באה לכאן… איזו תכלית בדבר… וכשסולומון נתרגז כנגדה: “אינני
זקוק לשושבינית, לכי לך…” לא נרתעה מלפניו, רקעה ברגל תקיפה: לא! עמה
ילך!.. יצא מחר השוקה וישמע מה עמא דבר… שטרות מזויפים…
סעודות־פורים… ופייסי נתרעש: מי הם המדברים?.. גנבים?.. ילכו למקום
שאינם מכירים אותם… ובעוד שהודקי מרעימה פניה: "יתעקם פיהם לאחורם
!..שאינם מכירים אותם… ובעוד שהודקי מרעימנ פניה: “יתעקם פיהם לאחורם!..
יחסנים בבית־המרחץ!.. יש להם זוזים?.. למי אין זוזים עכשיו?..” וגם
סולומון רוטן: ומהיכן לקחו הם?.. מבית־אבא הביאו?.. זלדה חיננה דבריה:
תתכבד־נא רבקה חביבתה לישב תחילה ואחר־כך תדבר… חלילה וחלילה… ורבקה לא
שעתה אליה, ביטלה את כולם בתנועת־יד זלזלנית ורק אל סולומון ריכזה את כל
מרירותה: “לא תסור מכאן עד שילך עמה!.. נהנו ויבושם להם!.. אם ניחא להם
בכך… אבל למה יוכתם שם משפחת סטופאשקובר על חינם?.. מתקיים עליו המשל:
כומר פלוני אבד אבידה, גוי אלמוני מצא את האבידה ומידי אבי
ידרשוה…”

וכאשר השכים ממחרת הבוקר כן נטל את הקלשון לידו ויצא אל
האורוה המוזנחה. פתח את שני חצאי השער לרוחה. הזבל שבירכתי האורוה, קלוש
ומיובש בשטחו העליון, ניתן להיעקר על נקלה. לא כן הזבל שבאמצעיתה, מתחת
לרגלי הסוסים. מעובב ושקוי־שתן הוא הכביד על הקלשון, החדיר טחב מבעד
לבקיעי מגפים, קלט את הנשימה, העמיק לעקוץ בנחירי חטמו. הוציא
קזוזות־קזוזות477 החוצה והערימן בערימה ליד כותל
האורוה. רעננות הבוקר החזירה לו רוחב הנשימה. התחמם, התבדר, השליך מעליו את
הסגין. בחלל האורוה, מאצל שולחנו של פייסי “נביא” עדיין רעשה החבורה של אמש
בקולותיה… יצא שלום־דויד במגרופית שבידו, מסייע לו ומנמס אליו את דיבורו
והלך קולו זה לחוד, וקולו מאצל שולחנו של פייסי נשתרבב גם כן לחוד.
“…בנפש חפצה יקנו גויים את הזבל, ואת הכסף שיסולק יחלקו ביניהם חלק
כחלק…” ונפנה לשוב אל מדורו כי נתיגע. לא נענה לו. את הזבל ימסור לרעיר
“קאואליר” ודוקא בחינם. עוד עליו להחליט בדבר המגפים, והעיקר בדבר
מרינה… מרינה… ופתאום – פרח!.. הצפרים שניקרו ליד ערימת הזבל נתפרחו
בבת־אחת ממקומם וגם התרנגולות נרתעו לצדדין. הולכים לכאן… שאון החבורה
מאצל שולחנו של פייסי הופסק רגע. שמואל, משה גיבל, חיים שכטר…

שמואל לחץ את ידו בחזקה. מה טוב שנזדמן לו. הערב תתקיים
מועצה בדבר “ההגנה העצמית” ומגמותיה להבא… “מצאת, שמואל, ענין לענות
בו… פרסות־ברזל של נבלות סוסים…” נתבקעה מימרה מאצל שולחנו של פייסי
והחבורה נתנה שוב בקולותיה… דיבורו של שמואל הגיע אל אזניו למקוטעין.
ריגל בעיניו אחרי משה גיבל וחיים שכטר שהוציאו בינתים את סוסי ה“הגנה”
החוצה על מנת להובילם אל השוקת. התנעיר הרודיונובקאי ושירבב את צוארו ופלט
פתאום לתוך חלל־העולם צהילה מכופלת שחוצה־עזה עד כדי כך, שניטלה הנשימה.
כאילו הצטחק סוסית או גער עזות
במישהוא…נתבדח קצת. העיף מבט אשם־מה אל שמואל. פניו של זה אחרי הפציעה
שקיבל ביום הראשון לאנדרלמוסיה נרזו וסוגפו ותנועותיו הביעו התבלבלות קלה
ופיזור־הנפש. חגר כוח־שמיעתו והקשיב. אז הניח הלה את ידו על שכמו. אינו
מתכוון לדבר בלשון לימודים… לימודים… רוצה הוא לדבר פשוטות…
“בעלי־טובה” יצאו ו“בעלי־טובה” אחרים נכנסים במקומם… תחת דגל אדום,
אילמלי העם היהודי היה עומד ברשות עצמו וכוח אגרופו עמו, אפשר שהיה יוצא
כנגדם בחרב – מלחמה ליד גבולות ארצו… אפשר שהיה
מכניסם רק לאחרי מלחמה אזרחית פנימית… אפשר גם שהיה מקדם את דגלם
בברכה… ואולם עכשיו… כלום שואלים את פיו?אחרים נכנסים במקומם… תחת
דגל אדום… אילמלי העם היהודי היה עומד ברשות עצמו וכוח אגרופו עמו, אפשר
שהיה יוצא כנגדם בחרב – מלחמה ליד גבולות ארצו… אפשר שהיה מכניסם רק
לאחרי מלחמה אזרחית פנימית… אפשר גם שהיה מקדם את דגלם בברכה… ואולם
עכשיו… כולם שואלים את פיו?.. כלום מתחשבים עם עניניו?.. מודעת: את כל
אשר יתנו לפיו של היהודי יקבל… יבוא־נא הערב אל המועצה ויתבררו הדברים…
ארור העם הצפוי לחסדי העמים התקיפים… ארור העם שמקומות מושבותיו עומדים
פרוצים על כל פרשות־דרכים… שהרפיון והפחד משמשים לו כלי־נשק בחיים…
ייזכר־נא סולומון באותו ערב אצל ארטיום מוסקאלנקו בקיץ… הצואה של
שבצ’נקו בפיהם… כוסות של ברכה בידיהם… “לחיי היהודים!.. כולנו חברים,
אחים…”

“אה?..”

מרינה, כפי שנקרתה לו באותה ערב, עלתה על דעתו ולבו נצבט
מעוצם געגועים. משולהבת־פנים ומחייכת את חיוכה הביישני־מה נהתה אחריו ורק
אחריו. ונתבולל השאון שאצל שולחנו של פייסי עם קולות האורחים שבקיטון ביתו
של מיקיטי הגרדי הזקן ויצאו אילו בחורים במחול נעלס מושכים את טקליה, את
מרינה… והנה זעה זו לקראתו, סרטי־צבעונין בקלעי מחלפותיה
ומחרוזת־אלמוגים ופניני־ענבר על חזה המלא, סחור־סחור ונצטמדה אליו במחול…
הבל־פיה החריף שורף את פניו… הוי!.. מחר יעלה לסטופאשק… יחבקנה בכל
כוח יכלתו אל לבו…

וכשאך נפטר שמואל הימנו מיד התחיל מתבונן אל מגפיו. וכי
אפשר להיראות לפניה בשברי־הטנות כאלה? לתקן… היש להם תיקון?.. חדשים…
בכמה יעלו?.. במאה רובל… לא פחות. ובידו כמה? את שלושת השטרות המזויפים
אין להכניס בחשבון… מה נתן ומה הוסיף לו ה“דין־תורה”?.. את “הערמוני”…
את הסוס הערמוני וארבעים רובל… האיך?..עשרים מהם נטל פייסי…
דמי־תיווך… ועל חשבון המשקאות… “שלושה דברים, שני דיבורים…” בדק את
הקרנסקאות לאור העששית… חולירע לתוך צלעות…

הדרך אל הקארפובקה התפתלה בין סימטאות דחויות שבשכונת
הגויים בואה אל האחוזה. נתהלך בצדי הדרכים שהבהיקו שחורות עדיין אי־פה
אי־שם במהמורות רפשן הקלוש, לנוגה היום. צריחת עורב מרוממה ועזה משכה את
מבטו כלפי מעלה. מה עמקו שמי התכלת ומה רחבו! ונעורב לא חדל מקרוא. חפשי
ובלתי־מושג במרחביה הזוהרת הוא כמו הטיל דופי מגבוה באדמה, זילזל בכבוד
הקארפובקה על קרפיפיה המטונפים, ביביה המלאים גללים ושתן בהמות מעוצרים.
היכן הקארפובקה הקדומה? היכן גבורתה החרפית? סוד קסמיה זרויי־השלגים
ומיובבי־הרוחות?.. גויים של מה־בכך טיפלו מדובללים ומושחרים בעבודות
שונות. אילו מהם חרשו במדרונות גנים, ונשיהם עם חבילות הזרע שבידיהן ליוו
אותם. זקנות בלות התחממו בשמש. קבועות כמעט כל החורף על־גבי עליות התנורים.
אילו מהן עזרו בכל מה שיכלו עכשיו לנותני־לחמן. צריפי־חומר, בתים קטנים,
קלוקלים, נמוכים, גגותיהם של תבן. סוסים מגיעים אליהם בקומתם, תולשים מהם,
וכלבים משתקפים בחלונותיהם העגמומים… ילדים משחקים… כולם מזוהמים,
שרוולים ארוכים, מגפים כבדים ומדולדלים הפועמים למרחוק – וגם לאלה זכו רק
ככלות החורף, כשאין בהם צורך מיוחד לגדולים. מתקיפים את אחד מחבורתם על־ידי
זריקת אבנים… הנה משתלשלים מכנסיו של אחד יקטן וצונחים והוא מושכם חיש
למעלה, מידה בכוח ומאבד אגב כך שוב את מכנסיו… דלות, זוהמה, עזובה…
הנה בית מגובן מחוסר מעשנה והעשן שופע ועולה מתחת המעזיבה מארבע רוחותיה…
והנה גם בתים בינוניים מכוסי פחים ורעפים… של פועלי בית־החרושת, של גויים
אמידים… כולם עובדים, והוא?.. מתי יעלה לסטופאשק?.. במה?.. ואולי
ישכיר את עצמו פועל לסאמוזואן?.. נמסר רגע למקומו: מתוך איזו רפת הגיע קול
שיר של אשה צעירה… שיר עצוב… משירי אוקראינה היפים. על מה זה תשתפך
נפשה?.. על עניות ואהבה… גם קולה של מרינה נעים מאוד…

ליד איזו משוכת־גדר טיפלו שני גויים. הקליעו לתוכה מורביות
חדשות ובאילו מקומות הטילו קזוזות־רפש שנעקרו במעדרים מקרקע הדרך הרפושה.
בירכם בשם ד'. מיד קפצו כלפים מן החצר והשליכו את עצמם אליו בריתחה… לא
הגיב, נתן להם להשתקט מעצמם, הבחין שהגויים משתיקים אותם בשפה רפה…
לאחר־כך, כשהתרחק כדי כמה צעדים מהם, החזיר משום־מה את ראשו לאחוריו ותפס
את סקירת עינם החשדנית. מבטם ריגל אחריו באלכסון. אז השיג דבר מה. הפרסום
שיצא לו בחורף זה נמשך אחריו כצל. היוכל להמשיך את החיים שם, עמהם יחדיו,
בסטופאשק?.. היקבלוהו כאת אחד משלהם, כאת אנוש כערכם?..

העגל שלגם מן הבליל שבקיתון הרגיש בו והפך אליו את ראשו.
במבטו הקהה־זגוגי היתה איזו משמעות. רעיר יצא לקראתו והקבילו שלום מתוך
מבוכה. מיוחף, מלוכלך, חזהו מעורטל מהצלבלב הגיאורגי478, הוא היה ממועט דמות. זבל?.. טוב מאוד… מאוד נחוץ הוא לו,
לשדהו!.. והנה אשתו. נזדקפה מאצל הבליל שנתנה לפני החזירונים ונתיצבה
נדהמה ונטולת־דיבור. וגם הילדים נשארו עומדים תחתם מתוך סקרנות קופאת
כבריות שלא מן הישוב. מיד גער בהם רעיר וציוה שיצאו מכאן ולאשתו יעץ שתוציא
את הקיתון החוצה ויתלוו אליה החזירונים ושתביא מן הדיר קינוח לכבוד האורח.
על משקה, כדי “לרסס את החך”, ידאג בעצמו. ירק את רוקו מבין שיניו וגם
סולומון ירק את רוקו. נשאר לבדו והשקיף על סביביו, על מיטת־הנסרים
מוצעת־התבן וכלי־המשכב הקלוקלים ומזוהמים, על הכתלים המוקדרים, על
תמונות־הקדושים המוכתמות ודהויות. אחת מהן, שקטה ורועפת צניעות וחסד, משכה
את לבו ביותר, ניגש אליה והזין את עיניו מקסמי הדיוקן הבלתי־שכיח, לא ראה
כמוהו בארץ שבה עבר למנעוריו ועד היום הזה. נכנס רעיר, בקבוק של “סאמוגון”
בידו, ומאחורו איזה בחור אדמוני. חיוכו השקט של זה החזיר לזכרון את אותו
ביישן, ואסיל זולוטאריוב, שבא יחד עם רעיר “קאואליר” באחד
מלילי־האנדרלמוסיה לעזרת ה“הגנה”… לחצו יד זה לזה. טעמו כמו ריחו של
הסאמוגון הבחילו מתחילה, הפנים נתחמצו משונות. “לחיים! לחיים!” באו עד
מהרה להפיגם בצלים, פת־קיבר, נסיוב וביצים שלוקות, ורעיר מזג את הכוסות
שנית, וסיפר שוב, והפעם ביתר בהירות, את המעשה בברקו ובברית שכרתו שניהם
במלחמה. ואסיל מחה בשרוולו את הזיעה הקלה שהופיעה על מצחו: שנים הם שפקחו
את עיניו בעולם. אחד בשביה. כשנתקבלו פעם צלבלבים מהמולדת. רעבו
לפירור־לחם, הלכו תמס והצאר שלח להם צלבלבים לתפילה וליריאת שמים… והיה
מתלהב ומלהיב האיש עד שאילו מהשבויים הנוצרים השליכו את הצלבלבים לארץ
ורמסום במו רגליהם… והשני – וולקא… על המיטינג בבית־החרושת… בכל
הצרות שהשיגו את העם אשמים הפריצים… מעצם ילדותו הוא, ואסיל, מצוי
בבית־החרושת. כל משפחת זולוטאריוב כמו משפחות מוסיצ’יק ודרובינה ודרובאחה
כולם השחירו בבית־החרושת ובאחוזות… פירוק, טיעון… הובלת סלקים וסיד
ועצים וסוכר ו“זום”… וגם בסדנות וליד עצם התעשיה… ואביו האכזר היה מכה
בו באלה ממש וגם באחיו הגדולים, אנטון וסטיפאן, מדי לילה בלילה שישכימו
לעבודה, לעבודה… בחורף ובקיץ… וכלום חננו אותם הפריצים? ורק חיים
מורלאגא היהודי היה מדבר על לב אביו והיה נוזף בו… “היכן לבך, טודוס, לב
אב?..” וחיים זה, הוא ולא אחר, היה מסייע לאחיו לבוא באנשים… במעות
ובעצות… הודות לו בנו להם בתים, גידלו בנים ובנות, בהמות, חזירים… הוא,
חיים, סייע להם ולא מארצנקו ולא קונוננקו וכל־שכן לא ויצחובסקי
ודכותיה. “לחיים!.. לחיים!..”

אחר־כך, כשהורק עוד בקבוק, והפעם בלי קינוח, ושלשתם נתחממו
ונתבשמו, נסתבכה השיחה והעלתה סכסוך מריר ורותח בין רעיר ובין ואסיל. כשזה
מנה את האנשים השרויים בעוני בקארפובקה והזכיר גם את זכר מלניק, אחי אשתו
של רעיר ואיש־ריבו ואויבו בנפש, מצא את עצמו רעיר נעלב ומחה. אל יזכיר
לפניו את שמו של עצלן זה ושיכור וגנב שגורש בחרפה מבית־החרושת, ועל־פי דין!
אלפי בתי־חרושת לא יועילו לעצלנים וללא־יוצלחים! רעיר התרגש, צוח בקול
שכינס את הילדים אל הבית והעמידם נדהמים ולטושי־עינים ליד אמם הנבוכה, הכה
באגרוף על השולחן, מקפיץ את הכוסות המורקות. לירוק הוא רוצה על דבריו של
ואסיל ושל וולקא יחדיו. מהיכן יצליח מלניק שיכור והוא מבשל סאמוגון ויחד עם
אחוזת מרעיו יסבאו כחזירים יומם ולילה. מי שמוח בקדקדו ואוהב עבודה ידו
תהיה תמיד על העליונה. חלק את הרכוש בין הבריות אלף פעמים חלק־כחלק
ובד־בבד, ואוהב־העבודה וחרוץ־הידים יעלה מעלה־מעלה והלא־יוצלח ירד שוב־ושוב
מטה־מטה… לולא בית־החרושת היו מפיחים כל האיכרים את נפשם ברעב… ילך אל
המקומות שאין שם שום תעשיה ואין פריצים ואין עסקים וייוכח… כאן עובדים,
מרויחים ממון, לוקחים “ז’ום” ו“בראגא”479 ומפטמים בהם בהמות וגם גונבים מחוץ לזה ונותנים לתוך הכלים…
מכל מה שיזדמן… מן המשיכה ומן הגניבה נתעשרו כמה וכמה משפחות…
חתיכות־ברזל, מסמרים, ברגים, ברזנטים, סוכר פסים של עור. הכל ירצה!..
ילך וולקא ויפזם פזמונותיו לאחרים ולא לו!.. בית־החרושת רואה ויודע כל
זאת ואינו נותן את לבו… ולא די להם בזה והם גונבים ומשליכים את הגניבה
ממעל למשוכת־החומה שמסביב לבית ־החרושת לאנשי־בריתם… גנבים מנוולים…
שיכור מנוול!.. ואם ואסיל מלמד עליו זכות אין זאת אלא מפני שהוא עצמו
עצלן… הס! הס!.. יתן לו תחילה לכלות את דבריו ואחר־כך יצוח!.. שני
אחיו, אנטון וסטיפאן, נשאו להם נשים, בנו להם בתים, הנאה להם והנאה
למקורביהם והוא, ואסיל, שרוי עדיין ברווקות… בטלן… ולמאז שובו מן
המלחמה… כאן כבר לא נשא ואסיל: “שקר!” והפקיע פתאום את כותנתו מתחת
למכנסיו כלפי מעלה בגלותו את בשרו, את חריץ־התפר המשתחל לאורך צלעו הימנית.
“נא!.. שקר!.. עד היום הזה הוא אדם נשבר… על מה ולמה?.. הוא השליך
מעליו את הצלבלב הגיאורגי שניתן לו במלחמה ורמסו כלאחר־רגל ורעיר מתגאה
עליו עד היום הזה… לילה שלם היה מוטל בבור בין הרוגים… טיפס ולא
יכול… הוי… דם!.. על מה?..” ורעיר הכה בכוח על לוח לבו לעומתו:
“ואנוכי?.. כלום שפכתי דמי במלחמה?.. על חינם ולא דבר שפכתי…” וסולומון
כבש אותם: “שפכתם… שפכתם… שפכנו… וגם את דם אחרים שפכנו… ועל חינם
ולא דבר…”

“על חינם ולא דבר…”

“על חינם ולא דבר…”

כשהוקיעו האוסטרו־גרמנים את הבחורים מסטופאשק קבל עם ליד
הבאר ‘של נאדזלסקי’… החשו היהודים… נהנו מכך… וכשבוזזו הפטליוראים את
היהודים החשו הנוצרים… נהנו מכך… אין אחדות בינינו!.."

“אין אחדות!..”

“אין אחדות!..”

וכשיצא מן הבית חש מעט בראשו. תמה על הכהיון שנתהווה בחלל
האויר ולא הבחין אם היום זה כבר מחשיך והולך או שנתעננו השמים. נשבה רוח
קרירה. עמד רגע ארוך ליד איזו גדר והתבונן אל שני כובעי־החאקי הצבאיים
שחובשו על יתדות בשורה אחת עם הקדרות המפוחמות. בקירוב מקום היוו שלושה
גויים חוג צר וסתום בהגינם מפני הרוח על שלהבת הגפרור שהודלק על־ידי אחד
מהם שהתכופף מעט עם הסיגריה שבפיו. שם את פניו לדרך־המלך. השהה מבטיו על
שתי המעשנות הענקיות של בית־החרושת, על משוכת־האבנים המקיפה אותו ונמשכת
ונעלמת בשכונת הגויים, למרחוק. צעד נתון כולו באיזו הויה כאוטית. מצא את
עצמו ברחוב בית־הנתיבות, הרגיש על עצמו מבטיו של איזה בן־אדם ולא שעה אליו.
מרחוק, בקרבת העיירה, התבלטה עגלה שאנשים שונים התלקטו אליה מכל עבר. כונן
את רגליו לשם. הקבוצה גדלה, צבתה. גם נשים וקטנים דיחקו את עצמם לתוכה. תחב
את ראשו. איזה זקן זקוף, גבוה משכמו ומעלה על כל הקבוצה, עמד מלוכסן משהו.
הביט בקרירות על היהודי הגוץ וממועך־המצנפת ומרוט־השפם שהסיח על־ידו ונראה
כמחכה עד שיסיים ויקחהו על ידיו וילך מכאן.

“…צרות ניתכו על ראש וורונובקה העיירה,” סיפר הגוץ. “אל
תשאלו שאלות… נשברה העיירה… היתה ‘הגנה עצמית’ ואחד הבחורים התקומם
בתחילת החורף ל”המכנסים האדומים" ונרצח… שילם בחייו ונתפרדה החבילה… אל
תשאלו שאלות… זקנה אחת הצניעה לעצמה תכריכים בארגז וגזלום ממנה
היונים…480 ועוד הכוה, פצעוה… אל תשאלו
שאלות… ושמענו שכמה סחורות מוורונובקה הביאו היונים לכאן, ומכאן לחנות
הקואופרטיבית, ובאנו לכאן… אולי ירחמו… אל תשאלו שאלות…" “וגולדה
ספיבאק,” הזכיר פתאום את הגוץ הזקן המלוכסן במתינות הדעת… “וגולדה
ספיבאק,” נתאנח הגוץ, “אל תשאלו שאלות… דמה של גולדה ספיבאק לא ישקוט…
ד' יגמלם… כשיצא מן הבית קרא לעצמו: ‘ז’ידית יפה הרגתי…’ כי צר היה לו,
להיוני, על עלמה צנועה ויפת־תואר זו שהכרית מן החיים… אל תשאלו
שאלות…” “ואייזיק החייט…” הזכיר שוב במתינות־הדעת הזקן המלוכסן את
הגוץ. “ואייזיק החייט… ד' יגמלם!.. כל ימיו היה חי על חייטות… מכפר
לכפר… חייט עני ותמים־דרך… מחיט ותופר ומטליא ומתקן… אינו נותן להם
שילכו קרועה־בלויה חלילה… ונשאר שם ללון בגברילובקה הכפר… אל תשאלו
שאלות… הביאוהו חלל… נמצא גוי שהעיד שהוא מרגל לטובת הבולשביקים…
ותפסוהו ודקרוהו והשליכוהו ככלב… ד' יגמלם… ואת מכנסיו פשטו מעליו כי
מכנסי־’דיאגונל' היו, עבים וטובים… אל תשאלו שאלות… והביאוהו בעגלה
לוורונובקה ואותו יום היה לנו – חורבן בית־המקדש… ד' יגמלם!.. יום שבת
היה… בבוקר… ונהפך לנו לאבל… והגיעו הדברים לידי כך שהוא,” הצביע
הגוץ על הזקן המלוכסן שהמשיך לעמוד בקרירות ולא הגיב כלל על הצבעתו, “הניח
תפילין באותו בוקר… שכח לגמרי ששבת בעולם והניח תפילין… ד'
יגמלם…”

נחלץ מהקבוצה, התבונן רגע אל הזקן המלוכסן שהיה צריך לקחת
את הגוץ על ידיו וללכת, אל עיניו השחורות־שחורות, כמוהן לא ראה מימיו
לשחור, אל עבותות פאותיו וזקנו מוכי־השיבה שגלשו רצועות־רצועות, כפרגולים
כבדים, עד עצם החגורה שבמתניו ותפס באזניו עוד אילו מלים:

“בוקר־בוקר יעירנו קול בכיה של האלמנה…” משך בשפמו ונטה
אל השפלה. מצד המזוריבקה הטיל פתאום על פניו נחשול של רוח כמה רביבי־טיפות
וחלף. נקשבה אנחת־נכאים: “פרנסה”. הביט הצדה. שני יהודים נדברו נמוכות. אחד
מהם שפניו היו מעונים ומושחרים ביותר מצץ בשפתים יבשות משיור־סיגריה זערורי
עד לידי כויית האצבעות והשפתים. הועמד רגע לפני אותו דבר שבשבילו בא לכאן,
אל השפלה, ותיכף נתבלבל. קול סטירות צלפניות שעלה מתוך איזה בית פתוח
בילבלוהו: איזה “אבא” סטר בחמת־כוח ובהקשחת־לב על מערומי אחוריו של ילד,
וזה התחבט והתלעלע בפרכוסי־בכי כמושלך לתוך המים… נטה הצדה ונכנס
לבית־המרחץ.

אפלוליות שוממה ודממה עמוקה קלטוהו. השחיר למולו לוע התנור
האפל ומתוך חשכת המעמק, מן ה“מקוה”. עלו מחיאות חרישיות של מים, כמו נשמות
מגולגלות טבלו שם בחשאי־חשאין… נשבה איזו סודיות קודרה… “ואותו יום היה
לנו חורבן בית־המקדש”… חורבן בית־המקדש… מין משל לדברים נוראים…
ואולי זה מעשה שהיה ממש… גם וולף זקנו, עליו השלום, רגיל היה בפיו
“חורבן בית־המקדש”. בין היהודים, כפי הנראה, קרה הדבר ובשכבר הימים…
ואולם אדם הראשון הלא יהודי היה, והאיך זה קרה שהגויים כולם יש להם אדמה
וליהודים אין?.. ורגע נדמה שאותו זקן מלוכסן בא זה רק מאותם הדברים עצמם,
מאותו “חורבן בית־המקדש” ומאותו “אדם הראשון” שהזה עליהם… האיך?.. צנח
על מפתן המעמק האפל וישב. כשלון ללא שחר תקפו פתאום, כשלון מהול בתשוקה
להתבודד כאן עם עצמו, להתמסר לדומיה השוממה הלזו עד בלי די.

“בוקר־בוקר מעירנו קול בכיה של האלמנה…” ופתאום נתגלף
קול בכי של אשה ממש ונחטף. קפץ על רגליו מבועת. הקול נשנה ותיכף לכך הגיע
לאזניו גם שאון צעידה המונית.

“וצדקה ת־ציל ממ־וות…”

“…בלישצ’יציה?..”

“ברוך דיין האמת!”

המון יהודים צעדו בפיזור ובערבוביה ובלי קול, מצדדים פניהם
מן הרוח הטחובה שנשבה ממולם. מאחור צווחה אשה בקול־בוכים, נשים וגברים
החזיקו בה ושידלוה בדברים והיא מיאנה להינחם. “דויד־מאיר, דויד־מאיר, על מי
עזבתני?..” ואיזו זקנה ליוותה אותה בקול־הספד מתון וברינוני־השתפכות
מנוטוניים־יאושיים" “אוי לי ואבוי לזקוני…” ומפנים – מיטה נישאה בארבעה
ומכוסה שמיכה מדולדלה אפורה. סקר את ההמון אגב צעידה כושלה. פנים מפיקים
דכאון, תלבושת מדולדלה, דלות וזוהמה. הנה נחמיה, הפרון הגיבן, איצי הבלן,
אחד מנושאי המיטה איזה זקן חלש. מן הצד השני – איזיא הזקן סוחב רגליו
בכבדות. מי־שהוא רומז אליו: “סולומון,” והוא ננער ונחפז להחליף את הזקן
החלש. צמרמורת חלפה פתאום את קרקפתו. הוא ואיזיא צעדו בהתאמה כאנשי־צבא.
סקר באלכסון את שורות הבתים… בתי־חומר – קברים… היכן זה היה עד הנה
ולאן זה רצה להתחמק מפניה של דלת־העם?.. מי רצה להתחמק?.. דלת־העם…
פנים מושחרים ועקורים מן החיות והנחת… בצות ושלגים הפסיקו את דרכה…
פחדים ובהלות החרישו את זעקתה המרה… עכשיו, עם האביב, יצאה החוצה. –



ושוב השכים קום ויצא אל האורוה. פתח את השער והביט כלפי
מעלה. האויר היה מעונן. הטרידה דאגה שמא ירד גשם ויפריע את היריד. נטל את
המגרדת והתחיל מנקה את ה“ערמוני”. הובילו אל הבוג והשקהו והרחיצו, קלע לו
מחלפות וטפחו בכפת־ימינו מתוך קורת־רוח. עכוזו הבהיק יפה לאור השמש שכבר
התחיל מפציע מבעד לעננים. וכששב אל האורוה ורבקה יצאה אליו והפצירה בו
שייכנס לשתות תה ולסעוד את לבו, דחה אותה: “תחילה ימכור את ה’ערמוני'
ואחר־כך יאכל.” הובילו אל שוק־הסוסים אשר ברחוב האנצ’יליכי. לשם כבר
התקוששו עגלות מספר. סוסים מותרים, מהם כוססו מן המספוא שבעגלות ומהם מן
הקש המונח לפניהם על הקרקע. המשא־ומתן טרם התחיל. גויים וגם גויות הלכו
השוקה והביאו משם אוכל. לחם־קיבר מכוסה שומשמין מלמעלה גלוסקאות קלועות,
נקניקאות מפוטמות, פנכות עם מקפה של חזיר. אחרים כבר נתהלכו והתבוננו אל
סוסים באדישות ובמתינות־הרוח, טפחו על עכוז פלוני, תופפו על חרטום אלמוני
ועברו. באו סרסורים יהודים. ואחד מהם: “יריד נאה מצאת לך, סולומון, למכור
את ה’ערמוני'… הניחו להם הפטליוראים למזכרת סוסים למדי…” “וגם
כלי־נשק,” חלף הרהור והוא משך שפמו כלפי מטה. נתוספו גויים וסוסים. אחד זקן
ניגש אל ה“ערמוני” והתחיל בודק לו בשיניו. בקירוב מקום התרגש משא־ומתן על
סוס שחור ויפה מאוד והצדדים לא הושוו בשל שלושה רובלים. והוא תמה: על
פרוטות של מה בכך. הרעננות הראשונה שלאחרי השינה העמוקה נתנדפה והלכה. ראה
את עצמו פתאום עם ה“ערמוני” מעוט ונמוש כאחד שואב־מים עם סוסתו היחידה. וגם
הכל מסביב היה קלוש ודליל. הנה מחזיק איזה גוי באפסר סוסו לשם הפגנת
טוב־מירוצו של זה לפני הקונה, ירוץ עמו ברגלים מעוששות כדי עיגול
גדול… השאון של דיבור ונחרה וצהילה וחריקה ודרדור תקף. צפו איכרים לבושי
מכנסים של חאקי, במגפים מבוצצים, בסגיני־צבא וכובעי־צבא דהויים, משומשים,
פרומים ומזוהמים. הכו כף־יד זה על כף־יד של זה, הפליטו אילו דיבורי־לצון
קלוקלים, הוציאו בחרדת־קודש ממחבואי־חיקם שטרות־מעות שונים, בדקום בשבע
עינים לאור השמש, האיכרים שמן הצד הביטו בהדרת־פנים בנשימה עצורה ובהתרפסות
וכניעות, ועיני כולם נתחיו משהגיעו אל שטרות־המעות הישנים, אל שטרותיו של
ניקוליי קיסר… “גרועים מיהודים…” חלף שוב הרהור. ואילו מהם הכירוהו,
הניעו לו בראשם, לחצו יד לשלום. ממועטי־דמות היו כולם. אחר־כך ניגש אחד גם
אליו, סטר על ה“ערמוני” ושאלו למקח. שלוש מאות רובל. עמידתו הזלזלנית
וקרירה פעלה כפי הנראה על הגוי והוא התמהמה מלסור מעליו. ועד מהרה רבו
הקונים, ואחד מהם הוציא שבע קרנסקאות בנות ארבעים ואחת בת עשרים רובל וסילק
לו.

ולכשהתרחק משוק־הסוסים כדי כמה עשרות צעדים נוקפו פתאום
לבו והוא עמד תחתיו. שמונה ניירות זערוריים זה היה כל החיל שאסף בחייו. מה
יש לרכוש בסכום כזה?.. ועוד אחת אצלו משלום־דויד… זוג מגפים יעלה לו
במאה רובל… יישארו לו כמה?.. ומשק הבית?.. ודורון למרינה… ובהמה ליד
הבית… זעיר מחבריא… קטון שואבי־המים…

הפך אל השוק הכללי. כשבולת אדירה כבר סאן היריד מסביב.
התדחק ללא מטרה בתוך ערב־רב של אדם ובהמה. נפטר אגב תנועת־ראש כל־שהיא
מגויים מכרים וגם התחמק מפניהם. שנים מסטופאשק הקדימונו שלום יפה וגדרו
דרך צחוק בעדו: זנוח ביתו של מנדיל וזנוח הכיכר ומחכים לחזירתה של רבקה.
וטודור מאסניוק צהל לקראתו וחיבק את ידו: ברוכה היא וברוכה פגיעתה.
אילמלא זו מי יודע כמה נפשות היה מאבד מן העולם אותו ליסטאה רקב,
שמארקאטיוק… והוא חש פתאום שמטודור מאסניוק זה נודף ריח נעים של אילנות,
של בקעיות־עצים מאוזבות, ונזכר שהיה חביב מאוד על מנדיל. “הרבצתי בו כדבעי,
בשמארקאטיוק…” ואז היה רגע שתפס פתאום תפיסה חדה את הערבוביה שופעת־החיים
שמסביב. נפקחו העינים על גויים ושקצים מגושמים ודמיים ועל גויות ושקצות
כוחניות ויפות, רגליהן מיוחפות וחשופות ופתחי חלוקיהן העבים מובילים ישר אל
חזותיהן המלאים, נתרחב חלל החזה לקלוט ריחות של זפת, גללי־בהמות, בצלצולים
למזרע והבל האדמה המתיבשת בשמש… והוחשה פתאום גם זו תחת הרגלים הנעססת,
הנדיפה וצעירה עולמית…ואז קם גם חשק לפעול, לחיות בעים, להכות גלים
אדירים בים־החיים הלזה, לחדש איזו תקיפות נשכחה רבת־העליליה… ואולם
עד־מהרה נשתקע. ככל מה שהוסיף להתדחק ללא מטרה, כן אכלו השאון והערבוביה
יותר ויותר את פליטת רעננותו, טימטמו את חושיו… הערפל במוחו נתעבה,
החותלות, שההבילו במגפיו המדולדלים, שיעממו, והסגין – הכביד. לא חש רעב ורק
צמאון קשה הציק לו. פרע זקנו וכל חזותו המוזנחה הפתיעו את אילו
מהעוברים־ושבים מכריו, הללו מעיפים עליו מבטים אלכסוניים ואחרים בהיחפזם
עשו את עצמם כאילו לא הרגישו בו כל־עיקר. עין מתבוננת היתה יכולה להיעכב על
משהו חדש שנוסף לקלסתר־פניו בזמן האחרון; הקמט הקל שממעל לעינו הימנית,
הוחד, נצפד, והכמישות הדקה־מן־הדקה שביצבצה בחלק־פניו התחתי הרחיפו רפויות
בבואתו של זוקן קודם זמנו. ושוב ננער. התבלטו סוסים אבירים, כסיות של עור
ממעל לעיניהם… מבית־החרושת… גויים הפכו את פניהם לצדם, הצומצמו
בהתבלטות מפניהם, מפני המרכבה המתנוצצת שחור, הביטו בדרך־ארץ אל ה“פריצה”
הזקנה, שביס צחור למצחה, ושתי ה“פאנינקות”481

הענוגות היושבות בה… והנה עוד אחת. ויצחובסקי ואשתו.
גויים הסירו כובעים ומצנפות לפניהם. אם מפני רום ישיבתם בגובה מרכבותיהם,
נראים מרחוק כנשואים ע כתפי הערב־רב שבמלוא השוק, או בפני החשיבות שבאופן
ישיבתם, מפני העדינות והמפונקיות שבפניהם, אך הם כמו היוו שליחות מיוחדה
מאיזו אומה מופרשה לעצמה, מאיזה גזע רב־היוחסין, כמו סוסיהם האבירים שהקשת
פרסתם המפורזלה תקיפה, נשימתם רחבה וכל עמידתם הכרת ערך עצמם ושאינם יכולים
לבוא בשום היקש עם סוסי־המשא… הנה הוא חרד על ה“ערמוני”… על סוסים של
מה־בכך… אומה מיוחדה… פריצים… מי הם?.. ידם רוממה בבתי־החרושת,
בכרכים ובאחוזות… גם זה נמשך מימות אדם הראשון?.. לאחר שחזר מן השביה:
“חברים!.. עד אנה?.. עד מתי?.. עוד יד הפריצים רוממה…” והענין
נשתקע… נמצא שה“אדומים” ההולכים לכאן… אה?.. אפילו פרחי־הפריצים,
זאטוטי בני בית־החרושת – שפחותיהם ומשרתיהם אומרים כבוד לכולם.

בוב!.. האומנם ברח ה“בארבוס”?.. ברח… אילמלא הוא
לא היו “המכנסים האדומים”… משאך יצאו הגייסות היה צריך למהר אל
בית־החרושת ולשלוח כדור ישר אל כרסו… אה?..

חיוך מר ניצנץ לקראתו – ארטיום. הוא חייך מבוישות ועינו הלקויה הדמיעה מרוב התרגשות וגם סולומון התרגש.

“ארטיום!”

“סולומון!”

החליפו דיבור. סולומון הציע: לסור אל פייסי ידידו שבשפלה
על מנת “להשטיף מעט את הגרון הניחר”, התעכב ליד הנקניקורים, קנה גלוסקאות
קלועות, נקניק ופנכה עם מקפה רוטב של חזיר ומסרם לידי ארטיום, “ואל יחרצו
היהודים את לשונם”, הבקיעו דרך לעצמם אל השפלה. ארטיום, שחזותו המוזנחה של
סולומון וגם ארשת־פניו לא השאירו כבר שום ספק בלבו שגזילת ה“ברוד” מאורותו
של שלום־דויד באותו לילה עובדה היא, ולא חלום־סיוטים משונה, התכונן להפיג
את צערו בנכחותה של שייבקה, הזה בסוד קסמיה של זו והחליט בנפשו להיכנס אליה
בדרך חזרה וסולומון הזה במרינה… חזותו של ארטיום הקימה לתחיה בבת־אחת
אותה העניות האיכרית, המשק המידלדל ומתבזבז על־ידי מיקיטי הגרדי השיכור…
“יונה תמה!.. עוד מעט ואבוא ואחלצך מכל צרותיך…”

פייסי היה ביריד. הודקי נתרצתה לקנות בשבילם יין שרוף
וסולומן התנה: “מן המובחר… אצל הרשיל ‘בלילה’… תאמרי לו: בשבילי.”
הפייסיכי הקפידה שלא יכניסו מן החמץ והטרפות אל הקיטון שכבר הוכשר לקראת
חג־הפסח והקצתה להם מקום במטבח. הסתגרו ואיש לא היה שם בהתבודדם יחדיו.
אכלו והתבסמו ונאנחו מתוך לבם.

אחר־כך, כשנסתעף הדיבור, הפליט ארטיום כמה דברים מרים על
סטופאשק ואנשיו בכלל. על גריגור דוברודי וזאקרוטילו ה“מלמד” ועל אילו
בחורים שהיו מתעלסים עם הגייסות שנסוגו דרך סטופאשק ומבעירים הילולות בביתה
של דומנה שצ’ור ועל איזה נסטור מורזא מבורטניק שלא עקר רגליו מביתה כמעט
חודש ימים, ראשון למחותנים…

“נסטור מורזא?.. שכנו של פיצי?.. וגם הוא ביניהם?..”
וסטופאשק חרוך־המשטמה ואפל־הליסטאות על הריסות הבתים היהודיים ומכיתות
תנוריהם חלף רקע לפני עיני דמיונו.

“הבלים…”

“נחי ים מאמא מורדויה…” נתאנח ארטיום ונזכר באותו
לילה ובאותה ילדה שנזדמנה לידיו מדי בקשו את המבואה המובילה אל בייתה של
שייבקה.

“להתישב בפרגונובקה הייתי רוצה…” נתלחלחה עינו הלקויה.
“חוחולים… כלום לא הייתי מצווה לפניך: חותם נחשים־צפעונים טבוע על
מצחנו.”

“ועל מצחנו אנו מה טבוע?.. הא!..”

“איך?” העמיד עליו ארטיום את עינו הבריאה בתמהון.

“לספר – אלף לילה ולילה אחד… נבאשו לי… מעור אחד כולם… לחיים, אחא ארטיום!..”

“לחיים, אחא סולומון!”

ולאחרי הפסקה של שתיקה כבדה.

“נלך אי־לאן… לנוד בארץ… לאמריקה… עד אנה נשב כאן על הכלים?..”

“לאמריקה… לאמריקה… כבר הלך לשם אבי לבקש את מזלו… כוכב אחד לאדם… גם פה גם שם…”

וכשיצאו מן הבית כבר התקרב היריד אל קצו. גויים רתמו.
ביצבצו אילו פנים שיכורים. ארטיום סר דרך־הליכה לביתו של שמואל־הרש הארוך
מסטופאשק ולקח חבילת בצלצולים למזרע שהניח אצלו בבוקר. עלו במעלה השוק.
יהודים כבר לא נחפזו לכאן ולכאן, וגם נשים ובנותיהן טעונות סחורות שסולקו
מעל סרידות, מתוך קובות־מרכולת החליפו דיבור לאטן. גויות התבודדו עם
מעות־הפדיון שלהן ומנו אותן בכובד־ראש על זיזי כתלים, על מעלות של
פרוזדורים. והנה כנופיה של גויים וגויות ליד העגלה, שתויים ופניהם להבים,
מילאו את כרסם יי"ש ונקניקה שמנה ומפולפלה, והרי הם מתבדחים ברמה ומעגבים
הגברים על הנשים בפומבי, שמחים וטובי־לב. והנה הניעו להם בראשם שקצים
מבורטניק, התישבו לצדי העגלה מסביב כשרגליהם מורדות למטה ונתנו קולם בשיר
; מרחיקה והולכת מנגינתם, צרחנית ושחוצה, מבליחה ודועכת ומשאירה את שניהם מאחר…

“שלום סולומון!..” זה הדביק אותם בעגלתו פילמון לורניק
מבורטניק. “…ושלום על פיצי.. אנוש כלבבנו!.. נפל ריב בינו ובין נסטור
מורזא וגם הוא נשתקע…” הצלף שמחות את שוטו באויר – והלאה. ודומה היה:
עשו האנשים את חשבון היריד והוא עלה יפה וכולם נשארו שבעי־רצון… ורק הם
צעדו ברגליהם קדורנית. מוזנחי בלוריות וזקנים, שחוקי־תלבושת וקרועי־מגפים,
שני “באטראקים”482 מעורפלים בהזיות ודיבורם
נמוך ונפול… המתינו למעברה שתשוב. מימי הבוג היו עדיין עכורים והאדמה
שמסביב לו תחוחה ורפושה. גויות שישבו על העגלות לא ירדו מעליהן ורק הגברים
דיחקו את המעברה אגב החזקה במצר483 והכבדה
ברגלים. שוחחו על היריד ועל הסוסים ועל עניני משא־ומתן ומחירים של
דברי־מכר. אפלוליות בין־ערבים טישטשה את הפרצופים העלימה את גדות הנהר
מעבר מזה ומעבר השני… נשבה מרה שחורה מריקנות השפלה, וקשה היתה הפרידה על
שניהם עד לידי כליון־נפש.

חזר יחידי, עם ארחיפ החובל, לצד העיירה ועיניו בערוצי
ההרים המכורסמים ועקורים מפני קילוחי־המים שזרמו זה לא כבר בתרועת־ששון
בתוכם… והציפה החשכה את העולם יותר ויותר. ולא פסקו המים לרוץ גם בחשכה
כמו נחפזו בדרך נחוצה. ושוב התגלפו קטעי דיבור מעבר הנהר מזה. על היריד
ועל “חאטא”484 מכוסה ברעפים ועל מורגי שדה…
מושרשים הללו עמוק בקרקע כאותם האילנות הענפים וגם ליהודים יש ענין בחיים.
יש מחוז־חפץ לכל אחד ואחת. יש כיוון לנהרות ואגמים, ונתיב יש בשמים
לצפרי־נוד, ורק הוא…

“אה?..”





נו. ליד הבאר

“לא כך, גצוק!..” טפחה ברגלה הודקי. "בפעם ראשונה דרך שאלה, כמי שמפקפק בדבר, –

Медом. Смешать кипщем כלומר,
היתעוררו בני־אדם להיות לאנשים? לעשות חיים?.. ופעם שניה בביטחה, בהחלט: род людской!… Воспрянет' – סופם שיתעוררו!.."
רבקה הסבירה את הענין על כל תגיו והטעימה כמה פעמים: בפעם שניה בביטחה,
בהחלט…

גציל הפך את החצוצרה שבידו, הטיף ממנה שתי טיפות מים
שנצנפו מהבל פיו וחזר והקריב אותה למו שפתיו. והודקי בתלותה עיניה בכתב־יד
שלפניה ניצחה מלפניו

קום התנערה עם חלכה,

עם עבדים ומזי רעב!

“… די לכם לטרטר שם!..” הפסיקה פייסי בכעס. “עומד אנוכי
כאן בענין והם – מאז הבוקר לא יחדלו מטרטר על גבי ‘קום התנערה!’ הנני רוצה
לישב בשלוה והם ‘קום התנערה’ מאז הבוקר… פרנסה מידיו של ‘רד מעל הגג’…
יאכיל תחילה את יוצאי־חלציו הסרחנים… ובכן, במה אני עומד?..”

“הבה, גציל, נעבור אל הקיטון!..” קראה הודקי אגב התנפחות אל חתנה ושניהם עברו אל הקיטון.

“…יחיאלק, כן… והנה כשהתבוננתי אתמול אל פאקטניקוב
מדי עברו בשוק נזכרתי ביחיאלק… מאותה משפחה… ובלילה נראה אלי יחיאלק,
עליו השלום, והוא שלול בשלשלאות של ברזל, ידיו כפותות מאחוריו וגם רגליו
בשלשלאות… וראשו מגולח.. בקיצור, שלושה דברים, שני דיבורים,
'קאטורז’אן,485 כי עליך, סולומון, לדעת שהוא ערך גלות־סיביר כמה שנים…”

“הנני זוכר את הבוקר שבו נאסר!” העיר הרשילי הפרון הגיבן
באותה אכסטאזה המיוחדת לחדלי־אישים ביחס אל בעלי כוח וזרוע. “על כל פרטיו
!..”

“אתה זוכרו את יחיאלק?.. וגם את קול־הנגינה שלו בודאי
תזכור… מה נאמר ומה נדבר, סולומון… הנה, הרשילי בן־עירי זוכרו היטב,
ויעיד־נא את עצמו… יחיאלק… פותח בניגון פיו – זיידיל רובנר
?..486 באחמן?.. – 487אל מי אדמהו?.. ואת הבעלי־בתים
היה שונא – אבא מתוק שבשמים!.. דודך פיצי אפס כנגדו… אני מקשר עובדה
בעובדה כי זאת לך לדעת, סולומון, אילמלא היה שונא ככה את הבעלי־בתים, לא
היה יכול להיות למה שהיה… לולא היה מחריא עליהם ועל כבודם… וזכורני,
פעם עבר ליד ה’קלויזל' הטאלנאי… 488 הלא
תזכור, הרשילי, את החסיד’קים שלנו… לובשים צדקות כלפי חוץ ולעצם תמצית
העיקר – גנבים… חיים זלצר, לייב קונדל, יודל שפרינץ… ואל חיים זלצר
הובאו זה רק אמש באישון לילה ואפלה שתי עגלות סוכר גנוב מבית־החרושת
שבבואיווקה… כי גנב היה ממדרגת הגילדיה הראשונה… ומי ידע על כך? –
אבי, בגן־העדן הנהיר מנוחתו כבוד, ויחיאלק, עליו השלום… כל רז לא אנס
להם… והיה עובר שם אצל ה’קלויזל' בשבת לפנות ערב והם מסלסלים בזמר
ומגלגלים עינם כלפי מעלה ומקישים באצבעותיהם על סעודת ‘מלווה מלכה’…
‘אליהו הנביא, אליהו התשבי’… ויחיאלק – פתאום בקולוראטורה שלו המופלאה;
ובאותו נוסח עצמו שבפיהם ממש: ‘חסידים – ג־נבים, סוכר מבו־איווקה…’ ומה
תדמה, סולומון? עוד באותו ערב, במוצאי־שבת־קודש נטפל חיים זלצר אל אבי,
בגן־עדן הנהיר מנוחתו כבוד, מחופז וערוף ראש. ‘אריה לייב אבא, ענני…’ כל
מיני עבודות זרות שבעולם הוא עבד, יחיאלק… כל מיני שמדות… וגם במימיו
של הגלח עמד לטנף עצמו… ואם תוסיף על זה עוד את כוח־זרועו המופלג
וגם…”

“מופחדני,” העיר הפרון הגיבן בדבקות בסגרו את עיניו רגע, “שלגבי הכאה היה משה ליפא’ס לא פחות גדול מיחיאל…”

“יחיאלק לפי מה שהוא ומשה ליפא’ס לפי מה שהוא… שני סוגים
בהכאה ואין דמיון ביניהם… איך זה נאמר, פייסי במשל ידבר: משה ליפא’ס כוחו
בהכאה ‘לאחדים’… התנפל עליך והרי אתה מובטח שלא יוציא חלילה מתחת ידיו אף
אבר אחד שאינו מתוקן… לא כן יחיאלק… חוטף את זה ומרימו ומטילו על
חברו… תופס את השנים ומטיחם זה לזה בחטמיהם ובפניהם ודמים בדמים נגעו…
הלה סיטונאי היה… המעשה ב’קאצאפים' באותו ערב־שבת, לפני האכסניה, הראה את
פלאו זה… לסיטונאות… וזכורני…”

ומה היה בסופו!.." צבט סולומון זקנו המוזנח.

“סופו?..” נתאנח פייסי. “סופו היה מכוער… הוא הדבר אשר
דיברתי: סוסים משובחים מרחיקים לתעות… נתן עיניו בגויה יפת־תואר עד
לשגע, והדיחה מעל בעלה וגזל את הסוסים ממנו וברח עמה לאמריקה… כל
האפרכיה צללה לקול השמועה… ובדרך סר לבו גם מאחריה והשליכה לתוך הנהר,
ואת הסוסים מכר וברח לאמריקה בגפו… סוסים משובחים נתעים עד
למרחוק…”

“וגם משם חזר?..” לגג הרשילי הגיבן.

“תעה יתעו עד למרחוק… וגם משם חזר… הזניח זקנו, התלבש
לשון־אמריקה וחזר… ‘אמריקה לא לפי רוחי היא…’ הייתי מדבר עמו כשם שאני
מדבר עמך היום… יחיאלק – ואולי מין כוכב היה בזה… בהאי לישנא: ‘אמריקה
לא לפי רוחי היא, פייסי…’ ואפשר שהכריזו על כך מלמעלה… מאחר שלא ניתנה
הרשות עליו למלאך־המות באמריקה אלא באוקראינה…כי מעשה שהיה ובא אליו לאחר
ימים הגוי, בעלה של מאהבתו, וגרזן בידו… בדמדומי הערב… כל האפרכיה
צללה לקול השמועה… וכאשר פתח את הדלת כן הכה בגרזן על ראשו…
וכש…”

“יושבים להם שאננים כמו בשבת בצהרים, ושם – רעידת־ארץ!..”
נטפלה הפייסיכי כבדות לתוך הבית. “באו ה’גדולים' וחיפשו אצל טרנושנקו והוא
ברח… וגם קובאץ נעלם… ירו ברובה אחריו… מטמון־מסתורים של בגדים
יהודיים מצאו בעליית ביתו… רעידת ארץ…”

סולומון זינק מן הבית, עבר חיש את השפלה ויצא לדרך־המלך,
אימץ כוח־ראייתו כלפי רחוב בית־הנתיבות, אור השמש סינוור את העינים, – כאן
הכל היה כשורה, שם פניו לעבר השוק, לא גרע מבטו הקדחתני מאותה דמות אפרורה
שזזה מלפניו בריחוק מקום, קצו של קנה־רובה מזדקר מאצל כתפה, מין כרוכית
משונה, מעין כובע־“גאריבלדי”,489 על ראשה, ומאחריה ומשני צדיה, כשיעור פסיעה ממנה, נערים וילדים.

מאחת הסימטאות גח יהודי ונצטעק כלפי חנות פתוחה: “פייגה
!.. פייגה!.. סגרי דלת!..” קול גבר הרגיע אי־מזה: “הם משלמים בכסף מלא,
אביגדור!..” “מלא, אבל באיזה?..”

מעל מדרגות ביתו של הימלשטיין ירדה אשה בבהלה: “יתיצבו נא לפניהם לייזר וגור־אריה… מלאכי חבלה…”

“מה הרעש?” גער בה הרשיל “בלילה”. “וכי צוענים
חוטפי־ילדים פשטו על העיירה?..” “לא צוענים החונים ליד העיירה!” מילא
אחריו מבלי משים סולומון. “…מה? בתחתוניו?..” “מאיר שיינדיליס… מחוץ
לעיר פגעו בו: ‘של מגפיך!..’ ולאחר־כך – ‘מכנסיך…’” “האדומים?..” “הם
טעו… הוא ענה עזות…” “…שוטה שבעולם! מעלים את המקח על הסחורה פי
חמישים, וגם פי מאה, הכל לפי מחיר מעותיהם ואתי שפיר…”

הביט בצרות־עין על ההבורה שמצנפת־עור־כבשים התדבללה מתוכה. נגע ועשה אוזן לשמוע.

“…ראקובסקי…490 הממשלה של ניקוליי חירחרה ריב בין היהודים והנוצרים…”

“ראקובסקי כותב כך?..”

“ראקובסקי…” נענה הבחורון היהודי הצנום
שמצנפת־עור־הכבשים שהגיעה עד לאזניו לא הלמה אותו וקיפל את גליון־הכרוז
שבידו. נפתלי בורד הפציר בו: “יתננו־נא לו לשנים־שלושה רגעים ויעתיק מעליו
במחברת משומרה לזכרון כמה פסוקים מדבריו של אותו ראקובסקי…” “אתה
מז’יטומיר?” נשאלה שוב מצנפת־עור־הכבשים. “מז’יטומיר…” והעיפה משום־מה
מבט אשם־מה אל הנוכחים. מיד הפנה הימנה סולומון ועבר אל החבורה שבקירוב
מקום. גויים ויהודים סגרו על שני חיילים. הטה אוזן כשעיניו משוטטות
בקדחתנות על־פני השוק “…בנו של נגר חלכה היה, ישו המשיח, ולכן רצחוהו –
אילמלי היה בן לבורז’ואזיה לא היו מרצחים אותו… מאצל הנדנדה המופסדה
שעל־יד הבאר הבריקו בשמש כמה כידוני רובים… תשפוכת מים חיים… פנים
צוחקים של “שקצות” שואבות… לבו נקפו. נעקר וחש לשם. כמו ניצנץ לו מבוקשו
מערפלי־דמדומים לאחר תוחלת ממושכה… תנועה מבוהלה קלושה הפסיקה את דרכו
רגע. “גזל?..” מעשה מכוער… שתי כפות־כסף גזל אחד מאצל הבנימיניכי…
אוכל ביקש ונתנה לו…” “החזירן!.. החזירן!..” קראה מקרוב איזו פרוה
מבוצצה. "החזירן!.. החזירן!.. הוליך סולומון את הקול לקראת האנשים שמיהרו
אל הפרוה המבוצצה. “ואסיה, אה, ואסיה!..” ביטויו הקל מן השפה לחוץ, עמידתו
החפשית, בלתי־מקבלת מרות, אופן נקיטתו ברצועת־הרובה, כמו באסל, השתלבו
יפה עם פניו הגלויים ופשטנים. “מוסקאל… וליקורוסים…” משהו מרחבות הערבה
המאביבה נשם מהם. שנים מהם הביטו, מתוך חיוך וציוץ־שפתים קלילי, אל השלישי
שנתכופף אל דלי מלא מים מושט ונטוי כל־שהוא בידיה של “שקצה”. עיניה של זו
היו טבועות כל־כך באחד מן השנים שלמולה, בהנמיכה את הדלי ובתלותה אותו
בקצה האסל נשמט זה ברעש לארץ ומימיו נשפכו על שמלתה ועל רגליה המיוחפות
לתרועת־הצחוק של השלישיה.

“היי, מרוסיה…”

“לבוב! גש לכאן!.. יצאת בשליחותי ועמדת פשוק־פה…”
נשמע קול זעף מאצל הבאר כלפי אחד מהשלישיה. “שלחתיך לקרוא את צ’חובסקי…
אנחנו מתכוננים לערוך כאן מיטינג והוא כפות־כסף… חבלה… כלום
בית־חרושת כאן?.. או אחוזתו של אציל?.. אנשים נפולים כאן… כאן –
בעדינות דקה־מן־הדקה, ורא־בוגו־חריסטו־אמו…”491

“וגם את השמיכה לא היה צריך…”

“לירות בו היה צריך ופטור!.. אחד מכלבי האצילים… אבל כאן… קראהו אלי!”

ישב על אצטבת הבאר והתחיל חולץ מגפו. מאופן ישיבתו,
מחיתוך פניו ניצנץ לו, לסולומון, פתאום דבר־מה ידוע עד מאוד – הא?.. והוא
ניגש אליו חטוף־נשימה – “גרישא?..”

“גרישא… רוסי מאבי ומאמי – ‘אאידיש קינד’… ואתה מי?..”

“אצל מישקא… נימול בנו… ‘פרדליק’… הילולא עד פנות הלילה… הוא נספה במלחמה, מישקא… חברנו הכי־טוב…”

“נספה?.. מישקא נספה… אתה דואב… אילמלא נספה הוא
וכיוצא בו מהיכן היינו נוקמים?.. והלא עמדנו להרגה כולנו… חשכים
היינו כלילות שבסוף חודש…”

“האיך?..”

“האיך… הלא עשית במלחמה, אני רואה, ועליך לפתח את השנצות כדבעי… גם לשעבר חירחרו כל מיני שטודיסטים492 ודקבריסטים ושאר מיני אינטליגנטיסטים וכלום לא עלתה בידם… והנה
גופרו החילות ובבת־אחת – תבערה!.. מיטינגים, קומיטטים בכל גדוד ובכל
גונדה…”

החותלת הרקבה הדיפה עיפוש נשכח ונעים שכמו הרחיב את הלב
והדברים התירו חיש אי־אלו חרצובות נוקשות. נתקרב כדי צעד והרתיע בו ברגע
כדי לסקור את הבריה המגודלת ופרועת־הזקן שנטפלה אצלם. פאפאחה של פרוה,
“בשמט”493 קאוקאזי, שתי מאכלות ופצצות קשורות ומחגורת – כענק משונה וכבן שבט זר.

“הנה לך ענין!”

הבהיק הוא במלתעותיו הגסות בהצביעו על גרישקא כמזמין את סולומון לפתור את החידה שזה חד לו…

“…והפגז הטיל עלי שכבת אדמה והייתי מוטל שם בבור עד היום
הזה… לולא אותו איזבולסקי… והייתי הולך משר־הגדוד אל שר הגונדה וממנו
אל הרופא ושוב אל שר־הגדוד… הלם ומיני האלוצינציות באות לפני… העינים
עוטות ערפל והלב מתכווץ ומתמלא מין גועל ובחילה… האויר יוצא ממני – תיכף
אפול על פני… אין אויר ורק פחד יש… ואז בא המון גייסות נסוגים
בין־השמשות דרך להבות־אש… והוא – כך וכך: מולדת…
בוגו־וראחריסטו־אמך אמרתי בלבי, ז’נדרמריה שכמותך, יבוא עליך ליל־צלמוות
ובלעתי את רוקי… וכך הוה: מיטינג, קומיטט – כבשן… והוא לקראתי –
האפוליטות494 לעזאזל ואל בטנו!.. קרעתי את
גרוני בראש כולם: עד שאתם נלחמים לפניכם מוטב היפנו אל כלפי אחוריכם:
נפנינו לאחור – סבוטרז' – קונטר־רבולוציה… סכין בגב המהפכה…”

“הנה לך ענין!”

“להיכן אתם נוסעים מפה?.. אה?..”

“יכול אתה להצטרף אלינו… אין שוב הוד מעלתך ואין נתינת־כבוד ואין קאטחיזיס495 יהודי בראש, כולנו
שוים – משפחה אחת… והייתי קורע את גרוני בכל בתי־הנתיבות…
המונים־המונים כזרמי־מים באביב… בקרוניות, על ה’בופרים‘496
ועל הגגות, מזוהמים, דוויים ומטונפים… כינים
ו’מאכורקה’, מסריחים למרחוק… ואנוכי קורע את גרוני: חברים, אחים – אתם
חומסים את ה’צייחגאוזים'497 – היטב אתם חומסים! קורעים אתם את האפוליטות יחד עם גולגלות – היטב אתם קורעים!..”

“מוטב היית מספר לו, גרישקא, כיצד זונבו הפאפאחות של
פטליורה,” הסתובב פתאום אל נכחם אחד שעמד עד הנה בגבו אליהם ושסולומון לא
הרגיש בו כלל. הפתיעו מעליו ה“פרנץ'” החדש על כפתוריותיו הנוצצות וסרבליו
הישנים, שהיו קרועים במקום הארכובות. “אחד רוכב לפנינו במפוחית מצלצלת…
שמח היה לזנב…”

ונצטחק בצחוק תמים וגם המלתעות הגסות נצטחקו:

“הנה לך ענין!..”

“שמח היה…” משך גרישקא את המגף על רגלו והעלה בת־צחוק
קלושה על פניו המעונים־מנוונים גם הוא. “פרטיזנים…אל השמינית הפרטיזנית
אנו מבקיעים לנו דרך… המון עם כבד ועצום בה… מכל האומות והלשונות ומכל
האינטרנציונל… אינטרס גדול התלקח בינינו… אינטרס גדול…”

“הנה לך ענין..!”

“אמותינו: בנים שלנו!.. פצעי המלחמה מניקוליי וראספוטין
עדיין לא התקרמו… ואנחנו: אמהות רחמניות, את חלבכן ודמכן ינקנו, אך נשטיח
את האמת בעולם ונשובה הביתה… וגם נשינו אחריהן: כך וכך… ואנחנו:
זונות־סוטות שכמותכן, ‘בוגו־ורו־חריסטו־אמכן’… עזבנו הכל בידיכן,
מתפלים בחפירות ליד הזברוץ‘498 ואתן – אחרי
כל זכר… מכנסים לך – אתי תלין… הסינה, סוטות שכמותכן, עד שנשטיח את
האמת בעולם, כמין יריעה חדשה, השטח והלוך, השטח והלוך… ושם החילות של
ה’קאמראד’499 עם המקטרת אשר בפיו והיפאני
עקום־העינים והאנגלי המעופף מתחת למים… כולם מתידדים… קומונה!.. ואסיה
!.. ההמון מתוסף… מיטינג…” הרים פתאום גרישא רגל, עולה ומתיצב על
אצטבת הבאר, “חברים!..”

“להיכן נוסעים אתם מפה?.. אה?..” הרים סולומון את ראשו
אל נכחו, מצמצם־מה את עיניו מפני השמש והודף במרפקי ידיו את הנאספים
המתדחקים.

“אל גראבוב התחנה…” החזיק מעמד בקושי ה“פרנץ'” החדש, “נעשה שם כשני מעת־לעתים… תבוא? נעשה יחדיו… מחר?..”

“…נוצרים ויהודים כאיש אחד חברים!” קרע גרונו מעל
האצטבה גרישא. “כרעם הרועם ומתגלגל ועובר על־פני היער בצהרי קיץ כן הרעימה
והתגלגלה ברעש גדול השמועה על המעשים אשר אנו עושים במלוא כל
העולם.”

צמרמורת חלפה את קרקפתו, ובאזניו – כאילו הורם סכר
ואפיקי־איתן נתרעשו ונתבוללו וגחו למרחב, הכל ניטשטש מסביב, זע לצד מורד
השוק, חזיזי קולו של גרישא הכו עד למרחוק, מצא את עצמו במבואה של בית נטי
הזגג, נתבדר ושב על עקבותיו, נתקל באיזה יהודי מאודם ורטוב פאות וזקן,
שדבלולי כותונת מזוהמה נסרחו מתחת לבית־שחיו, וישת את פניו אל
השפלה.

משאבת־עץ שאל ואיצי הבלן נתן לו גם חבילת־זרדים רבת־עלים
ובלתי־משומשה. נכנס למדור־ההתפשטות האפלולי ופרוץ־החלון, והתחיל פושט את
בגדיו, לא שמע דבר מן המדובר במחיצתו, כרך את הבגדים והמגפים המסומרים
לכרוכית500 והניחה, עבר אל מדור־הרחצה
ערפלי־אדים חמים, ריח בורית וזרדים מבושלים, שאון וערבוביה, קולות וגניחות
של התפנקות מעל מדרגות־היזע, ברז לתוך המשאבה מדודי הרותחין והצוננין
ותפס מקום לעצמו על אחד הספסלים, שיפשף והדיח את גופו בחזקה, חפפית נעימה
אחזה כמעט כל חלקי גופו. לא הספיקו הידים, הלך והוציא את חגורתו מן הכרוכית
וחזר וברז רותחין מחדש, הטבילה והתחיל מתחופף ומתמרק בה, הספוגית
והמחוספסה, בכל כוח־יכלתו, לא חדל מהגות בגרישקא וביציאתו מחר כאור הבוקר
לגראבוב. המים הזכים נעכרו חיש, שתתו כהות מעל גופו כטיפות טחבון, ניגרו
בזרבונות501 קודרים ונהיתה החגורה כמטלית
מסואבה… ושוב שאב רותחין וצוננין ושוב רחץ ומירק את בשרו כבדות ואכזריות
כאת בשר איש זר, כאביות נעימה השתפכה בכל יצורי גוו, כמתוך מירוח מסביב
לפצעים מתרפאים ומתקרמים, נקבוביות עורו שנתרחבו פלטו את כל הזוהמה שנתקעה
בהן במשך החורף, המים המושפכים קיבלו את צבעם הטבעי יותר ויותר, השתטף
ממלוא המשאבה שוב ושוב, נתקל באיזה גוף עירום.

“לכבוד שבת… לכבוד יום־טוב… הר' שלמה…”

ר' נחום מלמד! עיניו התינוקיות, שנתמרקו והפסידו משהו
מברק זהרן, התבוננו אליו בקורת רוח, ונדמה לו, הוא מקבל תענוג ממראה חזהו
המורם ועז, משרירי זרועותיו המשתרגים חבלים עבים לכתפיו, השתמט מלהביט אל
עניות־גופו של רבו משלעבר. לא השיג רגע כיצד יהודון צנום ומעוט זה היה לו
לרב בזמן מן הזמנים והתחמד לעזזו, לאמצו ולבדח את דעתו.

“התחברתי לפרטיזנים, רבי… עם ה’אדומים'…”

“משלושת הפרשים?.. דומה, לא סרדיוטות אלא למד־ווניקים…”

“משפחה אחת… כמין יריעה… משטיחים את האמת והולכים, משטיחים והולכים… ואנוכי…”

סילון של צוננים הרתיעו פתאום – “יהודי וחצי”. “הבה נצטלף
!” “הבה!..” נפנה ושאב רותחין והטילם במלוא־האבחה לתוך חשכת לוע התנור
המלובן על אבניו, ואדים התפרצו ובלעוהו, ושוב חזר ושאב מים ושוב הערם בכוח.
מעל מדרגות־ההזעה תכפו קולות גניחות: “א־ה, א־ה!..” “איי־איי־אייי!”
מי־שהוא קרא: די!.." מי שהוא: “מי הוא האחד שם?..”

“עוד שתים!” נתן לו תוקף “יהודי וחצי”. “עוד שלושה!..”

האנשים קפצו מעל המדרגות כמטורפים. “מה כאן?.. יצאת מן
הדעת?.. להתעלף ממש?..” טיפות רותחות נצנפו בחלל האויר ונשרו על הפנים
ועל הגב, כיוו כגצי־אש, האזנים נאטמו, גרישא והחיילים וההמון הלכו
ורחקו… נמשך אחרי “יהודי וחצי” שעלה בענן… החום עצר את הנשימה, התפרקד
והפקיר את גופו, דמיו הכבדים החשיכו את מוחו, לחצו על אפיקי־חטמו, עוד מעט
ויתפרצו החוצה… ידע “יהודי וחצי” את מלאכתו והיה מבדר את חבילי־הזרדים,
פעם מצליף קלות ופעם ממעך כדבעי והוא גנח חשאית ממלוא לבו, מכל קרביו, כי
היתה הכאביות מתוקה מנשוא.





נז. מכשול

משך בחזקה את המגפים על רגליו, התמודד, העיף מבט של הכרת טובה אל דויד “לאטוטניק‘,502 תחתיות503 המגפים החדשות ונוצקות כמו
החזירו את הקרקע אל מתחת לרגליו, "היה שלום ר’ דויד!” ונפרד הימנו אגב
לחיצת־יד עזה.

קידם בברכת “שבתא טבא” את היהודי שגח מתוך הצל לתחום אור
השמש העולה, נתן לעבור על־פניו לשקצה, שני דליי מים בקצות האסל שעל כתפה –
“סימן טוב לי” – הרגיש במבטה המכוון אליו. “מצאתי חן בעיניך, אה, נאסטיה
?..” והעמיד נגדה את צורתו החיילית. “א יאק
זשע?!..”504 נחרדה היא לעיין את הדליים שהתחילו מפסידים ממימיהם המפרכסים. צבט שפמו כלפי מעלה ויסוב לעבר הבאר.

ניגש אליצא סרידת אחת הנקניקרות על מנת לקנות צידה לדרך.
“טרפות… גוי… שבת…” לימלמה איזו זקנה, מטפחת־משי לראשה. “הבלים,
סבתא…” העלתה קניה חטופה מן השוק זו משהו מאותה תלישות חיילית שבכבר
הימים וניחא היה כל־כך.

הוציא את הברוינינג ממקום סתרו, בדק במחסניתו ותחבו
מאחורי מחגורת מכנסיו, מסר את שארית מעותיו לרבקה ונפרד הימנה באפס מלה על
לשונו, שכן נכמרו לה מאוד ניחומיו. “צידה לדרך?..” “יש לי ויש!..” חיבק
בעיניו את הסוסים: “היו שלום!”

יצא מסימטת הבוג אל השכונה. ערית גנים שרויה בנגוהות
וצללים, פקעי לילכים חונטים, ערימת־זבל ששטחה העליון כבר נתיבש בשמש
ונדיפתה כנדיפת מאפה של בולבוסין מצטמק יפה – האביב כבר נגלה!

התבונן אגב צעידה ערה. גוי מתקן מחרשתו בחצר, קטני שקצים
להוטים אחריו. יונים מלקטות – ליד מוקש?.. שרק שריקה עזה, פרחו וגזו!
עמוד עשן ורוד ממעשנה עולה ישר כמאונך, צפור בראש אילן, על הזלזל הגבוה
ביותר, פעם מתכנסת בתוך עצמה ופעם מזדקפת קוממיות וצופה אל המרחק.

עמד רגע מופתע תחתיו. ממעמקי האופק שמעבר לשפלת הבוג
נחמרה סיעת עננים נאפדי־נגוהות, מעברים עמוקים, כרחובות־כרך ארוכים ורחבים,
מהם מפולשים ומהם סתומים, בזאו אותם בכיוונים שונים, בבואות של בנינים
לבודים זה בזה, גגות ומעשנות, מישורים וגנים, כמו כרך פלאי נוסע ועולה
אי־מאן, ויהי לו הדבר לפלא.

ירד במדרון וניגש אל המעבורת – על מסגר. ארחיפ החובל –
איכה? נטה אל צריפו הנשען על סלעים – אין כל נפש חיה. התהלך ברגש לכאן
ולכאן. ראה ברוזים שטים בצוותא על מי־מנוחות מה נאוה שיטתם השקטה וצחורה
ורחוצת המקורים האדומים! ישב במרגלות הסלע והתבונן. שפע אור חום השמש קלט
את כל חושיו. עוד היום גדול.

ראה דוגית ליד גנונית505 הצריף
ומשוט בה. “תעבירני?” “אל דאוג!” כענק בספל. כמו חזר לאחר שנים אל
העריבה שבה רחצה אותו אמו בעודנו תינוק. צעצוע ולא דוגית. התנודדה השמש
מצחוק. פגעה בה הדוגית ותפוצצנה. שברי־שמש התגלגלו עד למרחוק, וגם זרמים
קרים וכבדים התחילו משטים בה. לאט לכם, זרמים קרים וכבדים, אתם לדרככם
אתם ואנוכי לדרכי אני.

הניח את הדוגית בגנו של סימון זאיאץ וישם פניו אל השפלה.
מתי היה זה? בשחיה עברה פלוגת־החיילים את הנהר… כשני מעת־לעתים יעשו
בגראבוב… גרישא… ליד הזברוץ' נטל חלקו… לכשיצא לדרך־המלך “ופנה
לסקור מאחריו” את נוראות המלחמה.

צעד לאורך שפת־הנהר התחוחה. וראה פלא! רפרופי־אורות
וצללים זערורים על גזע אילן זה מהיכן הם? – יש צללונים וזהרורים
לאדות־המים והרי לך משחק בבואותיהם על גזע האילן. והנה פלא על פלא! משחק
של אורות וצללים בקרב המים. האיך?.. משקפים מים בהירים את האילן על
צמרתו ועל גזעו ועל רפרופי־צללוניו־וזהרוריו והרי לך רפרופיה בקרב
המים.

יצא אל השפלה המוריקה שמעבר לבוג. סוסים כבולי רגלים
קדמיות רועים פה ושם. כמה מורעבים הם לעשבים! אינם מתיקים את חרטומיהם מן
הרעננים אף לכהרף־עין.

“היכן רועה אתה עכשיו, ‘ברוד’?..” קטני־רועים יושבים על
האדמה בחברותא מעשנים זנבות־סיגריות של “מאכורקה” ומספרים חרש מעשיות.
מקול שיחתם של קטני־רועים שאננים, מכרסום שינים של סוסים מונוטוני
ובלתי־פוסק, מלטיפות־רוח קלילות נשבה שלות־עולם.

נתקל באחד קטן שישב לו מופרש לעצמו, במגפים גדולים לרגליו
ומצנפת־עור־כבשים גדולה לראשו, חטמו נובע ועיניו – זוך ותום להפליא. החליפו
דיבור. “יש לך חלופצ’יק?”506 “אין.” “וסוסים יש
לך?” “אין.” “גם סוסים אין לך?” תמה הקטן וצער חרישי רעד בקולו. “הבלים.”
והחליק לו על לחיו באהבה.

יצא מן השפלה לדרך־המלך. וכאשר יצא לדרך־המלך, כן התחייך
בתוך עצמו. רוחות־שלום חמימים שתו עליו בבת־אחת מאחור ומימין ומשמאל,
נזדווגו אליו כבני־לויה נאמנים שהמתינו לו כאן זה מכבר, ליטפו את חלקת
לסתותיו המגולחות למשעי, רצו לפניו כאחשתרנים דחופים, העתירו המון צלצולים
על אזניו, דיגדגו את צוארו עד לידי התחייכות, עד לידי הצטחקות – הוי! כמה
מתוקים החיים! היה מתהלך לו ככה עד סוף העולם.

הוציא את הגלוסקה הקלועה ואת הנקניקה המפוטמת מצלחות507 סגינו העמוקות והתחיל נושך ולועס
בתיאבון רב, בעוד עיניו מבצבצות כלפי האופק. דמות הכרך הפלאי כבר לא היתה.
עדרי עננים שקועי־תרדמה… דבלולי־נוגה… נוגה־ארגמן ותכלת, פלאות
וקסמים… ומקרוב… לגמרי מקרוב… כמה מאות צעדים – וגע בהם!.. “עד סוף
כל העולם” – היכן סופו?.. גן־עדן… אולי הוא שם?.. “בגן־עדן הנהיר
מנוחתו כבוד”… וגם בפיו של מנדיל עליו השלום היתה שגורה מלה זו… וגם
בפי זקנו וולף עליו השלום… וגם המלה “לבדיל”… להבדיל… מה זה
“לבדיל”…

הלך ונשך, הלך ולעס. טעימה מאוד היתה הנקניקה המפוטמה. מדי
הינשכה קליפתה פוקעת ומשמיעה קול־נפץ דק, מלאותה משומנה בפירורי שומן של
חזיר ומפולפלה ככל משפטה. טעימה מאד גם גלוסקת־הסולת, ספוגנית ויפה בתנור
אפויה, והיה הולך לו ככה ונושך פעם מהנקניקה שבידו האחת ופעם מהגלוסקה
שבחברתה, שמ־צדקה על ראשו, רוחות חמימים ולטיפים מאחורו, מימינו ומשמאלו,
מראות־קסמים עין לא שזפתם, מנגדו, ויהי רגע, רגע־פלאים, כשנדמה עוד
כברות־אדמה מספר וייטפל כמו שהוא לשם… לתוך שערי הגן־עדן.

נפנה לסקור מאחריו את נוראות המלחמה. המלחמה… לא ראה דבר
ולא כלום. נתמזמז עליו העבר הקרוב והרחוק על המלחמה ועל השביה גם יחד. רק
סחרחורת מביכה במוחו, רק מפורקיות מתוקה באבריו. אם עתרת מים חמים שניתכו
אתמול על גופו בבית־המרחץ השרוב במדור־ההזעה והצליפות הנלהטות
מ“יהודי־וחצי” הם שההבילו את הרעלים שתססו בחייו הקודמים, רוחות־בוקר,
רוחות־אביב הם שהפיחו משטמות וטינות מכל חדרי לבו – כאילו נולד מחדש ויפה
העולם וטוב.

צעד בלי כל מחשבות. סגר את עיניו לחצאין משפע הנגוהות
המסנוור. והנה פלא. העפעפים מכחילים כערפלים בהשכמת הבוקר. סגרן יותר והרי
הם מתנוססים בכל צבעי הקשת.

חש צריבה ענוגה בכף ידו. פתח את עיניו: חרגול בן־יומו.
התבונן: סגלגול ומתנוצץ, כעשוי מחרסינה אדומה, שלוש נקודות שחורות לאורך
אגף גבו האחד מזה ושלוש נקודות שחורות מזה. בד־בבד, בדיוק מדויק –
מלאכת־מחשבת! נתן לו לזחול לאטו בכיוון לאצבעות, לדגדג ענוגות. הסיטו
ימינה – זחל ימינה, הסיטו שמאלה – זחל שמאלה, אחת היה לו, לזערור־בן־יומו
זה, לכאן או לכאן ובלבד שיעשה דרכו באין־מפריע. העמיס עליו אצבע כל־שהיא
ושתי כנפנפים נתפשקו לפתע־פתאום ונתפרח החרגול ואיננו… עמד רגע מופתע
תחתיו… ככה נתפרחה גם שייבקה הימנו… ולא איכפת… נעשו לה כנפים
ונתפרחה…

המשיך את דרכו הלאה. נתן לבו, אגב כך, עוד על פלא אחד.
אי־אלו איי־עבעבים משולהבים מתקבלים עליו מפעם לפעם כסופו של עולם וככל
אשר יפליג ללכת כן יבצבצו איי־עבעבים, איי־פלאים חדשים, האיים הסופיים כבר
נמים שנתם באמצע הרקיע ואין לדבר סוף.

…לאן זה אנוכי?.. גרישא… המלחמה… להשטיח את האמת…
– וכי אין אמת בעולם? – “הסינה, סוטות שכמותכן!??” ושום מתיחות זועפה לא
היתה לא בשאלה שנשאלה ולא בתשובה שהושבה… כל הענין היה כל כך פשוט
וברור… גרישא אך נתן ניב־שפתים לדברים שזה מכבר קיננו בלבו… קנאה
ושנאה, עניות ויסורים… אין אמת ואין יושר בעולם… הוא השיג זאת בהלכו זה
לא כבר בקארפובקה… מוקיעים “שקצים” ליד הבאר – ונהנים יהודים, מכים
וגוזלים את היהודים – נהנים נוצרים… ועוד קודם לזה, בעמדו מול ביתו של
שמואל־הרש בעל־העגלה… אשה תולשת בשערות בתה בשל ממתק ואשתו של
רפופורט… הללו משתחררים בחלדם והללו שרויים בטובה… ועוד קודם לכך…
בהתשוטטו אחרי שובו מן השביה על־פני הכרך… חניכי־“פוניה” מתפלים
באפלולית הגנים שעל מרומי הדינפר… מאוררים את החותלות הרקבות… ו“עכברי
העורף” שבעים, מבושמים ומשופרים… מטילים לתוך הכלים ומתעשרים… ועוד
קודם לכך באותו לילה כשעזב ראשונה את בורטניק כפר־מולדתו ורק שלושה רובלים
בכיסו… וגם קודם לכך… קודם… באותו קיץ…

…ערב־ירח מדומדם… הוא עדיין נער, כמעט ילד… דרדק אצל
ר' נחום המלמד באותו קיץ, הקיץ היחידי שבו למד בעיר… זוהר־תכלת שקט בשמים
ממעל ושאון בני־אדם וקולות כלי־זמר בעיירה המאופללה מתחת… שתי חתונות
נקלעו בשבוע אחד… שתי תזמורות מתנצחות זו עם זו… לא שהן מתנצחות, אלא
שאחת מחרישה ומדכאה ממש את חברתה… זו שבאוהל־הקרשים המרווח ומכוסה
אברזין והעשוי במיוחד לשבוע־החתונה ליד ביתו של זליג נימוי אשר במרכז
העיירה – את זו שבשפלה… אצל מי כאן החתונה?.. אצל שמואל־הרש בעל־עגלה…
באורוה שנוקתה מזבלה… ויצאה אז נפשו אל מנדיל… יבוא מסטופאשק ויפאר
בחזותו החסונה את החתונה ויאציל מכבודו ומטעימות דיבורו החותך בהרחבה על
המחותנים הקלוקלים… “טו־טו…” רגיל היה לאכסן את סוסיו באורותו של
שמואל־הרש ומיודדים היו מכבר הימים… אחר־כך אמרו: מנדיל יבוא רק ל“שבת
העליזה”… וצר היה מאוד, כי חביב היה עליו שמואל־הרש זה… ביתו, אורותו,
סוסיו וצלצולי־פעמוניהם העמוקים וגם אשתו מיובלת־הסנטר… “נו, אילן
צעיר…” והוא כבר ידע: רשאי הוא להתיר את הסוסים, לאבסם, להובילם אל
הבאר… “מה יהיה בסופך?.. בעל־עגלה תהיה בישראל?!..” היתה רגילה אשתו
לנוד לו ראש מדי שמשו ככה את הסוסים בלהיטות רבה… והוא: “נו־נו…”
ולעצמו הירהר: אמן! הלואי, ריבונו־של־עולם, ואזכה לכך!.. והיה לבו הולך
באותו ערב־ירח לרוץ ביעף פעם לכאן ופעם לכאן… וכמה היה מכאיב החזיון…
כאן טרקלין כליל־אור… שטיחי־קטיפה על הכתלים… מקהלה גדולה של כלי־זמר
מפליאה לנגן… מחותנות ומחותנים משופרים ומבודחים… בגדי־שיראין,
מחולות מנומסים וריקודים שובבים, המיית אוכלים ושותים; וגם מחוץ סביב שמחים
הדברים, בחורים ובחורות, “שקצים” ו“שקצות” מתדחקים ומציצים דרך בקיעים, מהם
מכושפים, מהם מבודחים, מחליפים אמרים מפולפלים המעוררים צחוק והוללות…
וכאן… באורוה המנוקה… שלושה כלי־זמרים בסך־הכל… ביניהם אחד איכר
מנומנם ממזוריבקה… מנסר בקשתנית עלי כינור דרך הולכה והבאה בעלמא, מעשה
מוכני… ורק התוף נוהם ברעש.. ריח הזבל לא נתנדף כל־צרכו… בגדי־השבת
המרופטים וקלוקלים אינם הולמים את המחותנים… ירחמיאל שואב־המים ואשתו…
בלישצ’יציה הסנדלר… הפסקות ממושכות כאובות בין מחול למחול… אין מעות
לשלם… הפסקות המעוררות מבוכה וצער בלבו וצחוק־לעג ודברי־ליצנות בין מעט
האנשים העומדים מאחורי האורוה…ואז עלה אל העגלה העומדת ערטילאית במבואה
והתכנס ביגון ואנחה בתוך עצמו ויישן… צינת לילה הטרידה את שנתו… ועם
דמדומי־הבוקר… עד עצם מותו לא ישכח… בודאי שחלם אותה מוסיקה… מוסיקה
נפלאה – לא שמעה אוזן!.. השלימו שתי התזמורות עם עלות השחר והתמזגו
יחדיו… משפחה אחת לבושה בגדי־חמודות, אבוקות אורה בידיה חוגגת ברחובה של
עיר.. אין עניות ואין עשירות… עד
כאן!.. חצוצרות דיברו רוממות וגדולות… ורק נחילה אחת “נטתה הצדה”…
עוררה רחמים עמוקים בלבו לא ידוע למי… צבטה והחליקה וגעתה בבכי… אכן
פלא הוא! כמה נקבע החלום בלבו…

הידק את מחגורת מכנסיו והמשיך את דרכו ברגש. קולות
ה“כלי־זמר”, רמו, עצמו, מילאו את רחבי הערבה, הכו הדים ובני־הדים עד
למרחוק, קלטו צלילי מרש צבאי… וגם קול הנחילה שעדיין “נטה הצדה” גאה
והתעצם להוסיף נעימת־תמרורים ואי־התנחמות לאדירי הצלילים… שמחים
הדברים

וגם עצובים, כבהיכנס חילות לעיר־מצור מבוקעה אחרי מלחמה
מרירה… רב הנצחון ואולם פגרי־אדם עדיין מתגוללים ומתבוססים פה ושם… בעד
מה?.. נמצא, מה שהיה היה?.. ללא חשבון וללא תיקון… כל אותן ההתקפות…
ליד “סאדווי וישני”… הצליבה אש גדולה והמפקד קדימה!.. ליד אותו בית
היראה?.. “מזודה” ועוד מזודה" – מתקרעת האדמה, געישי קיטור ואבנים
ומתוכם זעקות־טירוף… מתי היה זה… נעקרו כפי הנראה קרביו החוצה… האיך
זה היה?.. פחד־פחדים… פחד־פחדים… וכי רק הם?.. כל אותם הפצועים שנפחו
את נפשם בקללה… בכהיון־בקרים, בדמדומי־ הערבים… ליד זאלישצ’יק… צל
ולא אדם… בתפילות ובתחנונים בבתי־חולים של שדה… גופות בלתי־מוסרות מעל
חוטי־התיל שנתעוורו בגאזים והרי הם מגששים חשכים בדרך… אלה שנחנקו בבורות
מתחת לפגרי אדם… וגם בשביה… בשביה… מדוע עלתה להם ככה… במיטב
ימיהם… בעד מה?.. אף דמעה אחת לא נשרה על קבורתם… וגם לא נודעה
קבורתם… פצעיהם לא רוחצו… לו הגיעו לחג הזה!.. מדוע הוסק הגיהינום
בשבילם, והגן־עדן… הגן־עדן…

נתקל באיזה ערדל מדולדל ומזוהם והטיחו בחרטום מגפו ממנו
והלאה… הגיע עד לפניו והטיחו שוב בכוח אל חלל האויר, מצא את עצמו ליד
עמוד־טלגרף והקריב אליו אוזן קשבת. נפלא ונפלא הענין! כל אותם הדברים
שרגשו בחובו נשנו בזמזומו של זה. מגליציה בואך ה“קאמראדים” אשר בגרמניה
עד האנגלי המעופף מתחת למים ובעקימת־דרל אל היפאנים צרי־העינים, לכל מלוא
העולם הבהיר, המאביב ומנושב הרוחות הלטופים נשאלו שאלות והושבו תשובות.
“…עד כאן!..” “ונקמה?..” אל נקמה!.. מה שהיה היה!.." “נמצא, מה שהיה
היה… ללא תיקון וללא חשבון…” “אינטרס גדול התלקח בינינו…” “לא התלקח
שום אינטרס, לא התלקח…” “אל נקמה ואל שפיכות דמים!.. להשטיח את האמת
ולילך, להשטיח ולילך…”

נאנח אנחה של הקלה ויסוב ללכת לדרכו. בקירוב בקירוב מקום
התכרכרה עגלת־שורים ועברה. ראה שתי “שקצות” ואיכר עושים בקצה שדם ויברך
את עמלם בשם ד'. ואף הם ענו לו ברצון. איכרון של מה־בכך, נדאג ומקומט –
מהיכן ייודע על הנעשה בארץ? ואלה בנותיו השתים, מסתמא – כמה כניעות
בעקימות פניהן! כמעט שלא נטה אליהם על מנת להיכנס עמהם בשיחה – מלה אחרי
מלה, דיבור כנגד דיבור והוא: כך וכך התבשרו!.. גדולות נעשות בארץ!.. ראה
את השמש יורדה לגבול מערב וישא את רגליו וילך.

התעה את עיניו רגע על הטשטוש האפור שבמרחק. עננה חלפה על
פניו: יער־בורטניק… שם הבאר… הנקניקה המפולפלה הבעירה אש במעיו. הפך את
ראשו אל הרוחות המנשבות מאחור וגמע גמיעות־גמיעות מכוסותיהן
המצלצלות.

תלה מבטו בדמות הפוסעת ויורדת בהר שלפני היער. גם זו
התמהמהה רגע מלכת. הביטה לצדו. דבר־מה התמתח בו. פתח סגינו: לכשיצטרך יפקיע
מניה־וביה את הברוינינג מתחת למחגורת המכנסים ופטור!

פזל בעין צרה כלפי הפרצוף הקצר וקשה, הקומה הזקופה, החזה
המובלט רחבות קדימה. התישרו, הרביצו זה בזה מבט נוקב, רע, ועברו כל אחד
לדרכו. הזקנקן התישי מתחת לפרצוף הקצר וגרום־קשה, כמו גם המכנסים של חאקי
המורדים על־גבי המגפים, התנמסו, גנבו את הדעת. והחזה המובלט… כערוך
לקראת אותות־הצטיינות… הפך ראשו לאחוריו: בארבוס!..508 מביט גם כן מאחוריו… גם ביריד האחרון ניצנצו לו שנים־שלושה
בריות זרים, חשודים, בולשים, שלא ממקומות אלה.

עלה הרה. הבקעה הצרה, מכורסמה ועקורה מזרמי מים רבים,
המפרידים בין ההר והתלוליות המשתרגות אל במתי שדה ויער, כבר שרויה בצל.
הופתע מבבואתו שחורה־מגודלה שגחה מן הצד, על־פני צלע התלולית הבוער
בלהבות־אש. כמה פרוע חיתוך אבריו, תנועותיו חסונות ומפורצות, כענק העולה
הרה – עלה ורש!

התבונן: יער־בורטניק. בקרבתו דממו הרוחות. זוהר היום כבה.
השמש הנוטה אל שיפולי המערב הפזה רק ראשי האילנות שעל שפת המבואה החוצתו
לשנים. חביונו שמר אפלוליות טחובה, קרירה, זעפה.

ניגש אל הגשר הקט שעל־פני הבדוד.509 חשרת היער שמאחוריו עקבה, עצורת־נשימה, את צעדיו. היא היתה
מיודדה עם קצר־הפרצוף. ידעה את צאתו ובואו.. האריך לעמוד תחתיו מבלי להפנות
אליה את ראשו, עמידה של להכעיס, של מרי.

“מכאן נרצח… טו־טו…” ואולם דמותו השתמטה מלפניו,
ניטשטשה, נתמזמזה. הידיעה על עמידתו כאן חדרה בינתים למעמקי היער, נמסרה
בלחש הלאה, הלאה, “כאן הנחנוהו בשנים… על עגלת־החורף…” חזר בדמיונו
אחרי ארטיום, עגלת־החורף, אחרי אותו פה פתוח ועומד, מוכתר בשיבת־כפור,
כחצוב מאבן… ולשוא! נצנוצים חטופים ושוב תוהו.

התעקש והריץ דמיונו לסטופאשק, לפרגונובקה, לבית־העלמין…
“דודי מנדיל…” בליטות של מצבות… עזובת שלג… תוהו… הצליף מבט לצד
חשרת היער… אילנות שקועי קפאון… מחשופים מעומעמים… ורק בעבי־עביו
המעורפל, הנה, הנה… איזו גלמודיות מודחה ורצופה עד צואר התרוצצה שם ללא
מוצא… “טו־טו…” והנה הופשלה קצת המצנפת האגנינאית… מנדיל… דודי
מנדיל!..

זע בכיוון עבי היער. אותו רגע גופא זעו אילו נעלמים,
“אוברזים” מתחת לבגדיהם, לאחורי אילנות, התלחצו אליהם. כנפי הסגין הקישו
לבתי־השוקים בכל כוחן וכמו להכעיס, ונשל היער נאנק בקול לא לו… כהירצח
נבל נרצח… נאבק עמהם ונפל… עדיין לא נקם את דמו… ביתו, אשתו,
סוסיו… לא שרף עליהם את בתיהם… דומנה שצ’ור.

נרתע מקול שריקת דלי עמום. באר… זע בכיוון שבו בא
הצליל. יכבה תבערת־צמאונו ופטור. שום תבערת־צמאון לא היתה. המשיך בכל־זאת
את צעדיו כבושות. היתה תבערת־צמאון ונשתקעה… וגם המטרה שאליה הלך
מפרגונובקה ועד הנה נשתקעה… לאן זה אנוכי?.. כל חושיו היו מבולבלים
וחשכת היער משכה בתעצומות־עוז.

עמד רגע, כולו קשבון. דממה. התבונן. החורף עדיין כאן
בשלטונו. קפאון קודר, נשל שרוי בטחב, בשכבות גליד ובשיירי שלג. אלונים
עבותים כבדי־נוף ושסועי־גזעים, פצילים, מעוקמים פרע, כרגלי חיות משונות,
כחרצוביה של נחשים.

החדיר מבטו. כתמי אורה… מערה? לא. קבוצת ארנים זקופים,
מופרשים לעצמם, גאים. כרווקים פורקי־עול. בתחומם יותר אור… כונן את צעדיו
אליהם, ותוך כדי כך נחרד עד לידי חשכות בעינים: אי־מזה נזדנקה פתאום
לעומתו סנאית, טיפסה נמהרות על אילן, קפצה מניה־וביה אל אחר והפכה את ראשה
לאחוריה. נחרדת? כל עצמי לא נתכוונתי אלא להורותך קטע
בנימוסי־קפיצה.

התחיל מתבדר לקול שריקת־הדלי שנשתנה פתאום בקירוב־מקום ועד שהוא בכך וקול נגינת אשה התבקע אי־מזה להדהימו.

אחות תום שלי

השקי את סוסי לי

מן הבאר, מן הקרירה,

מן הדלי מן החדש –

החלום פלאות הוא חולם? כי גם עצי יער נדהמו מפני הקול, מפני השתפכותו, מפני התרחבותו

מן הבאר, מן הקרירה,

מן הדלי, מן החדש –

קבע פניו למטה: מערה… “שקצה” בת־יער רעננה… מי־שהוא
נענה לה מרחוק וקולה נפל…
נבעתה?.. הד הוא שענה לה מרחוק וקולה אחרי הדלי הבארה ירד… פרזול שלשלת,
הטחה צלצלנית במים והקול רווח וחוגג שוב על הדלי המוצא ועולה

… אחות חן לי

פן יבעט סוסי בך –

מה ערב קולה! מה נאוה גוייתה! יגש אליה – תיפסק הנגינה… יאריך ב“מחזקות”… מכלה את הנפש –

אם יבעט סוסך אותי

ואובד בעולמי,

 אחות צעירה לי

והיא תינשא לך –

אחות צעירה… יגש אליה – תיפסק הנגינה… “והיא תינשא
לך…” יאריך ב“מחזקות” ותלך מפה… משלשלת כבר את הדלי השני… הנה נפשלה
קצת שמלתה… שוקיה… הוי!..

“מה נאוה קולך… מה שמך?..”

“חריסטיה…”

נתבלבל מהתבלבלותו עצמו, מהתבלבלותה, מהורדיות הצחה שהשתפכה בפניה.

“כמה יפה פה…”

“פה הכל מופלא תמיד…”

ביקש אמתלה לעכבה ולא מצא. שדיה נכונו ישר אל מול נפשו עד לשגע.

צרב אותה בעיניו כפרת כל תנועה מתנועותיה: מדי כסותה בשתי
טבלאות מעוגלות את פני המים שבדליים, מדי שלחה ידה אל האסל ומדי הסבה אותה
מזה לצד זרעוני הדלועים שעל אצטבת הבאר.

שאל ממנה מעט זרעונים מיהר לתפסה בידה המגישה והרתעתה
והצטחקותה מבוישות. “בתו של נוטר־היער…” נתקטע דיבורו. “נערה קטנה…
פרועת־שער… פרועה־קטנה…” גימגם בלשונו כמתוך שכרון. “מעט מים…
הגמיאיני, חריסטיה…”

גמע שתי גמיעות ולא יסף. מלא ממנה, מהמרקחה הפנימית שקדמה
לה, במבוא היער, לא יכול לקלוט אף טיפה. המים זרו, כמעט דחו. “ומדוע לא
תשתה?” נחת־רוח הציצה מעיניה, לא מצא את עצמו להשיב לה, חמדת בשרה עשתה
בדמו, בכל יצורי גוו, החזיק בענפנף שקטפה בינתים מהנטיעה שבקירוב־מקום,
כופפת אותו בשתי ידיה משני קצותיו ותוך כדי כך – באצבעותיה. “יש לך כלה
בעיירה… יפה היא?..” והפקיעה מניה־וביה את אצבעותיה לקצה הענפנף השני.
“מנין לך זאת..” הרדיף הוא את אצבעותיו אחרי אצבעותיה. “מנין… ובלבד
שישנה…” צהלה היא ממזרית, מדליגה בינתים בזריזות מזורזה אצבעותיה בחזרה.
“ערמומית את…” “כמובן, ערמומית…”

האריך את נפשו לקראת הרגע בו תתכופף אל הדליים. תתכופף
ויתפסנה בזרועותיו מגבה לחבקה. תנועותיה החמקניות, מצטדדות־מתגנבות,
קיפחו, פגמו. מצא את עצמו בריחוק שנים־שלושה צעדים ממנה, האסל
טעון־הדליים על כתפה, יבשות מתנכרה על פניה. היום כבר רפה לערוב…
גראבוב… היכן הוא?.. פרש כפת־ידו על מנת לקבל מעט זרעונים לדרך. ניתנו
לו בכמות מצומצמת. “עליך לצאת בכיוון זה” – ולא זזה ממקומה. “רוצה אני
לראות את אחותך הקטנה…” “לא אחותי היא, אסופית היא… ולא כאן… היער
מתחלק לשני חלקים… אחד לצד מאלא גראבליה…” “זאת אני יודע
בלעדיך…”

נבהל להשאירה מאחריו, משוך בה בעת על־ידי איזה כוח משונה
להציץ לצד מעבה היער. וכאשר הציץ לשם כן מת בו לבו. מתוך תוכו של הערפל,
שכבר התקרב והגיע כמעט עד עצם המערה, ניצנצה שוב אותה דמות, מצנפת אגנינאית
לראשה, כשהיא מתרוצצת אין־אונים בין המצרים, “טוטו…” זיעה קרה כבר כיסתה
את בשרו… הסב פראות את עיניו, מותקף על־ידי איזו אימה חשכה, אל קרחות
היער אשר לפניו, ראשי־אילנות יוקדים באש, משעול מטושטש מבקש מוצא ביניהם,
ומדוע תפגר מלכת חריסטיה? הטיל מבט מזרז אל מולה, עמדה מלכת. “אתה הולך
לפרגונובקה?” רום־קולה הנפרז כבר לא השאיר שום ספק. “אנוכי בסבך,” לא שאלה
שאלה אלא אות נתנה, איים לה באגרוף והשליך עצמו כפוף־גב וכבוש־צעדים נכחו,
מעקף מבטיו אל בין פסקי־האילנות: מערה רב אור… שטח־מים כחול… מהיכן
נהר לכאן?.. כותל מטויח כחול… שלושה סוסים חבושי־אוכפים קשורים
לאילן… חלונון מבוער באש… אחד מהם, נגוהות שקיעה על אחורו,
ידוע־מה… בוב?.. כל ישותו רוכזה באופן נורא אל תוך עיניו, כאילו
נסתמא לפתע־פתאום, בעוד שיד ימינו מפקיעה חיש כמו מעצמה את הברוינינג מתחת
למחגורת מכנסיו. “אותו ארצח!” דבר־מה שהחזיק מעמד במוחו במשך כל הדרך לכאן
נשמט כהרף־עין ונמוט תהומה…

הזיז עצמו אחורנית, ארבעה כדורים עוד בברוינינג
ועיני־טירוף מכוונות לקראת המפלצות העומדות לקפוץ מתוך הפתח הפתוח ממעל
לבוב, ממעל לרגליו המתחרבשות510 ופוסקות,
מתחרבשות ופוסקות… נכשל אגב סילוד לאחור בשני דליי־מים וכמעט שלא נתמוטט
ונפל ארצה… אמך! “נאגאן”511 היה בידו…
“שקצה” מרינה, לא מרינה, היא ברחה… ירוי למוות?.. מדי נפלו חלל לא
נשאר ה“נאגאן” מידו…

פנה כה וכה, “לא מאומה”… השליך עצמו אל החלל ומבלי
התכופף אליו ומבלי התבונן בו אף כדי רגע ירה שלישית בכיוון אל
ראשו…

חש בכל כוח רגליו אל היער, אל חשכת־הערפלים, אל הלילה.
אילנות נסבו זה מזה לגלותו, השמש עמדה משקוע להגיהו, ירוי למוות? ערפלים
נסוגו ולא קיבלוהו, לבו ואזניו פעמו במלוא כל היער, מרינה. איזו מרינה?
קצר־הפרצוף, הלה התנשם ורץ במעלה ההר שלפני היער כל עוד כוחו בו, חשכת
ערפלים נמוגה מקרבתו ותהי כלא היתה, אילנות הצטופפו להכשילו, סרעפים –
להצליפו על פניו, לנקר את עיניו. אחד מהסוסים, מהו שמו, שלשתם נתפראו ורצו
חבושי־אוכפים באשר רצו, לתמהון כל עובר־ושב, הוא היטיב להרביץ אל ראשו, וגם
מה שלא לקח את ה“נאגאן”, שלא לקח פפפפI־ו־ו512

מצא את עצמו, נושם ונושף ממושכות ועמוקות ליד אילן
דו־גזעים, פנה כה וכה – חשרת ערפלים מסביב. כל עצמם לא נסוגו אלא להביאו
בעזובת היער… עלה אל בין שני הגזעים המפושקים קצת, נלחץ ביניהם, התישר
זקוף ונטול־תנועה, גם הוא גזע, שלישי… ירוי למוות ופטור!

עמד תחתיו שעה ארוכה נטול תנועה ומחשבות, שקוע כולו באיזה
הלם עצום ובה בעת גם ער וערוך עד מאוד לקראת איזו חרדת־זועות… האילנות
שבד' אמותיו ניטשטשו, נחבאו, החשכה והדממה נתעבבו… כל שהוסיף לעמוד עמידה
קופאת זו, כן נשתקעה בהלת־הזועות, עטתה חשכה ודממה, יזוז מכאן וכל היער
יהיה למרקחה.

אי שם, לא בשדה ולא ביער, ליד גיבובי־טשטושים מרופרפים
מאצטבת הבאר של נאדזלסקי, הנדנדה המופסדה ובית־הנתיבות הגראבובאי העזוב,
שוחחו נבעתות וכבושות יהודים, לא שם ולא דמות לתוך חשכת הלילה. “ירוי
למוות?” “טקס הקבורה, צלצולי פעמונים, המון גויים משוסים – ז’יד רצחהו
!..” “מה יש עצה לדבר?..” “טרנושנקו?..” “חכו, חכו, יבוא גם עליכם ליל
צלמוות…” אתה שומע, צלצולי הפעמונים בבית־היראה שלהם
מבשרים־רעה…"

“פטרו־ו־ו…”

נתבקעה פתאום מעומק האפלה זעקת־חרדה איומה: “חריסטיה!”
מתח הוא כל כוח־שמיעתו מתוך הלמות־לב חזקה – שום בהלת־זועות לא נענתה
לה… רק הדים ובני־הדים שוקעים, גוועים…

“פטרו־ו־ו…”

“חולירע לתוך צלעותי־י־יך…”

נתבדר וירד לארץ. מנוי וגמור: הוא ישוב לפרגונובקה! הזיז עצמן כבושות










מלשון “פערד” (סוס), כינוי לאדם העוסק במסחר  בסוסים  ↩



גזע של סוסים שטופס ברוסיה והוכשר לרתימה  במרכבות  ↩



כינוי לחתונות של גויים. הביטוי הפוניטי:  “חאסליירה”  ↩



תמונות הקדושים של הנוצרים־האורתודוכסים  ↩



רב־טוראי  ↩



טבק גס שפשוטי־העם מעשנים אותו  ↩



סמל  ↩



חזירים  ↩



סמל רשמי, תג  ↩



לקום!  ↩



אדון  ↩



כמרים  ↩



פרוסת לחם הנחתכת ראשונה  ↩



קברים  ↩



חוטי־תיל  ↩



אוקראיניות־גליצאיות  ↩



עיירה על גבול רוסיה ואוסטריה  ↩



קרונות חשמלית  ↩



עיירה וצומת מסילו־ברזל בפודוליה  ↩



כינוים של יוצאי רוסיה הפנימית באוקראינה  ↩



מפקד־מחלקה בצבא הרוסי  ↩



משקה חמצמץ־תוסס  ↩



משחק ילדים, נפוץ גם בארץ (“קלאס”)  ↩



כינוי לאדם המבליט חסידותו וחשוד על צביעות  ↩



אשת חייל  ↩



כינוי של גנאי לשלטונות הרוסים  ↩



ילדים קטנים  ↩



תרגום מילולי של הביטוי “א טויבע לאך”, שהוא  כינוי־גנאי לגבי אדם חרש.  ↩



כובעי־פרוה גבוהים  ↩



בית־קפה מפורסם בקיוב  ↩



כיבוש וחבלנות ופיקוח על מצרכים  ↩



מועדון  ↩



“תבוא צרה!”  ↩



הידד  ↩



עיירה בגליציה  ↩



הכוונה ל“קובזה”, כלי־מיתרים אוקראיני  ↩



Калина מורן, שיח ריחני התופס מקום חשוב בפולקלור  האוקראיני  ↩



הוא רחוב קרשצ'אטיק המפורסם בקיוב  ↩



תארו של סקורופאדסקי, מושלה של אוקראינה בשנת  1918 שמשל בסיוע שלטונות הכיבוש הגרמניים והאוסטריים  ↩



לקום! קדימה! אחורה! פקודות צבאות גרמניות.  ↩



גרמני.  ↩



הדודים  ↩



ראש הממשלה הזמנית שקמה ברוסיה לאחר הדחת  הצאר  ↩



מורוזוב, קארטניקובה, שליינקיר ־ תעשיינים רוסים  בשנים שלפני המהפכה  ↩



שרביט־ברזל לניקוי קנה הרובה  ↩



אחורנית! (גרמנית)  ↩



מכנסי־רכיבה, צרים מלמטה ומתרחבים סמוך למתנים  ↩



משהתחילו, עם פרוץ המהפכה באביב 1917, אסיפות  החיילים בצבא, שרופפו את המשמעת ועירערו את מסגרות הצבא.  ↩



כאן הכוונה לבית־חומה גדול שחנויות רבות קבועות  בקומתו התחתונה  ↩



חיילים בצבא הצאר (אוקראינית)  ↩



מפה לשם ומשם לפה  ↩



מפקד גרמני  ↩



חנות לממכר יי"ש של הממשלה  ↩



בית פקידות בכפר  ↩



עיירה על־יד קיוב  ↩



עיר־הפלך של פודוליה  ↩



מפקד העיר או המחוז מטעם חיל־הכיבוש  האוסטרי־גרמני  ↩



בתולה יפה – סבתא יפה  ↩



שודד  ↩



הקהילה הכפרית  ↩



ניקוליי (באוקראינית)  ↩



זרקור  ↩



קורה בולטת מקירו של בנין  ↩



בית־עלמין נוצרי.  ↩



נוסח ה“צאינה וראינה”, תרגום עממי של התורה  לאידיש.  ↩



מה שאצלנו – שלא כדרך הבריות  ↩



קריאת זירוז לשורים  ↩



הרקום  ↩



תתיסר אמם (נוסח של קללה)  ↩



חוחולים – בלוריות. שם־גנאי לאוקראינים  ↩



מיני כלבים  ↩



תן לנו אלוהים אורחים הגונים ואף אנו נהנה  על־ידם.  ↩



הצלב  ↩



תרגום מילולי של ביטוי־חיבה רוסי אוקראיני –  Кормилец  ↩



שחפת  ↩



ר' מאיר בעל נס  ↩



מצדדים בעצמאותה של אוקראינה  ↩



הטמן קטנטן  ↩



מוכרי נקניקים  ↩



נעלים מקליפת העץ (לאפטיות)  ↩



דם כלבים (קללה פולנית)  ↩



בני…בני…  ↩



שם אשה  ↩



אמא  ↩



ערימה גבוהה  ↩



עצור (גרמנית)  ↩



רובה שקנהו קצוץ בחלקו ואפשר להחביאו מתחת  לבגדים  ↩



צ'ומאקים – שהיו מובילים מלח ודגים מהים השחור  והאזובי בטרם היו מסילות־ברזל

באוקראינה.  ↩



אחריהם – במקור מודפס אחיהם – הערת פב"י.  ↩



רוזים מן “הצנאה” של המשורר האוקראיני הלאומי טאראס  שבצ׳נקו, ששימשה מעין המנון לאוקראינים הלאומיים  ↩



קפריזות, תשוקות מוזרות ללא טעם  ↩



החמניות  ↩



קריאת זירוז לכבשים  ↩



חג נוצרי, יום פטירתה של אם האלוהים, חל ב־15  לאוגוסט  ↩



בית־אחוזה  ↩



עיר בפלך קיוב. כינויה בפי היהודים “שדה לבן” או  “שוארץ טומאה”  ↩



סימון פטליורה, ראש ה“דירקטוריה”, שניהלה את המאבק
על עצמאות אוקראינה בשנות 1920־1919. אחראי לפרעות ביהודים. נהרג
ב־1926 בפאריס על־ידי שלום שוארצבארד  ↩



יי"ש תוצרת־בית  ↩



נר־תמיד הדולק לפני האיקונין  ↩



מקום שם זרמו נחלים, שם יפכו שוב מים  ↩



“הוי, מאחורי החורשה”, זמר אוקראיני עממי  ↩



גונטה איואן, ממנהיגי מרד הקוזאקים ב־1768.  שבצ'נקו הנציחו בפואימה “היידאמאקים”  ↩



“היידאממאקים”, פרק ששי  ↩



ב־1768 ערכו חייליו של גונטה טבח בפולנים  וביהודים בעיר אומאן  ↩



שקט  ↩



בד כותנה צבוע  ↩



חדר־תפילה  ↩



אדמו“ר ר' דויד (טברסקי) מטאלנה, מהמקובלים  ב”צדיקי" אוקראינה  ↩



פרוזדור של בית־כנסת  ↩



“תפח רוחה של אמכם”, קללה אוקראינית  ↩



איואן הליסטים  ↩



הצהרת בלפור  ↩



איש רוסיה הפנימית, רוסי  ↩



שעבוד האיכרים  ↩



שטרות־כסף של ממשלת קרנסקי (1917)  ↩



אהובים, כרתנו ברית לחיים ולמוות“, שיר־אבל לחללי  המהפכה, מקובל היה בין חברי ה”בונד"  ↩



מנגינת ריקוד עממי  ↩



כיסני־כרוב ממולאים בבשר  ↩



עמוד העץ שעליו מניח המתפלל את סידורו  ↩



בעלות־הברית שנלחמו בגרמניה  ↩



ממפקדי הצבא הגרמני  ↩



כינוי לספסרים  ↩



עיר בגליציה  ↩



קללה רוסית ואוקראינית  ↩



מידי האוסטרים והגרמנים החוזרים אל מולדתם  ↩



קריאת־זירוז לסוסים  ↩



קריאת־זירוז לסוסים  ↩



הסוסים שצבעם כצבע הערמון (חום)  ↩



מחלה  ↩



השלטון  ↩



הלאה  ↩



הא, בעלי־בלוריות, בלוריות־אספנדמון…  ↩



“הרם ידים!”  ↩



אש!  ↩



הוי, אבא, אמא, גואלד! (אידיש)  ↩



סרידה – דוכן־מכירה  ↩



סוכריות עשויות סוכר קשה מעורב במיץ פירות  ↩



דרך־המלך, מסילה  ↩



אזור יערות ובצות ברוסיה הלבנה  ↩



מהפכת פברואר 1917, שהדיחה את הצאר  ↩



החייל  ↩



כמות קטנה (לפי רות ב, טז)  ↩



כלי־חפירה לעבודת־גן, מעין מעדר  ↩



ארגז גדול בעל מגירות  ↩



שתוק  ↩



ההרים רבצו והעמקים קמו  ↩



היהודים בורחים  ↩



לאדון  ↩



אבנטים ובהם בית־קיבול לכסף  ↩



סלק כתות וסחוט, פסולת תעשיית הסוכר  ↩



כלבים.. שם־גנאי לפוליציה  ↩



ימי צום שלפני חג המולד  ↩



קצין נמוך בצבא הקוזאקים  ↩



מפקד גדוד־קוזאקים  ↩



סידור־התפילות  ↩



ולא היה מקום פנוי ממנו  ↩



בד־כותנה צבעוני  ↩



מפלגה יהודית־שמאלית שדגלה בטריטוריאליזם  ↩



“זקן־העדה”  ↩



פרוזדור בית־הכנסת  ↩



מהדוגלים בעצמאות אוקראינה  ↩



מפיק יי"ש באיסור  ↩



יום־זכרון  ↩



אצילים פולנים  ↩



שטרות־הכסף  ↩



זהו זה  ↩



רקביזיציות, החרמות  ↩



עשויה עור־כבשים  ↩



עגלוני־משאות בימים שלפני מסילת־הברזל  ↩



אין זה, מנדיל, צרה ובלבד שהאשה עודנה  צעירה  ↩



“בן־אצילים”, פולני  ↩



“סקרנת” במקור המודפס – הערת פב"י.  ↩



רובלים אוקראיניים  ↩



יין קרוש  ↩



מרק שהוציאו ממנו את הבשר והניחו בו בשר  מחדש  ↩



אוזים צלויים עם השומן עליהם  ↩



חצי רובל  ↩



“פרגונבקה” במקור המודפס – הערת פב"י.  ↩



תעלה  ↩



עמוד!  ↩



תן את כספך!  ↩



ברח!  ↩



המשטר  ↩



קנקנה לזפת. שם גנאי  ↩



בית העלמין הנוצרי  ↩



הכפור  ↩



מולדת, נחלת־אבות  ↩



הצגות  ↩



“ועדת־הקרקעות”  ↩



תן טבק לעשן  ↩



עולשין  ↩



אל תצטערי, וולפיכי… אל תצטערי, ליבתי  ↩



פלח תחתית בריחים  ↩



זה שלטון יהודי  ↩



“הקוזאקים החפשים”  ↩



כובשת (ירקות, פירות וכדומה)  ↩



מחוסל  ↩



החלק האמצעי שבסרבלים (שם בזיוני לאיכר  האוקראיני)  ↩



כינוי של זלזול לצעירים העוסקים בעניני  מפלגות  ↩



“אל תגע בצרה, תישן לה”  ↩



רובל־כסף  ↩



שטרות של “הממשלה הזמנית” הרוסית  ↩



פרעות־דמים שערכו הצבאות האוקראינים בז'יטומיר  בינואר 1919  ↩



“גדוד־המוות”, שמו של הגדוד שערך את הפרעות  בז'יטומיר  ↩



העם העובד  ↩



אידיש  ↩



קציני־משטרה  ↩



סמלי־משטרה  ↩



אדרת־נשים  ↩



חמין של שבת  ↩



מעילים מקובצים במותנים  ↩



מעילים צבאיים קצרים  ↩



בחזית גליציה  ↩



הוא אברהם ריבוצקי, אז מיניסטר לעניני יהודים  בממשלה האוקראינית  ↩



הצהרת בלפור  ↩



שגדל והתחנך לאחר פרעות קישינוב (1903)  ↩



הקריאה מיוסדת על בדיחה עממית. “אחד בעל־בית נבער
היה רגיל לקדם בלילי ה‘סדר’ את אליהו הנביא המדומה בקריאה: ‘ברוך הבא,
רבי שפוך!’ (שפוך חמתך וכו'), בחשבו ש‘ברוך הבא’ מתיחס לאחד אורח פלאי
ששמו ‘שפוך’ (חמתך)” (ממכתבו של א. פרימן לא. קריב 12.8.36)  ↩



ההנהלה המחוזית המוגבלת בימי השלטון הצארי  ↩



כך נקרא בפי בעלי־העגלות הסוס הנוסף המקושר בצד  הריתמה, על־פי רוב חלש ומדולדל  ↩



פרשים קוזאקים  ↩



טרטר – טטרי. כינוי כללי למי שאינו נוצרי  ↩



מקצצה, מכונה לקציצת קש למאכל בהמות  ↩



“אדמה וחופש”  ↩



היכנע!  ↩



כינוי לצבא הרוסי  ↩



מהמטרה והלאה  ↩



לפני המטרה  ↩



מין רובה  ↩



רובי־ציד  ↩



שערוריה  ↩



הסתדר!  ↩



בריחים  ↩



סאווא מורוזוב וקונובאלוב – תעשיינים רוסים  ↩



דמויות מ“עמק הבכא” למנדלי מוכר ספרים (פרק  ג')  ↩



עיירה בבוקובינה  ↩



עמוד  ↩



אזעקה  ↩



בודאי  ↩



חבר ה“בונד”, שהתנקש ב־1902 בנפשו של שר פלך וילנה  על שהתעלל במפגינים יהודים שנאסרו. נידון לתליה.  ↩



גושי־שער סבוכים. כאן הכוונה למחלת־שער הידועה בשם “קולטון”  ↩



בת עניים שנישאה לבן אצילים  ↩



סחורה מוברחת  ↩



שם־גנאי לאשה חסרת־טעם.  ↩



שיכור (הכוונה לטוחן החדש).  ↩



כינוי לקוזאקים, לחיילים האוקראיניים, על שם ציצת־השערות שגידלו על ראשם (Oceлeдeц)  ↩



כינוי על שם גנרל רוסי מפורסם, גיבור מלחמות רוסיה־תורכיה, בעל זקן נאה ומגודל  ↩



כינוי לבולשביקים  ↩



עתון יומי גדול שהופיע בקיוב  ↩



שמות ערים ועיירות שהתחוללו בהן פרעות בימים ההם  ↩



הסיירים  ↩



קריאה לתרנגולות  ↩



כינוי לאיכר אמיד (קולאק" ברוסית‎)  ↩



תעלה  ↩



ידים למעלה!  ↩



“העם העובד”  ↩



שאולה  ↩



גלדי־שומן  ↩



רגלים עקומות  ↩



תעודות לעיקול רכוש  ↩



מבשל יי"ש בלי רשיון ממשלתי  ↩



יום הזכרון  ↩



מעילים קצרים  ↩



רועה־צאן  ↩



“הועדה המיוחדת למאבק בקונטר־רבולוציה”— הבולשת  הפוליטית הסוביטית  ↩



שלטון  ↩



הרפובליקה האוקראינית, שראשיתה ב־1917, חקקה חוק
של אוטונומיה לאומית־פרסונלית (אישית) למיעוטים הלאומיים והיהודים
בכללם.  ↩



בריון  ↩



הפרש  ↩



מלת־זירוז — זוזו!  ↩



“גדוד הים השחור”  ↩



ועדה  ↩



כסף אוקראיני  ↩



פרשים  ↩



וציוו להכין בהנהלת המחוז  ↩



בית־החרושת  ↩



והם נסוגים רע  ↩



ולקשור יפה לגוי את המעות  ↩



ללכת לאבדון  ↩



קצינים  ↩



סמלי־משטרה  ↩



ללמד פרשת “בלק” – ביטוי עממי: ללמד לקח  ↩



בבקשה  ↩



עתון יומי גדול בקיוב  ↩



שטרות בני 100 רובלים, שצורת המלכה יקאטרינה  מצוירת עליהם  ↩



סולומון  ↩



נמושות  ↩



מעיל קצר  ↩



פירוש מפולפל לפירושי ה“שולחן ערוך”, שהיה חביב על  הלומדים במאה הי"ט  ↩



מתכוני־רופאים  ↩



רבי לוי־יצחק מברדיצ'ב, מראשי החסידות, נודע באהבת  ישראל שלו  ↩



דת  ↩



גדוד  ↩



עושף – הצד הצר של הקרדום  ↩



חג של גויים  ↩



“מה יש?” (אוקראינית)  ↩



חג נוצרי, חל בחודש ינואר  ↩



הקומוניסטים, הבולשביקים  ↩



הצעירים  ↩



כרכרה קלה שמקלע מוצב עליה, אפיינית לשנות  מלחמת־האזרחים ברוסיה  ↩



הביטוי הרוסי של המלה “קהל”, שיש בו טעם לגנאי  בשפה הרוסית  ↩



דמי ענושים  ↩



חנפן  ↩



עצור  ↩



לפתוח  ↩



הנהלה עצמית  ↩



השמירה העירונית  ↩



פס צבעוני במכנסי קצינים  ↩



כיסויי־בד סרוחים ל“פאפאחות”  ↩



יחידות בצבא האוקראיני  ↩



שם יחידה בצבא האוקראיני  ↩



כנ"ל  ↩



כנ"ל  ↩



הכוונה ללייב טרוצקי, מקים הצבא האדום  וסטקלוב־נמקיס – מראשי הבושלביקים  ↩



ציצת־שערות על ראש מגולח אצל הקוזאקים  ↩



משקר אתה!  ↩



תהא חיבה!  ↩



בשל הכתבנים, בשל המשכילים, יחרב העולם  ↩



הוי, אב – אבינו  ↩



בריחים  ↩



הכוונה לצבא האדום  ↩



הגדודים האוקראיניים מגליציה  ↩



שלושת מפקדי מרידות קוזאקים בדור שלפני גזירות  ת"ח  ↩



האדון המפקד  ↩



שפופרת־ג'ילאטין המכילה סמי־רפואה או רעל  ↩



עמוד! עמוד!  ↩



ידים למעלה  ↩



ג. גרשוני, המהפכן היהודי הנודע, ברח מבית־הסוהר  ב־1906  ↩



רוסית־יהודית  ↩



מחנה־הקוזאקים החפשי במאות הט“ז־י”ז  ↩



הזדהה  ↩



טיפוסים מ“עמק הבכא” למנדלי־מוכר־ספרים  ↩



עתון ציוני באודיסה בשפה הרוסית (“יברייסקאיה  מיסל”)  ↩



בלי מולדת  ↩



בית־הכנסת הציוני באודיסה  ↩



כינוי לאיכרות האמידה (“קולאצ'סטבו” –  ברוסית)  ↩



עצור!  ↩



כובעים של קוזאקים מחבל קובאן (צפון  קאוקאז)  ↩



מעילים מעור־כבשים  ↩



כינוי ליהודים ((HекPещенные  ↩



אמא  ↩



צרה תבוא  ↩



קוזאק, קוזאצ'וק – ריקוד־עם אוקראיני  ↩



סימטה  ↩



קפריזות שלו  ↩



חזית  ↩



נחשים ארסיים, צפעונים  ↩



שיר גנאי ליהודים (הלכו היהודים להתפלל  לבית־הכנסת: אדי־בם, אדי־בם, אוי־ויי, זאג זיי)  ↩



המשך השיר (ב“מה טובו” מתחיל אני, ב“עלינו” מסיים  אני)  ↩



נעלי־בית  ↩



תן לי לחם (אידיש)  ↩



סוסון  ↩



הבאתי לכם כבסים  ↩



אברזין  ↩



תפילין  ↩



הבולשביקים  ↩



מטבעות  ↩



משטרה  ↩



כרזה  ↩



החיילים האוקראיניים.  ↩



רגבים.  ↩



רצועת־בד צרה לכריכה או לחיתול  ↩



מין מאפה  ↩



“הפטרליוראים” במקור המודפס – הערת פב"י.  ↩



בית הנבחרים הרוסי  ↩



הכוונה לליב טרוצקי  ↩



ר‘ לוי־יצחק מברדיצ’ב  ↩



אידיש  ↩



בעלי־תעשיה.  ↩



שם תחנת־רכבת.  ↩



קצין משטרה  ↩



מלחמת רוסיה־תורכיה בשנות 1876/77.  ↩



נסיך, הכוונה ליורש־העצר האוסטרי פראנץ־פרדיננד,  שרציחתו בסאראיבו שימשה עילה לפרוץ מלחמת־העולם הראשונה  ↩



סניגורו של בייליס.  ↩



“נעדר בשדה הקרב”  ↩



מעילים קצרים  ↩



שכמיה.  ↩



מידת קרקע (הדיסיאטינה –־כ־10 דונמים)  ↩



הצהרת בלפור  ↩



הכוונה לתכנית כיבוש אוקראינה על־ידי ה“אנטנטה”  (בעלות־הברית)  ↩



בורגני  ↩



חייטים קטנים  ↩



פרחח  ↩



ריח של שרף־עצים  ↩



צעד בריקוד  ↩



מין מקצועה  ↩



והדומים להם  ↩



הוראה  ↩



מפקד של מכבי־אש  ↩



קצה הלחם  ↩



מעושן  ↩



עיר בלב רוסיה  ↩



יגיע־כפים, רכוש  ↩



מעיל־נשים קצר  ↩



היופי לא יינתן בקערה…  ↩



השכרת עצמך  ↩



ליסטים, גזלן  ↩



פרוה יקרה מעור כבשים שחורות (מגזע  קאראקול)  ↩



העורכים שערוריות  ↩



קטיפה שעירה  ↩



כתבות  ↩



עגלת־החורף  ↩



הבה  ↩



ריקוד קוזאקי, אוקראיני  ↩



דרנטלן – גנרל גוברנטור ומפקד החילות בפלך אודיסה  ואחר־כך בפלך קיוב  ↩



בחורים (בלשון אידיש המונית)  ↩



תמונה  ↩



עזוב; הנח ידיך  ↩



סוסים אפורים  ↩



בית־המטבחים  ↩



אחא טוב חיים, מבינים אנו אותך, מבינים אותך  יפה  ↩



כינוי לרוסי, לאיש צבא רוסי  ↩



שמו של חזן מפורסם בדרום רוסיה  ↩



בנוסח של “צ'אבאנים” – רועי־צאן במולדאביה  ובסאראביה  ↩



בנוסח של “קובזאר” – זמר נודד עממי  אוקראיני  ↩



סמר – עשב־בר מן הדגניים, Juncus, Ситник  ↩



חצי רובל  ↩



סעפה – ענף  ↩



זמרת ידועה בימים ההם  ↩



קיבות  ↩



כלי־מיתרים שה“קובזאר” מלווה בו זמרתו  ↩



“פרייליכס” – מנגינת חתונה יהודית  ↩



מגפי־רכיבה גבוהים  ↩



בעלות־הברית – הכוונה לצבאות צרפת ובריטניה שנחתו  אז בחופי אודיסה  ↩



קבוצת־עבודה, קבוצה קואופרטיבית  ↩



קצין־משטרה נמוך  ↩



קצין משטרת המחוז  ↩



כינוי גנאי לאנשי המשטרה  ↩



מפלגה סוציאליסטית רוסית, שהתפלגה מן הבולשביקים  והתנגדה לשיטותיהם  ↩



סבלים  ↩



חיה רעה  ↩



מטיף ציוני ידוע  ↩



עסקן ציוני שהיה מפורסם כנואם עממי  ↩



נשימתה הלוהטת של המהפכה  ↩



צוערים, תלמידי בית־ספר לקצינים  ↩



כינוי של הסופר הציוני א. י. סלוצקי, שנהרג בפרעות  שערכו גייסות בולשביסטיים בראשית 1918  ↩



אנשי־כנופיות, שודדים  ↩



דקדוק  ↩



בבקשה, רוצים אנו, רוצים  ↩



דיבנקו פאוול, מן הדמויות המרכזיות בקרב המנהיגים  הצבאיים של הצבא האדום בדרום רוסיה בשנות מלחמת־האזרחים  ↩



מפקד פטליוראי ואחראי לטבח היהודים  בפרוסקורוב  ↩



מונחים מאוצר התיאוריות של המפלגות היהודיות בימים  ההם  ↩



חולצות מבד עבה שצוארונן זקוף  ↩



סיעה יהודית־דתית שנתארגנה ב־1917  ↩



חסידי עצמאותה של אוקראינה  ↩



ההצהרה הרביעית, שבה הודיעה “המועצה” האוקראינית  בינואר 1918 על עצמאותה של אוקראינה  ↩



בועידת ציוני רוסיה בהלסינגפורס (פינלנד) ב־1906  נקבעה תכנית חדשה לתנועה הציונית  ↩



פובליציסט רוסי, מראשי דבריו של “הצבא הלבן”, שערך  פרעות־דמים ביהודים בשנים ההן  ↩



שכמיה  ↩



אנשי המפלגה הרוסית הליברלית  ↩



קצין בצבא האוקראיני  ↩



עיר בגליציה שהצבא הרוסי כבר אותה ב־1915  ↩



מפקד צבא רוסיה בשנים הראשונות  למלחמת־העולם־הראשונה. דודו של הצאר  ↩



ענף רך  ↩



המסתגפים  ↩



“רבי צדוק ישב ארבעים שנה בתענית שלא תחרב  ירושלים” (גטין, נ"ו)  ↩



חסרת־מולדת  ↩



עיירה בפודוליה שהתפרסמה בשעתה בארגון הגנתה  העצמית  ↩



של כאוס, של תוהו־ובוהו  ↩



קריאת־זירוז לשורים  ↩



אשה  ↩



נוכל  ↩



צילינדר  ↩



רובה־פרשים קצר־קנה  ↩



כינוי של גנאי לנשים שוטות  ↩



הרשיל (הירש) לקרט, פועל בונדאי, שהתנקש ב־1902  בשר־הפלך של וילנה והוצא להורג. דמותו שימשה חומר לשירי־עם רבים  ↩



מקטורן צבאי  ↩



מין משחת־פנים מפורסמת בימים ההם  ↩



הועד המהפכני, המוסד העירוני העליון בשנות המהפכה  הראשונות  ↩



שפת הגויים הפשוטים, אוקראינית  ↩



אולי  ↩



מה תעשו עמהם  ↩



מן השיר העממי של הירש לקרט  ↩



חתיכת בד לעטיפת הרגלים (במקום גרבים)  ↩



ה“אינטרנציונל” – המנון המהפכה בימים ההם  ↩



ביצים צבועות שהנוצרים מכינים אותן לחג  הפסחא  ↩



השחירו פניו בעמדות המלחמה  ↩



גושים־גושים  ↩



אות כבוד רוסי של גבורה בשדה־קרב  ↩



פסולת של תעשיית השיכר  ↩



כינוי כולל לרוסים (על שם דתם  הקתולית־יונית)  ↩



גברות צעירות  ↩



פועלים חקלאים, חסרי־רכוש  ↩



החבל המוביל את המעברה מחוף לחוף  ↩



בית־איכרים, בקתה  ↩



נידון לעבודת־פרך  ↩



חזן מפורסם  ↩



יעקב באחמן, חזן מפורסם באודיסה בסוף המאה  הי"ט  ↩



של חסידי הרבי מטאלנה  ↩



כובע כדוגמת זה שחבשוהו חייליו של גאריבלדי  ↩



ראקובסקי, בולשביק ותיק, הוצא להורג בימי  סטאלין  ↩



באמונת האל המושיע (פתח של נוסח קללה  חריפה)  ↩



באמונת האל המושיע (פתח של נוסח קללה  חריפה)  ↩



מעיל קצר עם בטנת־מוכין הנהוג בקאוקאז  ↩



כתפות קצונה  ↩



ספר לימוד יסודי הדת  ↩



בלמי רתיעה לפני קרון הרכבת  ↩



מחסני הצבא  ↩



נהר על גבול אוקראינה וגליציה  ↩



חבר – בגרמנית. הכוונה לחיילים הגרמנים.  ↩



חבילה  ↩



זרמים  ↩



המטליא  ↩



סוליות  ↩



ואיך יתכן אחרת  ↩



גנון או מכסה מעל לדלת  ↩



נער, בן  ↩



מכיסי  ↩



כינוי של גנאי לבלש או שוטר  ↩



תעלה מפרידה  ↩



מתכווצות, מתעוותות  ↩



מין אקדח  ↩



קריאת עצירה לסוסים  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45931