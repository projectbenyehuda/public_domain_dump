


	
	על החסידות
	







שום תנועה דתית ורוחנית בישראל במאות השנים האחרונות לא
השפיעה במידה רבה כל־כך על עמנו כשם שהשפיעה עליו החסידות, ומשום
תנועה לא נשארו כל־כך הרבה מושגים שיריים, פילוסופיים ואנושיים, כמו
מן החסידות.

כוונה ודבקות, התפשטות־הגשמיות והתפשטות־היש, התלהבות
והתפעלות, חסד וגבורה, תפארתו הוד, עלייה ותיקון, נגלה ונסתר, קדושה
וטהרה, ניצוצות וצירופים, כוסף וכמיהה, רמז וסוד, גלות־השכינה וגאולה,
אהבה ורחמים, חנינה וצדקה, ספירות ואין־סוף – מושגים אלה ורבים אחרים,
עמקי־משמעות ועשירי־רמז, ניתנו לנו מן היד הנדיבה של החסידות.

אמנם, רוב המושגים האלה נולדו בימי־קדם וגדלו ופרחו
בתורת־הקבלה, שממנה קיבלתם החסידות. אבל היא נתנה להם חיות חדשה. הקבלה
היתה נחלת יחידים בעלי־סוד, שהתבודדו באהליהם ודיברו בלשון־הזוהר
הארמית. בעלי־הקבלה היו בעלי־מחשבה־וסוד, שראו את עצמם כבחירים, שזכו
לחדור לפני ולפנים של סוד ההוויה. אלה בנו להם עולמות עליונים, שבהם חיו
את חייהם, חיי יחידי־סגולה, של חוזי־חזיונות ומחשבי־קצין. הקבלה לא ניתנה
לרכים־בשנים ולבני־העם, כי בסודיותה ובעמקותה היתה סכנה לפשוטי־השכל
ולתמימי־ הדרך.

ואילו בעלי־החסידות באו והוציאו את כל היקר הזה מתוך
היכלי־הסוד של הקבלה ועשתה אותו ׳“כסף עובר לסוחר”, דבר השווה לכל נפש.
החסידות, אומר מארתין בובר, היא “קבלה שנהפכה לאתוס”, פירוש הדבר:
תורת סוד של יחידים נהפכה למורשת עם, לאופי לאומי.

וזהו כוחה הגדול ומפעלה האדיר של החסידות. היא עוררה בלב
העם את התשוקה לחיים וליצירה, היא גילתה בו כוחות נסתרים וכשרונות
חבויים, ועשתה אותו שותף למעשי־בראשית של הקדוש־ברוך־הוא ולמעשי־היצירה של
אנשי־הרוח.

היא חזרה לימי־הגדלות של הימים הראשונים, ימי היצירה הדתית
בישראל, ובכחה האיתן החלה גם היא לצור צורות דתיות־לאומיות לחיי העם,
שציפה לגאולה.

ר׳ ישראל בעל שם־טוב הופיע בעת מבוכה רבה וסכנה גדולה
לישראל. זו היתה תקופת בינים של תעייה ותהייה. לפניו היה שבתי־צבי
ואחריו היה יעקב פראנק. מעשה שבתי־צבי הביא שבר גדול ועמוק על העם, שהיה
מצפה לגאולה. הרעיון המשיחי חי תמיד בתוך נפשה של האומה, ולאחר גזירת
ת״ח ות״ט נתלקחה בה אש־הכוסף למשיח ביתר־עוז וביתר־שאת. הדמות הזאת, של
שבתי־צבי, קסמה להם ליהודי פולין וליהודי הבאלקאנים, ור׳ נתן העזתי,
המבשר, היה איש בעל חוש ציבורי חריף ובעל כשרון־תעמולה אדיר, וכן הצית
ושלהב את האש הזרה של משיחיות־השקר בהמוני־העם הנדכאים, המיואשים
והתועים. רבים עזבו את ארצם ומולדתם, הרסו את קניהם הדלים ויצאו ל״דרך
הגאולה", שהיתה דרך הכליון. וכשבאה השואה הגדולה, וה״משיח״ המיר את דתו
– נופץ חלום־הגאולה לרסיסים וכמעט שהורד העם שאולה, מתוך חוסר־ישע
ועומק־יאוש.

סימני הקאטאסטרופה הלאומית הלכו ורבו. נתחללו קדשים,
נהרסו צורות־חיים, הותר האסור ונטמאה טהרת־המשפחה. זו היתה מעין
התאבדות לאומית, הבאה לאחר יאוש, כשכלים כל הקצין. ואז נזרע הזרע
לגידולי־הפרא של יעקב פראנק ובתו חווה, דמויות טריפות ומטורפות, הזרות
לעצם רוחה ומהותה של היהדות.

ולא רק חלושי־הדעת מהמוני העם התהלכו כאובדים ומטורפים,
מבלי מצוא תרופה למכה אשר הוכו. גם רבנים גדולים בתורה ואנשי־חזון
נתעו מן הדרך ותעו בשבילים עקלקלים של חזיון־מדוחים ומשיחיות־שקר. צלו של
שבתי־צבי היה פרוש על חיינו ימים רבים לאחר שירד לתוך שאול הטומאה,
ורבים רבים עוד היו דבקים בצל זה, ובצל תלמידיו ושליחיו,
בחשאי.

ואפילו אבי הספרות העברית החדשה, ר׳ משה חיים לוצאטו, שהיה מקובל ומיסטיקן, נחשד בשבתאות ונרדף על צוואר.

ב

בתקופת־תעייה־ותהייה שכזו הופיע ישראל בעל־שם־טוב עם
תורת החסידות שלו. וכבמשב־קסם נשתנה לטובה מזג האוויר בעולם
היהודי.

גרשום שלום, החוקר החריף והמעמיק של תורת־הסוד בישראל,
מניח בצדק, שרבים מן השבתאים נצטרפו למחנהו של בעל־שם־טוב. התועים
בדרכי החיים ביקשו להם עוגן־הצלה וחוף־מבטחים, לאחר שנטרפה ספינתם בים
היסורים והתעיות. ה״בעל־שם־טוב" ידע את זאת וכאיש מעמיק ראות וכמנהיג
בחסד עליון קירב את כל התועים והכניס תחת כנפי אישיותו ותורתו את כל
הנידחים והנבוכים, ורפא אותם ממחלת־יאושם ומעצבון־דלותם. הוא ידע שראשית
חכמה יש להשיב להם, לעניי־העם ולדלי־הדעת, את הרגשת בטחונם בחיים ואת
הכרת כבודם האנושי. ואת זה עשה כאב רחמן וכמורה חכם.

בלשון תמימה ובאמצעי־ביטוי עממיים גילה להם את עמקות התפיסה של החיים, והורם לראות דברים באורם הפנימי.

הסיפור הפשוט והמשל העממי נעשו האמצעים הנאמנים ביותר להרבצת התורה החסידית.

החסידות לא באה להפוך את הקערה על פיה, – בתקופה סוערת
ומטורפת יש להיזהר ממהפכות וממרידות – אבל ברחמים וברוך. באהבה ובהבנה,
נשתנו פני החיים והוכנסו מידת־הערכה חדשה ואורח־חיים חדש לתוך העם.

היהודי הפשוט, הנבוך והמדוכא, ראה לפתע פתאום שגם הוא
חלק חשוב בהוויה הישראלית, שגם בו בחר אלהים להיות לו לבן, כי אין
מיוחסים לו לאבינו שבשמים. כל הבנים חביבים עליו. ואם יש יהודי שאינו
תלמיד־חכם ושבילי התורה אינם נהירים לו – אין שער הרחמים של ההבנה האלהית
נעול בפניו, חס־וחלילה. אפשר להגיע לאלהים בתפילה, בניגון, בזמר,
ואפילו בכוונה בלבד, בלי אומר ובלי דברים.

האלהות, הרחוקה, הנעלה, הבלתי־נתפסת, נעשתה שוב אבהות
קרובה, מבינה, סולחת. כל העולם נהפך ללבושו של האלהים. “אל־עולם” קרוא
אלהינו, ללמדך ש״בחינת אל הוא בחינת עולם ובחינת עולם הוא בחינת אל".
כן נעשה האלהים המיטאפיסי של הפילוסופיה והקבלה לאלהי־הממש של החסידות
המעשית, ושל היהודים המבקשים דרך לאל חי.

וגם הפנתיאיזם הזה, הנמצא בתורת שפינוזה, ושמקורו
בתודעה הבלתי־יהודית, גם הוא כאילו עובר־בשלום בארחות הקוסמות של
החסידות, ואין נפגע ממנו. אלהים בכל – בטבע, בעולם, באדם. והאדם
היהודי, שיש בו תחושות דתיות־פילוסופיות טבעיות, שכל עצם אהבת־אלוהים
שלו באה מנטייתו הטבעית לבקש את הסוד העליון בחיים התחתונים – אדם
יהודי זה מצא בחסידות את גילוי־הפלא של טבעו הוא, הרוחני, השירי,
האלהי.

מכל האברים צועק כבוד השם־יתברך – אמר המשורר הגדול של
החסידות ר׳ נחמן מברצלב. ולא רק מאבריו של האדם, כי־אם גם מכל
יצורי־הטבע. ״האדם עץ השדה״ ו״יש שדה – הוסיף ואמר ר׳ נחמן – ושם גדלים
אילנות ועשבים יפים ונאים מאוד. וגודל יקר יופי השדה וגידוליו אי אפשר
לספר. אשרי עין ראתה זאת. ואילנות ועשבים הם בחינות נשמות קדושות
הגדולים".

וגם ב״אור המאיר״ נאמר: אין לך אפילו עשב קטן ובריה קטנה
שאינם מרמזים לעולמות העליונים – והיהודי מבין את הדברים האלה לאשורם. הוא
מבינם, משום שהוא חי בעולם הזה ורואה את העולם הבא שלעתיד לבוא, משום
שהיהודי הוא איש החיים והמציאות, איש הדמיון והחזון, משום שהיהודי יודע
לאחד בישותו בשר ורוח, ארץ ושמים.

החסידות היא תפיסת השלימות של החיים, היא דרך ההארמוניה
שבהם. ועם־ישראל הנודד שנות אלפיים בגולה וחולם חלום־הגאולה, היודע את
כל חמריות־החיים ושואף תמיד לרוחניותם, החי בעבדות ושואף דרור, הסוחר
ומוכר וכותב ספרי־תורה ויוצר יצירות ספרות קיימות לעד (התנ״ך) – עם זה הוא
העם המוכשר ביותר לקבל ולקיים את תורת־החסידות.

החסידות היתה יותר מתנועה. היא היתה, ונשארה,
תפיסת־חיים, דרך־מחשבה־והרגשה. היא צד האגדה של מטבע החיים, שמעברה השני
חקוקה ההלכה. היא חלק השירה בחיים שיש בה הרבה פרוזה. היא יום השבת של
השבוע, שיש בו ששת ימי חול.

וחידושה הגדול ביותר היה – הכנסת יסוד הקדושה אל החול,
יסוד השירה אל הפרוזה, ויסוד האגדה אל ההלכה, לא כיסודות ארעיים וחולפים
לשעה קלה או ליום קצר, אלא כיסודות־תמיד, שלא יעברו ולא יפוגו, כדי שישנו
את עצם החול ואת עצם היבושת של חיי יום־יום ויעשו אותם יותר יפים, ויותר
נעלים.

החסידות לא פגעה ביסודות היהדות ולפיכך לא הצליחה מלחמת
המתנגדים בה, אשר היתה מלחמה מרה מאוד ומסוכנת מאוד. החסידות לא באה
לשלול, כי־אם לחייב, היא לא נתכוונה חלילה להרוס אפילו את הסוכה המטה
לנפול, כי־אם לבנות. היא רק דלתה ממעמקים את העיקרים שהיו נראים לה
כיסודיים וכבריאים, ואותם הדגישה ולהם הטיפה, באהבה, בחסד,
וברחמים.

לפיכך נקראו חסידיה – חסידים, ואלה שהתנגדו לה נקראו מתנגדים, ומתנגדים – מושג שלילי הוא.

החסידות – מקורה חסד. ולא רק מבחינת הלשון אחים הם שני המושגים האלה, כי־אם גם מבחינת ראיית־החיים והשקפת־העולם.

בחסידות נתגלה חסד־החיים. כל העולם נבנה בחסד ובעצם
יצירתו נתכוון אלהים להיטיב עם הבריות. כי כלום לא יכול היה אלהים
להתקיים בלי עולם ובלי אדם? וודאי יכול היה אלא שברוב רחמיו רצה ליתן
עונג ליצורים שייהנו מיצירתו ויתענגו על עבודת­־ה' לפיכך יצר את האדם
שיקבל את כל השפע והברכה של החיים, ויעשה גם הוא עצמו יוצר, יוצר ערכים
של יופי ואמת.

הלל צייטלין, אחד מאנשי־החסידות הגדולים, זה שקידש את השם
בגיטו של ווארשה, נתן ביטוי בהיר לרעיון זה בספרו “החסידות” (שיצא בשנת
תר״ע בווארשה). וזו לשונו: “רצה היוצר שיחושו יצוריו לא רק את הטוב ואת
החסד ואת החנינה, כי־אם גם את החופש, את העמידה ברשות עצמו, את
הדמיון העולמי, כי הם בעצמם במעשיהם הטובים בוראים את הטוב, רצה
היוצר שיצוריו יחושו את עצמם לא כחומר ביד היוצר, כי־אם כיוצרים
בעצמם; רצה מקור הטוב שכל היוצא ומסתעף ממנו יחוש את עצמו בתור
מקור, בתור משפיע ולא בתור מקבל הכל בחסד ובנדבה מאת
היוצר”.

וחסד זה, שהמלים הדבקות בו הן: חן, חנינה ורחמים, הוא
העובר כחוט השני בכל תורת החסידות. אבל חסידות היא יותר מחסד. חסד – היא
מידה מופשטת, שאין לה גוף, ודמותה משתקפת בעולם־הרוח. ואילו חסידות
גזורה מחסיד (מחסד צריך היה לומר: חסדות), כלומר מן האיש הנושא בלבו את
החסד האוהב צדקה, המרחם על הבריות, המתנהג בעניוות, המצניע לכת עם אלהים
ועם אנשים (וגם הקדוש־ברוך־הוא עצמו נקרא חסיד: “צדיק ה׳ בכל דרכיו וחסיד
בכל מעשיו” ו״כי חסיד אני, נאום ה׳"). החסיד שממנו בא מושג החסידות הוא גם
עיקר־היצירה, כי הוא איש, שנברא בצלם אלהים ובו נתגלה נס־החיים, ועל איש
צדיק נאמר: “צדיק יסוד עולם”.





ג

האישיות תופסת את המקום המרכזי בתורת־החסידות, וגם דבר
זה מילא תפקיד גדול בעלייתה וצמיחתה של התנועה. כי מדרכה של תנועה – לבטל
את רצון היחיד מפני רצון הרבים, או מפני רצונו של השליט, ועל־ידי כך
למעט את דמותו של היחיד ולדכא את דרורו. לא כן החסידות. היא הרגישה
ברגש־הנחיתות של עניי־העם ועניי־הדעת בפולין, אוקראינה וגאליציה, לעומת
בעלי־התורה הגאים של ליטה, ולפיכך השיבה להם את הכרת־כבודם־וחשיבותם.
כל העולם כולו נברא לשמו של האדם, כל אדם, בלי הבדל מעמד חברתי או
תרבותי. ואת אלהים אפשר לעבוד לא רק בלימוד־התורה, שבכתב ושבעל־פה,
כי־אם גם בפרק־תהלים, בתפילה או בזמר. אין מחיצות בין יהודי ובין קונו,
וודאי שאין מחיצות בין יהודי ליהודי. זה הרעיון הדימוקראטי שהשיב את נפש
העם אל היהדות השרשית ועשה את ההמונים גורם אדיר לתחייה הרוחנית שלנו
בתקופת־חיים אפלה.

בזה ניתן תיקון לחיי־הפרט ולחיי־הכלל. החסידות שידעה
את סוד המזיגה ואת ברכת הסינתיזה ידעה לאחד גם פה את כוח היחיד הנבחר
בכוח הרבים הבוחרים בנבחרם.

יש בחסידות אצילות רוחנית ויחד עם זה יש בה דימוקראטיות ציבורית.

האצילות הזאת עשתה את הצדיק למנהיג דתי, שהעם ראהו
כבעל־שם וכבעל־מופת, וכמי שיכול לבטל את גזירת הקדוש־ברוך־הוא, אבל יחד עם
זה טיפחה בלב הכרת־כבוד לכל איש, אף הפשוט ביותר. אפילו העגלון של
הבעל־שם־טוב, אלכסיי, הגיע למדרגה גבוהה וראה דברים שעין לא ראתה. ומעשה
צדקה של יהודי כפרי ועם־הארץ היה יכול להגיע לכסא־הכבוד ולפעול יותר
מתפילת צדיקים.

ואם נזכור את תקופת־המבוכה־וההתפוררות, אשר בה הופיע
הבעל־שם־טוב, נדע להעריך כמו את חשיבות מפעלו לכינונה של האישיות
היהודית, שנטרפה ספינתה בים־היאוש.

ואותו סוד־המזיגה ואותה ברכת־ההארמוניה שגילתה החסידות
בענין האישיות של הצדיק והאישיות של החסיד גילתה גם בשאר הענינים: החומר
והרוח, הרע והטוב, הטומאה והקדושה.

היא דיברה בלשון־הממש־והמראה של החיים הריאליים, כדי
שכל יהודי יבין את הדברים, אבל יחד עם זה הכניסה לתוך אוצר־המלים של חיי
יום־יום מושגים רוחניים טהורים, כפי שנרמז למעלה, ועשתה אותם נחלת העם.
על־ידי כך העלתה את הרמה התרבותית של חיי ההמונים והכניסה חיות ורעננות
לתוך מושגים מופשטים, שהושאלו מן הקבלה.

שמחת־החיים היתה מצווה גדולה בתורת־החסידות, והשמחה היתה
ממשית: אכילה, שתיה, ריקוד, זמרה, והנאה מכל מה שניתן לו לגוף ליהנות
בעולם הזה, אבל כדי שלא יתפראו האנשים ויסתבכו שוב בתענוגות־בשר
מופלגים נצטוו לעדן את השמחה ולראותה כבבואה של השמחה העליונה.

השמחה הזאת לא באה לשם שמחת־חומר סתם, כי־אם לשם
שמחת־הרוח, שמחה בפנימיות החיים, בקדושתם. אי־אפשר לעבוד את ה׳ מתוך
עצבות ומתוך סיגופים, לפיכך מצווה לשמוח ולהתענג, אבל כל זה אינו אלא
אמצעי לעבודת ה׳.

נמצא שהאדם היהודי חי ונהנה בעולם הזה ויחד עם זה הוא
מכשיר את עצמו לחיי־רוח בעולם הבא. הוא עובד את ה׳ מאהבה, ומתוך כך
מתגברת בו האהבה לכל הנברא בצלם.

הרבה ציורי־יופי ומשלי־הוד יש בסיפורי החסידים, ואלה
באו לפתח את רגש האמנות בלב – בימים שלא היתה עוד ספרות מהלכת בעם ולא
היתה, עוד האמנות חלק בלתי־נפרד מחיי התרבות, כבימינו אנו. אמנות –
אבל יחד עם זה הוזהרו החסידים מעבודה־זרה של יופי לשם יופי והנאה לשם הנאה,
כי חובת היהודי היא לראות דרך האספקלריה של היופי התחתון את היופי
העליון, ודרך ההנאה החושנית לעלות ולהגיע להנאת־הרוח העליונה.

מכאן – ניצוצות קדושה שישנם גם בטומאה וזרע הטוב הטמון גם ברע.

העולם של החסידות היה עולם אחד, של אל־אב אחד, ואת כל
סתירות־השניות שיש באדם הנבוך והקרוע ושיש בעולם המלא ניגודים, רצתה
החסידות ליישב ולאחד בתפיסת מזיגה הארמונית. לפיכך לימדה את חסידיה, שגם
ברע שוכן הטוב, ויש להתאמץ ולעלות ממדרגת־השפל של הרע למדרגת־הרום של
הטוב. וכן שוכנת הקדושה בטומאה, ואין לנו אלא לברור את הניצוצות הקדושים
ולהעלותם מן החלאה – כדי שנטהר את החיים ואת עצמנו.

החסידות היתה תורת האמונה בטוב, תורת חיוב החיים, תורת זיכוי האדם. לפיכך נתפשטה בעם בתקופה קצרה כל־כך.

המחצית השניה של המאה הי״ח, לאחר מותו של הבעל־שם־טוב,
היתה, תקופת פריחה ועלייה לחסידות. לא רק העם דבק בה, כי־אם גם
גדולי־הרוח שבעם. וזהו הסימן המובהק ביותר לפריונה של אידיאה. זו היתה
תקופה של יצירה דתית גדולה. אנשים אדירי־אמונה וכבירי־רוח – המגיד
ממזריטש, ר׳ יעקב יוסף מפולנאה, ר׳ נחמן מברצלב, ר׳ פינחס מקוריץ, ר׳
לוי יצחק מברדיטשוב, ר׳ שניאור זלמן מלאדי ורבים אחרים – העלו את התנועה
למרומי הרעיון הדתי ולשחקי השירה האנושית. הם לא נתכוונו ליצירות
ספרותיות, כי צדיקים ורביים היו לעם, ולא סופרים ואמנים. אבל הירושה
הרוחנית־ספרותית שלהם גדולה לאין־ערוך, ועד היום נתפעל מכח־יצירתם ועוז
ביטויים של אותם צדיקים מופלאים, שרוח־הקודש דיברה מתוך גרונם.

הם היו אנשי־מידות ואנשי־חזיונות. הגאולה בערה בהם
באש־קודש. המשיחיות חיתה בכל ישותם. ולא אחד מהם ראה את עצמו כגואל,
כמשיח. אבל הם ידעו לכבוש את יצרם ואת נבואתם. הם ידעו מה עוללו לעם
משיחי־שקר, שהקדימו לבשר את הבשורה הגדולה ונטרף עליהם עולמם.

לפיכך יצרו תחליפים ליצר־המלכות שלהם ושל
חסידיהם־מאמיניהם. הם הקימו “חצרות” ונהגו מנהג־מלכים. היה ברבים מהם
מהוד־המלכות. ידיהם העדינות, אצבעותיהם הדקות והרגישות, עיניהם העמוקות
והחודרות, פניהם הזכים והצחים, קאפוטות־הסאמט והשטריימלים השעירים – כל
אלה אצלו להם רוח נבחרים ומושלים, והעם נמשך אחריהם. בחייהם ובמנהגיהם,
בתורתם ובזמרתם הקשיבו היהודים מצפי־הגאולה הד־קול מהעצמאות היהודית
שישנה־בכוח, והעתידה להתגלות באחד הימים. אבל הם למדו את חכמת־הצפיה, ולא
דחקו את הקץ, אף כי נמצאו כמה וכמה מהצדיקים שנתעו למחשבי־ דרכים. היו גם
מורדים ואישים טרגיים, כר׳ מנדל מקוצק, שראו את החזון הגדול והמציאות
הקטנה וחפצו לעבור את הגבול אשר תחמו להם החיים עם חוקיהם ומנהגיהם
הכובלים את הרוח.

אבל כלל־הצדיקים־והרביים בדורות הראשונים עמדו בנסיונם
והוציאו את העם מיוון־המצולה של הדלות והגלות ועל כנפי הדמיון של התורה
החסידית, תורה שהיא שירה, העלוהו למרומים ונתנו לו שמים חדשים ושירה
חדשה.

חזון הקדם נתגלה להם, ובעיירות האפלות של פולין ואוקראינה
זרח אור רחוק ומופלא של גאון־ישראל העתיק. וכחה של החסידות עמד לנו גם
לאחר שעבר זמנה ושקעה שמשה. גם לאחר שהוכתה מכה רבה בידי מתנגדיה,
ובראשם הגאון מווילנא ואחר כך בידי נושאי

דגל ההשכלה וגם לאחר שהחלה מתרוקנת מתכנה הראשון, ומכחה
היוצר, עוד נמצאו בה די גיצים בוערים, אשר הציתו את דמיונם היוצר של
משוררים, מספרים וחוקרים.

סופרי ההשכלה, ובהם פרץ סמולנסקין, ראו בה בחסידות
ובנושאיה “כחות־אופל”, החוסמים את הדרך לקידמה ולאור ונלחמו בה “עד־
חרמה”. אבל ספרות התחייה, שבאה אחריה, ראתה והבינה דברים לאשורם ולעמקם עד
שחזרה בתשובה – אל החסידות. ספרות זו, אשר חידשה את חיינו והכשירה את הקרקע
לתחייה ולתקומת מדינת־ישראל, הרגישה בחושה הבריא בחידוש הגדול שיש
בחסידות, והיא נמשכה אחריה, כבחבלי־קסם. י. ל. פרץ ומ. י. ברדיטשבסקי,
הלל צייטלין וש. א. הורודצקי, יהודה שטיינברג ומ. סיקו, ג. שלום ומרתין
בובר ואחרים, ומן הסופרים העבריים באמריקה: ש. צ. זצר וה. סקלר, אהרן
צייטלין ויוחנן טברסקי מצאו בה בחסידות מקור לא אכזב לחוויות, מראות
ומושגים שיריים־דרמתיים, שאין ערוך לחיוניותם, וברגש רצו עם “הכד אל
המבוע” לשאוב ממנו מיים חיים של יצירה עברית רעננה.

ולא רק את הסופרים הנזכרים וחבריהם, שקיבלו השפעה ישרה
מתורתה ושירתה של החסידות, ונתרוו מלשדה ונמשכו אחרי דמויותיה ומושגיה, לא
רק אותם ויצירותיהם יש לזקוף לזכותה של החסידות. זכותה וכחה הלכו והתפשטו
בכל תחומי היצירה של הספרות העברית.

בשירה ובסיפורת, כבספרות מחשבה, הובלעו ונמזגו ניגוניה וטעמיה של החסידות.

באופן “רשמי” אין לראות את ש״י עגנון, למשל, כסופר של
חסידות דווקא, אבל כל מה שיצר ספוג מרוחה ומריחה של החסידות. בכל
עצם־כתיבתו חסיד הוא. התום והטוהר של תנועה חסודה זו מאירים מתוך ספוריו
ואגדותיו.

וכן הדבר בשירה: החסידות חדרה לתוך חדרי השירים של משוררים רבים והיא נותנת בהם את אותותיה, בגלוי ובסתר.

ועצם המפעל של בנין־הארץ, שהביאנו למדינת־ישראל, האם לא
נתגלה בו מאמונתה והתלהבותה, מכחה ועוזה של החסידות? האם לא נשמע
בשירת־החלוציות את הד־קולה של החסידות? והאם לא היה במחולות־ה״הורה" משהו
מן השכרון והדבקות שבריקודי־החסידים? השיר העממי והמחול הלאומי והתיאטרון
העברי והיהודי (אשר “הדיבוק” של אנסקי נעשה לאחד מעמודי־התווך שלו), – האם
לא מן החסידות הם מתפרנסים עד היום הזה? ואם גם צורותיה הראשונות של תנועה
מופלאה זו ניטשטשו וכהו, ואם גם מרכזיה הגדולים חרבו, ונאמניה נשרפו כאש
– אין להגיד שחלפה ועברה מעולמנו. כתנועה דתית ציבורית, המשפעת על החיים
וחותכת גורלם של דברים ומעשים, וודאי עבר זמנה, ובזה לא יחידה היא, (דור
דור ותנועותיו, דור דור ושאיפותיו) אבל גם עתה, לאחר שעבר זמנה וניסע
דורה, עוד זרועים על פני ערוגות חיינו זרעי־ברכתה־והשפעתה, ועוד חתומים
בלבנו אותותיה. הם נתמזגו ביצירות הרוח, במנהגי־הדת, בדרכי־השירה,
באמצעי־האמנות, בהרגשות הכמוסות ובשאיפות הבלתי־פוסקות שלנו, לחיים של
יופי ושל דרור, לתפיסה של שלמות־החיים ולאמונת האדם היהודי בכחו של הרוח
היוצר, הוא רוח־הקודש, החי לא רק ביחידי־סגולה, כי־אם גם בכל בני העם,
שמראשית היותו ועד עתה הוא מחפש ביטוי לנפשו ב״גילוי־אליהו" של
אש־דת.














את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40986