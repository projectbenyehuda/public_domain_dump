


	
	מרדכי זאב פייארברג
	







והיה כי תמצאו מגילת לבבי בעפר תתפלש,
ואמרתם כה: היה איש תמים ופשוט
ועיף וחלש. – (ח. נ. ביאליק).





א

מתוך עתרת הקולות, העולים אלינו בהמון ובצבור מהיכל
ספרותנו בתקופה שעברה, תשמע ותבוא ללבנו ההמיה הנפשית הזכה של מרדכי
זאב פייארברג, זה החולם העדין, שמאס עד־עולם בחיי־החול שמסביבו ויערוג
ויכמה לחיים אחרים, חדשים ויפים מאלה.

בתקופה זו, שבה חי ויצר פייארברג, היתה ספרותנו ניזונה
עוד בעיקר מן ה״קיבוציות", היתה יונקת עדיין מרוחה של “כנסת־ישראל”.
עדיין לא נתפנה מקום כראוי ליחיד ולמאווייו, לפרט ולחלומותיו.
הפרובלימה האינדיבידואלית עדיין בהתחלתה היתה, בחתוליה, ואין צורך
לומר, שלגבי הצורות ואמצעי־הבטוי נמצאה ספרותנו במצב של סינקריטיזמוס.
אחזה צורה בצורה. מין בשאינו מינו. מתוך המאמרים עלה צלצולו של הניב
השירי, של המליצה האגדית – ובבלטריסטיקה נזל דם של פובליציסטיקה,
התלבט קוץ הדרשנות.

אולם החולמים־ליום־מחר, משוררי־העתיד, שהופיעו פה ושם
כאיילות חרדות בשבילי הספרות שלנו, הביאו אתם נגינות חדשות וכוונות
אחרות. עדיין היו שערי־עולם נעולים ברובם גם לפניהם, כמו שהיו נעולים
לפני אבותיהם – אך הרוח העצומה והרעננה, שהיתה מפעמת אותם, גלתה והולידה
ניבים חדשים, גללה את האבן מעל המעינות המפכים במסתרים.

פייארברג – הוא האברך בספרותנו, משורר האלף־בית של
החדש ושאיפותיו השונות. תפארת החלום הראשון ונועם הסנטימנטאליות התמימה
מאירים לו את דרכו – ולאורם הוא הולך.

הוא – המפלס לו דרך בנתיבות עקלקלות, ושירת־היחיד, הצמא ליופי, בפיו.





ב

בנפשו של פייארברג אש של משיחיות תיקד. עולו של עולם,
השקוע בטומאה, מעיק על שכמו. בוכה, בוכה במסתרים הלב – על
גלות־השכינה. רציני הוא מ. ז. פייארברג. אין הוא יודע להשתעשע, אין
הוא יודע לצחוק. בעודו ילד חרשו הקמטים במצחו – ויקנן בהם העצב
הגדול.

כל החיים כולם – שלשלת ארוכה של מהפכות, ירידות,
כשלונות ואסונות. ה״סיטרא אחרא" כל חלקה טובה כבשה – והיא המושלת בכל.
ה״קליפה״ בכל וסמאל – על הכל. אלפי שליחים לשטן וכולם אורבים לנפש
הזכה, לנפש התמה לצודה בחרמם. הנה מתגלה השטן בצורת כלב גדול ושחור
האורב לפתחו של ר׳ יוסף, שנולד לו בן. צריך להכניסו בבריתו של אברהם –
וכאן השטן רובץ. גדולה ועמוקה המלחמה. ר׳ ליב שרה׳ס בכבודו ובעצמו – סמל
הטהרה והתום האנושי! – כאן, מנין של יהודים מגידים את תהלות בן־דוד,
ולבסוף – נצח השטן – ונשבה התינוק. אביו של נחמן המשוגע ב״לאן" מדבר
על אזני בנו, השואל לדרכי־עולם ורוצה לדעת מה למעלה ומה למטה, לאמר:
השטן אורב לנו על כל צד, אורב לנשמותינו – ואנו צריכים להלחם. בנים אנו
לה', חיילים נאמנים העומדים על המשמר – ועלינו להלחם כל ימינו
בטומאה.

מוטיב זה עובר כחוט־השני בכל יצירותיו של פייארברג.
גלות וגאולה – זוהי הפרובלימה העמוקה, שהיתה גוזלת מנוחתו של המשורר
ודורשת ממנו תשובה מבלי־הרף. ואל תחשבו חלילה, שרק גלות השכינה שלנו,
העברית, וגאולת אומתנו אנו היא עצם הפרובלימה – לא! נשמתו של פייארברג
כואבת בכאב העולם, שאיפותיה אנושיות־כלליות, והתיקון שהיא מבקשת הוא לא
לאומי, אלא אנושי. הכתוב מדבר אמנם על גלות־שכינתנו דוקא, בוכה על
חורבננו אנו – אך אין זה אלא סמל, אלא השאלה: שם, במעמקי־הלב, תבך
התוגה הגדולה על חורבן העולם הכללי, על טראגיות ההוויה. כאן יש כעין
הבדל יסודי בין התפיסה והתפישה. התפיסה היא פרטית, לאומית – לב ללב
ישיח, יהודי ליהודי יביע אומר – אולם התפישה היא כללית יותר, רחבה ומקפת.
כי יסוד החיים הוא המוסר, הוא היושר והוא הצדק – והם נחלת־אנוש. ונשמתו של
פייארברג – כולה מוסר, כולה יושר. הכח המניע בנפשו – היא המוסריות
והיא המנצחת על יתר הסגולות בנפשו. ומשום כך הוא מיצר ודואג כל־כך על
גלות־השכינה, ומשום זה הוא רציני ונפחד במדה שכזו. לבו יפרפר בקרבו
כאותו עגל רך הנשחט בידי אדם. מאורע זה דיו לגזול מנוחה ושינה מעיניו
בלילות־האופל הארוכים.

ומכאן המקור לאותה פסימיות המיוחדת לשירתו של פייארברג.
״איכה נשיר משירי ציון על אדמת נכר?" – מה מקום לשירת הצדק והיושר כאן על
אדמות? הארץ חנופה מלאה. צללים מכסים על הכל וגוברים – עולים על האור.
פייארברג חולה. “מרה־שחורה” תבעתהו, צללים ירדפוהו. פייארברג – משורר
הצללים; משורר הטוב, הצדק – והצללים. איתנים אלה הם שערכו קרב בלבו,
והוא, הלב התם והרך, שותת, שותת דם…

במעמקי לבבו מרגיש פייארברג את האמת האחת והיחידה,
שלאורה ילך האדם – אולם הוא חלש עדיין ולא נצח את היסודות המתנגדים
התוססים בקרבו, עוד לא נצח את הצללים, העוטרים אותו ולא מצא את הבטוי
הגואל להגיד את האמת החדשה; אך מרחוק הוא רואה את האור הבוקע ועולה –
ובלבו תעל ותפרח התקווה:

– ינוסו הצללים.

וראה: קצרים היו חייו – כאילו רמז הישן: אין חלק בנחלתו לאיש שאש־המרד יוקדת בו. וינושל.

הן לא הספיק עדיין פייארברג לגולל לפנינו את דרכיו
הארוכים, הרחוקים והקוראים, שיצא אליהם באבו – ומגילת לבבו, מגילת, האש
והמרד, חתומה נשארה. חתומה.





ג

פייארברג יצר את הנובילה הלירית הקצרה בספרותנו. כאמן
אמתי ידע פייארברג את סוד הלבביות ביצירה. רשימותיו הקצרות מלאות
תמיד אינטימיות מיוחדת ולחש של תפילה חשאית רועד בהן. אך רוח הצעירות
המיוחדת היא המאצילה עליהן תמיד מריח האגדיות וההגזמה. יצירותיו ריאליות
הן ואינן ריאליות. איזה פתוס מיוחד יש בהן, איזו השראה מיוחדת מרחפת
בין השורות, הינומה של ערפליות עוטפת את השורות הרוטטות והחרדות – וכל זה
משווה עלינו רוח מיחדת.

הדמין אינו דמיון – אלא הזיה, והזיה חולנית, מורעלת־פחד.
אותם הצללים, שרדפו אחריו כל הימים, לא נתנו לו להביט נכוחה בפני החיים
כמות שהם ולציירם במנוחה ובשלוות־השקט. איזו דאגה מעיקה תמיד על לבו:
״רבונו של עולם, רבונו של עולם״ – אחת המימרות השגורות על פיו.
והמיסטיציזמוס שלו הוא משום כך מעורפל ומחוסר בסיס יצירתי. כשבאו האב
והבן לבית שמעיהו המקובל כדי ש״ילחש" לו לבן, לא הבין הוא, הבן, דבר
מכל מה שלחש לו הזקן. אין הכרחיות ואין התפתחות טבעית במאורעות, הכל
בא במקרה, כאילו נפל משמים לתוך עולמנו אנו. לקחת ״קמיע" באו – ויפול
דבר בין האנשים שנזדמנו יחד. נחמן המשוגע שולח בכוונה ליחזקאל
האפיקורס על־מנת שיתווכח אתו. הרי זה חוסר־ישע אמנותי. ההתלכדות
הטבעית תחסר במאורעות. בספור אחד הרי לפנינו ערב קיץ – וגוף הספור;
שוב ניתן לנו ליל־אביב, תיאור עצבני, אימפרסיוניסטי – וההמשך וגומר.
הדיאלוג, התופס מקום רב ביצירותיו, אינו דראמתי, חסר בו הריתמוס
השירי; ארוך הוא ומליצי, מסולסל וממושך – והעוצם הפנימי מתקלש
ומזדלף.

הדיאלוג דוחק את רגלי הפעולה. בספוריו של מ. ז.
פייארברג מעטה הפעולה וקצוצה התנועה. הרבה השתפכות והרבה התרפסות.

קינה ותחינה. מהיר הטימפו ושוטף ואין המדה עומדת לשמור
לקצב־הדברים.

וכמה רבה ההגזמה! ״הוא שוחק, – קורא נחמן, – הוי, כמה נורא הדבר, אביו הרב שוחק!"

חוט־היצירה אינו נטווה מבלי־הפסק; ההערות הפשוטות
פוגמות את השלמות האמנותית, חול־הפרוזה בא ומעיב – ודוקא בשעת התקדשות
– את שבת־השירה. הנה תמונה חדשה, הנה תמונה חדשה – מקדים פייארברג לציור
יפה, כאילו אין די לשבות את לבו של הקורא בדברי־השירה בלבד.

ואפילו בדבריו היפים ביותר יש הרבה מן ה״חבור“; סופו
של ״בערב”, זה הספור הנחמד, ״מחובר" וזר לגזעו – גופו של הספור.
הטנדנציוזיות תתלבט כאן לרגלי כל דבר ודבר.

אולם אחרי כל זה גדול החוש האמנותי בפייארברג ורכה
וענוגה לשונו. הוא יודע לספר בלשון צנועה ושירית על רחשי לב אנוש:

הימים הראשונים אחרי חתונתו היו לו כימי־מועד. כימי־חופש
מן חחדר בילדותו. ובכל אשר פנה – מצא אך שקט, תום ונועם. כל פנות־הבית,
כליו ורהיטיו הפיקו שלום ושלווה; הוא נעשה עוד הפעם לילד שהתעוררו בלבו
געגועים אל הנחל ואל שן הסלע, אשר שמה שחק בילדותו ונפשו משכה אותו עוד
הפעם לקרוא בספרי התנ״ך, מדרש ואגדה. עם אשתו דבר אך מעט, כי ביישנית
היתה עד מאד, אבל מי יוכל לתרגם לשפה ברורה את אשר דברו המבטים אשר התגנבו
מעיניהם? גם קרני השמש בתקופת־תמוז אינן מפיצות חום ואור כמבטים האלה. כל
מבט היה כנחל אש, מלא אהבה וגעגועים והמבט היה פתאומי, כברק בחשכת־הלילה,
ויעלם תיכף, בהשאירו אחריו אודם של בושה על הלחי. אז הביט הוא באהבה על
שפתיה היפות, המתנועעות מדי דברה ותהי לו כל מלה כשירת־ קודש
וכשירת־מלאכים, ותמלא את נפשו קסמים. הוא שתה אז לרוויה מכוס
החיים!





ומי שטעם וחוש לו בריחן של ערבות וואהלין הנוגות
והמתוקות, מי שידע ידוע את השבילים היתומים, הנתיבות האבלות המתפתלות
ועוברות מדרך לדרך בערבה נוגה זו, מי שחוש לו בוואהליניות – הוא יתפוס את
הרוך המנחם ואת הרחש הנאמן אשר בשירתו התמה והיתומה, הענוגה והנוגה של מ.
ז. פייארברג.










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40892