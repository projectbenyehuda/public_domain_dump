


	
	בשער
	



הוי־חיים והוית־ספרות

שנות תכונה ופעולה היו השנים האחרונות לספרות העברית.
רבתה העשיה. גדלה התעשיה. ביחוד בארץ־ישראל. ספרים למאות – מקוריים
ומתורגמים – הופיעו. שדה־הספר פרח. ורינת־אושר עברה במחנה: הנה
שנות־השובע!

האומנם היה שובע? האומנם בא השפע?

רעבים היינו וכלים לגילוי יצירה, כמהים לביטוי וצמאים
לדבר ה' – ולפיכך גדלה כל־כך ההתלהבות בראשית התקופה החדשה, זו
שלאחר־המלחמה, לקראת הסימנים הטובים, סימני החיים והפריה, בספרותנו.
כחות חבויים וחדשים התחילו מתפרצים ומתגלים. מרץ־שלא־הוצא חרג ממסגרותיו
וזעזע את המחנה. נשמעו קולות חדשים ורעננים, אשר קראו למהפכה
ולחידוש־חיים. ולא מעטים היו המתגעגעים שקבלו את הקריאות בתום־לבב ויצאו
למלחמה על ה“ישן” ועל המקובל. אף נסן להרוס מקדשי יום אתמול.

אולם פרץ זה לא האריך ימים ולא העמיק חתור. לאחר ששולם
מס ראשון לזמן הסוער ולהתפרצות־הנוער, ולאחר שרבים מן המריעים נפלו
ב“קרב” מבלי שהספיקו להפיל אף אליל אחד שאליו הרסו – קם הסער לדממה.
העולם שב לסדרו. והאנשים יצאו לפעלם.

ואמנם במשך השנים האלה נעשה ונפעל לא־מעט. ביחידות
ובצבור, מבפנים ומבחוץ נעשתה בלי הפסק עבודת ספרותנו. מי בשירה ומי
בפרוזה, מי בבקורת ומי במדע, מי בכינוס ומי בתרגום, – הכל עשו את
מלאכתם; נרפים לא היו. שיבוא עתה לעשות חשבון למה שהושג במשך שנים
מעטות – לא יתעצב אל לבו למראה הרכוש הזה. אדרבה, הוא עוד ילבש עוז חדש
ויתר־אמונה בכח ספרותנו החפצה חיים.

ובהעיפו עין על השדה הרחב המשתרע לעיניו והמלבב בתבואתו – יראה:

השירה נושאת ברכה, אף כי בה חלה יד הזמן יותר
מבכל. רוחות שונות, ממרחק באו, עטו עליה מכל צד והסעירו שבליה. ותחת
ידי הרוחות האלה היו הן מתנועעות ומזדעזעות כמחשבות להשבר. אולם רק מעטות
הוכו בשדפון. השאר עמדו בנסיון ושמרו על עסיסן ועל ליחן, על זרען ועל תנובתן.

ועל כיבוש אחד של הזמן יש להראות. שירת־היחידות היתה
מוכרחה לחלק את המלוכה עם שירת־הקיבוציות. הכשר ניתן לשירה
הלאומית־חלוצית, זו שהעובד בארץ־ישראל יצק בה כח ונתן לה גירוי. משוררים
כא. צ. גרינברג, א. שלונסקי ויצחק למדן הכניסו יסוד חדש לשירה העברית –
ומובן, שיסוד זה בא לרבות. השירה נקשרה קשר עוד יותר אמיץ בחיים
ונפתוליהם. הביטוי נעשה יותר חריף ויותר בולט. ובשעה שמשוררים אחרים, מן
החדר ה“ישן”, הלירי והשוקט, חרזו את חרוזיהם בעדינות דקה ובדבקות רבה, עד
לידי התפשטות הגשמיות של הצורה, היו אלה מגבירים את היסוד הארצי
והתוסס, המורד והלוחם – וממילא מכניסים שווי־משקל למלכות זו, המתנועעת על
גבולות שני העולמות – של המציאות והדמיון, של המצוי והרצוי.

והפרוזה – זו צעדה צעדי־און קדימה. מעיינות נובעי־חיים נתגלו בה, ואותם הוציאה חוצה.

גם ברשימה, גם בספור, ואין צורך לומר: ברומאן, יש עתה
יותר מרחב ויותר אוויר. התיאוריות הכבושה והמתאפקת אינה עוד המושלת
בכיפה. יש ספוריות חפשית ובריאה. הנשימה הקצרה נכנעה תחת שאיפת־הרוח
הרחבה. החטטנות המיואשת בנפש הגבור, שאצל כמה סופרים היה אחד ויחיד בכל
יצירותיהם, ירדה מגדולתה. ותחת זה יש לנו ראיה לנפש הזולת, הבנה לאחרים,
וספור־מאורעות ברוח עממי ואפי. דומה הדבר כאילו גרעיני־הכאב שהיו
טמונים בערוגות יצירתו של גנסין הופרו וממעמקים עלו כפורחים נטעים חדשים
– מרניני־לב.

הרשימות החריפות והתמציתיות של ג. שופמאן וציורי־היגון
המוארים בחסד ההומור של י. ד. ברקוביץ, המעשיות העממיות
המסוגננות־להפליא של ש. י. עגנון ורשימות־ההווי הבהירות והבריאות של אשר
ברש, הרומאן ההיסטורי של א. א. קבק, המגולל יריעה רחבה ומושכת־לב,
והספור ההיסטורי של יעקב חורגין, בעל הדמיון המזרחי, הספור השוקט של מ.
סיקו והרשימה הישרה של דבורה בארון, ספור ההווי הרוסי, המגוון והנסער, של
ח. הזז וספור ההווי הספרדי, האכזוטי והמרמז, של י. בורלא, ספור
בן־אדמה הבריא של ש. ל. בלאנק והרשימה המעודנת והפקחית של מ.
פוזנאנסקי וכן דברי הפרוזה של יעקב שטיינברג, יעקב רבינוביץ, ש. צמח
ואחרים – כל אלה יצקו כח חדש לתוך ספרותנו.

והבקורת? – הפרוזה היוצרת שלחה פארותיה גם לכאן.
הבקורת יצאה מתחום־המבינות, המבקרת ומבטלת, או מהללת ומשבחת ונתקרבה
לתחום־עצמה, שהוכן לה מ“ששת ימי בראשית”, הלא הוא תחום היצירה העצמית. כי
תעודת הבקורת האמתית היא לא להיות כלי־שרת למישהו אחר, ליוצר במקצוע
הספרות היפה, למשל, כי אם מטרה לעצמה. היא אמנם גם מאלפת, היא אמנם
תומכת יתדותיה בספרות ובסופרים, אך עיקר־תעודתה הוא – כתעודת כל יוצר
– לגלות אמת ויופי, להצית אש בלב הקורא, למלאו רטט של צפיה ואמונה בטוב
ובנעלה, לרוממו ולעדנו, לעשותו שותף ליצירה. ואם למשורר ולמספר משמשים
חומר ליצירותיו אנשים־סתם והופעות־טבע – ישמשו חומר ליצירת־המבקר
הופעות־גדלות ברוח האנוש ואנשי־מעלה, אנשי־יצירה. אותם משוררים ומספרים
עצמם, שבקשו חומר לעצמם בטבע ובאדם. שלשלת אחת היא ואין להבדיל בין
החוליות. כולן חשובות, כולן יקרות.

ולא מקרה הוא, שבתקופה זו עלתה לגדולה הביאוגראפיה, אשר
בה אור האישיות היחידה עולה בעזרת האמצעי הסינתטי של הספור והמחקר.
ליטון סטראטשי האנגלי ורומן רולאן הצרפתי, אנדריי מורוא הצרפתי וסטיפאן
צווייג הגרמני, אמיל לודוויג הגרמני וכן טובים ורבים כמותם נכנסו בלב
ונפש לסבך זה, ופותחים מחבואיו לעולם.

כי דוקא בתקופה זו של שלטון הרבים ונצחון הציוויליזאציה
הקיבוצית, חושק האדם לראות ולהסתכל בנפש היחיד, בחיר־העם־והאנושיות.
הערצת גבורים לא מתה ולא תמות באדם. היא חיתה ותחיה. ובימינו אלה –
ביתר שאת.

והבקורת, שגם היא ילידת ההערצה הזאת, הערצת הגבורה
הנפשית, תלך מכיבוש לכיבוש – בכל העולם וגם בעולמנו. בה יתלכדו יחד
היסוד הטבעי האינטואיטיבי עם היסוד התרבותי, השכלי. הבקורת והמונוגראפיה
– אלה הם מבשרי הצורות החדשות של הספרות ליום מחר.

ובמקצוע זה נעשה משהו גם אצלנו, אף כי “משהו” זה אינו
מספיק עדיין. גם בבקורת הצבורית והמחקרית, זו שיש בה יותר
מתולדות־הספרות מאשר הערכת־הספרות וגם בבקורת הספרותית־אמנותית,
וכן בשאר המקצועות (במחקר ההיסטורי והסוציאולוגי, המשפטי והפילוסופי)
יצאו כמה ספרים רבי־חשיבות, ועבודת־הכינוס נעשית והולכת, ועבודת־התרגום
נמשכת בחריצות, והצנורות מספרות העולם פתוחים לספרותנו, כן גם
בספרות־הידים שלנו, אשר נתעשרה בהרבה ספרים טובים ממבחר הספרות
העולמית.

הרי שעשינו איזה רכוש במשך השנים האלה, רכוש שאין
להתבייש בו. ובכל זה – הרגש נרגיש כולנו, כי משהו יסודי ועיקרי עוד חסר
לנו.

אנו נמצאים במצב מקורי ומשונה, שאפשר לציינו לאמר: יש
לנו אמצעים ואין לנו מטרה. נתעשרה ונתחדשה הלשון העברית, נתפתחו ונתגוונו
דרכי־הביטוי, עלו ופרחו כשרונות חדשים, קיצורו של דבר: כל המכשירים
ניתנו בידינו, אבל דבר אחד חסר: הדעת מה לעשות בהם. נשמט הבסיס מתחת
לרגלים ונתערפל מראה־המופת לפני העינים. מת ההווי, שממנו ינקנו דורות,
ושבו קשרנו את הווית ספרותנו במשך שנים. והווי חדש, שבו נדבק ונדביק את חזוננו, איו?

אותו נבקש בכל.

ידענו, כי הכשרון בלבד לא יספיק. ואנו מבקשים תוכן חדש, שישקף את הזמן החדש עם כיבושיו, את האדם החדש עם חיפושיו.

בארץ־ישראל יש ענין, נוצר איזה הווי ויחידים ומעטים
נאחזים בגילוייו הרכים בגעגועים רבים – למען מצוא אחיזה לגידול,
להתפתחות. הכיסופים המשיחיים והמאמצים הגבוריים של חלוצי־הבנין נתנו
לכמה מסופרינו ענין וטעם – לחייהם וליצירתם. אולם גם זה אינו מספיק. אפילו
לסופרי ארץ־ישראל אין זה מספיק – וכבר נשמעים משם קולות הסובלים מן
הבדידות – ובפרט לסופרים בארצות אחרות, שאינם באים במגע ישר עם ההווי
החדש שם. לאלה נחוץ בסיס בסביבתם ובארצם, אלה מבקשים קרקע תחת רגליהם,
במקום שהם חיים. לאלה דרוש הווי חדש.

והוא טרם נוצר. הוא רק הולך ומתהווה.

וכאן – מקור המבוכה.

כי – תרגום בלבד אינו מספיק לנו, לא התרגום השלם
והגלוי ולא התרגום החלקי והנסתר. תרגום הוא רק… תרגום ונותן את נפש
האחר, מגלה את סגולות הזולת. וכל אדם, וכן כל עם, רוצה לגלות את עצמו,
לבטא את עצמו.

נגולל־נא את יריעת חיינו בתקופה זו – מה נראה?

הכחות השונים והמתנגדים של החיים, מאז ומעולם, נלחמים
עתה זה בזה בעוז שלא היה משלו. ישן וחדש נאבקים במלחמת החיים והמות.
מעמדות ועמים, מינים ואישים – כולם נאחזו בסבך הגדול והמופלא ששמו “חיים
מודרניים”. נשתנו ונהפכו יסודות הכלכלה והמדינה; נתחלפו ונתרכבו עוד
יותר יסודות החברה החדשה. המוסר והמשפט, האהבה והנשואים, האשה והילד
הועמדו במצב חדש והוארו באור אחר. חקר נפש האדם ושאר מקצועות־המדע גילו
נסתרות. חופרים במעמקי־אדמה הגיעו עד סודות־עבר וחוקרים בנבכי התא של
החי והדומם חדרו לרזי היצירה, ממציאים כמכשפים הראו לנו את האדם בגדולתו
ומעופפים עזי־לב ומגלי נופים רחוקים – את האדם בשאיפתו הבוערת ובעליתו
הנפלאה, ועל כולם – עולה בכל תוקף שאלת־הנצח של “מה למעלה ומה למטה”.
דתיות חדשה, לא רק של משוררים ובעלי־קבלה, עולה ומנצנצת, אלא זו של
תוכנים ופיסיקאים, מטיפוסם של איינשטיין, אדינגטון, מיליקאן
וחבריהם.

איזה עושר ואיזה סבך! איזו דרמתיות ואיזו רתיחה! איזה
אור־וחושך יחד! האם אנו מוכנים ל“עולם הפוך” זה? האם תופסים אנו תפיסה
אורגאנית את האורגאניזם המורכב הזה של החיים המודרניים? ואם כן – האם
אנו יכולים למצוא את הקשר בין אנושיות זו ובין יהדותנו, השוכנת בפנים
ומבקשת את תיקונה? האם אנו יכולים להסתכל במעשה־מרכבה זה ולמצוא בו
את ישותנו? האם נראה את עצמנו כחלק בלתי־נפרד מן התרכובת המסתורית
הזאת ונתן את כל ישותנו ורכושנו לשם הגדלת הפעולה והמשכת הרקמה, שרקמה
יד־הפלאים מסביבנו?

ובעצם בקשת התשובה על זו השאלה העמוקה נרגיש ונדע את טראגיות המצב שלנו, הלא הוא המצב של אי־ההתאמה.

אין התאמה בין האדם המודרני ובין צורות־החיים
המודרניות. מישהו הקדים את חברו. ומובן, שלא הפרט הקדים, אלא הכלל; לא
היחיד, אלא הקיבוץ. הקדימה הקידמה, הקדימה הציוויליזאציה. יחידים בעלי כח
כביר התרוממו מעל השטח, אשר עליו עומדים הרבים, ויפתחו אפקים חדשים
לחיים. דומה הדבר כאילו כל שנות המאה הקודמת טיפחו בחובן כחות־פלא
לאין־שיעור, גידלו גאוני־מדע, שכללו והעמיקו את סגולות־המחשבה
ואוצרות־הדעת, בסתר ובחשאי, להלכה ולהפשטה, עד שקמו בני מאת העשרים
והתנפלו ברעב ובחשק על כל האוצרות האלה – לנצלם ולהעבידם, להוציאם
מתחום־ההלכה ולהכניסם לתחום־המעשה, להפוך את המופשט למוחש וממשי, לרתום
ברכבת־הזמן ולשרות־האדם את כל שרפי־המדע ואת כל כרובי־החכמה.

לבש האדם עוז ולפעמים גם עזות, כי מהפכה זו בעולם־הרוח
חלה בעצם זמן המהפכה בעולם־החומר. כי בתקופה זו עצמה גדלו ובגרו כחות
פוליטיים, כלכליים וציבוריים חדשים. השלטון הפוליטי עבר לידים אחרות,
החפץ לשלטון כלכלי גבר בלב המעמד המדוכא והסובל. והפעולה הציבורית
הציתה ניצוצי־חשק בלב אנשים שלא ידעו עד כה את הנעשה מחוץ לפתח־ביתם.
תקופת־הדימוקראטיה השוותה גדולים וקטנים.

אולם הקפיצות והמהפכות האלה היו יותר מדאי קדחתניות
וחיצוניות ולא יכלו להביא את האושר המקווה והנכסף. וכן נוצרה אי־ההתאמה
הגדולה.

יותר מדאי גדולים היו השינויים האלה כדי שתוכל נפש האדם
מן העם לתפשם ולהבינם. ואם הבין – “הבין” את זה באופן מיכאני ושטחי,
באופן תמים ותינוקי. הוא לא ידע כי טרם הוכשר להיות אדון ורב ביצירה
הגדולה של הזמן החדש, ולפיכך לא הסתפק בתפקיד התלמיד הער והמקשיב וחפץ
רק שלטון, רק דעה, רק אדנות. אבל החיים – אפילו בתקופה סוערת – יודעים רק
צמיחה אטית והתפתחות, רק גידול אור־גאני וטבעי. רק חורבן יעשה בן־לילה,
אבל הבנין דורש שנים, הבנין דורש מסורת.

לפיכך אנו רואים: עושר גדול רוחני וחמרי יש בעולם –
והמוני־העם שרויים בדלות, חמרית ורוחנית. תורת־החיים הולכת ומתעשרת משעה
לשעה – והאנשים החיים, שלשמם התורה נלמדת ולשמם העבודה נעשית, חיים
בחוסר־דעת ובחוסר־אמצעים. המדע והאמנות, הגילויים והתגליות, האמצאות
והתקנות – אלה הולכים מחיל אל חיל, בכחם של יחידי־סגולה ובעלי־חזיון,
והאדם מן השוק עדיין מתלבט ומתפתל בסבך תאוותיו וסבל־יסוריו, עדיין
תועה במחשכים ואינו שומע ואינו מבין לשפת התרבות החדשה.

ואם באדם הכללי, מאומות־העולם, כן – באדם היהודי על
אחת כמה וכמה. כי בנוגע לראשון יש רק שני צדדים בשאלת־היחס בינו ובין
העולם, ואילו בנוגע לשני – יש שלשה צדדים. עד שהוא מסתגל לעולם הגדול
ולבעיותיו עליו להסתגל תחילה לשכניו הזרים, שהם אדוני הארץ והמצב. עליו
להתגבר על המחיצה אשר בינו ובין העולם. ואי־ההתאמה שלו גדולה עוד
יותר.

כי לסבך הגדול של שאלות החיים והקיום האנושי מתרקמים
ומסתבכים חוטים נוספים של גזע ודת, של זרות ונכר בעולם, של “שנאת־עולם
לעם־עולם”, של בקשת קרקע ומולדת, של געגועי תרבות ולשון, של שמירת קדשים
לאומיים־דתיים וקביעת צורות מקוריות של חיים ציבוריים־עממיים. ועוד אלף
חוטים ואחד.

לדרך ארוכה ונפתלה יצאנו ורבים אורות־המקסם הקוראים
ומושכים, והמטרה כל־כך רחוקה ועמוד־האש לא תמיד ילך לפנינו. היפלא,
איפוא, אם תורגש בתוכנו חרדה גדולה לגורל חיינו ויצירתנו?

ובשער תקופה חדשה נעמוד תמהים ונשאל לאות ההתאמה השלמה של הווי־החיים עם הווית־הספרות.





אראלי־ספרות ומצוקי־עתונות

בדרך להשגת ההווי החדש של החיים, באמצעות היצירה
הספרותית, אנו נתקלים בהופעה מיוחדת, שיש בה משום גילוי סכסוך פנימי,
והיא המלחמה החשאית והגלויה, המעמיקה והמתמדת, בין הספרות ובין העתונות.
אראלי־ספרות ומצוקי־עתונות נאבקים זה בזה – בשל הבכורה הנכספת.

בממלכת הרוח יש להבדיל בין השתים:

הספרות היא הגבירה. העתונות היא השפחה. הספרות – מוצאה
מרמי־היחש. העתונות – מדלת־העם. הספרות – נחלת־הגדולים־והמעטים. העתונות
– נחלת־הקטנים־והרבים. הספרות נותנת חיי־עולם. העתונות – חיי־שעה.

אבל בתקופה זו שאנו חיים בה בטלו הרבה מחיצות ונמחו
הרבה גבולים. וכן ארע גם לספרות ולעתונות. בימינו אלה, כשכל רגע מלא
ענין וכל שעה הרת־עולם, אין האדם מחונן בשלוות־נפש ואינו מוכשר
להסתכלות ארוכה ומעמיקה. במהירות־הבזק חולפים לפנינו מאורעות והופעות,
הראינוע והקולנוע מראים ומשמיעים, ביעף ובחתף, שלל מראות וחשרת
קולות.

הטימפו של חיי הכרך, הריצה והטיסה, החתירה והתעופה –
אלה עושים אותנו לחסרי־התרכזות ולחסרי־מנוחה, ואנו רוצים לרוץ עם הזמן,
לשטוף עם המאורעות החולפים ועם ההופעות המתחלפות. דומה, כאילו נתפורר
הנצח לפירורים, דמות שמש שנשבר לשברי־קרנים, ורבבות רגעים נתמלאו רבבות
שאיפות, מאוויים וכיסופים. אנו נשאים בסער הזמן המשונה והמשנה.

וכביטוי לו, לזמן חצוף זה, בא כלי־ביטויו – העתון.

חייו – חיי שעות והיקפו – היקף־עולם. הוא מופיע לא פעם
ביום, כי אם פעמים ויותר. הוא מצלם, באותיות ובתמונות, את כל המתרחש
מקצה העולם ועד קצהו. הוא מקפל בתוך עליו את כל תבל – ממזרח ועד מערב,
מצפון ועד דרום. הוא מתנועע ומנועע – את העולם והחיים בו. דופק־חיינו דופק
בו. סתירות חיינו משתקפות בו. כל התהפוכות מצטלמות בו. טוב ורע, יפה
ומכוער, גדול וקטן, נעלה ומגוחך – הכל בו.

הוא עם איינשטיין יחזה בכוכבים והוא עם לינדברג יעוף
מרומים. הוא לחצרי מלכים ושליטים יבוא לראות את הנעשה בסתר־מלוכה והוא עם
מורדים ומתקוממים ילך – להפוך כסאות ולנפץ כתרים. הוא
לועידות־חכמים־וחוקרים ישלח שליחיו, לספר בפרוטרוט מה נתחדש בעולם
הרפואה, איזו תרופה נמצאה לסרטן ולשחפת, ואיזה כוכב חדש נתגלה ברקיע,
והוא את שליחיו ישלח למערות פריצים ורוצחים – לחקור ולדרוש למקור הרצח.
הוא לחדרי־סתרים בבית־המשפחה יחדור – לחפש בגידה ולגלות קלון, והוא גם
לבתי־משפט יבוא – לשבת עם שופטים ולענוש חוטאים. דברי ספרות ואמנות
בו יקבלו הארתם, ודברי רכיל, של אמנים כושלים ומשחקות יפהפיות,
בו יקבלו את “תיקונם”. והוא גם נותן עצות – כיצד לחיות וכיצד
להתנהג, כיצד להתעשר וכיצד להתייפות, ורבות כאלה.

ואמצעים־הביטוי והלשון, שבהם ישתמש, אינם גם הם מנחותי
דרגה (בעתונים הגדולים והחשובים הכתוב מדבר). סופרים מובהקים ועתונאים
מנוסים עושים את העבודה. ומלאכת־הכתיבה הגיעה למדרגה גבוהה גם פה. לא רק
במאמרי הסופרים יש משקל, טעם ויופי, כדי אם גם בחדשות־היום המהירות,
שנכתבו על רגל אחת על־ידי איזה “ריפורטר”, יש לא פעם כשרון ספרותי רב
וכח תיאורי מפליא.

רעד־אדמה כי יבוא על עיר ונפץ־אווירון כי יקרה, מרד כי
יפרוץ בבית־סוהר או אש כי תפול בבית־חולים, אדם כי יירצח ברחוב או
ילד כי יפול תחת המכונית – מיד יופיע במקום המעשה העתונאי הרואה ואינו
נראה, ומבלי חכות לשעת־רצון רחוקה יתן לנו תיאור רותח ומרתיח, מזעזע
בריאליותו הדרמתית ומפליא בשלמותו הספרותית. העתונאי הער והזריז זכה
הראשון – הוא הוציא מידי הסופר את הבשר החי של העלילה המתרקמת וקרם עליו
עור ונתן לנו דמות חיה ומפרפרת. בצורת חדשה, שלוחה על־ידי הכבל, ניתן
ספור קצר ותמציתי, המלא פעולה וחקר־נפש.

אמנות עתונאית כזו היא אויבת מסוכנת לאמנות הספרותית.
כי היא מוציאה את הקסמים החבויים באוצרות הספרות ומפיצה אותם על פני
עמודי־העתונים. על־ידי כך היא מקדימה “נעשה לנשמע” ומסירה את
הוד־הקדושה־והגדלות החופף על ראש הגבירה המיוחסת. הקורא אינו צריך לחפש
נתיבות ולהתדפק על שערי גדולים ונעלים. שליחים זריזים מקדימים ומתדפקים
על שעריו הוא ומביאים לו מן המוכן דברים שהיה רגיל לחפש ביראת־הרוממות
בין דפי ספרים.

לפיכך נראה עתה לא פעם, כי כשם שעתונאים משתמשים
באמצעי־ספרות, כן משתמשים סופרים באמצעי־עתונות. אי־מנוחה תתקוף גם את
השלווים ובמהירות יכתבו ספריהם ועל חשבון האיכות יגדילו את הכמות. נמצא
שהראשונים מעלים בקודש, והאחרונים מורידים בו. וגם הקורא והקוראה של
זמננו הם על־פי רוב קוראים עתונאיים אף כשהם קוראים רומאנים –
בבולמוס. גם ברומאנים נמצא עתה יסודות עתונאיים.

כך הולכים גבולות קודש וחול ומיטשטשים. וחיי־עולם
וחיי־שעה נאחזים בסבך. אראלי־ספרות ומצוקי־עתונות אוחזים בארון החיים.
והשאלה הראשונה המרחפת על השפתים, למראה המלחמה הזאת, היא: – מי
ינצח?

אבל עד שיבוא אליהו ויתרץ את הקושיות ויפתור את השאלות –
נראה־נא מה היא תכונת המלחמה הזאת בעולמנו אנו? מה מצב הדברים בספרותנו
ועתונותנו? יד מי גוברת? וצר מי מכריע?

נדמה לי, כי מבחינה זו לפחות נמצאת הספרות העברית במצב
טוב יותר. פשוט, משום שהצד שכנגד, היא העתונות, טרם לבש כח במדה כזו
שיעשה מתחרה לבכורתה ושיהיה מתחרה לקיומה של הספרות.

אמנם, גם אצלנו כבשה העתונות כמה כחות חשובים מידי
הספרות, היא הוליכה שבי (או אולי אגיד: שולל?) כמה משוררים ומבקרים, כמה
אנשי־מדע־ועיון. מלונת אורחים נתנה להם בדרך־תעייתם ויכולת־ביטוי
הבטיחה להם “לפי שעה” ו“לעת־עתה”. והם נאחזו ברשתה. “לפי שעה”
ו“לעת־עתה” הם כותבים מאמרים קטנים ורשימות חטופות ו“שתים־שלש שורות”.
לפי שעה ולעת־עתה הם מפוררים את כחותיהם ונותנים טפים־טפים של כשרון
ושל דעת. ובסתר לבבם יחכו לשעת־הגאולה, לשעה הגדולה שתבוא.

אמנם, גם אצלנו אפשר להראות על קרבנות לא־מעטים – על
סופרים שהתחילו באמונה ובהבטחות וה“המשך” לא בא. ואם בא – לא האריך ימים
וכבה בעוד יום. על סופרים שהעפילו וטרם זכו לעלות – נפלו ולא קמו.

אמנם, גם אצלנו יש סופרים ש“נגמרו” לפני זמן.

אבל אחרי כל הקרבנות האלה, המובנים וההכרחיים־כמעט בכל
ספרות, או למרות כל אלה, יש בה, בספרותנו, עוד משהו מתום־העלומים. יחס
הקדושה לספר, החי בנו מדורות, לא מת אפילו בימים אלה ובלב הקורא עוד חי,
עוד חי רגש־ההערצה לספר, להבדילו מן העתון.

והעיקר – כפי שנרמז כבר – העתונות העברית, אפילו
בארץ־ישראל, מקום שם היא משמשת גורם חשוב בחיים הציבוריים, עתונות יומית
זו לא נסתעפה ולא נתרחבה במדה כזו, שתוכל לבלוע ולהבליע את
הספרות.

השדה נשאר פנוי, המרץ נשאר משומר – לתעודתו הרמה, לשליחותו הנעלה.

הבכורה ניתנה לספרותנו – עד היום הזה, גם כיום הזה.

ובכורה זו מחייבת. היא נותנת בידה גם את הבחירה.

“ובחרת בחיים” – פשוטו כמשמעו.

הספרות צריכה לבחור בצורות־החיים החדשות, אלא שכל עין
פקוחה וכל לב ער מרגישים בהן ודבקים בהן. היא צריכה להכניס ולעכל בקרבה
את היסודות התוססים, ה“עתונאיים”, הרותחים ומתחננים להתגבש ולחיות. מה
שהעתונות העולמית עושה לספרות העולמית צריכה הספרות העברית לעשות לעתונות
העברית – לרוץ אורח לפניה, להקדימה בערות־לב, לקחת ממנה את היסוד הקודח,
לחתות את הגחלים מעל מזבחה וברצפת־האש של היום להצית את מדורת האתמול
והמחר. מן ההווה והמציאות ללכת אל העבר והדמיון. מן המוזאיקה של היום לבנות
את בנין העתיד. את ריתמוס הזמן החדש להכניס לתוך ספרותנו.

אל יעלה על דעת איש שפה נעשות “הזמנות” לדברי־ספרות חס
וחלילה. פדה יובע רק החפץ לראות את חוט־השני שיהא עובר בגוף ספרותנו, את
היסוד המייחד והמאחד שלה. את הכיוון הפנימי שבה.

והכיוון הפנימי שלה הוא – להבהרה ולהבראה. הפרוזה
הגלויה והנבונה היא יצירת־התקופה והיא גם ניתנה לנו למתנה יקרה. בראשית
ימיה של ספרותנו החדשה בתור האביב שלה, היתה השירה הכח הראשון־במעלה,
החלוץ העובר בראש. עתה, בסוף תקופה שנסתיימה ובראשית תקופה המתחילה,
דורך ועולה כוכב־הפרוזה. פרוזה זו, שיש בה משום בגרות, תקל עלינו את
הביטוי ותרחיב את הגבולים. היא תגביר את יסוד העלילה ותחזק את עמודי
הספור החדש. והיא שתבצר גם את הספור והרומאן ההיסטוריים, אשר ראשיתם
היפה כבר נראתה בספרותנו. הדמויות הנשגבות של תולדות־ימינו חיות עתה
לפנינו ביתר־עוז, והעברי המודרני, צמא־העלילה, ידבק באהבה
במקורות־הקדומים לדלות מהם יופי וגבורה. ולא רק בפרוזה הספורית, גם
בשירה ניתנו לנו בשנים האחרונות כמה דברים היסטוריים
מלהיבי־דמיון.

ונראה לי, כי עד שיבוא ההווי החדש, הנמצא בהתהוותו, יכול
הקרקע ההיסטורי לתת לנו עסיס וליח לפרנס ולדשן בהם את ספרותנו.
דמויות־הפלא של התנ"ך וגבורי־הסבל של התולדה העברית רומזים ומושכים
אותנו – ומי יוכל עמוד בפני קסמם?

אבל סם היסטורי זה אשר יוצק לתוך עורקי ספרותנו לא
להרחיקנו מן החיים – תעודתו. הוא צריך לחזקנו בעמדתנו ולהכניס שווי־משקל
בנו. על־ידי מגענו וקשרנו עם גבורי־האומה ועם תקופות־חיים שונות
בהיסטוריה שלנו, יתחסן היסוד הגזעי שלנו, יימצא הנוסח היהודי שאנו
מבקשים. כי אם באמצעות ההווה בלבד לא נוכל למצוא בנו די גבורה ויחש לפגוש
בהם את הכחות החדשים הבאים עלינו ולעמוד בפני כל הנסיונות – יבוא העבר
וימלא את הגבורה החסרה לנו, יעורר את העוז אשר נרדם בנו, ישיב לנו את
גאוותנו אשר שפלה.

דרך מסננת זו, של העבר, נסנן וננפה את הופעות־ההווה.
באבן־הבוחן של הנסיון החכם נבחן את המאורעות המתרחשים ומשתנים ובמשקל
המורשה נשקול ונברור את היסודי בחיי היום, את זה שיש לו קביעות
ואמת.

קיצורו של דבר: נחשל את עצמנו להיות חזקים למדי – לשאת את
משא החיים החדשים והנפלאים וליצור אורגאניזם בריא, אשר יהווה, בכחות
הפנים שלו, “אני” אנושי־עברי שלם. בכח ה“עלילה של קורות ימים ראשונים”,
לפי נוסחו של יל“ג, ניצור את שירת־ה”עלילה של קורות ימינו" אנו.

ויצירה זו אינה מצטמצמת בגבולות הפרוזה
הספורית־היסטורית. היא פותחת שערים רחבים לכל מקצועות הספרות. המצע – מצע
רחב והמושג – מושג מקיף. בו כלולים גם ספור וגם רומאן, גם מסה וגם
בקורת, גם מדע וגם מחקר.

הספרות המעורה באומה ובחייה היא אוראגניזם מורכב וחי
כעצם האומה, כעצם החיים. ואברים רבים לה, וצבעים שונים לה. בה השירה
והספורת, המסה והבקורת, הביאוגראפיה וההיסטוריה מתלכדים יחד ומהווים
ישות בריאה ופורחת, הלוקחת לב כל אדם ער ונבון, כל נפש
צמאת־אמת־ויופי.

וחפץ זה, של התאמת כל הכחות בחיינו ושל השגת ההארמוניה היוצרת בספרותנו, בוער עתה בלבנו.










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41435