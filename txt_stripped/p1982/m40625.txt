


	
	שמואל אבא הורודצקי
	







זה ימי דור שלם עומד האיש בספרותנו ועובד בה באמונה
ובתום, באהבה ובחסידות. את החסידות בחר לו למקצועו ואת
דרך־החסידות – לדרכו. ושלמות זו, שבתפיסתו והשגתו, בהשקפתו ופעולתו,
היא הסגולה היותר יקרה שלו. אין מחיצה בין היוצר ויצירתו, בין הבנאי
ובנינו. אין יחס־חוץ של איש הבא ממרחקים. מורגשת הכמיהה הנפשית לנושא. יש
משהו מהאושר הפנימי של הסופר והחוקר אשר מצא את מבוקשו ותיקונו. יש משהו
מעונג־הקרבה לגדולי־רוח וזכי־נפש שבצלם טוב לחסות ובסביבתם טוב
לחיות.

כי אם דרוש יחס מיוחד לכל הופעה ולכל תנועה, בחיי ההווה
כבחיי העבר שלנו, הרי הוא דרוש פי־כמה בנוגע להופעת־פלא זו ששמה
“חסידות”. פה הבנה בלבד לא תועיל. פה הגישה השכלית בלבד לא תספיק.
ובאמת לא קל לו למתנגד השלם והנאמן להיות באווירת־החסידות.

מי שרוצה להרגיש ולהבין את החסידות, לתפוס אותה ביפיה
ושלמותה, בגדלותה ועמקותה, מוכרח להיות בעצמו “חסיד”, כלומר
שבעצם־מהותו יהיה קרוב לתפיסת־עולמה של החסידות ולהערצת־האישיות שלה,
לשירתה ולסודיותה, להתלהבותה ודבקותה.

דרך משל: אדם, שהוא ראציונאלי ביסוד נפשו ומתנגד במובן
היהודי, יכול לראות בכל תנועת החסידות איזו תעייה ערפלית והחלשת יסוד
התבונה, ירידת הכח השכלי וחוסר היסוד החזק, הגברי, ביהדות ההולכת
אחריה. וביוצריה הגדולים ונפלאים אפשר לו ל“בעל שכל” זה לראות סטייה מן
הדרך הישר של האומה ו“שגעון גדלות” של הוזים וחולמים.

אולם, מי שהוא אימוציונאלי ביסוד־נפשו וחסיד במובן
היהודי, יראה בכל התנועה הזאת לא תעייה רופסת, אלא התעוררות כחות־נפש
עמוקים, התלקחות חזון וגילוי הופעות יופי וסוד. החסידות עצמה תהיה לו מקור
עושר־נפש ואושר־רוח, אמצעי של דבקות באלהים ובטבע, של אהבה גדולה לאדם
ולעולם, לחי ולדומם, למושג ולשאינו־מושג. ויחד עם ר' נחמן מברצלב, זה
הפייטן הגדול של החסידות, יכול אדם כזה להגיד: “כשאחד מספר לי צערו אני
מרגיש בעצמי הצער יותר ממנו, וממש נוטפין ממני הדמים מגודל הצער שאני
מרגיש יותר ממנו”.

וכן הדבר ביחס ליוצרי החסידות. אדם חסיד לא יראה בדבריהם
על עצמם “שגעון גדלות”, כי אם אמונה עמוקה ויוקדת בתפקיד היחיד, בכחה של
האישיות, שנתגלה קודם כל בהם עצמם. כל אדם גדול מאמין בעצמו, כל
מנהיג וכל יוצר, כל אמן וכל חוזה רואה את עצמו כגילוי הפלא האלהי,
כאדיר וכנעלה, כשליט וכמלך, שיכול להחריב עולמות ולבנות חדשים. ואם אנו
קוראים ושומעים את “שבחי האר”י" או את “שבחי הבעל־שם־טוב”, מפי תלמידיהם,
ואת שבחי ר' נחמן מפי עצמו – שיש בהם נסים ונפלאות, העוברים את גבול
שכלנו ואמונתנו – חלילה לנו לראות בהם רק דברי גוזמה והתפארות של אנשים
מוכים־בסנוורים או תועים ומתעים. לא. בזה מתגלה הצמאון האנושי הגדול
והבוער לפלא, ליצירה; ולאדנות־החזון שתנצח את עבדות־המציאות. אם
הבעל־שם־טוב יכול היה, לפי אמונת העם, להניח חגורו על נהר הדניסטר ולעבור
עליו בכח ה“אמונה הגדולה”, או להפחיד את השטן במידה כזו עד שירא (השטן)
“לנפשו פן תגיע העת שיתבלע מן הארץ” ועוד כאלה, או אם ר' נחמן אומר על
עצמו: “אני איש פלא ונשמתי היא פליאה גדולה”, או “אני יודע חכמות שאם
הייתי מתחיל לגלות מעט מהחכמות שאני יודע היו יכולים לחיות על ידי התענוג
של השגת החכמות האלו לבד בלי שום אכילה ושתיה”, או ש“הספר הקדוש שלו לקוטי
מהר”ן שיצא בעולם הוא אתחלתא דגאולה" – מה אנו רואים בזה? מצד אחד החשק
הבוער של העם לראות בגדלות בחיריו ומגיניו, ומצד שני – אמונת האדם
היוצר בעצמו ובהשפעתו. אישיות כבירה, הרואה את עצמה כהתחלה חדשה של
העולם והחיים, ולפיכך גם אחראית מאד לא רק לעצמה, כי אם גם לכל החסידים,
לכל המאמינים, לכל האחים. נשמה העוברת על גדותיה ורוצה תמיד להתחדש ולחדש.
לחיות ולהחיות – את כל כחות הגוף והנפש באדם היחיד ובעם כולו, כי
“מכל הדברים צועק כבוד השי”ת".

לכן לא יפלא מדוע גדלה כל־כך השפעתה של החסידות לא רק
על הדורות שלפנינו, כי אם גם על רבים מדורנו אנו. והספרות העברית שתתה
ורוותה לא מעט ממעין־חיים זה.

הורודצקי הוא מנאמני החסידות בספרותנו ובעבודתו המתמדת
והפוריה יש לא מעט מעבודת הבנאי שאינו יודע ליאות. בספריו ובמאמריו
מורגשת תכנית בהירה ובריאה של אדריכל, הרוצה להקים לנו בנין נהדר של
המסתורין הישראלי, אשר המאורות הגדולים שלו יאירו מתוכו למרחקים. הוא
מבקש ורואה קודם כל את האישיות הגדולה והיוצרת. הוא נשבה להוד היחיד,
והנכנס אתו להיכל־המסתורין שלנו יזכה להפגש עם ארייות, אלה גדולי
הקבלה והחסידות שדמויותיהן בוערות בהכרתנו באש כוסף.

ומה שמפליא ביותר בעבודתו היא המנוחה החיצונית והשיטה
המתמדת. לא רבים מסופרינו, שנכנסו לפרדס זה, יצאו ממנו בשלום. מי
שנשתבשו דרכיו ומי שחסרה לו יכולת אמנותית להשיג את הענין בשלמותו. וכן
ראינו מספרים שהורידו את הספור החסידי למדרגת פולקלור או מעשה פשוט שאין
בו לא פלא ולא גילוי. מרוב שמוש וממיעוט כח יצירה נעשו ספורי החסידים של
כמה מסופרינו, גם בעברית וגם באידית, “כנור שמנגנים בו לצים”.

וכשם שמשוררים בינונים הבאים לכתוב שירי ילדים
“מתיילדים” ומשתטים, כך היו נוהגים כמה ממספרינו ה“חסידים” להתמם
ולהתחסד, ללכת בעינים עצומות אחר הנוסח המקובל של “והוא יחיה”. וכל
המאניירה הזאת נעשתה מלאכותית, חיקויית ומשעממת. ואם לא השכילו הם לסור
מדרך זו בעוד מועד וברצונם, מהרו הקוראים להסיר לבם מהם מהכרח. כי בדבר
אשר נעשה נוסח מאסנו, בנוסח אשר נעשה שאבלונה קצה נפשנו.

זה היה ענשם של מספרים בלתי־מאמינים ולא־אמנים.

הורודצקי, החוקר המאמין, הלך בדרך הישר וקבל את
שכרו. הוא תפס את דרך המחקר הנפשי של החסידות ונושאיה. הוא ראה לפניו עולם
גדול ויפה, של אמונה והתלהבות, של כחות רעננים ומבריקים, של שירה, ניגון
וריקוד, של אהבת־אל־ואדם, ויתן את לבו להדבק אף הוא בעולם־אמונה־ושירה
זה. ודרך האיש היחיד בא אל תוכו. אידיאות מופשטות יכולות לפעמים להתעות.
מושגים סתומים ומעורפלים, שלא תמיד הם מושגים, יכולים לפעמים להשלות את
נפש המבקש. לא כן אישים גדולים ומאירים. הם תמיד לוקחים את הלב בסער
חייהם ויסוריהם, באש אמונתם והתלהבותם, בירידותיהם ועליותיהם,
במלחמותיהם עם היצרים הרעים – מבפנים ומבחוץ. בהם האידיאה הנעלה
והמופשטת לובשת צורה ומתגלית לנו, ומדריכה אותנו מנוחה ונותנת לנו כח וחשק
להלחם ולסבול, ליפול ולקום. בהם מתגלה ומתגלם סוד העולם והיצירה. בהם
אנו רואים את שכרנו מכל עמלנו. הם – הכלים הנפלאים והם גם כלי־האומנות
הנפלאים לעשות בהם את הכלים. הם משכללים את ספר היצירה של העולם על־ידי
שכלול עצמם, הם מעשירים את החיים על־ידי שפעת הצבעים של נפשם ועוצם־הכח של
חייהם.

הורודצקי הוא לא רק מן המרגישים, כי אם גם מן המבינים
הגדולים של הענין הזה, ולכן נכונה דרכו לפניו. במקום החפץ להיות יוצר
הסתפק בחפץ להיות בונה – וחפצו זה עלה בידו. הוא נעשה לחוקר המסתורין
העברי. וחושו הווהליני ורכותו האוקראינית עמדו לו לשמור על יסוד השירה
שבמחקר. נשתמרה בו הלחלוחית הספורית. בדברי־המחקר שלו זולף עסיס
החסידות, וזה מוסיף חן ונועם להם.

כי מלבד הערך הדתי־מוסרי והאנושי־צבורי של החסידות היה,
ויש לה גם עתה, ערך אמנותי־ספרותי. גישת ה“צדיקים” לשאלות־החיים־והעולם
היא פילוסופית־ספרותית בעיקרה ובכתביהם ושבחיהם אנו מרגישים ביתר־עוז את
משק כנפי היצירה האמנותית־ספרותית. וכשסופר בעל דמיון עז כר' נחמן
מברצלב, שחי לפני 165 שנה, אומר למשל: “אפילו אדם פשוט אם יש עצמו על
הספר ומסתכל על אותיות התורה יכול לראות חדשות ונפלאות, דהיינו שעל ידי
הסתכלותו היטב היטב על אותיות התורה יתחילו האותיות להאיר ולהצטרף
בבחינת אותיות בולטות ומצטרפות (הפיזור שלי – מ. ר.) ואזי יראה נפלאות
צרופים חדשים. ויכולין לראות בהספר מה שבעל המחבר לא כוון לזה כלל” –
כשצדיק זה אומר דברים אלה, אנו יודעים, כי לא רק צדיק הוא, כי אם גם
סופר ואמן, המרגיש ברטט המלים ובחיי־הנפש של האותיות, ממש מה שמרגישים
משוררים, מספרים ומבקרים עתה, 165 שנה לאחר מות ר' נחמן.

והורודצקי, שהוא חסיד חוקר וסופר היודע לגשת באהבה ובאמת אל תנועת־הפליאה ואנשי־הפלא של החסידות, זכאי לשמוח בחלקו.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40625