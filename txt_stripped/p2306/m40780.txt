


	
	שיר נשואין: שיבות זקני הסתיו הלבינו
	



Isaia Bassani

]עיר מולדתו לא נודעה, חי במנטובה, צ֗נטו, פדובה ורג֗ו. מת ברג֗ו בשנת 1739]






– – ͝ – – – ͝ – – – –



שיבות זקני הסתיו הלבינו

ראש עֽפרות תבל וחוצותיה,

יומם ולילה ידרכו ילינו

נטפי רסיסים על־קוצותיה

חפו פני ציה בבץ הטבעו

ויצמקו דדי תנובותיה.

ארץ וחוצות יזלו ידמעו

יבכו תלמיה בציר וצער

גם יצוחו הרים ויתרועעו.

שיחים בשיחם יסערו מסער

הקוֽדרים מני כפור וקרח

ויספקו כף כל־עצי היער

וימרטו ראשם, בראשם קרח

כל־ראש יניקותם והתגודדו

עלה וציץ נבל ותם הפרח.

אמנם ימות־חרף בעת נדדו

עת חֽדלו ארחות סתיו נעלמו

אז חֽדלו קל חיש ולא עמדו.

קולות המון גשם אשר הממו

אז חֽדלו אז שֽקטו נשבתו,

שברי אדמה נרפאו נחמו.

ששו פני ציה אשר השחתו

אגלי דמעות לֽחיה נמחו

וכפור וקרח זֽרבו נצמתו.

גבהו בנות השיר אשר שחחו

גם נֽשאו ראשן אשר הורידו

מנים ועוגב צלצלים לקחו

הרו זמיריהן ושיר הולידו

על־לֽבבהם שוררים ישרו

נחלי רננות נצחו הנידו

כל־הֽררי עולם בגיל יחגרו

וירקדון כצאן ושיר יעירו,

הזֽרעים דמעה ורן יקצרו.

גבעה וגיא יתרועעו ישירו

צולה אשר אתמול בטיט צללה

כל־בעלי כנף זמיר יחבירו.

כי פֽרחה גפן אשר אמללה

אז עֽלתה נצה ושריגיה

ציץ אשכלותיה פרי גמלה.

גם התאנה חֽנטה פגיה

רמון וגם תמר והתפוח

כנה פרי תתן ותענוגיה.

כן יום בשרה זה ועת לשמח

שמחת ימי קציר ויום טוב בנו

פרחי כהנה החלו לצמח

קומו שעפי נא והכוננו

בתף ובנבלים ובמצלתים

החֽלצו חושים ואל־תישנו.

אל־תלבשו נומה ובעצלתים

ופנו סעו לכם להר הזמר

כי שם בנות השיר בירכתים.

עורי מליצה רחצי כצמר

על־מעינות זמרה בגיל תשכני

שם נֽטפי עסיס ככרם חמר.

קומי קחי כדך ושם הכוני

חבל נביאים תקחי תמשכי

שבחי ידידים, צהלי ורני.

נפשך עלי דודים בשיר תשפכי

עם־צלצלי־שמע שמם השמיעי

על־במתי זמרה בעז תדרכי

ופאר הדר נטעם לכי הודיעי.

זרע אמת זרעם אשר הזריח

ובעד שלומם נא לאל הפגיעי.

יחיו כמטה אהרן הפריח

כי יצמחו יחדו בעת לטעת

מטה תהלתם בעז יצמיח

יפרו כעץ חיים ועץ הדעת.

במעיל צדקה יעטו ילבשו

וצניף מלוכה יחבשו מגבעת

לחזות בנעם יקרבו יגשו

פרחי כהנה יתנו ינובו

וכבוד אבותם ינחלו יירשו.

מגד תנובות זהרם יזובו

יהיו כזית רענן בטוח

על־מי עלומיהם הכי ישובו

שרשם אלי־מים יהי פתוח

על־מי מנוחות נחלי העדן

שם שאנן לא תדפנו רוח.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40780