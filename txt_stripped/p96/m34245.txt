


	
	על משה אחינו היקר
	



1



1.jpg


החיים כה סואנים והנטל כה כבד עד שאין השעה פנויה ואין
הדעת חפשית לגבש לחטיבה אחת זכרונות והערכות של חווייה בת עשרות בשנים
שנפסקה כחתף.

ראשית הסיפור לפני ארבעים ושלוש שנים, כאשר מתה האם,
ומשה אז בן ט"ו. בשבת הראשונה אחרי השבעה הלכנו יחד ברגל לפתח־תקוה, על
פני גבעות קרחות. ביקשתי לשתף עצמי עם אבל המשפחה.

בית קטן, דל ודחוק. האחות הבכירה, בת שלוש־עשרה, מנסה
בחוסר ישע להיות אם לארבעת אחיה ואחיותיה הקטנים. ליד הבית משתלה, ממנה
ביקש האב להוציא בצפרניו מחיה למשפחה. מסביב – פתח־תקוה של אותם
הימים.

על הרקע הזה גדל הפלא. אני אומר זאת לא כמשקיף אחורנית
ובא לסכם, אלא כמנסה לדלות מנשיית הימים ההם את רחשי התמהון וההתפעלות
שפעמו אז בלב.

משה כרמי. הנער ושמו. שפעת היופי שקלחה מעיניו התכולות.
השם בלבד, אשר בחר לעצמו, היה עולם ומלואו של מקוריות, חידוש, רוח
יצירה.

אפשר ירש עדינות־נפש ואצילות פנימית מן האם. תמונתה
אמרה הרבה ללב ולדמיון. ואפשר קיבל אהבת קרקע ותחושת הצמח מן האב. ביסודו
ובכללותו היה כיצור שנולד מעצמו, כזרם מים חיים הבוקע פתאום ממעין
סמוי. איש סגולה יחיד במינו בקרב כל חבריו ובני גילו – חזיון מופלא על
רקע אם המושבות מזה ובית־הספר התיכון הראשון מזה.

תום לב, שלא הועם בו כל חייו. ראיית העולם כולו בעיניה
הזכות של ילדות. שום סחי, שום סיג לא דבק בו מעולם. תמיד טהור. היה
כמרפרף מעל לחולין. השאיפה לנעלה מילאה כל ישותו. אהבת היופי, דבקות
באמנות, הפלגה לעולמות עליונים של שירה. ועם זה תשוקה עזה לדעת ומוח צלול
להבין ולרדת לחקר הדברים, תפיסה ללא מאמץ, הבנה ללא יגע, כאילו תמיד ברוח
הקודש.

כליל־כשרונות. מתיז ברקים של מחשבה, שופע השראה ומשובת
נעורים מתרוננת וכושר ריעות ויכולת אהבה בלי מצרים, עד כלות הנפש. ולב
פתוח. גישה אל האדם ללא מחיצות. אהבת הבריות ולהט של כוסף לחברה חדשה
ולמפעל שכולו אור.

אז לא היתה תנועת נוער. תנועת הפועלים היתה עדיין בעריסתה.
הישוב הותיק היה מפוכח ודמיונו קצוץ. תלמידי בית־הספר ביקשו לראות דרכם
סלולה לפניהם אל דפוסי חיים קבועים מראש. יחידים היו פורצי הגדר, נושאי
נפשם לגדולות. בתוך כל אלה התהלך משה כדורך בנתיבו המיוחד אשר פילס לעצמו
בלבד – מעל לקטנות יום יום, מעל לדאגה חמרית, מתוך ביטול גמור לחיצוניות,
בוז למושגים מקובלים של נימוס מלאכותי ויחסים מזוייפים, פריצת כל מסגרת של
שיגרה נוקשה, כמיהה לחירות ולמרחב. לא קיבל עליו גזירות הציבור אלא אם
התיישבו עם מצפונו. נכנס לנפתולים רוחניים מזעזעים עם חבריו הקרובים
ביותר בשאלות שנקבו עד תהום הווייתו המוסרית.

בעולמו הרוחני נקלע מספירה לספירה כשהוא משוטט על פני
היכלות היצירה האנושית כבן־בית בכולם. היתה תקופה שהשתקע בנגינה ועשה בה
ימים כלילות ובמהירות מפתיעה הגיע להישגים כבירים. והיו זמנים שראה עולם
ומלואו בכתיבה ואף בה זכה לשיאים של ביטוי ספרותי. עד שהפליג למרחבי המדע
והלך שבי אחר קסמיו.

אילו התמסר כליל לאחד מאלה, היה מגיע לגדולות. אין ספק
שנתקפח בו איש מדע דגול, וכן אמן בנגינה וכן חוקר לשון מופלג ומפענח
תעלומות המקרא. היה מחונן בחושי כישוף לתגליות לשוניות ולחשיפת פשרם של
ניבים עתיקים סתומים. ואולי את פיסגת יכולתו האישית היה משיג בחקר הארץ –
פניה וטבעה. אהבת המולדת והכושר המופלא לגלות צפונותיה, להבין סודותיה,
לחוש ולהביא אחרים לידי תחושת תהליכי חייה והערכת יפייה – היו טבועים בדמו
ונזונים תמיד מיקוד נפשו.

אבל הוא לא יכול לשכון ולפעול לבדד – להגות וליצור בד'
אמותיו למען הרבים הסמויים מן העין. צורך לבו היה המגע החי והחם עם
אנשים אהובים, ומשאת נפשו – שירות הכלל מתוך הנאת סביבתו בידיעותיו ובפרי
הגותו. מכאן כניסתו לקיבוץ וההחלטה שנתגבשה בו לעשות את ההוראה לנושא
מרכזי של חייו, את יבול ההחלטה הזאת קצרה עין־חרוד.

את כל עולמותיו קיפל וכינס לתוך מסכת חייו כמורה ומחנך,
פתח וגולל אותם לפני תלמידיו: טבע הארץ והארץ עצמה, גופה ונופה; התנ"ך
כמקור לידיעת הארץ, כאוצר בראשית ללשון העברית וכבית הגנזים לנשמת האומה;
הנגינה כביטוי עליון לרחשי לב אדם בכמיהתו ליופי – כל אלה חברו יחד בידי
המורה האמן, יחיד הסגולה, לאוצר גדוש של עושר נפשי, שופע וניגר בלי הרף
מכלי אל כלי, נפוץ מן המקור ומרווה לבבות רבים לכל ימי החיים.

בעבודת חייו זו מצאו האסון. הוא ראה את כוחו בהקניית נכסי
יסוד של דעת אנוש כבסיס לתרבות האנושית והלאומית של חניכיו. העמידה בשער
נגד מושגי סלף במערכה החברתית הטראגית שהתחוללה בתוכנו לא היתה בתחילה
מעניינו. במאוחר נוכח לדעת כי מערכה זו היא הקובעת גורל, וכי הקליפה
הממארת של ריב האחים אוכלת את תוכו של הפרי המבורך. היה כמוכה
תמהון כשהתברר לו כי רבים מאלה אשר לתוך מוחם ולבם הוא יצק אוצרות כה
יקרים – נשמתם נגזלה ממנו.

כשעמדנו מסביב לקברו הפתוח, היה אותו קבר דומה בעיני לסמל
התהום שנפערה בתוכנו – התהום שחצתה בין המורה ותלמידיו והחישה את שבר לבו.


משה שרת









עפ"י קטעי דברים שנאמרו באזכרת יום השלושים  בעין־חרוד.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/34245