


	
	גלות התמרים
	




צפור קנרי ישב לו בקן אשר ביערו
לעת צאת השמש וחכה לרעיתו, אשר יצאה בלילה,
והבטיחה לו בשבועת צפרים לשוב אליו יחד עם קוי
השמש הראשונים. הוא ישב וחכה, ובין כה שנן לו
את השירה, אשר חבר בחרוזים לשיר לצפרת
בשובה.

כן ישננו להם כל הצפרים־המזמרים
את שירותיהם וחרוזיהם, שיערכו לקדם בהם את
פני רעיותיהם; ואולם משננים ומשננים הם
ובבואן ישירו להם שירה חדשה וחרוזים חדשים,
אשר לא שננו ולא ידעו מראש.

כה ישב לו הצפור ושר; והנה ראה
זרעונים נוצצים מלאים פזורים על פני האדמה, וירד
ללקטם, למען הגישם לפני צפורתו יחד עם חרוזיו
הנעימים; ואחרי אשר לקט ואסף חרטום מלא, חפץ
להתרומם, אבל – אויה! – רגליו נלכדו ברשת
הטמונה שם.

והתעלף הצפור מפחד פתאם; וכאשר
שב רוחו אליו ראה כי נתון הוא בתוך כלוב קטן
ונשוא בידי אדם.

אז ידע כי שבוי הוא, וכי גם רעיתו
הנעימה, גם קוי השמש הראשונים לא ימצאוהו עוד
בקנו.

ויעבר הכלוב מיד ליד, ממוכר לקונה
ומקונה למוכר – עד הגיעו לדביר אחד אשר
במרחקים, בארצות הצפון, ויתלו את הכלוב
באכסדרה מרוחת וחמימה, וגם זרעונים נתנו לפניו
בתוך הכלוב.

וידר הקנרי נדר לבלתי אכל מן
הזרעונים, אשר ישימו שוביו לפניו. אבל הוא הפיר
מהר את נדרו. כן דרך הצפרים: בחפש יכולים הם
לצום ימים רצופים ולהתפרנס בקוי השמש ושירים
נעימים; ובשביה הם נעשים רעבתנים וזוללים,
ואוכלים גם מכף שוביהם – ולא עוד, אלא שמברכים
אחרי האכילה: “בורא נפשות וחסרונן”…

וידר הקנרי נדר, כי לא ישיר, עד אשר יצא לחפשי מכלובו־כלאו.

ולא שמר גם את נדרו זה; כי כן דרך
צפרי־הזמרה: המה נבראו לשיר ולזמר ואינם
יכולים להתאפק.

ופעם בפעם היה הקנרי משתקע
בגעגועיו על צפורתו ומתחיל לשיר את השירה,
אשר שנן לו אז לפני נפלו בידי הציד.

והתאספו אנשי הבית לשמע את צלצוליו וחרוזיו הנעימים.

ואולם למראה פני אנשים התחלחל
הקנרי, כי היו מלבושיהם דומים למלבושי
הציד הרע, ויחשב שהם כלם צידים.

ומפחד ובהלה שכח את שירתו.

רק לילדים הסכין הצפור; ובהתאסף
ילדי הבית סביב לכלובו, שפך לפניהם את שיריו
ואת געגועיו, ויספר לפניהם תהלת צפורתו
הנעימה ואת אהבתו הרבה אליה ואת צערו הגדול –
צער השביה והגלות.

ולא הבינו הילדים לשון הצפור,
ויחשבו כי הוא שש ושמח לקראתם, וכי הוא מבקש
מהם גזרי סכר, ויתנו לו איש איש מהם ממתקים,
תופינים וסכריות.

והניע עליהם הצפור בראשו; זאת אומרת בלשון צפרים:

“ילדים תמימים, ילדים פתאים! אינם יודעים – מה היא אנחה!”

ככה ישב הצפור ימים רבים בכלובו;
ופעמים רבות זכר את שירתו, ופעמים רבות
שכחה.

ובין כך הגיע החרף. התקדרו השמים,
האויר היה קר ולח, הרקיע מוריד דמעות על הארץ.
הדמעות נקפאות בנפלן והיו לשלג.

והעצים אשר בחוץ מתנועעים ומזדעזעים ברגע יציאת הנשמה.

ואנשים רצים ושבים בחוצות.

הסתכל הצפור בחלון האכסדרה והניע בראשו:

“אין פלא בדבר: צידים רבים סובבים בחוצות, ועל כן מת הכל!”

פלא הדבר בעיניו, מדוע זה זורחת עוד השמש על המקום הרע הזה?

והוא פותר לו את הדבר: “השמש זורחת שעות אחדות ביום בשביל הילדים”.

בשביל הילדים הלא ישיר גם הוא לפעמים את שירותיו הנעימות־העצובות.

ובאחד הלילות – זה היה בליל
חמשה־עשר בשבט – והשפחה הוציאה ביום ההוא את
עציצי־הפרחים מן הבית אל האכסדרה לנקות את
חלונות הבית וקירותיו, ותשכח להשיבם על מקומם.
ובין העציצים היה אחד מזיף: רקום מחוטי צמר צבוע
על חוטי ברזל, ודמיונם כענפי עץ, ועליהם רמונים,
אגסים ותפוחים חכלילי־לחיים.

כלם עמדו צפופים על אדן החלון,
וממעל להם דלק פנס, אשר תלו שם להאיר את
הדרך לאורחים המבקרים בבית.

והצפור ישב על כדו – נים ולא נים. הוא
השתקע בגעגועיו על צפורתו, ובשירתו שחבר
לכבודה – וישכח את מקומו.

ונדמה לו, שהפנס הוא השמש בצאתו;
העציצים הם עצי־היער והוא יושב ומחכה לצפורתו,
שתשוב אליו עם קוי השמש הראשונים.

והתחיל מזמר מתוך שנתו.

השעון אשר באולם השמיע דפיקות
ממשכות כאציל מפהק מתוך שעמום:
אחת…שתים…שלש…שתים־עשרה דפיקות.

קול הדפיקות לא הגיע לאזני הצפור;
ואולם בכל־זאת הזדעזע מתוך שנתו. הוא חש
בחלומו רגע נכבד ויקר; רגע שבין אחרית השנה
וראשית השנה.

כי הלא ראש־השנה היום ביער!

וייקץ.

ויתעוררו גם העציצים. גם המה
הרגישו בשנתם איזה דבר נורא, ולחם התחיל מסובב
במהירות בעורקיהם.

“לשנה טובה תכתבו ותחתמו!” –צפצף הצפור.

ואולם הוא פנה בברכתו אל העציץ
המזיף – בעל התפוחים האדמונים והאגסים
הירוקים.

והעציץ המזיף בעל התפוחים האדמונים
והאגסים הירוקים זקף את קומתו ושני רמונים
התנועעו על חזהו בגאוה, והוא עמד ושתק.

– למי אתה מדבר, צפור? – קראו לו יתר הפרחים – הלא מזיף הוא! אין הוא שומע ברכות.

– מזיף?! –משתומם הצפור – מה זה מזיף?

– לבו ברזל, ותפוחיו צמר צבוע; בקר
לא יקפא, בחם לא יפרח, ואין ברכת אלהים
עליו.

– כן? – ענה הצפור – ואנכי לא ידעתי!
אם כן ברכתי עליכם, צמחים טובים! לשנה טובה,
לשנת אור וטל ופרחי ריח תכתבו.

– גם אתה, צפור נעים!

והתחיל הצפור מזמר ברכת השנה
בחרוזים יפים מצלצלים, ויבשר ירק יערים, חם
שמש אביב, תחית צמחים ואהבת צפרים.

שמע הקרח הלבן שעל החלונות ויכלם, וימס מבושה.

שמעו העצים הערומים, אשר מעבר לחלון,
ויזקפו את קומתם להביט בעד החלון אל המזמר
הנפלא, ויניעו לו בראשיהם:

“אמן! – גם אתה, גם כל הצפרים!
בשנה הזאת הוספנו ענפים לקנים חדשים ולדור
חדש!”

בין כה וכה נפתחה הדלת ומשרת הבית
הביא ענפים יבשים להסיק בם את התנור ולהחם את
החדרים.

ויהי ביניהם ענף אחד מסבך ויבש,
אשר הקים שאון בהכנסו. הוא היה ענף עץ אחד,
שעמד על קבר איש רשע, וקוה כל ימיו, שיגדל
ויהיה יד לקרדם.

ובשמעו שירות הצפור לאביב ולתחיה –
קצף קצף גדול, ויקרא בקול: “שקר הוא מנבא! אין
תחיה! אין אביב! יש רק כפור, שלג,
וקרדם מולך בכפה! חכו, עד שאבוא לתוך קופת
הקרדם, ואז – קץ לכל עצי היער ולכל
הצפ…!”

ולא הספיק הענף לגמר את דבריו, כי הכניסו המשרת לתוך האש הבוערת ויתעלף.

העציצים הניעו עליו את ראשיהם באנחה, והצפור שר עליו קינה קצרה.

רק העציף המזיף לא נע ולא זע, וינענע את רמוניו על חזהו.

והאש אשר בתנור שלחה לשון לקראתו ותלחש:

“סוף־סוף־סוף! ככה יהיה גם סופך!”

אז התפללו העציצים והצפור תפלה
קצרה על כל הבוגדים באחיהם, כי יברא להם אלהים
לב טהור לשנה החדשה; ואחרי כן בקשו העציצים את
הצפור שיספר להם איזה ספור יפה לכבוד
החג.

– טוב הדבר – ענה הצפור – הנני לספר
לכם ספור, אשר שמעתי מעץ אחד, שבניתי עליו את
קני בטרם נפלתי בידי שובי. העץ הזה שמע את
הספור מאביו זקנו, ששמעו מפי תמר יחסן גדול
אחד.

הצפור סגר את עיניו למחצה, הפשיל את ראשו לאחוריו, והתחיל לספר:

– היה היה בסביבות ירושלים איש אחד –
ומיכה שמו. ובנה לו האיש מיכה בית על אם־הדרך
העולה ירושלימה. וכל הדרכים היו מוליכים אז
ירושלימה. וכל העצים היו מבשילים אז את פרותיהם
בשביל ירושלים; אבל האיש מיכה בנה לו בית על אם הדרכים.

ובנה לו האיש מיכה את ביתו לא מעץ; כי
חס על היער, ולא חפץ להניף ברזל על צמח חי – ויבן
את ביתו אבנים וחמר.

ונטע לו האיש מיכה תמר לפני ביתו; ולא
חפר את אדמת מטעו באת ובמעדר; כי שנוא שנא
מעודו את הברזל המרבה מות בעולם. בצפרניו
חפר בור, ויטע בו את מטעו.

ועמד האיש מיכה על אם הדרכים; והיה אם
ראה איש נושא עופות כפותים למכרם בעיר, וקנה אותם
האיש מיכה והתיר חרצבותם, ושלח אותם
לחפשי.

גם מעל המזבח היה קונה יונים ושולחן חפשי.

ומטעו שגשג ויגדל ויעש צמרת מלמעלה וצל מתחת.

והכין האיש מיכה שלחן וכסאות תחת
התמר הרך, כסאות הרבה־הרבה; וכל אשר עבר על
ביתו, לא הלך משם עד אם סעד את לבבו על שלחן
מיכה.

ושלמו האורחים למיכה מחיר אכלם בכסף
מלא; אבל בטרם עבר האורח מעל ביתו השיב מיכה
בחשאי את הכסף לכיס בעליו; ולא ידע איש כי חנם
אכל על שלחן מיכה.

וכאשר עזבו האורחים את השלחן, ירדו
הצפרים מעל העץ, ותאכלנה את הנותר ותשבענה
ותותרנה.

ויהי היום ויעבר שם איש־האלהים קדוש ויאכל על שלחן מיכה, ויקם וישלם לו במיטב כספו.

ומיכה לקח הכסף וישיבהו בחשאי אל אמתחת הנביא.

אך הנביא הרגיש בדבר, ויפן אל מיכה ויאמר:

– יודע אני, מיכה, את אשר עשית
לאמתחתי ואת אשר אתה עושה לכל האורחים ולכל
הצפרים; לכן שמע את אשר אמר אליך: יודע אני, כי
אוהב אתה את כל אשר ברא אלהים בעולמו; ורק את
הברזל אתה שונא, את המות ואת הברזל, לכן דע:
אם תזכה אתה או אחד מבניך לאכל את התמרים אשר
יביא העץ הזה – והיה באכלכם את התמרה הראשונה,
ותם הברזל מן הארץ; האדמה תוציא פריה מעצמה,
ויד האדם לא תשלט עוד באדם ובבהמה ובעוף
השמים להביא את המות בלא עת.

ויעברו ימים ושנים, ומיכה שמר את הדבר.

והעץ הלך וגדל, הלך ושגשג, ולשמחת לב מיכה ובניו הנץ נצה והתחיל לגמל פרי.

הצפור השח את ראשו ויאנח תמרורים;
והעציצים הניעו את ראשיהם ויביטו אל המספר
בקצר רוח: חפצים היו לדעת תכף, מה היה סוף
הדבר.

ולא יכל הצפור לשוב לספורו, עד אשר שר קינה קצרה, וישב לספר:

– בשנה ההיא עלו אויבים למלחמה על
ירושלים, ויחריבו את העיר, ויגלו את כל
יושביה, וגם את מיכה ובניו נהגו בשביה.

– והעץ? והתמרים?! – שאלו העציצים.

– העץ הבשיל את תמריו ביום ההוא; ואולם לא מיכה ולא בניו לא אכלו מהם.

האילנות אשר עמדו מעבר לחלון ושמעו
את הספור הזדעזעו ויניעו בענפיהם, כאלו רצו
למרד בשמים על העול הנורא, אשר נעשה לאיש
מיכה.

וברגע הזה הסתערה סופה בחוץ ותפזר
ערמות שלג ותקם שאון רב. חפצה הסופה להשתיק
קול הצפור, לבל ישמע ספורו בחוץ. והצפור
מספר לעציצים:

– אז נשבע התמר, וגם השבע השביע
את ענפיו ואת פרים, שיצאו לבקש את בני מיכה
בגולה ויאכילום מתמריהם.

את התמרה הראשונה אכל המלך, אשר
כבש את ירושלים, ואשר הוליך את מיכה
בגולה.

ויתחב לו הגרעין בגרונו ויחנק.

ויובילו את המלך אל ארצו, וינתחו שם את גויתו, ויוציאו את הגרעין מגרונו.

– ומה עשו בגרעין?

– זרקוהו החוצה, ויתערה בארץ ויעש בד.

ובני מיכה היו לעבדים בעיר ההיא, ויגדלו וישאו נשים ויולידו בנים.

ויגדל גם הבד ויהי לעץ; ואחרי שנים רבות עשה פרי.

– ובני מיכה?

– בני מיכה מתו, ובני־בניו יצאו עם אדוניהם לגור בארץ אחרת.

איני זוכר את שם הארץ, אשר באו שמה
בני מיכה. נקרא לה בשם “אחרת”. ואת העיר, אשר
יצאו ממנה נקרא “עריצה”.

והעיר“אחרת” אשר בארץ אחרת היא
עיר־מלוכה; ולמלכה – שבע נשים ושבע פילגשים,
ולכל אשה ופילגש – שבעה בנים ושבע בנות.

ויהי היום ותבוא על המלך מחלה קשה
ומסכנת מאד; והמחלה לא היתה מאלה אשר תפלנה
את האיש למשכב, ונפשו תקוץ בכל מאכל אשר
יאכל; ונהפוך הוא: הוא אכל יותר ושתה יותר מכל
בני־האדם; ואך בכל בקר ובקר נחה עליו רוח־רעה,
ויקם ויהרג אחד מבניו.

השוטים אשר בעיר אמרו, כי המלך
רוצח פשוט; אבל הרופאים אמרו והחליטו, שזוהי
מחלה מסכנת; ואמרו, שאין לו כל תרופה, בלתי
אם יאכל תמרים מן העץ הצומח בעיר “עריצה”.

ומלך “עריצה” לא חפץ למכר מתמריו
למלך “אחרת” בלתי אם יתן לו את פילגשיו ואת
בנותיו לשפחות.

ויצאו שני המלכים למלחמה.

אלפים ורבבות נפלו במלחמה ההיא;
ובאחרונה נצח מלך “אחרת” ויקח לו תמרים
כחפצו.

רק תמרה אחת אכל המלך – וישב לאיתנו.

ואת הגרעין השליך תחת שלחנו,
ויפל בסדק אשר בין קרשי הרצפה, וישכב
שם.

ויהי המלך בריא ואיתן, אך הטובה בנשי המלך חלתה ותפל למשכב.

ואמרו הרופאים, שאויר הבית הלח מזיק לה.

ויהרס המלך את היכלו, ויבן לו היכל במקום אחר.

ויאר השמש על הגרעין, וטל שמים השקהו לילה ולילה ויתערה ויוצא בד.

ושנה אחרי שנה עברה והבד היה לעץ נושא תמרים.

– ובני מיכה?

– בני מיכה מרדו באדוניהם ויברחו.

– אנה באו?

– לא נודע. ואולם אחת היא אנה הלכו: הלא
על כן תסערנה סופות וזועות בכל ימות החרף, לשאת
את הגרעינים הרודפים אחרי בני מיכה; והלא על כן
יאכלו ילדי ישראל תמרים ב“ראש השנה לאילנות”;
וחושב כל אחד בלבו: “אולי מבני מיכה אני! ואולי
תמרה זו שאני אוכל – מבני־בניו של תמר מיכה
היא!”

– האמנם אוכלים ילדי ישראל תמרים
בראש השנה? – משתוממים העציצים – אנחנו לא
ראינו כזאת עד היום.

– אולי לא מבני ישראל הוא אדוניכם!

העציצים פנו אל דלת המסדרון, ומסדק
צר אשר במזוזה נוצצו אותיות קטנות ושחורות:
“ש־ד־י”.
ראה גם הצפור – וישתומם.

והעציץ המזיף זקף את קומתו וינענע את רמוניו על חזהו.

– אכן, עתה נזכרתי – לחש עציץ אחד –
ראיתי שם זה מקרוב… כעין עץ קטן… עץ מזיף
ונרות דולקים עליו…וממתקים ומגדנות… אולי
זהו שאתה אומר?

נענע הצפור בראשו הנה והנה כאומר: “לא, לא זה!”

והתחילו מתלחשים העציצים והצפור
וגם העצים אשר בחוץ נענעו להם בראשם; אבל כל
אשר דברו נשאר בסוד.

ולמחרת יצאו הילדים אל צפורם האהוב,
ובידם – עץ קטן מזיף ועליו ממתקים ומגדנות –
ויתנו לצפור את חלקו.

– לא, לא זהו, ילדים טובים! – צפצף הצפור
– תמרים, ילדים! אכלו תמרים מארץ התמרים! מעצו
של מיכה!

וחשבו הילדים, כי שמח הוא הצפור על הממתקים, שעל העץ המזיף, ויוסיפו לתת לו.

אז הניע עליהם הצפור בראשו, ופנה אל
החלון לשפך את שיחו לפני העציצים על הילדים,
שאינם מבינים לשון צפרים; אבל העציצים כבר לא
היו שם. הם הושבו למקומם.

הבינה רק המזוזה, אשר בסדק הספים; אבל היא נכלמה, והסתתרה עמק עמק בסדקה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53556