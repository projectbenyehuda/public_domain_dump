


	
	צפורה
	



 כאשר הלשינו על משה בן־עמרם לפני פרעה, כי הרג את
המצרי, ברח משה המדברה; ועם אויביו, אשר הלשינו עליו, עשה פרעה
טובות, וישם את אחד מהם ל“שר האוצרות”, ואת השני ל“שר המשקים”, ואת יתר
המלשינים שם לנציבים בארץ ופקידים על החיל.

ולא ארכו הימים, ויודע הדבר, כי הריק שר האוצרות את אוצרות המדינה1 ויברח, ושר המשקים שם
רעל בכוס פרעה, ויתר הפקידים והנציבים – אויבי משה – גלו סודות הארץ
למלך מדין; וגם הבטח הבטיחוהו, כי אם יבא להלחם במצרים, ימסרו את
הארץ בידו.

ויקצף פרעה מאד, ויצו להסיר את ראשי הבוגדים מעליהם ולכתב את עונם בדמם על שערי מצרים.

אך הבוגדים ברחו בעוד מועד המדברה.

אז ראה פרעה כי אויבי משה הם אויבי המדינה, ויצר לו מאד על אשר ברח משה מהארץ.

ומשה היה רועה צאן במדבר; ויהי היום ויבא אל אחד ההרים,
ושם היתה מערה עמקה ונעלמה מעין רואים, וישמע קול אנשים מדברים איש
עם רעהו לאמר: “הן זה שלשה ימים אשר לא בא אכל אל פינו, ואם גם היום לא
נמצא במה לשבר2 רעבוננו – וגוענו ברעב”.

ויכר משה את קול אויביו, אשר הלשינו עליו לפני
פרעה, ויחמל עליהם מאד, ויוצא מילקוטו ככר־לחם אחת, ויאמר לבא אל
המערה לתתה להם ולהתודע אליהם; אך שב ונחם כרגע, כי אמר:
“אם יראוני וידעו מי אני לא יאבו לקחת מידי מאומה. הלא טוב כי אניח
את ככר הלחם על פתח המערה, ובצאתם ימצאו את אשר יבקשו, ולא
יצטרכו להודות לאיש, בלתי לד' לבדו”.

וכאשר חשב כן עשה.

ביום השני בא משה חרש עד המערה ויקשב וישמע את
אויביו משיחים איש עם רעהו לאמר: “שמע נא, אלוף חם, את אשר מצאתי: גם
בתאבונם3 נכרים המצרים, כי
אלופים נכבדים הם: אתמול אכלתי כנפשי שבעי ואמר בלבבי: לא ארעב
עוד לימים שלשה, והיום – אך פקחתי את עיני וכבר יציק לי הרעב!”.

– כן דברת אלוף עוץ, – ענה רעהו, – גם אני חש
עתה תאבון נורא אשר רק אלופי המצרים יחושו כמוהו. הבה נצא גם היום,
אולי נמצא גם הפעם אכל!

וימהר משה וינח לחם ומים על פי המערה – ויסתר. –

ביום השלישי בא משה אל המערה, ויקשב וישמע את אויביו
מתלחשים לאמר: “שמע נא, אלוף פוט, את אשר חפרתי ומצאתי:
יתרון4 למצרי על בן עם זר, כיתרון הנילוס5 על איזה פלג קטן! בני עמים אחרים
אוכלים כל ימיהם רק לחם יבש – והמה שמחים בחלקם, ואני כבר קצה נפשי
בלחם הקלוקל6 אשר יביא לנו השטן יום יום. לבשר אני תאב, בשר על דמו!”

– כן דברת, אלוף פוטיפרע! – ענה רעהו, – גם אני
מתאוה לאכל בשר חי! ולולא פחדתי פן יהרגני אני, כי עתה יעצתי להרג
את אחד הרועים במדבר ולקחת את עדר צאנו, והיינו רועי מדבר ולא נדע
עוד רעב ומחסור.

ויחר למשה מאד על הדבר הרע הזה, אשר אמרו לעשות, אך שב
וינחם כרגע ויאמר בלבו: “אל יבוזו לרעב כי ירשיע. גם
לא אלהים אני לענש רעים וחטאים! הבה אעזבה פה מספר כבשים
מצאני, ויצאו ורעו אותם ואכלו בשר ושבעו. אז אולי ייטיבו את
דרכם והיו לאנשים ישרים”. – וכאשר חשב כן עשה.

והמצרים יצאו וימצאו את הכבשים וישמחו עליהם וירעו אותם.

וכפעם בפעם יבא משה בלילה, והוסיף כבשים אחדים על עדרם
הקטן. וירבו הימים ויהי להם עדרים ומקנה רב; ויהיו מוכרים מצאנם
ומבקרם לאנשי מדין, ויגדלו ויעשירו מאד ויהי להם גם כסף וזהב
לרב.

 וליתרו כהן מדין שבע בנות, והנה רועות צאן אביהן במדבר. והבנות כלן טובות, כלן תמימות, כלן ישרות מאד.

ראו הרועים הרעים, אלופי המצרים, כי טובות וישרות הן וילעיבו7 בהן כפעם בפעם, ולא נתנון להשקות את צאנן מן הבארות, אשר חפר יתרו אביהן.

ויהי היום ומשה שוכב את משכב הצהרים בין עדרי צאנו
ויישן. ויחלום והנה נץ ותחמס רודפים אחרי יונה רכה,
והיא הומה ומניעה בכנפיה; והנה קול קורא אליו: “קום, בן־עמרם!
הצל עשוקים, בקש נרדפים, כי לכך נוצרת”!

וייקץ משה והנה – חלום, ויקם וילך ברחבי המדבר, לבקש
נרדפים ועשוקים, וירא והנה הרועים המצרים מלעיבים בבנות יתרו ומגרשים
אותן מעל בארות אביהן; ויחר אפו מאד, וירץ אליהם בחמת רוחו,
ויגרשם בחרפה, ויצל את בנות יתרו מידם.

ויראו הרועים כי חזק הוא מהם וירפו ממנו; ויתנפלו על עדר צאנו ויחלו להכות בכבשים, הכות ואבד.

ויחמל משה על כבשיו התמימים ויקרא: “הרפו, אכזרים נמהרים! כי אם תשמידו את העדר הזה לא יוסיפו עוד עדריכם לפרץ!”

הרועים הביטו איש אל רעהו, ויבינו כי הוא היא האיש
הפלאי, אשר הביא כפעם בפעם כבשים לעדרם, ויקרבו אליו וישתחוו לו.
ויהי בהביטם אל פניו – ויכירוהו ויקראו:

– האתה זה משה, אשר הכינו אותך בלשון לפני פרעה!?

ויכלמו מאד ולא יכלו לשאת פניהם אליו. אולם כעבר
רגעי מספר נפלו על צואריו וישקהו, וישבעו לו לאהבה אותו
כל הימים.

ובנות יתרו באו אל אביהן, ותספרנה לו את אשר עשה
עמהן רועה אחד במדבר; וישמע יתרו, ויתפלא מאד כי ימצא איש צדיק וישר
כזה בין רועי המדבר, ויאמר:

– שבנה, בנותי, ואמרתן אל האיש: “רודף צדקה ושונא
עול – לא במדבר מקומו! יבוא נא אלינו ויורה אנשים
מדרכיו!”

 ותלכנה הבנות ותגדנה למשה את דברי אביהן; וייטב הדבר
בעיני משה. ויבא אל בית יתרו וישב עמו ימים אחדים, ותקשר נפש
איש באחיו. ויואל משה לשבת בבית יתרו ויהי רועה צאנו.

ומשה היה אהוב לכל רואיו. וכל אחת מבנות יתרו התברכה בלבבה לאמר:

– “אותי יקח משה לאשה, כי גם יפה, גם חכמה אני
מאחיותי!” – אך צפורה הצעירה לא מצאה את לבבה לקות, כי תמצא חן בעיני
הרועה הטוב. אחיותיה אמרו לה תמיד, כי רעת־מראה היא מאד. אמנם בחורי
מדין התלחשו תמיד על אדותיה ויאמרו כי היא היפה בכל הארץ והטובה בכל בנות
מדין, אך היא לא שמעה מאומה מכל אשר התלחשו עליה הבחורים ההם, בלתי אם את
אשר הגידו לה תמיד אחיותיה, ותאמן להן.

ויהי היום ומשה שוכב משכב הצהרים בתוך עדרו – וחזהו
ערום נגד השמש. ויבוא יתוש וישוך את חזהו. וייקץ משה,
ויחש כאב אנוש מאד ויבא הביתה, ויראה את הנגע ליתרו, כי
בימים ההם היו הכהנים גם רופאים בעם. וירא יתרו את הנגע, ויבהל מאד
ויקרא: “הוי, אמלל! הלא מכתך אנושה מאד! אך תרופה אחת יש למכתך:
אם תשים אליה שער ראש נערה, ונרפאה”.

שמעו בנות יתרו, ולא אבו לגז גם קוצה אחת משערות
ראשיהן, כי אמרו: “איככה נעשה את הדבר הזה, ושחתנו את יפינו
ותפארת ראשנו?”

אך צפורה מהרה ותקח מספרים, ותגז את
הקוצה הטובה, הרכה והמסלסלת בכל קוצותיה,
ותשם אותה בחדר משה.

ומשה בא אל חדרו, וימצא את הקוצה, וישמח עליה וישימנה על
מכתו וירפא. ויצא אל הבנות וישאלן, מי מהן עשתה לו את
החסד הזה, למען יברכנה.

ותאמר צפורה בלבבה: “הן אני רעת מראה ואחותי הבכירה גם
יפה גם חכמה ממני, אגידה נא כי היא עשתה לו את החסד הזה, ולקחה לו
לאשה, והיתה לו אשה יפה וחכמה” – וכאשר חשבה כן עשתה.

ביום השני שכב משה בין עדרי צאנו ויישן, וצפורה
ויתר אחיותיה רעו את גדיותיהן לא רחוק מעדרי משה; ויבא ארי אל תוך
העדר, ויקרב אל משה, וכבר הרים את פרסותיו לתקען בלבבו, וכבר גלה
את שניו לקרע את בשרו…

וצפורה ראתה ותבן כי גם אם תעיר את משה משנתו, לא יספיק
עוד לדרך את קשתו – ותקח צור ותחתך בבשרה, ותטף מדמה על
עצם־נבלה, אשר מצאה במדבר, ותשלך לפני הארי.

ואך הריח הארי ריח דם חם, ויעזב את משה וירץ אל העצם,
וינהם בקול. אז הקיץ משה ויכונן את קשתו ויור בארי ויהרגהו. ובראותו
את העצם המשוחה בדם, הבין את החסד, אשר עשו לו, וישאל שנית את בנות יתרו
מי מהן עשתה לו את החסד הזה?

ותאמר צפורה גם הפעם בלבבה: “אגידה לו, כי אחותי הבכירה
עשתה זאת. הלא חכמה היא ויפת תאר – ולקחה משה לאשה” – וכאשר חשבה כן
עשתה.

ביום השלישי שכב משה ויישן, ויתנפלו עליו הרועים הבוגדים ויאסרהו בזיקים, וידרשו בעדו פדיון רב.

אז הוציאה צפורה את כל פניניה ונזמיה וכל עדייה, ותתן אותם כפר נפשו.

אז הבין משה כי הנערה הנפלאה הזאת היא היא אשר הביאה אז
את הקוצה אל חדרו, לרפא את מכתו, והיא אשר שפכה גם דמה בעדו
על העצם ותמילהו משני הארי, וישביענה להגיד לו דבר אמת. שמעה צפורה
ותגד את כל אשר עשתה, ותספר לו כי היא אוהבת אותו בכל לבבה ובכל נפשה. אך
אחותה חכמה ויפה ממנה, והיא איננה שוה להיות לו לאשה.

– אל נא, צפורה – ענה משה – דעי לך, יקרה, כי שקר החן
בלי לב טוב, והבל החכמה בלי צדקה! וידעת היום כי אך רמה
רמוך אחיותיך המקנאות בך, כי אמנם לא הן אך את היא היפה בבנות
והטובה בנשי מדין!

ויקח משה את צפורה לאשה.










גנב את כל הכסף שבאוצרות.  ↩



לטעום דבר מאכל  ↩



תאבון – תאוה לאכל, – אפעטיט.  ↩



יותר מעלה.  ↩



נהר במצרים.  ↩



קל, גרוע.  ↩



בישו אותן.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45145