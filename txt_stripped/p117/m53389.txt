


	
	קשתות ל"ג בעמר
	




רבי שמעון בן יוחאי ורבי יהודה היו
רעים נאמנים ואוהבים איש את רעהו, אך חלוקים היו
בדעותיהם ושונים באפים ובתכונותיהם. עוד
בילדותם כבר נבדלו זה מזה בדרכיהם. לפעמם
היו מטילים שניהם בשדות ובעמקים והנה
התקדרו השמים עבים, וקשת נהדרה בשלל צבעיה
הופיעה על פני הרקיע, והקשת יורדת ושוקעת
מתחת לאפק. והצטער אז יהודה הקטן ואמר: “חבל
שהשמים הטובים מראים אותנו רק את חצי הקשת
הנפלאה, ואת חציה השני הם מסתירים מעינינו.
ומי יודע אם החצי הנסתר אינו יפה יותר מן החצי
הנראה?”

והצטער אז שמעון הקטן ואמר: “חבל
שהשמים הקודרים אינם מסתירים מעינינו גם את
חצי הקשת הגלוי. כשאתה רואה את הקשת, אתה
יודע שעננים שחורים מכסים את השמים הבהירים,
ועוד מעט ורעמו רעמים וברקו ברקים – שונא אני את
הקשת הלזו.”

לעתים קרובות על דבר הקשת.

– אוהב אני מאד את הקשת – היה יהודה
הנער אומר – כי מלבד שהיא יפה כל כך– היא
מבטיחה שלא יביא אלהים עוד מבול על הארץ. כאשר
אגדל, אתפלל לאלהים, שתעמד הקשת תמיד
ברקיע השמים.

– ואני שונא מאד את הקשת – היה שמעון
הנער עונה – מפני שהיא מזכירה אותי שני אדם
רשעים הם כדור המבול; ולולא השבועה, אשר נשבע
אלהים לנח, היה מוחה אותם מעל פני האדמה. כאשר
אגדל, אתפלל לאלהים, שלא תראה הקשת בשמים
לעולם ופחדו בני האדם מפני המבול, ולא יחטאו.
גם על העבים אתפלל, שלא יכסו את השמים: אם
יהיו בני האדם צדיקים, תוציא להם הארץ את יבולה
גם בלי גשם ומטר.

ויגדלו הנערים ויהיו לאנשים;
ויהיו שניהם תנאים ומורים בבי הישיבות. רבי
יהודה היה אוהב ומכבד את כל האנשים הישרים: את
העשירים החומלים על דל ומשביעים את הרעבים לחם,
ואת העניים העובדים בזעת־אפים ואינם מתאוננים
על גורלם.

ורבי שמעון היה כועס ומתמרמר על
הרשעים שבדור: על העשירים העושקם שכר־שכיר,
ועל הפועלים העושים את מלאכתם רמיה – ועל כל
און ועול, אשר יעשה האדם לרעהו.

– ראה נא, אחי – היה רבי יהודה אומר
לפעמים לרבי שמעון חברו – עד כמה הייבו
בני־אדם את דרכם: הבנים הראשונים לאדם היו קין
והבל – ויקם איש על אחיו ויהרגהו; עתה איש את
אחיו יעזרו; אין העשיר יכול לעבד בשדה – עובד
העני בשבילו; אין לעני לחם לביתו – והעשיר פותח
יד נדיבה ונותן לו.

– תמים אתה יותר מדי – היה רבי שמעון
משיב לו בהקפדה. – גם העשיר וגם הענימרמים הם
איש את אחיו ונמצאים מרמים; זה פוחת מעבודתו, וזה
משכרו; איש איש שולח אל לב רעהו קשת רמיה –
והנה הקשת נהפכת והחצים שבים אל לב
שולחם.

ויהיו שני החכמים האלה נודעים
בעולם איש איש בתכונתו: רבי יודה היה אהוב
ורצוי לבריות; ורבי שמעון היה קפדן ויראתו על
בני אדם.

ויהי היום וישמע רבי יהודה, כי
בבית־הכלא שברומא כלואים הרבה מבחורי ישראל
שנפלו בשביה וילך לפדותם. ורבי שמעון הלך
לבקר קבר אחד מקברות הקדושים. ושניהם נפגשו
בדרך, וילכו יחדו, ויבואו עד נהר אחד רחב
ועמק מאד; ועל הנהר היה נטוי גשר חזק ורחב,
נשען על עמודי ברזל. את הגשר הזה גשרו
הרומאים, כי בעת ההיא היתה ארץ־ישראל תחת
ממשלת רומא. ויעברו שני החכמים על הגשר.

– ראה נא, אחי – אמר רבי יהודה אל רבי
שמעון – כמה טרחו בני האדם ועמלו בשבינו!
הסיעו אבנים, כרתו והביאו עצים, רדדו פסי
ברזל ועמודי מתכת, עד שעשו גשר, כדי שנוכל –
אני ללכת לרומא לפדות שבויים, ואתה – ללכת
ולבקר קברי הקדושים.

התחיל רבי שמעון בוכה ואומר: דומה
אתה, יהודה אחי, לילד שמכים אותו שבט יפה,
והוא משבח ואומר: “כמה נאה שבט זה, ולא עוד אלא
שמבריח גם את הזבובים!” וכי לטובתך ולהנאתך
עשו הרומאים הללו מה שעשו?! הלא רק לטובתם
ולצרכי ממשלתם. ועתה בוא ואראך, כי במקום
שמרדדים פסי ברזל לגשרים ותקון הדרכים, ש
גם עושים קשתות, חניתות וחצי מות לשפך דם אדם
חנם!

ויהי כאשר עברו את הגשר, ויבואו אל
עיר אחת גדולה ויפה, אשר בנוה הרומים ויפארוה
מאד; ויעברו לפני בית־מרחץ יפה. ויאמר רבי
יהודה אל רבי שמעון: נבוא נא אל הבית הזה
ורחצנו וטהרנו, כדי שנתפלל בגוף נקי.

נטפל אליו רבי שמעון ונכנסו שניהם
לבית־המרחץ; וכשיצאו, אמר רבי יהוה לרבי
שמעון: בוא וראה, עד כמה תקנו בני האדם את
מדותיהם; לשעבר היו המצרים משליכים ילדי
ישראל היאורה – עכשו טורחים הרומאים ובונים
מרחצאות, שנרחץ בהם אני ואתה.

ענה רבי שמעון ואמר: יהודה אחי! דומה
אתה לילד תמים, שכל מה שהוא רואה הואמאמין שזה
שלו ושלמענו הכינו את הכל! וכי בשבילנו
טרחו ועמלו הרומאים בבניניהם? הן אך להנאתם
ולצרכם הם עושים ובונים!

ולרבי שמעון היה תלמיד אחד, שהיה
מלוה אותו בכל דרכיו, ושמו יהודהבן גרים. הוא
היה בן לאחד מעשירי ישראל שהתישבו ברומא
והתרחקו מאחיהם היהודים, ועזבו גם את שפת עמם,
ודברו רומית ונקראו גם בשמות רומיים; קוו
העשירים ההם, כי יקרבום הרומאים כאחים
וכאזרחים, וגם יתנו להם משרות כבודות בארץ,
ואולם ככל אשר הוסיפו להתקרב אל הרומאים, כן
הרחיקום הרומאים מעליהם, ויהיו קוראים אותם
“גרים”. וכשראו הורי יהודה, שרבים מגדולי רומא
שולחים את בניהם ללמד חכמה ודעת מפי חכמי
ישראל, שלחו גם הם את יהודה בנם אל רבי שמעון
בן יוחאי.

וגם לרבי יהודה היה חבר אחד, אשר היה מלוהו אל כל אשר הלך ושמו רבי יוסי.

ויהיו רבי יוסי ויהודה בן־גרים
הולכים אחרי רבי יהודה ורבי שמון ושותים
בצמא את דבריהם.

ויהי לתקופת הימים וילך יהודה
בן־גרים לראות את פני הוריו, יספר לאביו את
השיחה אשר שמע מפי רבי שמעון ורבי
יהודה.

ויאמר אביו בלבו: אלכה נא ואספר
לקיסר, כי גנה רבי שמעון בן יוחי את מלכות
רומא, ויתן לי משרה רמה, ולא יוסיפו עוד הרומאים
להרחיקני מעליהם ולכנות אותי בשם “בן־גרים”.
ולא אחר האיש לעשות כאשר אמר, ויספר את
הדברים לפני הקיסר, ויוצא הקיסר את גזר דינו
לאמר: “יהודה שעלה אותנו – יתעלה למשרה נכבדה;
יוסי ששתק – יצא בגולה; שמעון שגנה – יהרג.”
ולאביו של יהודה בן־גרים הבטיח לתת לו תאר
“מלשין נכבד” של חצר־המלכות. ורבי שמעון שמע
את אשר נגזר עליו, ויקם ויברח אל בין הרי
הגליל, הוא ורבי אלעזר בנו, ויבואו עד לכפר
מירון. וישאו את עיניהם ויראו והנה מערה פתוחה
לפניהם, ויבואו אל תוך המערה וילינו שם. ויהי
ממחרת ויצא רבי אלעזר אל פתח המערה, והנה
קול שעטה עלה באזניו; וישב אל אביו, ויגד לו את
הדבר. ויאמר רבי שמעון: אין זאת כי אם מצאו
רודפינו את עקבותינו, ועוד מעט ובאו אל תוך
המערה. הבה נעמיק לרדת.

וירדו האב ובנו מטה־מטה כיום תמים,
עד כי עיפו מאד וילינו שם. בבקר הקצו משנתם,
ויצטערו על כי אין להם מים לרחץ פניהם וידיהם
לתפלה. ויהי המה יושבים ודואגים, והנה מכתל
המערה נפתח מעין מים חיים, מזנק ושופע;
וירחצו ידיהם ויעמדו להתפלל. אחר התפלה
סעדו את לבם בפת לחם יבש, אשר לקחו עמם מביתם,
וילכו הלאה הלאה; והמעין נוזל ומפכה אחריהם
ומלום על דרכם. ויספרו ששת ימים וביום
השביעי שבתו וישבו על מקומם. והלחם, אשר
הצטידו מביתם, נתברך וימצא להם לכל הדרך.
כה עברו עליהם ימים רבים, עד אשר באו אל קצה
המערה; וישאו את עיניהם ויראו והנה קוי אור
חודרים אליהם מירכתי המערה וישמחו מאד.
ויפנו כה וכה והנה פתח, ויצאו אל תחת שמי
אלהים הבהירים ויביטו אל השמש הטוב, אשר לא
ראו את אורו זה כמה.

וישבו רבי שמעון ובנו במערה ההיא,
ושני עצי תמר היו נטועים על פתח הערה, ויאכלו
מפרי העצים, וישתו ממי המעין אשר נזל
אחריהם. ויהיו יושבים והוגים בתורת אלהים על
פה.

ויהי בלילה וישכבו החכמים לישן.
והנה קול עולה באזניהם; והקול, ול דממה דקה,
הולך ומתגבר וחודר לתוך האזנים ונוקב ויורד
לתוך הלב. והקול קורא: “אוי לי, שהחרבתי את ביתי,
ושרפתי את היכלי והגליתי את בני לבין האמות!”
ונמלא כל חללה של המערה בקול הנפלא הזה
והזדעזעה כל המערה, והמעין התחיל מכה גלים
בשאון כביר. אז הבינו החכמים, כי המערה
משתרעת מתחת להר סיני; כי קבלה היתה בידם,
שבכל לילה בת קול יוצאת מהר סיני וקוראת “אוי לי
שהחרבתי את ביתי ושרפתי את היכלי והגליתי את
בני לבין האמות!”

ויהי היום ורבי אלעזר יצא ולקט
תמרים והביא לפני אביו. אכל רב שמעון מן
התמרים ואמר לבנו: ראה, בני, כמה מרבים חסדי
אלהינו לכל הבוטחים בו: הנה אנחנו לא חרשנו, לא
זרענו, לא נטענו – ובכל זאת הלא שבעים אנחנו. בוא
ונתפלל לאלהים, שיטהר את השמים מעננים, ולא
יראה עוד כל עב קל על פני הרקיע, ולא יבטחו עוד
בני האדם במטר השמים, רק באלהים לבדו; ואלהים
יוציא לחם מן האדמה גם בלי מטר.

ויתפללו רבי שמעון ובנו, ויחדל
הגשם לרדת על הארץ, ויחדלו האנים לעבד את
האדמה, לחרש ולזרע, כי אמרו: למה זה ניגע חנם?
הן הארץ מוציאה לחם גם בלי עבודה! אז עזבו
העובדים הישרים את מחרשתם ואת אתם, ויבואו אל
בתי המדרש ללמד תורה; והעובדים החטאים עזבו
את עבודתם ובאו אל בתי היין, שתו לסבאה
והשתכרו; ורבים היו אשר כתתו את אתיהם
לחרבות ואת מזמרותיהם לחניתות, ויצאו השדה
לארב לעוברי דרך – ותמלא הארץ חמס ושד.

כה עברו שלש־עשרה שנה, ובשנת
הארבע־עשרה מת קיסר רומא ובטה הגזרה מעל רבי
שמעון בן יוחאי. פעם אחת יצא רבי אלעזר ועמד
בפתח המערה והנה קול קורא: “מי ילך ויודיע
לרבי שמעון כי מת קיסר רומא ובטלה הגזרה?”
וילך ויספר לאביו – אז יצאו שניהם מן המערה
והלכו לשוב הביתה.

וכשבאו אל עיר אחת, נכנסו בראשונה
לבית־המדרש, ולא מצאו שם מקום פנו; כי היו
בתי־המדרש מלאים תלמידי חכמים עומדים צפופים
ועוסקים בתורה. וישמח רבי שמעון על הדבר
הזה. וילכו הלאה, ויפגשו באיש אחד נושא
קשתות למכירה. קצף רבי שמעון וקרא: “הוי, בני
אדם! עודכם מחזיקים באולתכם לברא ידים למלאך
המות!” ויאמר לתת עיניו באיש ההוא. ורבי שמעון,
כשהיה נותן עיניו באיש מתוך כעס – מיד היה
נעשה גל של עצמות.

אך רבי אלעזר קדמהו ואמר: אל תכעס,
אבא, מכיר אני בקשתות האלה, שהן רקכלי משחק
לנערים, כי חציהן כהים ואינם יכולים להביא מות על
האדם. אז נתפיסה דעת הזקן; וילכו הלאה,
ויבואו בשדה, ויראו והנה איש עומד וחורש
ויקצף רבי שמעון ויקרא: בני אדם הללו מניחים
חיי עולם ועוסקים בחיי שעה! וכבר אמר לתת בו את
עיניו; אך רבי אלעזר קדמהו ואמר: “אולי קבר הוא
חופר לקבר בו אל מתו”. וילכו הלאה ויבואו לתוך
היער, והנה איש אורב בין העצים דורך את קשתו
לעמתם.

– ריקא – נתן עליו רבי שמעון בקולו –
לשפך דם אתה אומר?! וכבר אמר לתת בו ת עיניו –
אך רבי אלעזר קדמהו: אל נא, אבא, אל תענשהו
בטרם נשמע מה בפיו. אז נתפיסה דעת הזקן,
ויקרא אל הרוצח: תן תודה! מה ראית שדרכת
עלינו את קשתך?

אז נפל הרוצח על פניו וגעה בבכיה:
“רבי! עובד אדמה הייתי, על אתי חיתי, והייתי שמח
בחלקי ובעמלי. אך משעה שהתחילה האדמה להוציא
לחם בלי עבודה, באו ימים ארכים־ארכים, ימים ל
שעמום ובטלה, וחיי היו עלי למשא. חדלתי
מהביט השמימה כי אין האדמה צריכה עוד למטר
השמים, ומתוך בטלה התחלתי לשבת בבתי
היין, ומשם באתי אל היער, עד שהייתי למה
שאתה רואה, רבי!”

השתקע רבי שמעון במחשבות ואמר:
“אכן מתנה טובה נתן הקדוש־ברוךהוא לבני האדם
ו”עבודה" שמה, ואנחנו גזלנוה מידם! בוא, בני,
נשוב אל המערה, ונתפלל לאלהים שלא תתן האדמה
את יבולה בלי עבודה ובלי גשמי ברכה, וישובו
בני אדם אל עבודתם, ויפנו את לבבם לשמים
להתפלל על גשמים בעתם".

וישובו האב ובנו אל תוך המערה,
וישבו שם שנית שלש־עשרה שנה. מרי התמרים
אכלו וממי המעין שתו.

וכשנפטר רבי שמעון בן יוחאי מן
העולם, נהפכו מי המעין לאד ויע האד השמימה
ויהי לענן. אז נראתה הקשת בפעם הראשונה, אחרי
אשר לא נראתה עשרים ושש שנים.

והענן הזה עודנו מרחף גם עתה
במרומי שמים, ובלילות האביב וא יורד ומשקה בטל
זך את הפרחים הראשונים העולים בשדות
וביערות.

ויותר מבכל לילות האביב הוא משפיע טל
בליל ל"ג בעמר, הוא היום שמת בו רבי מעון בן
יוחאי. בלילה הזה ילינו רסיסי הטל הזך בגביעי
הפרחים הרכים, ויאחרו שם, עד שיצאו נערי
החדרים לשחק ולהשתובב בין הפרחים היפים
השותים טל ממעין הר סיני; ולנערים כשרים,
שאינם ממרים את פי הוריהם ומוריהם, יתגלו נטפי
הטל הנפלא ההוא, ומראיהם אז כפנינים מזהירות,
וכעיני ילדים עליזים – אבל רק לנערים כשרים
יתגלו.

על כן יעשו להם נערי בני ישראל
ביום ל"ג בעמר קשתות וחצים – זר לקשת
שנראתה בפעם הראשונה אחרי פטירתו של רבי
שמעון בן יוחאי, וגם סמן לעתיד, שיבוא יום
ויתקימו בו דברי הנביאים: “וכתתו את חרבותם
לאתים”, והקשתות תהיינה רק כלי־משחק
לנערים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53389