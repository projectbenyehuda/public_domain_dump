


	
	הרע ברקיע
	




הנער נחום אהב את כל הנערים
בני-חברתו, וגם הם השיבו לו אהבה אל
חיקו1, ויתרעעו אתו כאת אח. –
ויותר מכלם אהב נחום את רעו אבצן בן
בעז השכן. לשניהם קומה אחת, לשניהם עינים
מזהירות מתחת למצח בלט2,
לשניהם חטם חטוב ממעל לשפתי שושנים; לשניהם
לחיים מלאות נצמדות אל סנטר3 קטן בת-צחק4 אחת רחפה
תמיד על פני שניהם. שניהם בקרו בבית מורה אחד;
יחדו באו אל בית ספרם, יחד יצאו; ואם קרה לנחום,
כי אחר לקום מעל מטתו בבוקר ולבא החדרה, אז אחר
גם אבצן לבא; ויאמר עליהם, כי רוח אחד ונשמה
אחת בגופות שנים הם. האחד לא יוכל למאן באשר
יאבה השני. –

אך יותר מאשר אהב נחום את אבצן אהב
ויחבב את רעו האחד והמיחד; והרע הזה – לא
בבית־ספרו מצאו, ולא בן אחד משכניו היה; וגם אין
לו מקום עלי אדמות. הרע ההוא היה כוכב אחד בין
כוכבי שחק. בכל ערב וערב יצא נחום החוצה, וראהו
הכוכב הזה, והחל לרזם ולקרץ אליו ובבת־צחק
נעימה קראהו אליו, וידבר אתו באהבים. –

ואולם לא בלשון בני־אדם דבר אליו הכוכב, ולא בבטוי5 שפתים,
אשר ידבר בו נער את רעהו; כי אם ב״שפת כוכבים״,
באין אמר ודברים אך בנצוצים ואורות, ואשר יקרא
בלשון בני־אדם בשם דבור ושתיקה, יאמר בין
הכוכבים: אור וחשך. ויש אשר באישון
ליל6 יקרץ כוכב לרעהו מרחוק,
והיה זה כאשר יאמר: ״אהב אהבתיך, אח!" או:
“אשחרך שלום7, מודע!”
ואולם נחום שמע ויבן שפת הכוכבים,
ויקשב רב קשב לכל קרץ ומלה היוצא מפי רעו
הכוכב, ויתרעע עמו, ויגל לפניו את כל לבבו;
ויש אשר נער שובב המרה את רוחו, וירעימהו – ולא
השיב הנער את חרפתו אל חיק רעהו, כי אם
כבש8 את כעשו, ויחכה עד
הערב; ואז שפך את לבבו לפני כוכבו, וכוכבו דבר
על לבבו, וינחמהו, אף הללו על אשר ידע למשל
ברוחו ולא יצא לריבות ולמהלמות, כדרך הנערים
השובבים; והתנחם הנער נחום, והתהלך עם כוכבו,
ודבר אתו נעימות, עד כי חטפתהו השנה, ושב
הביתה בלוית כוכבו הרע. –

ויישן נחום את שנתו, וראה בחלומו
כוכבים ומארות וקרצי עין, והקיץ שמח ושבע רצון.



ולא גלה נחום את דבר כוכבו לאיש; גם
לאביו גם לאמו, גם לאחיו ולאחיותיו וגם לרעיו,
וישמר את סודו בלבבו.

אך את אשר לא גלה גם לאביו ולאמו גם
לאחיו ומכיריו, לא יכול לכסות מאת רעו אבצן.



“בא אלי אבצן, לעת ערב״, לחש נחום אל
אזן רעהו, ואראך את רעי האחד, אשר יש לי
נוספות9 על כל רעי! יפה הוא
ובהיר, ככוכב בשמים, וטוב לב כאם, ועלז ושמח
כיום אביב. התבא? האחכה לך?”

– “אבא, אבא!” ענה אבצן, ולבו הלם כהולם פעם10, ובבות עיניו תעו
בחוריהן לחפש ולמצא מראש את הידיד הכמוס אשר –
לנחום רעו. ויספר את הרגעים, ויהיו בעיניו
כשעות ארכות; ויכעס על השמש אשר נראה לו כי
פגר11 מלכת ביום ההוא, ובכל פעם ופעם בחן את השעון12, אשר על כתל בית־ספרו, ויקב את המטוטלות13 ויכנן בשם “תולעים זוחלים”. וישכח
בכעשו את אשר אמר לו מורו, כי לחטאה תחשב
לנער לכנות את חברו או את כל דבר בכנוי
לגנאי14. –
וגם שכח את אשר הורהו אביו, כי אין לבזות את הדוממים15 ואת
בעלי-החי ואת כל אשר לא חננו אלהים בלשון
מדברת, ולא יוכל לענות לחורפו דבר. –

וגם שכח, כי העת, אשר יקץ בה, יש לו
אמנם חפץ רב בה, כי עוד לא הכין את לקחיו ושעוריו,
אשר נתן לו מורו ליום מחר; ולו השכיל לקחת את
ספריו ולהכין את לקחיו, כי עתה ראה כי השמש
ימהר דרכו, ומטוטלות השעון תסבינה בלכתן
ולא יעמדו. ואולם זה דרך כסל לנערים: עברה
גוררת עברה, ושגגה אוחזת בעקב שגגה. חטא הנער,
בהיותו פחזן16 ונמהר לדעת, על
כן שכח גם את התורה, אשר למדהו הוריו ומוריו.



אך הנה בא הערב, ואבצן ונחום יצאו
החוצה; ויאמר נחום אל אבצן: "שא נא עיניך השמימה
לפאת ימין! מה אתה רואה שם?

וירא גם אבצן את הכוכב המזהיר – אהב הילדים, וישמע את הגיגו17,
ויקשב ויבן ככל אשר הבין נחום, ולבו פחד
ורחב. –

אך אז באה מחשבה לא־טהורה בלבבו,
ולא הסתפק באשר דבר הכוכב גם אליו וימתק
עמו שיח18; כי אם צרה עינו
ברעו, ויתאוה לגזל כלה את הכוכב־הרע מידידו
נחום. –

“אבל הכוכב הזה הן שלי הוא מאז ומקדם”, אמר אבצן, ויעמד פנים19 כפני תמים: "זה דודי וזה רעי בשכבר
הימים! הנה הוא רזם לי בעיניו!״

ויפג לב נחום בקרבו מכעש ומקנאה, ויקרא:

"איך מלאך לבך לאמר “שלך הוא” והוא
רעי? אני, אני הראיתיך אתו! אני מצאתיו פה בדד על
רחבי שמים נכח ביתנו!״

“אבל איך מלאך לבך”, ענה אבצן "לדבר כזאת, והוא רעי ומכירי מאז ומקדם!״

פני נחום חורו, ויתחלחל מאד; אך אחרי חשבו מחשבה, קרא בשמחת פתע:

“אם כן לשנינו הוא! רעי ורעך… רענו הוא… הלא?”…

“לא כי רעי ולא רעך!” התעקש20 אבצן.
על עיני נחום התנוצצו אגלי דמעה, ויפן
בתחנונים אל רעו הכוכב; וינחמהו הכוכב, וידבר
על לבו. –

“השמעת? אבצן!” קרא בשמחה; “הראית איך יקרץ לי בעין טובה?”

– “שמעתי גם ראיתי, אבל הן הקרץ21 לי הוא, והרזם רזמי; נחם ינחמני על כי הדאבת אתה את לבבי”.
לב נחום נמס בו מכעש, ויקרא: “הבה נשאלה אותו! את מי יאהב יותר? של מי הנהו?”

אבל זאת היא המכשלה, כי אין סמן
הרבים נהג בשפת הכוכבים, והיה אם ידבר כוכב
לרעיו- הכוכבים לאמר “אהבתיכם!”, ואמר:
“אהבתיך!”; כי אהב יאהב כוכב את רעהו הרחוק,
כאשר יאהב את רעהו הקרוב; על כן מדי דברו אל
כוכב אחד ידבר גם אל כלם; ואת אשר יענה לו
האחד יען לו גם השני, גם השלישי; כי מחשבה
אחת בלב כלם; על כן אין מבטא מספר הרבים נהג
בשפת הכוכבים; כי על כן, כאשר שאלו הנערים
את הכוכב לאמר: ״את מי אתה אוהב יותר? ושל מי אתה?"
וענה הכוכב ואמר:

“שלך אני, ואותך אני אהב”; והיה
כאשר יאמר אצלנו: "שלכם אני ואתכם אני
אהב״.

ואולם הנערים לא ידעו ולא הבינו כל
זאת, כי על כן פרץ הריב ביניהם. זה אמר: "לי ענה
הכוכב״, וענה רעהו ואמר: “לא כי, אלי הביט הכוכב
ואותי השיב דבר”.

ולא שלטו הרעים ברוחם, ומריבות
שפתים יצאו למהלמות ידים ויאבקו;
ויך נחום את רעהו בחרפה על הלחי, ואבצן מרט את
עור פני נחום, ויפרמו22 את
בגדיהם ויקרחו קרחה בתלתלי שערותיהם,
ולאחרונה קמץ אחד הנערים את אגרופו, ויך בו
בשלי23 על חטם רעהו ויצא הדם.
–למראה הדם פג לב הנערים בקרבם, ויתפרדו
איש לעברו, וילכו עצבי רוח.

נחום הביט על בגדיו הפרמים, על
שערותיו הפרעות ועל עור ידיו הממרט – ויזכר גם
את פני רעהו הקרעים ואת המכות אשר חלק לו – ולא
מצא עז בלבבו להביט בפני רעו־הכוכב, וילך
הביתה נכלם. –

ומאז והלאה בכל ערב וערב יצא נחום
החוצה, ובקש את עקבות רעו בשמים ואת רזמי
עיניו המלאים גיל, – אך לשוא! נעלם הכוכב, ולא
יסף להראות, ובמקומו יראה כוכב כהה, כוכב אלם,
כוכב לא ידע חנינה, כאומנת זקנה שבעת-רגז. –

ופעמים רבות מאז והלאה נעתרו אבצן ונחום ויתפיסו24, ופעמים רבות
רבו ויתפרדו, אך את הכוכב המזהיר, הרע
בשמים והדובב25 בעינים לא הוסיפו עוד לראות.









גם הם אהבוהו.  ↩



רעליעף, Выпукло  ↩



קין, Подбородокъ  ↩



איין לאכעלן. Улыбка  ↩



אויסדרוק, выраженiе  ↩



בליל אפל.  ↩



דורש אני בשלומך.  ↩



עצר.  ↩



פארצוג, Превосходство  ↩



פטיש.  ↩



התעצל, אחר.  ↩



אוהר, часы  ↩



אוהרנצייגער, Часовыя стрѣлки  ↩



צור בעליידיגונג, Въ обиду  ↩



כל דבר שאין בו רוח חיים  ↩



אונגעדולדיג, Нетерпѣливый  ↩



את לחשו.  ↩



ויועץ עמו.  ↩



עצר משחוק או מכל תנועת פנים אשר תוכל להעיד כי לבבו לא כן ידמה.  ↩



וואר הארטנאקיג, Упрямился  ↩



צואווינרונג, Подмигиванiе  ↩



ויפרעו.  ↩



בלאט.  ↩



וישלימו.  ↩



הדובר.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44606