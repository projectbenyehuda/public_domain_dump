


	
	שתי כלות
	




שתי נערות ירדו אל היאר בימים שבין פורים לפסח. האחת ירדה לטהר את כלי המטבח מן החמץ שעליהם; והשנית – לטבל כלים חדשים, שקנתה אמה לחג הפסח. שם הראשונה בכל; ושם השניה עדה.
ועל שפת היאר היה נטוע עץ זקן מאד; וכבר נחשפה קלפת העץ על ידי העזים והתישים אשר באו יום יום וכוססוה; וכבר ערו שרשיו על ידי החזירים, אשר באו יום יום ויכרסמו תחתיהם; וכבר נבב גזעו מרב ימים – אבל העץ הזקן חדש את נעוריו בכל שנה ושנה, ונתן ענפים ירקים מלמעלה כעץ צעיר. וקננו אורחי האביב, צפרי זמרה, בין עפאיו מלמעלה; ושרצים ורמשים – בתוכו מלמטה.
ישבה לה עדה מעבר לעץ – מלמעלה, לבל יטמאו כליה החדשים בחמץ, אשר ישא הנהר מכלי בכל חברתה; וכאשר כלתה לטבל את כליה, חכתה לחברתה לשוב עמה הביתה; ובין כך שכבה לה תחת העץ, ותבט על סביבה. הביטה אל ענפי הצמרת וחפצה לשער, כמה שנים עוד תעברנה, עד אשר יעלו ויגבהו מכל בניני העיר. אז הביטה אל גלי הנהר הרודפים בכונה איש אחר רעהו וחפצה לדעת: מאימתי התחילו הגלים לשטף בנהר ועד מתי ישטפו? וחפצה היא לדעת את כל אשר קרה והיה בימים שעברו, ואת כל אשר יקרה אחר הרבה שנים; את הנערות אשר תעמדנה אחרי הרבה שנים על שפת נהר זה, על מקומה זה, ותטבלנה כלים לחג הפסח; את הנערים אשר יעמדו אז וישליכו אבנים קטנות על חלקת פני הנהר – את הכל חפצה היא לדעת.
ובכל גרדה וגרדה את החמץ מתוך הקדרות, ובין כך הסתכלה בגלים השובבים, ההומים ויורדים, יורדים והומים. חפצה היא לדעת: מאין יפכה הנהר? אנה יבואו הגלים? כמה נערות עומדות היום על שפתו ומטהרות כלי חמץ? כמה עירות, כפרים, אדם ובהמה שותים ממימיו? ומה עושים עכשו כל בני האדם? מה הם עושים תמיד?
הומים הגלים הקלים, משתובבים בם קוי שמש האביב, ושתי צפרים בין העפאים מצפצפות ומתלחשות באהבים:
– “מששש־נררר! משכני אחריך נרוצה.”
– “שק־שק־שק־שקקק! ישקני מנשיקות פיהו”
– “לב לב לב! לבבתני אחותי כלה!”
פנתה לה עדה מתוך צחוק לחברתה ואמרה: “מי אשר יגיד לי מה שיקרה באחרית הימים אהיה לו לכלה!”
– ומי שיספר לי, מה יעשו כל אנשי תבל ברגע אחד ומה הם עושים תמיד – אהיה לו לכלה! – כן אמרה בכל.
הצפרים הפסיקו צפצופן. הגלים חזרו פסיעה אחת לאחור, רוח קל נשב בין העפאים, ושתי הנערות הרגישו כי שני רוחות קלים־קלים סובבים ומגפפים אותן ולוחשים דבר־מה באזניהן.
– הרי את מקדשת לי בנעימות העתיד כדת משה וישראל!… – כך שמעה עדה.
– הרי את מקדשת לי במרורות ההוה כדת משה וישראל! – כך שמעה בכל.
התחילו הגלים יורדים והומים, קולעים כתרים מניצוצי השמש; והצפרים התחילו מצפצפות שירי־אהבה חדשים. התחלחלו הנערות, ותבטנה אשה אל רעותה; ואחרי כן קמו ושבו אשה אל בית הוריה.
ויהי בלילה ותחלם עדה חלומות נפלאים ונשגבים, אשר לא ראתה עוד עין אדם מעולם. ראתה עדה את ירושלים בנויה בהדרה; וחומה של אדם עם שערי כדכד סביבה. ראתה ארמנות נפלאים עומדים בתוך גנים ופרדסים, המלאים תמרים ענקים, ארזי־אל וזיתי־שיבה וביניהם פרחי חן, שושני ריח וגביעי קסם. שמעה רננת צפרים, שאינה פוסקת לעולם. שמעה מנגינה, שקול כל החי עם המית גלים, זעזועי שושנים ולחשי הרוחות התערבו והצטרפו בה למנגינה נפלאה אחת. ראתה אילני סרק שבירושלים מוציאים רמונים ותמרים. ראתה עדרים־עדרים בכרמל ובגלעד, ואריות וזאבים עומדים על המשמר, לבל יאנה להם כל רע. ראתה בני אדם זקנים ופני צעירים להם; צעירים – וחכמת זקנים בהם. עוד הרבה־הרבה דברים ראתה, אשר לא נתנה רשות לפה להגיד. היא ראתה יום אחד מימי העתיד. וגם את מלך המשיח בהדרו ראתה.
הבקר אור והיא ישנה וחולמת ורואה ומתענגת. ראתה אמא כי מאחרת עדה לקום, והעירה אותה משנתה; אך עדה פקחה רגע את עיניה ותקרא: “הה אמי! למה זה עוררתני ותגזלי ממני את אשרי? הניחי לי ואשובה לירושלים!” ותסגר את עיניה ותישן. ויעוררוה שנית. ותפקח עיניה ותסגרן ותישן שנית. אז התחלחלה האם ותאסף עליה את כל אנשי הבית וכלם התחילו מעוררים את הישנה: זה נענע בכתפה, זה מרט בשערה, זה צבט לחייה, זה לחץ בצדעיה – לשוא! עדה מתעוררת רגע, נאנחת ונרדמת שנית.
ככה ישנה עדה את כל ימיה ולילותיה. בעמל רב העירו אותה רגע לעת האכל; ותאכל על כרחה ותפל על הכר אשר למראשותיה ותרדם.
ובכל חלמה בלילה ההוא חלומות נוראים מאד. יש אשר נדמה לה, כי כל העולם הוא בית־חולים אחד גדול וכל אנשי תבל מלאים נגעים, צרעת, מכאובים, מכף רגל ועד ראש; ואולם אין החולים האלה מרגישים בכאבם; רק היא מרגישה בכאב כלם. כל נגע ונגע מכאיב את בשרה מאד מאד. מתעוררת היא כפעם בפעם משנתה, בקול צעקה: “הו, אמא! מה עצמו מכאובי! מה רבו פצעי ונגעי!”
והתלה אמא בחלומותיה ודברה על לבה: “אדני עמך, בתי! איפה פצעים ונגעים? איפה מכאובים? ראי, בשרך נקי וצח כשלג לטהר! התעוררי! הביטי!”
אך לשוא היו כל תנחומותיה: אמנם ראה ראתה בעיניה שאין כל נגע ופצע על בשרה; אבל חשה היא מכאובים קשים ונוראים מאד: “ולואי שהייתי מלאה נגעים – בכתה הנערה על צוארי אמה, – ובלבד שלא אחוש בכאבם הקשה!”
ויש אשר התנפל רוצח בלילה ביער על עוברי דרכים, והניף עליהם את קרדמו – והתעוררה אז בכל בצעקה נוראה:
“הו אמא! הרוצח ממיתני בקרדמו”.
– איה רוצח? איה קרדם? – חרדה האם אל מטת בתה לנחמה. – הביטי וראי: השערים נעולים; הדלתים סגורות; כתלי ביתנו עבים!
וידוע ידעה הנערה כי אמנם שערי ברזל לחצרם; דלתות חזקות לביתם ועל החלונות סורג ברזל; אבל הן ראה ראתה בעיניה את הרוצח וקרדמו, וגם חשה מכה נוראה על ראשה.
כי נפתח ללנערה חוש חדש לחוש מרחוק את כל אשר ירגיש איש חי על פני רחבי תבל – ואמה לא ידעה. ויש אשר התעוררה וצעקה: “הוי, אמא! רוצחים שכרו עלינו! לכלותנו הם חפצים!” ויש אשר התעוררה ובכתה: הו, שכור אני, חוטא ופושע אני! אשמתי, בגדתי, גזלתי!" ויש אשר התעוררה וקראה על פה כתבי סתר, שלא ידעם איש. ויהי בהשמע הדבר בבית המלכות, כי השתגעה הנערה ותגלה דברים שאין לגלותם, וישלחו גדוד לתפשה ולהרגה. ותחביאנה אמה, ולא נודע מקומה.
ככה עברה על שתי הנערות שנה מלאה. זו ישנה והתענגה על חלומותיה, ואמללה היתה רק ברגעים שהתעוררה; וזו ישנה וחשה בצער כל העולם, ומאשרת היתה רק ברגעים שעוררתה אמה ודברה על לבה.
עד אשר הגיע ליל ה“סדר”, ליל השמורים של השנה הבאה. אבי עדה ובני ביתו ישבו מסבים וערכו את סדר ההגדה; ועדה ישבה גם היא בתוכם. ראשה כפוף כנגד לבה; עיניה סגורות; לחייה מאדימות ומחוירות חליפות ובת־צחוק קלה מרחפת על פניה – ויהי דמיונה כשושנה על בדה, בטרם יעלה השמש. היא ראתה מחזות העתיד ועליצות נפשה גדלה כל־כך, עד כי פרצה החוצה בבת־צחוק על פניה. ככה יאור בליל חשך סביב לבית שמנורות רבות דולקות בו בפנים. הסתכלו בה אביה ואמה לרגעים ונאנחו. וכאשר הגיעו ל“שפך חמתך”, והדלת נפתחה, נפלה תרדמה על כל אנשי הבית, ורק עדה התעוררה. את אליהו הנביא ראתה בבית. הוא נחם אותה, דבר על לבה, והודיעה כי כלת העתיד היא, אבל אין לו רשות לגלות לה שם חתנה; אך יעוץ יעץ אותה לצאת באסרו־חג בבקר אל שפת הנהר: “שמה תראי רסיסים, בקיעי עץ, שברי קרשים – לאלה אל תשימי לב; שברי ספינות ואניות מלחמה הם של עמים נלחמים, שופכי דמים, מטביעים ונטבעים; אך בין אלה תראי שבר־קרש צף נגד שטף הגלים, והלכת אחריו הלוך ולכת, הלך ועלה עד אשר תגיעי אל מקום אחד, שאין לי רשות לגלות לך, ומצאת שם דברים, שאיני יכול להגיד לך מראש”.
וגם בכל שמעה בבית אביה מפי אליהו כדברים האלה. וביום אסרו־חג בבקר עמדו כבר שתי הנערות על שפת הנהר, וכבר מצאו את שבר הקרש הצף ועולה נגד זרם הגלים ותלכנה אחריו. ותלכנה ותלכנה ימים ולילות, ולא עמדו בדרכן, רק כאשר נסחף הקרש באחד המקומות בעשב הגדל על החוף ויעמד; אז נחו גם הנערות מעמלן, ותאכלנה מצידתן אשר לקחו עמן, וכאשר תמה הצידה, שברו רעבונן מפרי העץ, אשר מצאו ביערות שעל שפת הנהר.
ותלכנה ותלכנה, וככל אשר הוסיפו ללכת, כן קשתה עליהן ההליכה – והן הולכות הלוך ועלה ההרה; כי הלא כן דרך הנחלים: יורדים הם מן ההר אל העמק; וככל אשר הוסיפו ללכת, כן נגפו רגליהן בצורים ואבני חלמיש; כי הלא זה משפט כל הנהרות: יוצאים מבין אבנים וצורים, ובסופם הם נופלים בבצה וטיט…
ככה הלכו שתי הנערות, אשה בצד רעותה. אחת חולמת־צוחקת, רואה מחזות העתיד ולבה מלא ענג, ואור פניה מרנין לבבות; ואחת מקמטת פנים, מרגישה יסורי העולם: מוסר רשעים, ענות הנרדפים, נחם הרודפים – ונאנחת; ואנחותיה שוברות לבבות.
ועוברי דרך, אשר פגעו בהן, ראו, תמהו ואמרו איש אל רעהו: ראה־זה, ששון ואנחה צמודים ילכו.
ואולם לא אנה להן כל רע, לא מחית היער ולא מאנשי הישוב: את האחת אהבו ועל השניה חמלו ויטו הצידה.
כה הלכו־הלכו ההרה, עד אשר הגיעו למרום קצו, אשר האויר שם קר מאד־מאד; כי הלא ידעתם דרך ההרים: ככל שהם מתקרבים אל השמש כן תגדל קרירותם. שם פסק הנהר, הכל קפוא שם. אז עמדו הנערות בין שלג ושמים, ולא ידעו אנה ללכת, אך שתיהן הרגישו בקר הגדול. האחת ראתה אורים גדולים בעתיד והתחממה נגדן, והשניה הרגישה בצער שירות עוברות במדבר הגדול הלוהט בחמו – ויחם לה.
והנערות טפסו ורקדו כצבאים וכאילות השדה מצוק אל צוק ועל שני הסלעים בלי דעת בעצמן אם מטפסות הן ואנה הן מטפסות. איזה כח נעלם דחפן ומשכן הלאה־הלאה, מעלה־מעלה; והכח הנעלם הזה הוא הוא ששמר עליהן לבל תמעדנה רגליהן מעל הכפים והצוקים המכסים שלג וקרח עולמים. עד אשר הגיעו לקרחון אחד גדול־גדול מאד.
וקרחון צריכים אתם לדעת, בנים, זהו גזר של קרח גדול־גדול מאד והוא דבוק בשן סלע גדול־גדול מאד היוצא מהרי השלג ותלוי באויר מעל לארץ גבה־גבה מאד; ובימי הקיץ נוטפים מציציות הקרחון נטפים נטפים רבים מאד, ומתאספים הנטפים נטף לנטף, זלף לזלף; ומצטרפים על הארץ לנהר גדול הולך ושוטף על פני עמקים ובקעות עד אשר יפל הימה. והרבה נהרים גדולים, רחבים, נדיבים מצטרפים בראשיתם מנטפי קרחונים כאלה. ואולם הקרחון, אשר ראו הנערות, לא היה ככל הקרחונים. זה היה ארמון גדול חצוב מקרח טהור ותלוי באויר; וחלונות נפתחים לארמון, וחצוי הוא לשנים: על פתח האחד כתוב: “משכן משיח בן דוד”; ועל פתח השני: “משכן משיח בן יוסף”; ואליהו הנביא עומד עליהם לשרתם. והכירו הנערות את אליהו והוא גם הוא הכירן. ויקחן בזרועותיו, והכניס את בכל אל פתח משיח בן יוסף, ואת עדה – אל פתח משיח בן דוד.
ראתה עדה את משיח בן דוד, והוא אסור באזקים, וסביבו הקרח הנורא; אך מהבל פיו, מחם לבבו ומניצוצי עיניו ימס הקרח סביביו, והיה למים. וזלגו המים נטפים־נטפים, והתחברו וירדו הימה. והתנדפו הנטפים בתוך הים בחם השמש, ועלו למעלה והיו לעבים. ונשא הרוח את העבים הלוך ונשא, נשוב ונשא עד מעל הקרחון, ונפלו שם בשלג וכסו את הקרחון. כי לא נטפים פשוטים הם נטפי מי הנהר: דמעות הם! דמעות אמללים, דמעות חלשים – מענים תחת יד תקיפים; דמעות נהרגים – ברגע יציאת הנשמה. ולא רוח פשוט הוא הרוח הנושא את עבי הדמעות. רוח זה יוצא מאוצר האנחות. הוא האוצר אשר יאספו אליו כל אנחות נרדפים, סחופים ודווים: אנחות מכים על חנם, רצוצים בלי צדק, אסורים בלא משפט; אנחות היוצאות מבתי תפלות ישראל ומצטרפות האנחות, והיו לרוח אחד חזק, אדיר.
ומשיח בן יוסף יושב בחדרו, מלא הוא מכאובים, פצעים, נגעים – מכף רגלו ועד ראשו. מכל אנחה ואנחה היוצאות מפי אדם אחד, יעשה בבשרו פצע חדש; ופצעים ירפאו, ופצעים יתחדשו. ונאנח משיח בן יוסף, ונמס הקרח סביבו. ונאנח משיח בן דוד, ונאנח משיח בן יוסף – ואולם שתי האנחות אינן יוצאות יחד ברגע אחד ואינן מצטרפות יחד.
את הדברים האלה ספר אליהו לשתי הנערות.
“וכשתגיע השעה ושתי האנחות תצטרפנה יחד – והיה הרוח לסער חזק מפוצץ הרים ומשבר סלעים ומורה רעמים וברקים. ונפלו אז הרעמים על ראש הפושעים, הרוצחים, התקיפים, העריצים, האכזרים. והאירו אז הברקים על כל התעלולים, אשר נעשו במחשך…”
ויותר לא נתן רשות לאליהו לגלות לנערות.
ובאחרונה גלה אליהו לנערות שבשובן הביתה, אסור עליהן להנשא לאיש כי כבר ארושות הן. בכל – למשיח בן יוסף ועדה למשיח בן דוד. ושני גרעינים נתן להן, כי תטע כל אחת גרעינה בגנה; והבטח הבטיח אותן, כי תזכינה לחיות עד ימות המשיח. וסמן מסר להן: בעת אשר יעלו וצמחו עצים מן הגרעינים והבשילו פרותיהם – אז תדענה, כי בא היום שתצטרפנה בו האנחות.
וכבר עברו שנים רבות רבות; ויושבות הנערות על אחד האיים הרחוקים – נסתרות מעני בני־אדם – עגונות ומחכות לחתניהן, לשני המשיחים. אחת חולמת ומצחקת ואחת כואבת ונאנחת. אך הזקנה לא תשלט בהן: יפות ורכות ועדינות הן כנערות בנות עשר.
ובכל פסח ופסח מעלים העצים נצה; ובכל תשעה באב ותשעה באב נובלת הנצה ונושרת.
אומרים, שכבר התחילו גומלים פרות.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53400