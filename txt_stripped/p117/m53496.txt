


	
	חץ תשועה
	




בימי מלחמות החשמונאים עם היונים
היה הדבר. אז חי באחד הכפרים צורף אחד, אליאב
שמו. ויהי לו בן יחיד, אשר מלאו לו אחת־עשרה
שנה, ושמו זבלון, ובת צעירה ממנו בשתי שנים
ושמה קציעה. ושרה, אשת אליאב, היתה חולה, שוכבת
על מטתה זה ימים רבים. ולא חפצה האשה החולה
לעצר את בעלה ליד מטתה ולמנע אותו מצאת אל
מחנה ישראל להלחם באויב, כי אמרה: אני רק אם
לשני ילדים מישראל, וירושלים – האם לרבבות
אלפי ישראל – נתונה בידי צר! ילך ־נא בעלי
למלחמה, אולי יתן אלהים את האויב בידו.

והבטיח אליאב את אשתו לאמר: “אני לא אלחם ביוני פשוט, ורק את ליזיאש
שר צבא היונים אחפש, עליו אנופף את חרבי, ובעד
ראשו אתן גם את נפשי.”

והאמינה שרה בהבטחת בעלה, כי כן
האמינו אז כל נשי ישראל בגבורת בעליהן
ובזרוע עזם.

ויצא אליאב אל המחנה ובטרם יצא קנה
לבנו ולבתו הקטנים צעצוע יפה להשתעשע בו,
שלא יתגעגעו כל היום על אביהם; והצעצוע היה
פסל־עופרת, דמות יוני קטן רוכב על חזיר.

וירבו הימים, ויארכו ימי המלחמה,
ואליאב לא שב. והילדים השתעשעו בפסל היוני,
עד כי קצה נפשם בו, ויחלו להתגעגע על אביהם
ולדאג לשלומו. אך אמם נחמתם ותדבר על לבם
לאמר: אם לא כלתה עוד המלחמה, אות הוא כי אביכם חי:
הלא שמעתם את אשר הבטיח אביכם, כי לא ילחם עם
כל יוני, בלתי אם בשר־הצבא ליזיאש
לבדו."

והילדים מאסו בפסלם וישליכוהו מעל
פניהם, אך כעבר ימים מספר שבו ויקחוהו
וישתעשעו בו.

ויהי היום ואיש אחד מצבא יהודה שב אל
ביתו, כי נלחם נלחם בגדוד יונים ויהרג
שבעה־עשר חילים ופקידם בתוכם; וכאשר הרים את
חרבו על השמונה־עשר התיזו את ידו הימנית, ולא
שב עוד להלחם וישב לביתו. ואליאב שלח בפיו את
דברו לאשתו ולבניו ויבקשהו לנחמם ולדבר
טובות על לבם. ושרה שמחה מאד לקראת האורח
ותשאלהו על דבר המלחמה ויספר האורח את
הגבורות והתחבולות הנפלאות, אשר יעשו גבורי
יהודה בכל יום: מסתתרים הם בתוך מערות עמקות
אשר בין סלעים גבהים; וכעבר עליהם גדוד יוני
יתנפלו עליו שנים שלשה יהודים ויכריעום לטבח.
ובין כל התחבולות אשר יעשו גבורי יהודה ספר
עוד תחבולה אחת חדשה ונפלאה: “יהודה המכבי
עשה לו חצים של זהב וכסף, ובכל עת כאשר ישתער
עליו מחנה יונים ישלח חץ זהב באחד מאנשי
המחנה. רואים היונים ומתנפלים על אחיהם הנפגע
לקרעו לגזרים ולהוציא ממנו את הזהב. אז יגיח
עליהם גבורנו יהודה המכבי ויכם מכת חרב
והרג ואבדן”.

“אך דאגה אחת מעציבה את רוח גבורנו
הגדול – גמר האורח את ספורו – כי עוד מעט ואפסו
חצי הזהב, ולא יהיה עוד במה להלחם באויבים
השואפים לזהב!”

וזבלון הקטן שמע את דברי האורח
ויחשב מחשבות רבות. ויהי בלילה, ויקם ויקח
את פסלו ויכתת אותו עד עד אשר דק, וישימהו
בכור.

– מה אתה עושה?! – קראה קציעה אחותו בפחד.

– חץ אני עושה – ענה זבלון – אחרי ־כן
אצפהו זהב והבאתיו חרש אל המחנה… הלא שמעת
את אשר ספר האורח כי אפס שם החצים!

– ואיככה תלך – שאלה קציעה – ועזבת את אמנו החולה?

זבלון הוריד את ראשו לארץ וידם רגעים מספר.

– אבל הן אפסו שם החצים, ואני אביא להם
את שלי, ואולי יכריעו בחצי זה את המחנה
האחרון.

אז הורידה קציעה את ראשה ולא ענתה דבר.
צר היה לה לקטנה להסכים לאחיה, דאג דאגה לו
פן יקרנו אסון במלחמה; וגם פחדה מאד פן יודע
לאמא הטובה, כי הלך זבלון אל המחנה ונעצבה אל
לבה וגברה מחלתה. אבל בהעלותה על לבבה את
דברי אחיה האחרונים, כי יכול להיות שהחץ, אשר
יביא לגבורי יהודה, יכריע את האויב, ונושעו כל
ישראל, ונושעה ירושלים, העיר היפה בערים, לא
מצאה עז בלבבה להניא אותו מלכת.

וזבלון עמד וחכה לעצתה. קשה היה לו
להפרד מאחותו הטובה ולעזב את אמו האהובה
החולה, ואביו הלא צוהו לשמר אותה מכל משמר
ולהרחיק מעליה כל צער וכל דבר עצב. אך בזכרו
את מחנה הגבורים הנלחמים על חפש עמם וארצם,
ובעלות על לבבו כי חצו יוכל להביא תשועה לעמו,
גברה תשוקתו ללכת ויאמר בלבו: “הלא רבים הם
גם הנערים הגבורים, הנלחמים מלחמת עמם
ואלהיהם באויביהם היונים, ורבות הן גם האמות
החולות בישראל ועזובות הן מבניהן בעת רעה כזאת
– ואני עומד ומחשה!”

ולא ידע זבלון מה לעשות. ויחכה לעצת
אחותו הקטנה; ידוע ידע כי היא נערה טובה מאד,
עושה טוב וחפצה תמיד בטוב: “היא לא הסכימה עוד
לעולם לדבר רע! והיה אם תיעצני ללכת, אות הוא כי
אך טוב הוא הדבר, אשר עלה על לבבי לעשות”.

ראה זבלון כי קציעה שקועה
במחשבותיה ולא תענהו דבר, ויחבקנה
בזרועותיו וישקנה על לחייה הקטנות והרכות,
ויתחנן אליה בדמעות:“אמרי נא לי, קציעה טובה,
האלך? אמרי לי כי אלכה!”

קציעה חכתה רגעים מספר, פתאם נשמטה
מבין זרועותיו, ותנס מהר אל חדרה; כעבר רגע שבה
משם ובידיה שני צמידי־זהב, אשר נתן לה אביה
ליום הולדתה.

–הא לך, זבלון, ועשית מאלה חצי זהב
כמה שתוכל! ואם מעט לך, הא לך גם טבעתי
ועגילי אזני!

זבלון שמח מאד על דברי אחותו, וגם על
הזהב אשר נתנה בידו. “האח!” – קרא בשמחה – עתה
לא ארמה עוד את האויב, זהב טהור אשלח בלבבו ולא
עופרת מצפה זהב!

ובלילה ההוא עמדה קציעה על יד מטת
אמה החולה ותחכה למוצא פיה, אולי תצמא למים,
או אולי יהיה קר לה בלילה, וכסתה אותה בשמיכה
חמה. זבלון היה עושה תמיד את העבודה הזאת, אך
הלילה עמד לפני הכור ויעש את החצים.

והאורח לן בלילה ההוא בבית אליאב, ולאור בקר קם ויברך את בית
מיטיביו ויצא וילך לדרכו. וזבלון רץ אחריו
וישיגהו ויתחנן אליו לאמר: “אנא, איש טוב! אמי
בקשה מאתך למסר לי את סמני הדרך המובילה אל
המקום אשר צבא גבורינו חונים שם, כי חפצה היא
לשלח דברים אל אבי ביד איש מודע לנו, היוצא מחר
להספח על הצבא.”

והאיש מסר את סמני הדרך לנער,
והזהר הזהיר אותו לאמר לאיש היוצא לצבא, כי
ישמר מפני המרגלים היונים האורבים ביערות
ובין סלעי ההרים. זבלון שמח מאד, כאשר נודע לו
כי לא רחוק המחנה מכפרם. וישב אל ביתו ויקח
את קשתו הקטנה, ויאסף את חציו, שלשה במספר,
מלבד חץ העופרת, אשר עשה מפסלו, ויצא וילך
לדרכו.

ויהי בעברו בעבי יער גדול, והנה
מבין עפאי אחד העצים הבריקו נגדו כשתי עינים;
ויפן כה וכה והנה – הס מסביב, אין קול ואין קשב.
ויבן הנער כי לא עיני חיה רעה ראה הפעם. “אלה
הן עיני יוני מרגל המסתתר פה ושומר את עקבי” –
אמר זבלון בלבו, ויעמד על מקומו כי ירא ללכת
הלאה, פן יודע על ידו ליונים מקום צבא יהודה. אך
כעבר רגע אמץ הנער את לבבו, ויסב את העץ, אשר
ישב עליו המרגל. ויהי כאשר ראהו נחבא בין
הענפים, דרך את קשתו וישלח חץ זהב אל לבו.
המרגל נפל לארץ מת ומתגולל בדמו. – נצלתי! –
קרא זבלון בעליצות־נפש וילך לדרכו, ויוצא את
חץ העופרת מאשפתו, ויחרת על אחד מעבריו אות נ',
לאמר: “נס עשה לי אלהים”.

וזבלון הלך הלאה ויבוא בין ההרים,
ויטפס על צוקי הסלעים ויקפץ מצוק לצוק ומסלע
לסלע, ככל אשר אמר לו האיש; ופתאם הוא שומע
מאחוריו קול צעדים, ולא הסב זבלון את פניו כרגע,
כי אמר בלבבו: “אכין לי בראשונה חץ וקשת, ואז
אסב פני, ואם אראה כי איש יוני הוא, וידעתי כי
מרגל הוא האיש ושומר את עקבי, לדעת את הדרך
למקום מחנה ישראל, ויריתי בו.”

ואמנם מרגל היה האיש ההולך אחריו וכרגע פגע בו חץ־זהב ויפל מת ארצה.

וזבלון כרע על ברכיו ויודה לאלהים על
החסד אשר עשה עם עמו, ולא נודע לאויב מקום מחנה
גבורי יהודה. ויוצא את חץ העופרת ויחרת על עברו
השני אות ג', לאמר: “גדול הנס האחרון מן הראשון”;
כי קרוב היה המקום למקום מחנה הגבורים, ולו הלך
המרגל אחריו עוד עשרה צעדים מעל לשן הסלע
הנשקף מנגד – וכבר היה בא אל המחנה! זבלון
הלך הלאה, ויבוא עד שן הסלע, ויטפס עליו וירד
מעברו השני ויבוא אל המחנה.

ובעת ההיא ישב יהודה המכבי ויועץ
עם אנשי חילו על דבר המלחמה. הם ידעו כי מעבר
להר עובר מחנה גדול של יונים, וליזיאש בראשם.
יהודה חוה דעתו, כי המלחמה הזאת צריכה להיות
האחרונה, כי אם ינצחו הפעם את האויב ונושע
ישראל תשועת עולמים, וכן אמרו גם אנשי הצבא,
ורבים מהם הבטיחו להביא את ראש ליזיאש. “אך, אהה!
– אין חצים במחנה!” אמנם בפעם הזאת אמרו
הגבורים, כי לא ילחמו בחצים וקשת: חצים וקשת
טובים רק לנלחמים מרחוק, והם נכונים הפעם
להתנפל על מחנה האויב ולהלחם בחרבות ובחניתות
ובכל הבא לידם, אך להגיע עד ליזיאש ולמלק את
ראשו מעליו – אבל חץ אחד, לפחות, היה דרוש
להם, חץ זהב, לשלחו בין האויבים
ולהרס בו את הסדר מאיזה צד. אך גם חץ אחד
אין.

ברגע הזה בא זבלון הנער והודיע
שהביא עמו חץ זהב אחד. יהודה המכבי קבל את החץ
מידי הנער בשמחה רבה, ועד מהרה יצאו למלחמה
על האויב – והצליחו. כי אך שלח שלח יהודה את החץ
– עודנו מעופף באויר ושורק שריקה מבשרת
מות לאויב – וחילי יון לא פחדו מן המות
וינתקו ממקומם כעשרים איש וירוצו לחטף את חץ
הזהב מן האויר. פרץ לא רחב נגלה בשורה החיצונה
של צבא היונים, והפרץ היה ממול מקום ליזיאש שר
הצבא.

ועשרה גבורים מצבא יהודה, ואליאב
בראשם, התנפלו על האויב, ויבקיעו להם דרך
בתוך המחנה. ויתר הגבורים ויהודה בראשם
השתערו על המחנה מסביב בגבורה נפלאה, אשר לא
נראתה כמוה בכל המלחמות. עברו שעות אחדות וכל
חיל היונים הרב והעצום נפוץ לכל רוח. הגבורים
שבו אל המחנה בתרועת נצחון, ואליאב נשא את ראש
ליזיאש בידו.

אז שב יהודה המכבי ואחיו ירושלימה
לטהר את העיר ואת המקדש, ואנשי המלחמה שבו
אל עריהם בשמחה ובשירים ובתודה לאלהים על אשר
מסר את האויב העצום והנורא ביד הגבורים
המעטים.

ואליאב שב עם זבלון בנו אל ביתו
ויצאו לקראתו כל אנשי הכפר בהלל ורנה. וגם
שרה קמה ממטתה בריאה, ותשש מאד על בעלה
ועל בנה אשר דאגה לו ולא ידעה לאן נעלם
פתאם.

ושם זבלון יצא לתהלה בכל ארץ יהודה;
כל נערי ישראל התברכו בגבור הקטן, שחרף
נפשו למות בעד עמו, ובחצו, חץ התשועה, הציל את
עמו וארצו מיד אויב. על כן יעשו להם ילדי
ישראל בחג החנכה גלגלונים של עופרת, ועל
ארבעת עבריהם חרות: “נ” “ג” “ה” “ש”, לאמר: “נס גדול
היה שם”. לזכר חץ התשועה אשר עשה זבלון לעמו
אשר אהב.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53496