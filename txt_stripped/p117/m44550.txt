


	
	הגלגלון
	




1



לדינה האלמנה היו שני בנים: שם הבכור
– נדב ושם אחיו – אמציהו והוא צעיר מאחיו בשתי
שנים; ואולם גם נדב הבכור לא הגיע עוד לשנות עשר.
ויהי דינה עניה מאד, ולא מצאה ידה לכלכל את
בניה גם בלחם צר2; ורבים היו
הימים, אשר לא בא אכל אל פיה, כי לא מצאה הארוחה
די השביע את שלשתם; ועל כן, כאשר הגיעו ימי
החנכה, לא השיגה ידה לקנות גלגלונים לבניה.
נדב הבכור מחל3 על חלקו, ולא
העציב את אמו: “יבאו ימים טובים מאלה, נחם הנער את
נפשו, וקנתה לי אמי גלגלון טוב בעל כנפים לימי
החנכה, לשנה הבאה”.

אך אמציהו הצעיר היה נער עקש וסרבן4 וימר את רוח אמו,
ויבך כל היום; ולא יכלה אמו לעמוד בפני קול
בכיו, ותקח את חמש קשיטותיה האחרונות, אשר
חשבה לקנות בהן ככר לחם שעורים לארוחת הערב –
ותקן גלגלון אחד לשניהם. נדב לא מצא עז בלבבו
גם לגעת בגלגלון. כי ידע, אשר בלחם אמו נקנה
לו; כי רעבה כל היום, בתתה את לחמה לנערים,
ועתה גם לערב לא יהי לה במה לשבר
רעבונה5. – אך אמציהו שמח על
הגלגלון. ויקחהו בין אצבעותיו. ויסבבהו על
השלחן. הגלגלון הלך מקצה השלחן אל קצהו,
וירקד ארצה ויסב במחול. אמציהו שמח מאד,
וירקד לקראת גלגלונו המהיר, ויתן לו דרך
לעבור, אל אשר יהי רוחו ללכת. אז סר הגלגלון אל
הפתח, וירקד על המפתן. אמציהו מהר לפתח את
הדלת לראות: אם רב כח גלגלונו לסובב גם בחוץ
ולבלתי הכשל; אז קפץ הגלגלון מעל למפתן
ויברח החוצה וילך – הלך וסב מרחוב לרחוב
וממבוא למבוא; ויחרדו הנערים וירדפו אחריו.



הגלגלון כבר עזב את העיר, והנערים
חגרו שארית כחם, וידלקו אחריו בעיניהם; עוד
ראוהו עולה הרים ויורד בקעות, אך כשלו רגליהם,
ולא יכלו לרדף אחריו, עד שנעלם מן העין, ולא
יספו עוד לראותו.

נדב בכה, ונפשו ירעה לו6. בזכרו את אמו הרעבה ואת חמש הקשיטות,
אשר אמרה לקנות בהן צליל לחם שעורים – ואמציהו
התמרמר בבכי, ויזעק: “גלגלוני איהו? איה
גלגלוני?”

ויהי המה הולכים בדרך ובוכים ויפגשו בשפן; ויפן נדב אליו ויאמר:

שפן שפני!

אולי גלגלוני

בדרך פגעת?



אולי ביער

בשדה והר

מקומו ידעת?



השפן העמיד את אזניו כמסמרות,
וילחץ את זנבו בין רגליו, ובטרם ישיב דבר, נשא
את רגליו לברח, ויפן אל נדב, ויאמר:

לא גלגלון ידעתי.
לא קולו שמעתי:
אך צליל לחם שעורים

ראיתי מתהפך ברוח מתאבך7.
ורוה דמעת הורים…



השפן עוד אמר לענות דבר ולגמור את
אשר החל, אך בו ברגע ראה את פני אמציהו
המפיקים עצב, כעש ורע לב, ויבהל מפניו,
ויברח. –

“הצליל אשר ראה השפן”, אמר נדב
בדמע: “הלא הוא לחם אמנו, אשר אמרה לקנות לארחת
הערב; עתה תרעב ללחם, כביום אתמול”. וימרר
בבכי.

ואמציהו הרים את קולו ויצעק: "
גלגלוני איהו? איה גלגלוני?" הנערים הרחיקו
ללכת, ויעברו הרים, וירדו בקעות; וישאו את
עיניהם, ויראו אילה.

וימהרו אליה ויאמרו:

אנא, אילתי,

יפתי תמתי!

אולי פגעת

גלגלוני השבב –

מתהפך וסבב –

אולי ידעת.



ותען האילה ותאמר:



גלגלונכם פגעתי,

מקומו ידעתי;

ואך ארוחתכם

לימים שלשה

מכם אדרשה;

אז אגיד לכם שאלתכם.



נדב קפץ ואמר: אם נפת ממתקים ואם לחם עני8 – את כל אשר תתן לי
הורתי לארוחתי, אתן לכי"! אך אמציהו עקם את פניו
ולא נאות לדברי האילה; ותקפץ מעל לראש
הנערים, ותלך לדרכה. והנערים הלכו הלאה.

בין כה, והנה רד היום; ויאמרו הבנים
לשוב הביתה, אך תעו ויאבדו דרך, וישבו על
תלם שדה ויתנו קולם בבכי. לאמציהו החלו
הרעב והקור להציק, ויבך – ונדב זכר את אמו
הרעבה, ויאמר: “המעט לה, כי תרעב כל היום,
ודאגה גם לנו, בראותה, כי לא שבנו הביתה!”

וכאשר ראו הנערים, כי נטה השמש
לערב, ויבא פחד בלבם פן ישארו בשדה כל
הלילה, והמה לא נסו עוד לצאת מפתח ביתם בדד
בלילה, ויוסיפו לבכות. – ונדב אמר: “אלי! חוסה נא
על אמי הרעבה, והשיבנו אליה!”

ויהי כאשר גמר נדב את תפלתו
הקצרה, וישא עיניו, וירא והנה יונה
מקשקשת9 בכנפיה, וימהרו
אליך ויספרו לה את דבר אסונם. ויבכו מאד;
ותאמר היונה: “ארחמכם, בנים, ואחמל על הורתכם.
כי אם אבדת הן גם אני: אפרחי יצאו מקני, ולא
שבו אלי; ואמנם הן לא הרחקתם מן העיר כמאה
טיסות10. וגם גלגלונכם לא רחוק
מכם”. ותסב היונה את פניה מול פני היער, אשר
נראה פתאם במקום הזה ותאמר:

“פנו לכם היערה! שם תמצאו מערה. ועל פיה שפיפון11; שם לכת תעמיקו!
תציעו, תרחיקו! שם גם הגלגלון, אך הזהרו
מדבר דבר, כי שם חבר חבר12
לילדים ארב. ואם תנידו שפתים, או תקרצו עינים
תלכדו בקסמיו”.

הנערים אחזו דרכם היערה, וישאו
עיניהם ויראו, והנה איש עור באחת מעיניו עטוף
שחורים, ויושב על גל עצמות ובידו גלגלון טוב
ויפה, והוא קרץ בעיניו לילדים, ומראה את
הגלגלון לעיניהם. נדב שם את עיניו בגלגלון.
וירא כי אמנם גלגלון הוא לכל משפטיו אך ה“נון”
וה“גימל” וה“הא” וה“שין” אינם בלטים מעל
צלעותיו13 ועל מקומם - צלמים
ותרפים. אז זכר את דברי היונה, ויבן כי הוא הוא
הקסם אשר אמרה לו, וישם מחסם לפיו14 –
ואמציהו כבר אמר לקרא: “הנה
גלגלוני”! אך נדב קדמהו, וישם את ידו על פי
אחיו, ולא נתנו לדבר. וימהרו לעזב את המקום;
ויבאו היערה, ויספרו שבעה עצים. ומשם פנו
ימינה וימנו שבעה צעדים, וימצאו את המערה.
ועל פיה שפיפון מאד נורא; ויראו מגשת.

אז שמעו קול מדבר אליהם:
“מנו את החוטים בציציות בגדיכם! אם שמנה תמצאו –
אך אל תכחדו כחד – אז בלי פחד המערה תבאו”.
אמציהו מנה את ציציותיו וימצא באחת מהן ששה
חוטים והשביעי - קצוץ ונפסל; ובציציות נדב לא חסר
מאם, ויבא נדב אל המערה, ואמציהו נשאר
בחוץ.

נדב בא אל הבאה, והנה חשך ועלטה
סביביו. ויחרד מאד וילך זמן רב, וימשש בקירות
כעור, וילאה למצא הפתח. אך פתאם נראה לעיניו
שביב אור מקיר הימיני, ויבן כי שם – פתח לבא
פנימה; ויקרב ויגע בכפות המנעול ותפתח
דלת, והנה רגליו עמדות בתוך אולם גדול רחב ידים;
רצפתו – רצפת שיש15, וקירותיו – ראי16 מצק, והספון כמראה
הרקיע בליל בהיר. בתוך האולם עומדת מנורת זהב על
בסיס17 גבוה. ושמנה קנים לה,
ואולם הקנים ההם לא כעין הקנים, אשר במנורתנו,
כי אם תמונת יונה פרשת כנפים לכל קנה ובפי כל
יונה אבן שהם וישפה; ונגה ומראה לאבנים,
כנגה הירח; ולכל אבן ואבן תמונת אות אחת:
תמונת “נון”, תמונת “ריש”, תמונת “ויו”, תמונת “תיו”
– על צלע אחת; תמונת “חית” תמונת “נון”, תמונת “כף”
ותמונת “הא” לצלע השנית, ובצרף האותיות האלה
ויאירו לעין “נרות חנכה”. והמלות האלה נשקפו
מעל קירות הראי לאלפים ולרבבות, ויאירו את כל
הבית. – על ימין האלם עמד שלחן זהב, וכסאות שן
סביבו. ועל הכסא הרם והנשא יושב איש שיבה,
וממעל לראשו חקוק בכסא שם מתתיהו הכהן, ועל
יתר הכסאות יושבים בני מתתיהו: יוחנן שמעון
ויהודה, אלעזר ויונתן.

כראות הזקן את פני הנער, האיר אליו
פנים, ויקם ויקח בידו צליל לחם שעורים מעל
השלחן, ויתן לנער ויאמר:

“הא לך, נער תמים. הא לך גלגלונך!
מצליל לחם בא וצליל לחם שב להיות. את הצליל הזה
תתן לאמך. והיה בכל עת אשר תרעבו, תאכלו מן
הצליל, וכל אשר תתאו נפשכם, תמצאו בו את טעמו;
והצליל לא יכלה ולא יחסר כל הימים; ולך. ילד
נחמד, הא לך גלגלון זהב”. ויתן לו גלגלון
זהב

טהור ובעל כנפים.

אז קם יהודה המכבי ממקומו ויקח חרב
זהב טהור, ויצמדה על מתני נדב, ויאמר: “זאת לך
‘תשורה לחנכה’ מאת בני מתתיהו הכהן!”

ויונתן, הצעיר בבני החשמנאים, אחז
את נדב בידו, ויובילהו החוצה ויאמר לנדב
ולאמציהו: “העצימו עיניכם”!

ויעצמו עיניהם.

“פקחו עינים!” שמעו כרגע קול מדבר אליהם.

הנערים פקחו עיניהם, ויראו והנה לפני שער עירם רגליהם עמדות.

ויבאו הנערים אל אמם, ותשמח עליהם
מאד, כי כבר חשך היום, ותדאג להם; ועוד יותר
שמחה בשמעה את הדבר אשר קרה לבניה, ובראותה
כי נושעה בצליל, כי בדברי מתתיהו כן היה: גם
טעם בשר ומגדנות גם טעם יין וחלב היה בצליל.
ולא כלה ולא חסר.

כן גם שמח נדב על גלגלונו וחרבו; והחרב – לא חרב חדה ולא לטשה18 אך היא נתנה לוית חן והדר לנער. עד כי מצא
חן גם בעיני משנאיו, וישב ביפיו שבי יותר
מאשר יכלה חרב חדה לשבות.

אך אמציהו היה סר וזעף, וכל עת אכלו מן הצליל הכהו לבבו, ויהי

עצוב רוח כל הימים.

ונערים רבים אשר שמעו את דבר נדב ואת
אשר קרהו, מהרו לצאת אל השדה ולחפש עקבות
היער והמערה. אך לשוא: לא מצאו כל יער וכל
מערה.











דרעהראדכען Картушка  ↩



בלחם מעט.  ↩



ענטזאגטע זיך, Отказался  ↩



ממרה  ↩



לאכל לבלי רעב  ↩



נפשו רגזה  ↩



ווירבעלט זיך Вертится  ↩



לחם רעב אשר רק העניים אכלים אתו  ↩



קלאפפערט, Хлопаетъ  ↩



פלוג Полетъ  ↩



דראבע, Драконъ  ↩



קסם  ↩



על הגלגלונים. שהילדים משחקים
בהם בימי החנכה, חרותות: “נ, ג, ה, ש”, שהן ראשי
 התבות של הפסוק: נס גדול היה שם" (בנצח צבאות
היהודים המעטים את צבאות היונים הרבים)  ↩



שתק  ↩



מארמאר Мраморъ  ↩



שפיענעל Зеркало  ↩



פוסגעשטעלל Пьедесталъ  ↩



געשליפען, Выточена  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44550