


	
	הפרוטה האח‎רונה
	




שנים רבות נלחמו האויבים בירושלים,
ולא יכלו לה; כי כאריות ונמרים נלחמו גבורי
ישראל באויביהם. ולא נתנו לחלל את גאון עזם.
גבור־ישראל אחד היה מניס ביד אחת את מערכות
האויב, ויעש בם שמות1; ורבים חללים הפיל בטרם נפל חלל. –
אך יען כי רבבות האויב רבו מאד – כי
על כן, גם אחרי אשר הרבו הגבורים חללים
במותם, עוד נשאר צבא רב באויב, וגבורי ישראל
מעטו מיום ליום. –

וגם אחרי אשר נפלו כל גבורי ישראל
במלחמה, סגרו בני ישראל את חומת עיר קדשם;
ויבחרו למות מות רעבים באהליהם מצאת בגולה
כעבדים נכנעים. –

אך אלהים אחרת צוה: מלאה סאת ישראל2 בעוונות ופשעים,
וישלח אלהים אש בחומת ציון ואת ישראל הסגיר
ביד אויב. ויצא ישראל בגולה. –

ויהי כאשר עברו על קבר רחל אמנו –
באכה בית לחם, ויפלו הבנים על פניהם, וינשקו
את עפר קבר אמם, וירבו לשפך דמעות. –

ותהיינה דמעות ישראל לנחל עמוק –
מכה גלים, ויטבעו בו שעלים רבים, אשר ישבו
בעמק לארב, ועצים רבים עקר משרש ויהפכם;
ורבים מסוחרי צור, צידון וכנען העמיסו את
אניותיהם על גלי הנחל הזה, ויובילו את
מרכלתם אל מקום חפצם.

ותבקע האדמה לקול שועת3 ישראל, ויפתח הקבר ותצא האם. –
ויכלם השמש לאור פניה, ויסתר
בענן; וימסו הגבעות מקול שאגותיה; ומשתי
עיניה נפתחו שני מעינות דמעה, וידקרו המעינות,
ויפוצו על פני האדמה, ויפלו אל תוך ים המלח;
וילך הים הלוך וגדול, וכמעט שעבר על שפתו.



אז נראתה הקשת בענן, וישמע קול
אלהים קורא אל רחל: “מנעי קולך מבכי, וחוסי על
ארצות החיים בל תטבענה בדמעותיך, כי הצן אל
הארצות האל הלא יבאו גם בניך, ושם יחיו עד שובם
אל ארץ אבותיהם; אז ירצו את עונם ושבו לגבולם,
כי יש עוד שכר לפעלתך”.

אז הוציאה רחל את האנחה האחרונה,
ותקרא לנשיא שבט בנימין ותאמר: “שם, תחת האלה
אשר בשכם, קבורים התרפים, אשר לבית הורי. בתוך
התרפים טמון צרור כסף. הבה הנה הצרור, ואחלקהו
בין בני האמללים, והיה להם למשען בימי גלותם
ולמגן מחמת האכזרים הרודים4 בהם!”
ויהגה הנשיא שם, ותרד עננה שחורה
משמים ארצה, וישב הנשיא על אברתה, וכרגע
נשאתהו את האלה, ויוצא משם את צרור הכסף,
ויביאהו אל רחל. ותחלק רחל את הכסף בין בני
הגולה; ויהי הדבר לנס, כי אחרי החלקה מצא כל
איש בחלקו את מכסת 5הכסף אשר היה בצרור, ולא חסרה גם קשיטה לאיש. –
ותפרש רחל את כפיה ותברך את בניה
ותאמר: "לכו, בנים אמללים, ונשקו ידי אם
חרגת6, ואני מה מאד חפצתי
להורות אתכם את המעשה אשר תעשו, למצא חן
בעיני אם חרגת, אבל ידעתי – כי לשוא: אם תעבדו
בחריצות, יאמר עליכם: “עבדים נרצעים”, ואם
תתרפו – "נרפים יקרא לכם; לחכמתכם ערמה יאמר;
ושגגותיכם זדונות יקראו – לא תמצא אהבת אם בלב
האשה, אשר לא ילדתכם. קחו אפוא את צרור הכסף,
והיה אם יגשו אליכם בארץ שבותכם לעשות לכם
רעה, אז תראו את כסף-הקסמים לעין השמש, וירפו
מכם, כי קסם בצרור הזה לשכך כל כעש.

“אמי”!, אמר ישראל ויבך, “עד מתי אשב בגולה? מתי אשוב הנה”.

“עד אם תכלה הפרוטה האחרונה מן
הצרור – ענתה רחל – אז תדע כי באה העת לשוב אל
ארצך”. – ויצא ישראל בגולה, ויבא באדום,
בבבל, בפרס ומדי. שם שתה לעג כמים7
עבודתו יבזו, חכמתו יקללו, ותמיד
יחרקו שן ויפערו פה לבלעו חיים; אך בכל עת אשר
יראה ישראל את שקלו וצרור כספו, ינוחו
מזעפם, ויראו לו פנים שחקים.

ומכפר לכפר ומעיר לעיר ידד ישראל
בגוים, ובעזרת צרור כספו יסחר את הארץ, יהפך
הרים לעמקים, ומדבר – למוצאי מים, ומים – לקיטור,
וירכב עליו כעל כרוב; ובכל אשר יעשה יצליח,
וכסף ירויח, ויעשר ויגבר חילים.

ישראל לא עוד נודד הנהו. ישראל – סחר גוים בידו “מתכת8 הקסמים”.
אך נפלא הדבר: כל אשר יוסיף להרויח,
יקל צרור כספו! מיום ליום יגדל עשרו, ומיום ליום
צרורו יחסר. עוד מסלת ברזל אחת – ורזון בצרור;
עוד אניה בלב ים – ומנערת בכסף.

ויפג לב ישראל בקרבו מפחד
ומדאגה, בראותו כי עוד מעט, עוד ענין טוב ורוח
מברך – וקץ לצרור כספו. מה יעשה אז, ולא
יקרעהו לגזרים?

ואולם נפלא הדבר פי שנים: מיום ליום
יחסר צרורו, ועוד הנה נשארו שם עשר פרוטות!
למחרתו חסרו חמש! הנה נשארו ארבע, שלש;
שתים,, הנה נשארה אחת! ובכל זאת “האחת” לא תחסר.
“הפרוטה האחרונה” לא תכלה מן הכיס.

וכה היה הדבר, וכה הוה מימים ימימה:
עת ירכב ישראל על במתי ההצלחה, ושכח את עמו
ואת מולדתו, ועשה עסקים9 והרויח רב עשר, – וצרורו יחסר מיום
ליום.

אז יענה ישראל, ויזכר את אמו,
וישוב אל אלהיו, וחכה לכליון “השקל האחרון”,
ואולם “השקל האחרון” טרם יכלה.

עד אשר יחכמו ישראל, ולקח איש את
שקלו האחרון ונתנו מידו; אז תבא העת ושבו
הבנים לגבולם ולארץ אבותיהם.











חרבות.  ↩



הרבו לפשע עד בלי די.  ↩



צעקת.  ↩



המושלים באכזריות.  ↩



סכום.  ↩



שטיפמוטטער, Мамида  ↩



שם לעגו לצרותיו עד בלי די.  ↩



מעטאלל, Металлъ  ↩



געשאפטע, Делишки  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44568