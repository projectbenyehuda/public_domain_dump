


	
	האפרתים והעבדים
	




1



אחרי אשר ברא אלהים את אדם ואת חוה,
ויולידו בנים ובנות, ויחלו בני האדם לרב ולפרץ
על פני האדמה, אז נחלקו בני האדם לשתי
משפחות: משפחת האפרתים ומשפחת העבדים.
האפרתים היו אלה אשר נאחזו בארץ, ויחלקו
ביניהם את האדמה ואת כל הרכוש, אשר עליה: מן
התמר, הצופה פני השמים, ועד הגפן השלח
דליותיו על פני האדמה; מן הפרה והצאן השפעות
חלב ועד התולעת הטוה שני; מן האלמגים אשר דלה
ידלו בנבכי תהומות, ועד הזהב אשר יוציאו מבטן
האדמה, את אשר ינעם לעין, ואשר יערב לאזן; אשר
ימתק לחך ואשר ירח האף ואת כל אשר יענג
ויפנק את נפש האדם – את הכל חלקו ביניהם,
וימלכו על האדמה. – והעבדים הם אלה אשר לא
רכשו להם מאום, ויעבדו עבודת האפרתים בשדה



מן הזיתים הרמים הורידו להם את השמן
לסוך את בשר האפרתים, ומן כליות האדמה הוציאו
לחם לשבעם; ובכל עבודה קשה בשדה, במים ואשר
מתחת למים היתה יד העבדים, וכל עמלם לפי
האפרתים. ויהי השבע והמנוחה לאפרתים, והרעב
והעמל – לעבדים.

ויטע אלהים בתוך האפרתים לב מלא
רחמים, רוח נכון וכל מדה נכונה; כי אמר: "הן טוב
הארץ נתתי בידם, ובכל מכמני2 הבריאה ישלטו; יהי נא עמהם רוח נדיבה
ולב רגש, ויעניקו לפעמים גם לעניים העבדים
מטובם, ויתעוררו עליהם לחמלה, ולא ימותו העבדים
האמללים מרעב ומרב עבודה!׳׳

וגם בינה יתרה ודעת ומזמה חנן אתם
אלהים, כי אמר: "אם יהיו נבערים מדעת, לא ידעו
להפיק תועלת מכל הטוב אשר נתתי להם, ויאבדהו
בידים״. על כן השפיע עליהם חכמה ודעת וכל
כשרון ומלאכת מחשבת, ויהיו האפרתים שלמים
וערכים בכל, ומעט מאלהים חסרו.

ובעבדים נטע לב ערל ורוח גס3
נפח בם. רחמים וחמלה לא ידעו, וחנינה
זרה להם, כי אמר אלהים: "הן אך להותם ולהגדיל
אסונם יועילו להם הרגשים4 האלה – בני לב ענג ורך: פן ישמעו את
ילדיהם צועקים ללחם ואין, כי הלא על כן עבדים
עניים הם – וירך לבבם, וירפה רוחם; או אם יראו את האפרתים
מתענגים על רב נחת, אכלים מן המוכן, וכל עמל לא
ידעו – ועבר עליהם רוח קנאה לקנא באחיהם
האפרתים, ולהתאונן על גורלם״.

כי על כן סגר את לבבם בעד כל רגש המלבב את האפרתים ונקיי הדעת,
ויטע בתוכם חושים גסים ועכורים.

וגם משכל צפן לבם, ולא חלק להם בכל מדע ותבונה, כי אמר: "פן ידעו את אסונם ואת חבלם בחיים והיו
אמללים מאד! ימעט נא מחשב ומחקר, וירבה לעבוד ולעמול״.

על כן לא נתן אלהים חכמה בלבבם. ואולם לעמת זאת נתן להם כח ידים,
כתפים חזקות וקיבה בריאה כדרוש לאכל על מנת
לעבוד למענם ולמען אחרים. –

על כן היו העבדים בריות גסות ועכרות
וכל מדה רעה ומגונה וכל חסר, אשר יכול להיות
באדם.–

ויחלו האפרתים והעבדים לחיות על פני האדמה.

ויעבדו העבדים בשדה בכל עבודה; ויתענגו האפרתים בטירותיהם5 על רב טוב.
וידרכו העבדים ענבים בגת; וישתו האפרתים חמר על שלחנם.

ויאנחו העבדים בשדה מן העבודה; וירנו האפרתים בבית משכיתם מטוב לב. –

ויהי היום ותקץ נפש האפרתים לשבת
בית, ויצאו השדה לראות בעובדים. וישאו
עיניהם על העבדים האמללים, ויראו פנים
קודרים6 ונוגים מביטים לאדמה,
אשר יפתחוה בכפות ידיהם וברגליהם היחפות
ילכו בין הקוצים והברקנים מן הבקר ועד הערב,
ורק שעה קלה ימצאו להם לסעד את לבבם בלחם נקדים ולשבור צמאונם במי
ברות; ואשמרות7 עיניהם כאלו מתחננות לתנומות, ושפתותיהם
כאלו נכונות בכל רגע לבכיה.

כראות האפרתים רכי הלב את הפנים האלה, ויתחלחלו ויצעקו מכאב לב: אוי לעינינו, מה הן ראות. ואנחנו
לא ידענו עד כה מה רב אסונכם! ויחבקו האפרתים את עבדיהם האמללים,
וישקום נשיקות חמלה ונחמים, ויאמרו: "מדוע זה אתם מרבים לעבד
בפרך בעירום ובחסר כל? האמנם לא תספיק העבודה, בלתי אם לחם נקדים ומי ברות? באו אלינו! הן אסמינו מלאים כל טוב, וגתותינו8 משפיעות יין לרב! אכלו, רעים אמללים, ושתו כנפשכם שבעכם, כי הן כל הטוב ההוא פרי עבודתכם הוא!׳׳
ויאכלו העבדים וישבעו, ויתנו גם
לבניהם ולנשיהם, ואולם פניהם הזעפים לא סרו עוד
מהם; ולא יכלו האפרתים בעלי החמלה להביט בפני
האמללים מבלי אשר ישבר לבם בקרבם. ויפתחו
גם את הארונות והמלתחות ויאמרו: “קחו לכם,
אמללים, קחו לכם בגדי כבוד ועדי עדיים, כנפשכם
וכטוב בעיניכם!”. וינצלו9 העבדים את האפרתים, ולא השאירו להם כל
מאום, ובכל זאת לא סר רוח העצב מעל פניהם וגם אחרי
אשר פנו האפרתים את טירותיהם והיכליהם לעבדים,
גם אז היו עוד פניהם זעפים, ועיניהם ושפתותיהם
כמו נכונות לבכי, ובכל עת אשר נשאו האפרתים את
עיניהם אל העבדים, נמוג לבם בקרבם. –

ויהי לעת צאת העבדים אל השדה,
ויתנדבו האפרתים ויאמרו: ״שבו, אמללים, הביתה,
עד אם תשאפו רוח מן העבודה הקשה, ואנחנו נצא
לעבד תחתיכם!״ ויאותו העבדים, ויצאו האפרתים.

ויש אשר פגש בם השטן, וינסה דברים אליהם לאמר:

מה נואלתם לתת את כל טוב אוצרותיכם לעבדים הנאלחים10 ההם! ומה תעשו עת תרעבו, ועת יככם הקר, ולא יהיה לכם במה לכסות את מערומיכם ולשבר רעבונכם?״
וענו האפרתים ואמרו: "אין דבר! אז יתנו לנו העבדים את צרכנו, כאשר נתנו להם. היש אשר לב בשר יראה אסון ולא יתעורר לחמלה?״

ויצחק השטן ויאמר: ״הבה נראה
את נדיבות העבדים היושבים על כסאות בני חורים״. וילך לו.

והחורים עבדו בשדה יום ויומים
ושבוע תמים, עד אשר כלה להם האכל והשתי, אשר לקחו עמהם, ויוחילו עד בש11
בתקותם כי יביאו להם העבדים אכל
השדה; ובראותם, כי לשוא תקותם, באו העירה,
ויהי כל ראם לא הכיר עוד, כי בני חורים הם; כי
בגדיהם עליהם נפרמו מרב עבודה קשה; פניהם קדרו
מזעת אפיהם ומאבק הדרכים; כתפיהם נטויות,
ועיניהם ושפתיהם כמו נכונות לבכי ולאנחה,
ויעוררו חמלה בלב כל ראם. –

ואולם העבדים לא נעו ולא זעו, ולא
נשבר רוחם בקרבם, כי על כן ערל לבבם מכל רגש,
ונפשם גסה ועכורה.

מאז והלאה נשארו העבדים בלב נבוב
מכל רגש ומוח ריק מכל מדע ותבונה, אך מסבלים
בעשר ומקנה ומלבשים בגדי כבוד ועדיים על
כסאות יקר בארמונות האפרתים; והאפרתים – בלב
רגש, חמלה וחנינה, יודעי דעת ותבונה, עבדים
בשדה בכל עבודה, ועיניהם ושפתותיהם כאלו
נכונות לבכי ולאנחה. והם המה עניי העם. –











אריסטאקראטען. Аристократы  ↩



אוצרות  ↩



גראב Грубый  ↩



געפיהלע Чувство  ↩



בארמנותיהם  ↩



אבלים  ↩



עפעפי  ↩



המרתף אשר שמור בו היין.  ↩



לקחו מהם את כל.  ↩



שמוטציגע, Грязныe  ↩



ויחכו זמן רב.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44605