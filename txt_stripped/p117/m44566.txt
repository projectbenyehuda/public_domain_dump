


	
	התומים
	




זבולן בן ערי החקרן1 נשא לו לאשה את דינה בת מיכה הנביא;
ותהר דינה, ויקשו עליה ימי הריונה, ותלך אל
חמיה לדרש פתרונים – מדוע זה קשה עליה הריונה
יותר מעל כל הנשים. –

ויאמר החקר: אין זה כי אם “חקר-מבקש
אמת” את נשאה במעיך, על כן לא ידע מנוח, ולא
יתן גם לך מנוחה. –

ותשב שם דינה ימים אחדים. ובצאתה
מבית חמיה, ויברכה ויאמר: “יאצל אלהים מרוחו על
פרי בטנך, ויחכם מכל האדם וגם – ממני”.

ותלך דינה גם אל אביה לדרש את
אלהים, ויאמר: “אין זה כי אם חפץ אלהים להקים
ממעיך נביא תחתי; על כן לא ידע מנוח. כי יראה
בגדים ואנשי חמס באדם – על כן לא יתן גם לך
מנוחה” ויברכה ויאמר: “יאצל אלהים מרוחו על פרי
בטנך, ויתן לו לשון מדברת גדלות, והוכיח עמים
במישור2”.
ולא ידעו גם ערי וגם מיכה, כי נשאה האשה במזל3 תאומים, ועל כן יקשו עליה ימי הריונה, כי תאומים בבטנה. –
וימלאו ימי הריונה, ותכרע ללדת, והנה תאומים בבטנה, ותקש בלדתה ותמת.

אז הגיעה בשורה מעציבה לזבולן, כי
בעצם היום הזה מתו גם אביו וגם חתנו, ויבך,
זבולן מאד ויספד למתו, ובאחרונה התנחם בשני
הילדים, אשר השאירה לו אשתו, ויקרא את האחד
בשם אביו ואת השני – בשם חתנו. –

וימסר זבולן את רכיו4 על יד מינקת, וישב שם זבולן כשנתים
ימים, עד הגמל ערי; ויקח את ערי עמו, וילך
לכרכי5 הים, הרחק מאד ממקום
מולדתו, ואת מיכה עזב על יד המינקת, כי לא אבתה
האשה הטובה להפרד ביום אחד משני הבנים
יונקי חלב שדיה, כי אהבתם ותרחמם מאד. –

ויעברו הימים, וימת גם זבולן, וישאר גם ערי ללא אב6.
ויגדלו הבנים, ויהי ערי לחשב מחשבות וחקר
נפלא – אין כמהו בכל הארץ: ידע ספרות לכוכבי
השמים, ומדה וקצב – לארץ ולימים. ויקרא בשם
את כל חיה ורמש, ולא היה דבר נעלם ממנו; אך לא
חננו אלהים בלשון למודים, על כן לא ידע איש את
חכמתו. כי ככל אשר הרבה להגות ולחשב, כן
נשארו הגיוני רוחו ומחשבותיו טמנים בקרבו,
ולא הוציאם על דל שפתיו.

ויש אשר הציקהו רעיוני לבבו, ויאמר לדבר ככל העולה על רוחו – ויגמגם7 בשפ תיו ויתלהלה, וישם – וישאף –
ולא הבין איש את שיחתו, ויהי ללעג ולקלס.

ומיכה היה לאיש מדבר נשגבות, וניבו8 נאה מאין כמהו; והיה
כאשר פתח את שפתיו לדבר – ונאספו כל אנשי עירו
למקטן ועד גדול לשמע בנאמו, והתענגו מאד.


*


ויש אשר דבר כיום תמים, ושמעו השומעים בלי הרף, ולא אמר איש: “רעב אנכי”. –

ויש אשר דבר כל הלילה, ושמעו השומעים, ולא אמר איש: “שנה חטפתני”.

ואם פנה, אחרי דברו יום ולילה, אל
שומעיו ואמר: “סלחו לי, אדני, על כי הוגעתיכם
בדברי!” וענו ואמרו בתמהון: "הן אך שעה קלה
עברה מאז דברך אלינו, ואתה אומר:
“הוגעתיכם?”

ואולם אחת היתה בעוכריו: לחשב כל
מחשבה לא יכול, כאלו מוחו – מוח טיט ורפש,
וכאלו לבבו – לב ברזל ונחשת.

ויש אשר התעשת9,
ויעורר את מוחו לחשב דבר מה – וחטפתהו השנה,
וגהק ופהק10. ויהי ללעג ולקלס. –
ושני האחים התאומים, הרחוקים איש
מרעהו מרחק רב כזה, היו כשני “עמודים” מ“דף”
אחד: את אשר חשב האחד דבר השני, ואם חשב ערי
את הגיונותיו הנשגבים במערב, אז עלה מיכה
הבמתה במזרח הארץ, וידבר נשגבות, ויסובבוהו
שומעיו, ולא משו ממנו כל עת דברו.

וכאשר נתקו מזמות11 ערי במערב, אז נאלם מיכה פתאם, ויגהק
ויפהק, ויישן ויהי ללעג. –

ואולם יען כי הרבה ערי לחשב מחשבות,
על כן לא סגר מיכה את פיו, ויהי לתהלה בקרב
הארץ.

ויש אשר ידע ערי רעב במערב – כי עני
היה האיש, ויחי חיי מחסור – ויחשב מחשבות על
אדות רעבונו.

אז עלה מיכה הבמתה, ויקרא רעב על
הארץ וינבא לכפן ומחסור ושמעו השומעים,
ויקראו לצום ולעצרה, ולא יצאו השדה לחרש את
חרישם ולזרע את זרעם כי האמינו במיכה, ויאמרו:
למה זה נעמל לשוא, ואנחנו לא נשא ברנה את
אלמותינו? – ויהי רעב בארץ.

ויש אשר חשב ערי מחשבה ותחבלה
למצא לו משען לחם ושבר רעבון, למען החיות את
נפשו.

אז עלה מיכה הבמתה וינאם נאם למצא עצות איך לקדם פני הרעב, לשבר בר12 ולצבר חמרים חמרים; אז פקחו השומעים את
עיניהם, ויראו, כי אמנם טוב יעץ הנביא, וימהרו
להקים את עצתו, – וישחקו לרעב ולכפן. –

ככה חיו התאומים ימים רבים על קצוי
הארץ, וירב ערי לחשב מחשבות בסתר אהלו; וירב
מיכה לדבר נשגבות בשערים.

וירב ערי לסבל מחסור וכפן, ואיש לא ידעהו, ולא בקר באהלו. –

וירב מיכה לנחול תהלה, וירא בטובה, ויצא גם שמעו בכל הארץ. –

ויהי היום, ויחשב ערי מחשבה על אדות
העירות והכרכים הרבים על פני האדמה,
ויצטער13 על אשר יבצר מאתו14 להשמיעם את לקחו ואת מזמותיו, אשר מצא בחכמתו. –
אז יצא מיכה מעיר מולדתו, ויסע מעיר אל עיר ומנוף אל נוף15, וידרש
ברבים, וינאם נאם; ובכל אשר בא, נשאהו על
כפים, ויתאבקו בעפר רגליו16;
ויהי רבים, אשר אסרו את עצמם אל מרכבתו,
וישאהו אל העיר, אשר חפץ לנסע.

והשמועה נפוצה בכל הארץ לאמר: “הנה
מיכה הנביא הולך וסובב בעירות ובכרכים!” וכל עיר
ועיר חשבה לה לכבוד גדול אם מצאה ידה לאסף את
הארח הנכבד הזה אל רחובותיה, וישמעו גם
אנשי עיר מגורי ערי את שם הנביא, ויצאו לקראתו
אל פרשת־הדרכים17, ויחלו את פניו כי יסור גם אליהם.
ויבא מיכה אל העיר. ויכינו בית גדול
ורחב ידים, ויבנו שם במה גבוהה, כי ישא שם
מיכה את משאו.

ויעל מיכה הבמתה, וינאם נאם וידבר
נשגבות, ויקדישוהו ויעריצוהו בני העיר, וכל
פה מלא תהלתו.

והקול הגיע גם לערי החקר, ויאמר אל
לבו: "אלכה נא גם אני ואשמע: “הכתהלתו כן גדל
האיש?”

ויבא אל הבית, אשר נאם שם מיכה את
נאמו. ולא נתנהו שמרי הסף לבא פנימה, כי דרשו
ממנו כסף שלומים; כי כן יעצו נכבדי העיר –
לגבות18 כסף מאת כל הבא לשמע מדברותיו, והיה הכסף לשלומים לנביא. –
ויהי כאשר שמע ערי כי ידרשו מאתו
כסף, וימלא עברה וכעס גם על הנביא וגם על
התובעים19 ויקרא: “הבכסף נמאס ימכר החכם את חכמתו?”.
ולא הוסיף עוד לדבר, כי התלהלה
ויגמגם; ויצחקו השומעים, ויצא ערי את הבית
בחרי אף.

אז עלה מיכה הבמתה, וידבר על אדות
הכסף, כי נמאס הוא; כי נואלו בני האדם לצבר כסף
וזהב, כילדים האוספים אבנים וחרסי אדמה למשחק.
וישמעו האנשים, וישליכו את כספם ואת זהבם
אלי חצות, – וירמסהו ברגל, ולא מצא בו איש חפץ,
בלתי אם לחשך שקל לתת ביום המחרת על יד
שומרי הסף אשר למיכה הנביא. –

ביום המחרת, ויעבר ערי בחוץ, וירא
שקלי כסף וזהב משלכים באשפה, וירמסם ברגל
ויבזם בלבו; אך לאחרונה הרים שקל אחד ויאמר:
“יהי לי זה לשלומים לשומרי הסף, אשר לנביא,
ואשמע גם אני – הבתהלת האיש כן חכמתו?” –

ויבא מיכה ביום השני אל הבית, אשר
ישא שם מיכה את משאו, וישקל כסף על יד שומרי
הסף, אבל המה לא נתנהו לבא פנימה; כי כן יעצו
נכבדי העיר, לבלי תת היום לבא אל הבית בלתי אם
לאיש לבוש חמדות; יען כי ישא היום הנביא את
משאו רק לשעים ולעשירי קרת – לבושי פאר ומשי.



ויהי כשמע ערי את זאת, וימלא עברה
ויקרא: “מה נואלו האנשים הקוראים בגדי כבוד
לריר20 תולעת נמאסה, ומבכרים21 אותו על צמר כשב
תמים או אטון פשתן – ברכת שדה!”. – ולא יכול
לדבר יותר, כי גמגם ויתלהלה, ויצא בחרי אף.



אז עלה מיכה על הבמה, ויפתח את פיו,
וידבר על אדות הכבוד המדמה ועל הבגדים היתרים,
אשר יכבידו על בשר איש כמשא כבד, וישמעו
האנשים ויקרעו מעליהם את בגדיהם, וישליכום
אלי חצות, וילכו ברחבות בכתנותם לעורם, ולא
הכלים איש את פני רעהו. –

ולא יסף ערי ללכת אל בית הנביא, וישב
כלוא בביתו, ויחל את חליו, ויהגה מחשבות.



ולא ירד מיכה מעל הבמה, וינאם נאם וידבר נשגבות. –

וערי זקן מאד, ויבא יומו ויתעתד
למות; ויחשב את המחשבה האחרונה והנשגבה
מכל המחשבות אשר הגה במשך ימי חייו. –

וידבר מיכה מעל הבמה דברים, אשר לא
דבר מעודו ועד היום הזה ואשר לא שמע עוד בן
אדם בלתי אם היום. –

אך פתאם עמדו שפתי הנביא ויאלם.
והשומעים אשר אזניהם היו מסבות אל עבר הנביא,
הביטו איש אל רעהו בתמהון, ולא ידעו פשר דבר,
מדוע זה נאלם הנביא בתוך דבורו. –

ולא פתח עוד מיכה את פיו כל ימי חייו. –

ובו ביום נשאו את ערי הזקן אלי
קברות, ויחצבו לו קבר ויקברהו, ויקימו עליו
מצבה, ואיש לא ידע את שמו לחקקו לזכרון על
המצבה.









פילאואף, Философъ  ↩



בישר  ↩



פלאנעט Планета  ↩



ילדיו הרכים.  ↩



ערים גדולות אשר מעבר לים.  ↩



בלי אב.  ↩



שטאממעלטע, Лепеталъ  ↩



זיינע אויסשפראכע, Его произношенiе  ↩



בעדענקטע זיך, Одумался  ↩



גאהגטע, Зѣвалъ  ↩



מחשבות.  ↩



לרכוש אכל.  ↩



בעקיממערטע זיך, Опечалился  ↩



קשה לו.  ↩



בעצירק Уѣздъ  ↩



שרתהו.  ↩



קרייצוועג Распутье  ↩



צאהלונג פארדערן, Взыскать  ↩



הדורשים.  ↩



שפייבעל. Слюна  ↩



בעפארציעהען Предпочитаютъ  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44566