


	
	יוסי פתי - אגדה
	







לאליאב העשיר היו שלשה בנים. שם הבכור — ישכר הערום, שם השני — זבלון הדברן ושם הצעיר— יוסי השתקן, ואחיו קראו לו — “יוסי פתי”.

ואולם באמת — לא היה יוסי פתי, אך זה היה מנהגו תמיד: בטרם ידבר דבר, או בטרם יעשה איזה מעשה, היה אוהב לחשב הרבה על הדבר, אשר ידבר ועל המעשה, אשר יעשה; וכן היה דברו תמיד עם רעיו ומכיריו: “שלש מחשבות תחשב, בטרם תדבר דבר אחד”, על כן קראו לו הוריו — יוסי “שתקן” ואחיו אמרו: “אך כסיל ופתי הוא! לא ידע לפתח פה ולדבר, או להרים יד ולעשות איזה מעשה!”

והבנים האלה לא היו עוד קטנים, כי לצעיר מהם כבר מלאו שתים עשרה שנה, והגדול שבהם היה כבן חמש עשרה.

ויהי היום ויאמר אליאב אל בניו: “הנה נא זקנתי בני; גם הון ועשר נתן לי אלהים להנחיל אתכם אחרי מותי; אבל הון ונחלה טובים רק בידי חרוצים. על כן זאת עשו: צאו לגור בארץ נכריה, ומי מכם, אשר יהיה חרוץ יותר מאחיו, ובנה לו בית ורכש לו מקנה בעמל כפיו — ונתתי לו את כל הוני!”

ויאותו שני הבנים הגדולים לדברי אביהם; אך יוסי אמר כדרכו: “שלש מחשבות תחשב, בטרם תדבר דבר אחד” — ולא ענה את אביו דבר; ואולם כאשר עצר אליאב את בניו בביתו שלשה ימים וארבעה לילות לתת להם את ברכתו לפני הפרדם מאתו — הספיק גם יוסי לחשב דיו, ויאות גם הוא לצאת עם אחיו.

ויצאו האחים לדרך בידים ריקות, כי לא נתן להם אביהם צידה לדרך, אך לבם מלא תקוה לעשות גדולות בארץ. ויהי כאשר הביטו על אחיהם הקטן ההולך אחריהם מחריש — לא עצרו את פיהם משחוק, ויאמרו איש אל רעהו: “פתי זה למה הוא נסרך אחרינו? הלא אך למשא הוא עלינו!” — “וגם לחרפה — עונה אחיו — הלא בשתיקתו הוא אומר לכל: סכל אני!”

ולא ענה יוסי לאחיו דבר, כי בטרם גמר לחשב את שלש מחשבותיו — דברו כבר האחים בענין אחר, ולא חפץ יוסי להשיב לאחיו תשובה שלא כענין1. וירחיקו האחים ללכת מעיר לעיר ומארץ לארץ, ויבאו עד העיר כלח.

והעיר כלח היא עיר, שכל יושביה חכמים ונבונים ונער בן שבע יחכם שם כאיש זקן אצלנו, וגם העבדים והשפחות אשר בעיר מבינים בכל מדע. ויעשו להם אנשי העיר חק ולא יעבר, לבלתי נתן לכל זר לשבת בתוכם, עד אם הגיד דבר חכמה, או יפתר איזו חידה, אשר יחודו2 לו זקני העיר.

וברחוב העיר ההיא היתה במה גבהה ורחבה, והיה אם בא איש זר לשבת בעיר — ועלה על הבמה. ונגשו אליו שנים עשר איש מזקני העיר; מימינם — שתי נערות לבושות לבנים, פניהן מכסים בצעיפים לבנים, וזר פרחים בידיהן; ומשמאלם — שתי נערות לבושות שחורים ופרועות3 ראש ובידיהן עטרת קוצים; והיה אם ידע הזר לענות על שאלת הזקנים, ונגשו עלמות הימין, ושמו את זר הפרחים על ראשו, וקראו לפניו:


"עלה חכם

עיר גבורים,

ובלי מפתח

פתח שערים!"


וענו הזקנים ואמרו:


"בא, ברוך אדוני!

אין מגדל ומבצרים —

לפני גבר חכם —

פתוחים כל השערים!"




ואולם אם לא ידע הזר לענות על השאלות, וגם לא ידע להגיד דבר חכמה — ונתנו עלמות השמאל עטרת הקוצים על ראשו וקראו אחריו:


"צא, פרחח4

לפתי אח:

אב לכסיל

בן לאויל;

לסכל דוד;

לאביו שוד

לעירו אסון;

אמו אתון".




וענו הזקנים ואמרו


"צא מזה!

הלאה זרה

תבן, מץ,

דרדר, קוץ —

אל ארץ שאיה —

לא פוריה!"




ולא נתנו לו להתמהמה בעיר יותר משלשה ימים, כמשפט עובר ארח, וביום הרביעי גרשוהו משם בחרפה.

ויהי כבא שלשת האחים אל שער העיר, ויגד להם השוער את משפט העיר; ויאותו האחים לעלות על הבמה, ובלבם שמחו על הדבר, ויאמרו: “הנה עתה נוכל להפרד מ”יוסי פתי" ולא יסרך5 עוד אחרינו כסמרטוט6; בלי ספק, לא יתנו לכסיל זה לשבת בעיר.

ויבאו הזקנים והנערות נושאות הזר והעטרת — על הבמה. ויעל ישכר על הבמה ראשונה, וישאלוהו הזקנים לאמור: “במה נסתם פיות יריבנו, בחללם את כבודנו?”

ולא חשב ישכר מחשבות רבות ויען: “במהלמות, באגרוף קשה. הכו והוסיפו להכות את שונאיכם, עד כי יכבדוכם מיראה”.

ויצחקו הזקנים וכל העם הבאים לראות במחזה וגם הילדים הקטנים, אשר באו שמה עם אומנותם — צחקו וילעגו לו; ותגשנה נערות השמאל, ותחבשנה לראשו עטרת הקוצים ותקראנה:


"צא, פרחח

לפתי אח:

אב לכסיל

בן לאויל;

לסכל דוד;

לאביו שוד

לעירו אסון;

אמו אתון!"




ואחת הנערות הוסיפה ואמרה: “שמך — ישכר; ולו יסכר7, פיך באלמות תבן, וחצץ8 ואבן — והיה שמך חמור, בן בעור, גועה כשור!”

וירד ישכר נכלם מעל הבמה, ויעל אחריו זבלון הדברן; וימח זעה מעל פניו, וישעל מעט וישאף רוח, כמכין את עצמו לדרש דרשה, ויבט על סביביו אחת ושתים ויקרא:

“שמעו נא, אדני! זקני, נבוני! אם למהלמות ידים, נוסיף גם ריבות שפתים, אז נשתיק חיש, את האיש, את אויבנו, מחלל כבודנו.”

ויהי עוד בלבבו לדבר ולהוכיח את צדקת דבריו, כמשפט הדברנים; אך צחוק פרץ מפי השומעים, והעלמות לבושות השחורים קרבו ושמו את עטרת הקוצים על ראשו, ותשרנה לו את שירו, והזקנים ענו ואמרו:


"צא מזה!

הלאה זרה

תבן, מץ,

דרדר, קוץ,

אל ארץ ציה

לא פוריה!"




ואחד הנערים הוסיף ואמר: “שמך — זבלון, ופיך מלא זבל9 לנבל ולזבל, על כן אין זבול10 לך בעירנו”. סר וזעף ירד גם זבלון מעל הבמה; ויעל יוסי, ועיניו הביטו ארצה. ואולם לא יען אשר מצאה רצפת הבמה חן בעיניו, הביט אליה — כי אם מפני הבושה אשר כסתה את פניו, בדעתו, כי עינים רבות מכל פנה ועבר מביטות אליו, ופיות רבים נכונים בעוד רגע להללו או לחללו; ויותר מכל לא יכל נשא שני מבטי עין, אשר נוצצו נגדו מבעד לצעיף, הפרוש על פני אחת מעלמות הימין… כמו פניני דמעות נראו לו בעינים ההן, וכמעט שנשבר לבו בקרבו למראה הדמעות ההן; אך הוא התאושש ויעמד לפני הזקנים הכן לשמע.

ויציעו הזקנים לפניו את השאלה הראשונה. אשר לא יכלו אחיו לפתרה, וגם הוסיפו לו עוד חידה אחת ויאמרו:


"שפת ישנים,

סגלת נבונים;

שנואת סכלים,

רעה לאמללים,

קשה למאשרים וטובה לנערים —


 

מה היא?"

ויאמר יוסי לענות לזקנים כי איננו יודע פתרונים לחידה; אך בטרם יענה החריש מעט, כמשפטו תמיד, ויאמר אל לבו: שלש מחשבות תחשב, בטרם תדבר דבר אחד".

ויהי כי החריש הנער רגעים אחדים — ויביטו הזקנים איש בפני רעהו בתמהון וגיל גם יחד; המה חשבו כי בכונה הוא מחריש ויקראו: “הידד! הידד! הנה בלי אמר ןדברים ענה הנער החכם תשובה אחת על כל השאלות! אמנם כן: רק בשתיקה נוכל לסתם את פי יריבנו! הן כל חפץ האויב בריבו עמנו, הוא רק להכעיסנו, ובראותו, כי איננו עונים לו, ידע ויבין, כי לא נשים לב אליו ואל דבריו, וירף ממנו”.

— והשתיקה היא שפת ישנים, — קרא זקן אחד, אשר החשה עד כה וחכה לדברי זקנים ממנו — הן כל אשר ידברו הישנים בחלומם עם רעיהם הקרובים והרחוקים, עם שנואי נפשם ואהובי לבבם, — כל חזון החלום ישאר בעמקי לבבם; שפת ישנים היא — השתיקה!

— והשתיקה היא גם סגלת נבונים, — ענה זקן אחד, אשר זקנו הלבן כשלג יורד ומכסה את חזהו, — הנבונים יודעים, כי אם מחיר מלה סלע11, מחיר השתיקה שני סלעים: ויען כי היא סגלת נבונים, על כן ישנאוה הסכלים השונאים תמיד את כל אשר יאהבו החכמים. הנבונים אוהבים לשמע והכסילים אוהבים להשמע!

וגם אמנם רעה היא לאמללים — נאנח זקן אחד, אשר מצחו הרם היה מכסה כלו בקמטים — אם דאגה שוכנת בלב איש, טוב כי ישפך נפשו לפני רעיו ואוהביו ונקל מעל לבבו, והמה אולי ינחמוהו!

— גם קשה היא למאשרים — קרא זקן אחר, — בעל זקן לבן ופנים צעירים ויפים מאד — גם השמחה תעיק על לב איש, אם לא ימצא לו רע ואוהב אשר ישמח בשמחתו ואשר יספר אותה באזניו.

— וטובה היא לנערים, בשבתם במושב זקנים — אמר הצעיר בזקנים — והוא גם הזקן בצעירים — כי ככל אשר ימעטו לדבר, כן ירבו לשמע חכמה ודעת מפי הזקנים.

— ועוד יותר טובה השתיקה לאוהבים, — אמרה אחת מעלמות הימין ולא נודע איזו מהן, כי היו פניה מכסים בצעיפים — בעת אשר לא יוכלו להביע רחשי לבבם באמר ודברים, יביעו אותם בשתיקה…" נשמע סוף דבריה, כי קרבו לשים את זר הפרחים ראש יוסי, ותשרנה לו העלמות את שירן:


"עלה חכם

עיר גבורים,

ובלי מפתח

פתח שערים";


והזקנים ענו ואמרו:


בא, ברוך אדני!

אין מגדל ומבצרים —

לפני גבר חכם

פתוחים כל השערים!


 

ויכתבו את שמו בין אזרחי העיר; ובגללו נתנו רשות גם לשני אחיו לשבת בעיר, אך את שמותם לא כתבו בספר האזרחים.

ויתאספו שלשת האחים להועץ ולבחר להם באיזה מעשה ומשלח יד. ויתוכחו האחים, זה אמר כה, וזה אמר — לא כן; ויוסי לא חוה עוד את דעתו, כי אמר: “אחשב מראש ואחר אגיד”. ויצא יוסי לשוח בשדה, וירא בין השדות הזרועים חלקת שדה לא זרועה, וישאל מאת העוברים: “למי חלקת השדה הזאת?” ויגידו לו, כי קנין העיר הוא, וכי ענר ראש האזרחים הוא המפקח על עסקי העיר וגם על חלקת השדה הזאת.

וילך יוסי אל ראש האזרחים, ויבקש ממנו, כי יתן לו לעבד את החלקה הזאת כאריס12; ויאות הראש ויתן לו מחרשה ושני עגלי בקר ויברכהו ויאמר: “יברך אלהים את חילך ומצא ברכה בעבודתך כישרת לבך!”

ולאזני הנער הגיע קול עונה “אמן” מאחד החדרים, ויפן אל החדר, אשר יצא משם הקול, וירא והנה עלמה עומדת שם, ולה שתי עינים נוצצות בפניני דמע, כעינים אשר ראה אז מבעד לצעיף, בעמדו על הבמה.

ויצא הנער אל חלקת השדה לעבדה.

ויהי הוא חורש באדמה ומעמיק בה המחרשה — וימצא ארגז בעמק האדמה החרושה. ויפתח את הארגז — והנה הוא מלא שקלי כסף וזהב! ויבא אל אחיו ויספר להם את אשר מצא; וישמחו האחים מאד, וישבו להתוכח — מה לעשות בכסף המציאה? ויהי המה נדונים ומתוכחים, ויוסי חשב את מחשבותיו, ויאמר בלבו: “הן לא בעמל ידי מצאתי את הכסף! אני חורש וזורע, והאדמה תתן לי זרע ותבואות שדי ולא כסף… הכסף לא שלי! אני אשיב את הכסף לראש האזרחים, והוא ידע מה לעשות בו”.

ויהי כאשר בא אל בית ענר, ויספר לו על דבר המציאה, ויחרש ענר רגעים מספר, ואחרי כן ענה ואמר: “הכסף נתון לך, כי זכית בו כדין, ואמנם עוד אוצר יקר ימצא לך עם הארגז הזה, אבל עוד לא הגיעה העת לגלותו עד עת קץ, ועתה לך והצלח בשם אלהים!”

וגם הפעם צלצלה באזניו ברכת “אמן” יוצאה מפי הנערה, ויפן להביט אליה וירא את פניה, והנה הם יפים מאד. ולא יכל יוסי להכריע אם קולה נעים יותר מיפי פניה, או אם פניה יפים יותר מנעם קולה.

ובשאלו את עבדי הבית על אדות העלמה, נודע לו, כי שמה “קציעה”, וכי היא איננה בת ענר, כי אם בת אחד מרעי ענר, אשר מת בעודה קטנה והיא אז יתומה מאמה, ויאספנה ענר אל ביתו, ויאמצנה13 לו כבת.

ויצא יוסי שמח וטוב לב, ויספר לאחיו את דברי ענר; אך המה לא שמעו את דבריו, כי היו טרודים בוכוחם מה לעשות בכסף הנמצא: זבלון אמר לקנות צאן ולאסף עדר, ואז יוכלו לקנות בית למושב, דיר לצאן ושדה למרעה — בכסף אשר יאספו מגז הכבשים ומחלבם; וישכר אמר לבנות בית ודיר ולקנות שדה למרעה, למען יוכלו אחרי כן לאסף עדר. וישאלו את יוסי מה דעתו בדבר הזה; אבל הוא לא מהר לענות, כי אמר כמנהגו: “שלש מחשבות תחשב, בטרם תגיד דבר אחד!” ואולם בטרם חשב את מחשבותיו לקח את הכסף ויחלקהו לשנים. חציו נתן לזבלון והחצי השני — לישכר והאחים הוסיפו להתוכח, ואיש איש מהם התאמץ להוכיח, כי אתו הצדק:

— למה זה לנו שדה מרעה ודיר — אם צאן אין? — אמר זבלון.

— ואיכה תרעה את צאנך, — התעקש ישכר — אם שדה מרעה אין?

ויהי כאשר לא יכלו להתפשר, ויפרדו האחים איש מעל רעהו. זבלון קנה לו צאן ויאסף עדר; וישכר קנה לו עצים ולבנים ויבן לו בית ודיר לצאן.

ויוסי לא גמר עוד לחשב את שלש מחשבותיו. על כן לא חוה את דעתו; ואולם עזור עזר גם לזבלון לנהל את העדר, וגם לישכר לבנות את הבית.

ויהי לעת ערב ויצק הרעב לישכר, כי לא אכל מאז הבקר; ויאמר:

“אלכה לי אל אחי, ונתן לי מחלב צאנו ואשקיט רעבוני!”

— אם רעב אתה, — ענהו זבלון, — לך אכל בשמחה מלבני ביתך ומקרשי דירך! ולא נתן לו מאומה; ואולם מיוסי לא חשך זבלון את חלב צאנו, כי הן שתף הוא לו, בעזרו על ידו לנהל את העדר; ויאכל יוסי וישבע ויותר.

ויהי בלילה — וזבלון ויוסי שוכבים פרקדן14 בין עדר צאנם ומונים מספר לכוכבי השמים, ורואים בירח — ופתאם עלו עבים שחורים מקצה השמים, רוח קר התגנב בנאות שדי, ועד מהרה התרחבו העבים ויזעם הרוח ויברק הברק וירעם הרעם ומטר סוחף נתך ארצה.

וימהרו האחים להניס את העדר מן השדה ויביאהו עד לפני בית ישכר, ויתדפקו על הדלת ויתחננו אליו לאמר: אספנו נא, אח, אל ביתך ותן מקום לצאננו בדירך, כי נגע המטר עד בשרנו, ואין מפלט לנו ולצאננו!

— אם מחסה מגשם אתה מבקש, — ענה ישכר מעל מטתו לאחיו לזבלון, כי עתה, התכסה בצמר צאנך ובחריצי חלבם, אשר מנעת ממני. — ולא נתן לזבלון לבא הביתה.

ואולם ליוסי פתח ישכר את דלתיו, כי הן שתף הוא לו, כי עזר לו לבנות הבית; וזבלון התגולל כל הלילה ברפש בין צאנו ובשרו סמר מקר.

למחרת היום ראו האחים, כי לא טוב לרעב כל היום, ולא טוב מזה גם להתגולל ברפש ובצה כל הלילה; ויתפשרו ביניהם; ויתן זבלון לישכר גבינה וחלב, וישכר נתן לזבלון מלון בבית, מרבץ בדיר ומרעה לצאן.

ככה נאחזו האחים בסביבות עיר כלח ויראו ברכה בעמלם.

ויהי אחרי ימים רבים, ויאמרו איש אל אחיו: “הבה נודיע נא את אבינו, כי כבר מצאנו הון ונחלה, ויבא אלינו ויתן את הונו לאחד מאתנו, כאשר הבטיח”.

לדבר הזה הסכים גם יוסי עוד בטרם גמר את שלש מחשבותיו, כי כלתה נפשו לראות את אביו ולחבק את אמו; ויכתבו שלשת הבנים מכתב לאביהם ויודיעהו מכל אשר עבר עליהם ויבקשהו, כי ימהר לבא אליהם.

ואף אמנם מלא אביהם את בקשת בניו, וכעבר מספר ירחים בא אליאב ואשתו עירה כלח. וישמחו הבנים לקראתם, וינשקו את ידי הוריהם ואת כנפות בגדיהם וגם את כפות רגליהם נשקו.

ויהי כשמע אליאב את כל אשר עבר על בניו ואת דבר הריב אשר היה בין זבלון וישכר, ואת אשר עזר יוסי לכל אחד מהם — לא הוכיח את בניו בדברים, וגם לא הלל את יוסי בפיהו, ויתן לזבלון במתנה שתי מרכבות כבודות בלא סוסים, ולישכר נתן שני צמדי סוסים בלא מרכבות. —

ויקח יוסי את חלקו במתנות כשתף ועוזר בכל עבודות אחיו, מרכבה כבודה מאת זבלון, וצמד סוסים — מאת ישכר; ותהי לו מרכבה כבודה רתומה לצמד סוסים טובים ויפים מאד.

והאם נתנה לזבלון שתי טבעות זהב ומשבצותיהן ריקות, ולישכר נתנה שתי אבני שהם, ואולם טבעות לא נתנה לו.

ויקח יוסי את חלקו: טבעת זהב ואבן שהם וישבץ את האבן בטבעת ותהי הטבעת יפה מאד; ונערות רבות חפצו לתת במחירה את כל עדין, וגם לגז את קוצות ראשיהן ולתתן נוספות על עדין במחיר הטבעת.

ואולם יוסי לא אבה למכר את הטבעת בעד כל הון.

ויהי כשמע ראש האזרחים, כי באו הורי יוסי — ויעש משתה ויקרא לכל זקני העיר, ואת אליאב ואת שלשת בניו, הושיב בראש הקרואים; ויהי בעת המשתה, ויקם ענר על רגליו ויקרא:

"שמעו נא, זקנים ונבונים! לפני עשר שנים מת אחד מאזרחי עירנו “ידידיה הרסני”, והאיש — עשיר מאד ולא נתן לו אלהים בנים, אך בת אחת ילדה לו אשתו ותמת האם האמללה בהקשותה בלדתה; והבת — יפה וחכמה, ויאהבנה ידידיה יותר מעשרה בנים. ולפני מותו שלח לקרא לי ויפקידני על חלקת שדהו וישביעני להיות לאב לבתו — זו קציעה, אשר גדלה בביתי כקציעה15 בשמה הטוב וכשושנה ביפיה, כאשר עיניכם רואות; וגם שטר צואה מסר על ידי חתום וסגור בארגז, ויאמר: “את השטר הזה אל תפתח, עד אם בא איש לחרש את שדי, והיה אם בטרם יזרע את זרעו, יקצר שקלי כסף, אז תפתח את השטר ותמלא אחרי כל הדברים הכתובים בו” — ובכלותו לדבר את הדברים האלה השיב רוחו לאלהים; ואשמר את הדבר בלבי.

ולשמחת לבבי הנה זה בא אזרחנו החדש “יוסי16 הצעיר”, ויחרש את חלקת השדה, אשר היתה עזובה מיום מות ידידיה, ובטרם יזרע בה זרעו, מצא בה שקלי כסף לרב, בעמק המחרשה. עתה הגיעה העת לפתח את השטר.

ויסכימו הזקנים לדבריו ויפתחו את השטר וימצא כתוב:

“חלקת השדה אשר־לי היא הגרועה בשדות; אך בעמל כפים הוצאתי ממנה יותר, מאשר יוציא איש איש משדהו והיה האיש אשר יאהב עבודה כמוני, ויעמיק המחרשה דיה, וימצא את כל הוני בארגז, לו הארגז ולו גם יעודה קציעה בתי לאשה”.

וישתוממו האנשים מאד, ויאמרו: "אכן אצבע אלהים היא! עתה בא ברוך אלהים, יוסי הצעיר, וזכה בחלקך! וישמח יוסי על קציעה, אשר נפלה בגורלו. אך אחד הזקנים אמר: “הן חק לנו מימי בתואל הארמי, לבלי תת כל נערה לאיש עד אם נשאל את פיה! נקרא לנערה ונשאל — התאות להנשא ליוסי” אם לא?

אבל הנערה הורידה את ראשה מטה, ולא ענתה דבר. ולא ידעו הזקנים אם מאשר תמאן ביוסי, על כן היא מחרשת, או מאשר תבוש להודות בפיה כי חפצה היא בו?

ויאמר זקן אחד: "הן אמנם השתיקה היא חצי הודאה, אבל איננו יודעים אם ההודאה היא למאון או להסכמה, על כן זאת עשו: “תנו לה צמר לטות חוטים — מלאכת שלש שעות, והיה אם חפצה היא ביוסי, עליה לגמר את המלאכה עד שתי שעות; ואם לא תגמרנה, אות היא, כי ממאנת היא בו”. וייטב הדבר בעיני הקרואים ויתנו לקציעה צמר ותלך ותסתר בחדרה.

ויהי המה מטיבים לבם ביין, וכמעט ששכחו את קציעה, ואך לב יוסי דופק. הוא סופר את הרגעים אשר נקצבו למטוה והנה לא עברה עוד שעה שלמה — ודלת חדר קציעה נפתחה, ויד שלוחה משם. וארג מעשה ידי חושב הופיע לעיני הקרואים. היא טותה את החוטים, ועוד מצאה לה עת לארג מהם ארג נפלא, אך בשה להראות לעיני הקרואים ותסתר מאחרי הדלת.

— הסכמה! — הסכמה! קראו כל המסבים וישמחו מאד.

ליום המחרת עשה ענר משתה נשואים, ויקרא לכל אנשי העיר למקטן ועד גדול, ויכינו שם יין רב למאד, עד כי לא מצאו להם די כלים וכוסות.

ויהי גם מספר הקרואים רב מאד עד כי לא מצא להם היין.

וישכר מצא מנת יינו, אך כוס לא נשארה לו עוד.

וזבלון מצא לו כוס, אך יין לא נשאר בעדו.

  

יהודה שטינברג.










שלא מענין המדבר.  ↩



ישאלוהו  ↩



גלויות ראש.  ↩



נער חצוף.  ↩



יסחב, יגרר.  ↩



הסחבות של בגד קרוע.  ↩



יסתם.  ↩



חול ואבנים קטנות.  ↩



אשפה.  ↩



מעון.  ↩



שקל.  ↩



עובד שמקבל בשכרו חלק  בתבואה.  ↩



חשבה לו לבת.  ↩



על־גבם ופניהם למעלה.  ↩



קציעה — מין בשם  ↩



במקור נרשם ־ יוסו – הערת פב"י  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/45176