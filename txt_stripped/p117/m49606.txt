


	
	בעיר וביער
	




בעיר וביער: ספורי־משלים מקוריים לקטנים ולגדולים






א. מי מריבה


מה־לי ולך, איש האלהים

באת אלי להזכיר את עוני. (מלכים א' י"ז, יח.)





נטפי שמן נפלו אל תוך כד המים.
ויקם שם שאון והמלה, וירננו המים על אדות
הארחים, אשר באו לגור בתוכם ולהאחז
בנחלתם.

– בי, אחים! – התחננו נטפי השמן –
מדוע תשאו מדון? הצר המקום מהכילנו? או האם לא
לכבוד אנחנו לכם? הלא בני־יצהר אנחנו!

– אמנם כן – ענו המים בכד – לכבוד
הייתם לנו, לו התערבתם בנו, והייתם כמונו; אך
לא כן אתם עמכם, כי תגביהו שבת על פנינו במרום
הכד, ובזיו מראיכם ובריח בשמכם הנדף למרחוק תזכירו חרפתנו, כי אך נטפי מים אנחנו ומעמק
עכור באנו – לכו מעמנו, כי עצמתם ממנו!




ב. סמני טרפה


כשוב השועל האזובי מן הנהר ואת זנבו עזב בין רגבי הקרח1 –
והנה כשבה שמנה ומסבלת בשר עזבה את העדר,
ותתע ביער.

ראה השועל וירח מנחה, וירחב צעדיו
לקדם פני הארח. אך הכבשה ידעה להזהר ותפן
לו ערף; בראת השועל כי עוד מעט – וארחתו מנו
והלאה, ויערם הנוכל ויקרא בקול חנף:

– עמדי נא, עמדי, כשבתי־תמתי!
למנוסתך מה זו עשה? הטרם תדעי, כי לא בין
הטרפים חלקי? הן כבקר אכל תבן, וראי נא גם ראי,
כי גם קצוץ־זנב אני! ואינני כשועלים הטרפים,
שזנבותיהם סרוחים על הארץ!

– הרף! – ענתה הכשבה, ותוסף להרחיב
צעדיה – הן לא במדת זנבותיהם נכיר את הטורפים,
כי אם בצפרניהם הנחשות ובשניהם החדות.




ג. הרעים בעדר


וירעו הרעים אותם

ואת־צאני לא רעו! (יחזקאל ל"ד, ה).







על פי מקרים ילדי־יום ההפך הגורל על שני עדרי־צאן להיות להם הזאב והדב לרעים.

שני הרעים האלה שמרו את צאנם משן
החיה, וגם – הודו לטוב חסדו – הבליגו על רעבונם,
ולא אכלו איש מבשר עדרם: יראו בני האדם – כה
אמרו בלבבם – ויתבוננו כי יש אמון גם ביער,
וכי גם בחיק החיה ילין לב מתנה. ויהי בהצק הרעב
לזאב, ויחמל לקחת מצאנו; אך פרץ בעדר הדב
ויטרף ויאכל די שבעו. בראת זאת הדב – ולבו חם
בו לצאנו האבד, ויתנפל בחמה שפוכה על עדר
הזאב, וישקט שם גם את חמתו גם את רעבונו.

ימים רבים עברו לרעים האלה ללא־סדרים,
באחרונה התעשתו ויכרתו ברית; וזה דבר החוזה:
על הזאב להרים דבר יום ביומו קרבן תמיד לשלחן
הדב “איל וכבש”, ועל הדב להקריב מעדרו לשלחן
הזאב מנחת ערב “כבש ואיל”. אז נחו שקטו הרעים,
ולא יספו להלחם.

והעדרים? –

עמק מרעיתם החל לעטוף דשא מיום ליום עד כי לאחרונה לא נודע כי עדה עליו רגל הצאן.




ד. החלום ושברו


כל החלמות הלכים אחר הפה. (ברכות נה:).







הארי שכב לנוח בבטן ריקה, ויחלם
חלום וייקץ, ותפעם רוחו ויתן צו ויכריזו
ביער, לאמר: מטעם המלך יאספו כל זקני היער –
חכמיו ואשפיו, ופתרו חלום המלך! אף לא אחרו
מבא; ויבאו גם השועל וגם הדב; וגם החמור בא,
כי חכם הוא בעיניו, ועל פי מקרה, לא נדע שחרו, היה
גם שה תמים בין הבאים.

– הלא לאלהים פתרונים – קפץ החמור בראש – יספר־נא המלך דבר חלומו!

אבל, הנה מתלאה! המלך שכח את חלומו.

– הלאה, שדוף־קדים! – דבר המלך רתת –
ואתה, הזאב! חלומי ופתרונו הגידה! ולא – ונתכה
חמתי בכם.

– מלכי־ישפר עלך, מלכי! – פתח הזאב
לאמר – בחלומך והנה הארץ עדר גדול, וזאבים –
רעים…

– נכל! – נתן עליו המלך בקול – המשל העדר תאמר היות?!

ובשצף־קצף קרעו לגזרים.

כראת הדב, כי חכמת הזאב נסרחה, ויתעשת ויאמר:

– יערב נא שיחי על המלך! את אשר
האלהים עשה הודיע למלכנו בחלמו. ימים רעים
מתרגשים לבא ביער וכלאו הרעים את צאנם, וכשלו
אחינו איש באחיו, ואיש בשר רעהו…

– האלה המה חלומותיך בהקיץ? – התקצף הארי – התחכה לימי הפרעות לבעט במלכך?

וישסע את הקסם.

הגיע תר השה. השה התמים שמע
פתרון הדב והזאב, ראה את אחריתם, ויבן גם
לאחריתו; ויקרב וישתחו לפני המלך ויבא אל
תחת מלתעותיו.

ופני הארי נהרו.

– זה החלום וזה שברו! – ענה הארי בצהלה, וירץ את קרבנו.




ה. פוגת־לב החמור


בפעם הראשונה בימי חייו ראה החמור
את פני הארי, והוא נם שנתו. וישתומם החמור
ויאמר: "אכן ישנים האריות כמונו – עצומי־עין,
ורגליהם מקפלות מתחת לבטנם – כארי כחמור
משפט אחד להם, ולמי אפוא כל הכבוד?

– ראש נבוב ובטן מלאה! – קרא אליו הכלב
– פעם אחת בחייך זכית לראות באור פני מלך, וגם
לזאת לא זכית כי אם ברגעי שנתו! ועתה דע! ישנים
האריות כחמורים, אך בהקיצם – והנם אריות. הלא כה
גם אכול יאכלו כחמורים, אך יכינו טרפם
כאריות.




ו. סלמנדרא


– מה־לך, אמי? – שאלה סלמנדרא את
לבת־האש שבתוך הכבשן – מה־לך, כי נזדעזעת
ותרתעי לאחוריך? הצפויה אלי אסון הנך, אם
נחשול של ים יבעתך? הלא בנית עליך דיק, ולא
תיראי משד כי יבא!

– הה, בתי! חרדה אני, פן יבקיעו קוי
שמש אלינו והייתי כמתעתעת, כי יכירו אנשים
להבדיל בין בת־שמים זאת ובין אמך מולדת־תפתה,
ונגלה קלוננו.

– פחד שוא! – ענתה הבת – הן סכת בענן
לך, ובתימרות־העשן, אשר סביבותיך, תכי
בסנורים את כל־אשר בשכונתך; וגם כי יתגנב
הנה זיק שמש – יעתם, ולא תכירהו עין
מכת־העורון.




ז. הצופים


– שלום לך, אחי! – קרא העורב, בפגעו בתרנגול ויושט לו את כנפו.

– באיזו ביצה רקמת, כי אח תקרא לי? ואני לא ידעתי אכנך!

– האם לא אחים אנחנו? – ענה העורב – אם לא שנינו מבני־הנביאים הראים עתידות לעם?!

– לא, בן נכר משבט השחור, לא אחים
אנחנו! כי גם נבואותינו לא אחיות הנה: אני מתנבא
לנגהות ואור יומם, ונבואתך אתה – לימי סגריר
וערפל. הפרד מעלי!




ח. הבעט ברגלים והכרע על ברכים


חמור גרם וכחוש־בשר הובא אל החצר,
ואחריו הוצא מן הארוה סוס מיון ונטוי־גרון. החמור
השח שכמו ויעמס עליו בעליו משא לעיפה; ויתר
המעמסה, אשר גם לב אדם לא מצא די אכזריות
לשומו על הבריה הצנומה הזאת – אמר לשום על אכף
הסוס. אך נטוי־הגרון הזה בעט בבעליו, ויזר
הלאה גם את האכף גם את המשא. אז שת המחמר גם
את שארית־המשא הזאת נוספות על שכם החמור.
ויתלונן האמלל הכרע תחת משאו לאמר: “בן־שחץ
זה, אשר מאז הבקר לא מש מאבוסו, יתפנק מקחת על
שכמו משא קל מסבין, ואני אשר לנתי רעב,
ומימים ימימה לא אדע מנוח; אני הכרע על ברכים,
טרם יתן צו, הזה שכרי לשאת ולסבל מרבה
להכיל?”

– חמור־חמורותים, ארך־האזנים
וקצר־התבונה! מאז הסכינו המשלים להציגך בראש
משליהם – עוד לא עלתה בידך לדעת אף משפט אחד
מהלכות דרך־ארץ שבפרק “גבור וחלש”! לכן דע
למצער מעתה: “על כרע ברכים יעלה הרכב, ובעט
במנהיגו – מפניו יחילון”.




ט. גלי הים


תהום אל תהום קרא לקול צנוריך

כל משבריך וגליך עלי עברו. (תהלים מב, ח').







גלי הים התנשאו בגאות דכים, ואיש
אל רעהו קרא: הבה נמח את הקשת – אות ברית מי נח –
מעל לוחות שמים, ולא יבצר ממנו לעבר חק ולבלע
את היקום באין מחה!

– גורו לכם, בני – המה התהום – מפני
זעם השמש וקויו הנפוצים פה ושם! ואתם, אם
ביקום נתתם עיניכם למחותו, לו שמעוני: השפיעו
חשרת־מים בנהרים ובאשדות הנחלים, אשר מפינו
הם חיים ומימינו הם שותים – יעברו המה גבול,
ישחקו אבנים, יבלעו יבשת, כי המה לא באו על
החתום בספר־הברית.




י. ים־סוף וירדן


– אכן לב הותל בך, ירדן! – כה אמר
ים־סוף – ראית את פני המשרת לעבד אלהים וארון־עץ –
ותסב לאחור! ומה־משכרתך? מצבת אבן! הן בי
נלחם אביר המפתים, בן־עמרם, במטה האותות, ובכל
זאת לא נתתי לו דרך לעבור, עד ראותי את משכרתי
לפני – שש מאות רכב בחור וכל הכבודה אשר
לרגליהם!

– כן דברך – ענה הירדן – אבל כבלעך
כן פלטך, ועוד לא הספיקה קבתך לעכל את הפרס
השמן שבא אל קרבה, וכבר הקיאתו. על דעתי,
טוב לבלע ריר־חלמות, מבלע שמנים ממחים רק למען
הקיאם אחרי־כן.




יא. למי הגדלה


ממקוה מי־דמן ובצה מעלה־צחנה יצא
החזיר, ויבא בקרבת אנשים, הלך והפץ ריח באש;
ויהי כל־ראהו ויט הצדה, ובשים יד לאף פנה דרך
למלך האשפה, אז לבש החזיר גאות ויאמר: “הן
ידעתי כי אין הולכי שתים ותרנים בחלוק כבוד
גם לבני־מינם, ואם יפזרו לי מלא־חפנים כבוד – אות
היא כי לי נאוה תהלה ולי הגדלה”.

– אמנם כן, חזיר מפריס פרסה! לך הגדלה; אך גדלתך תעלה צחנה מחנקת נפש.




יב. פחד־שוא


בין סבכי־היער זאבה מיניקה את גוריה
ומלמדת אותם תכסיסי ארב ומלחמה בבואם לטרף
טרף. – ומבין מפלשי עבים יבקיע הירח ויעשה
דרכו – יקר הולך ובגאון יצעד. הצעירים חתו
וימהרו להחבא בחיק הורתם.

– מה לכם, בנים רכי־הלב, כי מהרתם
להחבא, באין כל אסון נשקף? הזדאבו! הלא
מגבורי הטורפים אתם, והיער הזה הן עתיד
להקרא על שמכם! – כה דברה האם.

– אבל הלא למדתנו, אם, כי גבורי
הטורפים מרדי־אור הם, וכדור־אור זה מציץ אלינו
בזעם־אף וחמה נסתרה.

– פחד שוא! – ענתה האם – כבר בחנו
חכמים ומצאו, כי הכדור הזה עמק־עכור הנהו,
ואורו לא לו, כי־אם אור חוזר מן הימים שהיו ולא
ישובו עוד להיות.




יג. העטלף והתרנגול


ממארתו יצא העטלף באשמרת־הבקר,
בעוד חשכת ליל כסתה ארץ; עוד התהפך האדם
בפאת־מטה, וזבובים חלמו נפת־צופים, אך התרנגול
ער, עומד בפנת־גג, וקורא בגרון בלי חשך:
קוקוריקו!

משמים עמד העטלף, אך הרהיב בנפשו
עז, ויקרב אל הקורא ויאמר: “בי אדני! ואל נא
בקצפך! נכספה נפשי לדעת דבר קריאתך, בעוד
היקום הזה שכב”.

– מחלה אני פני שמש, כי תמהר ארחה לבא אלינו ולהאיר מחשכים!

– אם כן – ענה העטלף – למדני גם אני תפלה, ואעתר נכחך!

– תפלת־שוא תהיה תפלתך, אחי, ולא
תכון בעיני שמע תפלה; כי אור שמש לא
לשתמי־עין הנהו.




יד. הבחירות


מקרה לא טהור קרה ביער: מרצחי־חרש
כתרו את סכת הארי וירצחוהו נפש. אז ירא הכפיר
מקחת שרביט המלוכה בידו, וייעצוהו חכמי־היער
לקרא לבחירות: “יבחרך העם מטוב־לב, ואז תמשל
בו כאות נפשך, לבל יוסיפו עוד חרשי־משחית
לעשות זר מעשיהם”.

הכפיר הקים עצת חכמיו; אך בני־היער
נלאו נשא משא מלך ושריו, ויאמרו להקים עליהם
מלך חדש, אשר יקל עלם מעליהם. אז נפלגו העם
לשבטיהם: שעירי־הזנב בחרו בשועל, כי בין כל
משפחות־היער אין זנב כזנבו.

– יתמך השור שבט מלוכה! – אמרו נושאי הקרן – הן קרניו מטילי־ברזל.

כה רבו העם ויתקוטטו. וירא הכפיר
כי רעה נגד פניו, וישת עצות בנפשו: גדע קרנות
השור, ויקרע זנב השועל.




טו. מספד על מות הבל


כשמע היער אנקת־המות הראשונה
עלי־אדמות – בקום קין על הבל אחיו ויהרגהו –
ויקרא אל אבל ויבאו בחירי המקוננים לספד להבל
ולבכותו. הינשוף בשמים השמיע קול יללה,
ותנים ממארתם צרחו מר: גם עצי־הבכאים ספקו
כפים, והצפרים מתופפות בכנפיהן, ואנו ואבלו –
מאנו הנחם.

אך השועל לא משל ברוחו ויאמר:

– בי, אחי! אתם תעוררו קינה ומספד,
ואני נפשי לתפים ולמחולות: הן מתה קומה זקופה
אחת – מתו איזו רבבות כורתי עצים, הורגי בקר
ומרגיזי היער, שיכלו לצאת מחלציה – אל, אחי! על
הנשארים אני מצטער, ואתם מבכים את המת?!




טז. היפה והמועיל


עב־שלג התגאה על ענן־גשם ויאמר: "הלא
תודה, בן־כושי, כי עשר ידות לי עליך במעלה! הן
סמל הטהרה אני, עוטה ארץ כשלמה, ועטרת שיבה
אקשר לראש התולדה; ואתה – ברדת רירך מה תתן
ומה תוסיף? – רפש וטיט־יון!

– אולי צדקת – ענה הענן – אך יתרון
לפעלתי על פעלתך: אתה תכסה על כל סחי ומאוס,
ואני אוציא יקר מזולל, ומחלאת האדמה – שושנים
ופרחים וכל כבוד התולדה.




יז. כתית למאור


עובדיה כותש זיתים קם לאור הנר, וישם
זיתים במכתשת, ויכתתם כתות והדק. אך הנה
מתלאה! שמנים לא מזקקים בנרו – לא ימשכו אחרי
הפתילה! להב אורו ידעך לרגעים ויקפוץ מפנה
לפנה – אך לחשיך עינים ולהלאות רוח הסבל. נפש
עובדיה קצה מפני נרו, וישפך חמתו על הזיתים:
“ארורים אתם, זיתי־עמל ויגיעת נפש!” וירב לכתתם
שבעתים.

– הרף מאף! – קראה המכתשת, אשר
נלאתה נשא חמס אדוניה – הטרם תדע, כי כל אשר
תרב לענותם, יוסיפו לפלט לך שמרים וכהות עינים;
ואתה, אם לאורם אתה צריך – הרם עלם מעליהם,
והריקו לך שמנים מזקקים מאירי־עין.




יח. השפן


השפן ישב בנקיק־סלע בדד במסתריו
ויחשב מחשבות, ואחרי סעפים מאליפים שהתרוצצו
בקרבו, הוציא משפט, כי השפנים – עם לא עז, וכי
חייהם הם חיים התלאים על שן־סלע ועל שן
פריץ־חיות; ועוד יותר העמיק מחשבה, ויחרץ
משפטו, כי רק לב נדכא ונענה הוא לב תמים
ויקר־רוח, ורק רצוצי־משפט שומרים משפט; ויעמק
עוד לחשב – ורעיון זר חלף בקרבו: "ומה לו ישבו
השפנים לכסא ולמשפט ישרו? הזלגו עוד עינים
דמעות? השמע עוד היער אנחות רצוצי־משפט? שפן
שפט צדק – במה תשחדנו, במה תעור את עיניו?
זבח ושלמים לא ירצה, דם אבירים לא ישתה, חיק
נכריה לא יחבק – ההוא לא ידע מה מכאבת נשיכת
שועל? ההוא לא יבין צפרנים ופרסות מה הן עשות? מה
רב הטוב הצפון בשררה שפנית!

ואם אמת הוא הנשמע ביער, כי לב
מתנה לארי, וכי צדק ומשפט מכון כסאו – היכול
יוכל לרחק את ההצעה השפנית הזאת? על כן ערב את
לבבו לבוא לפני הכסא, ותקותו שעשעה נפשו כי
תקבל הצעתו ברננות, ואת שמו יברכו לעד – ומה
נפש השפן דורשת, אם לא חיי־בטחה וברכות
לעד?

השפן הוציא את מחשבתו לפעלות; אך
אסונו קדמהו! כי בא בארמון לפני ארחת־הבקר,
וידחו את דבר הצעתו לאחר הארחה. בין כה וכה
ושלחן הארי ידע חסר בבשר – ויפנו מקום למחשב
השפני באלפס המלך.




יט. מיטיב נגן


בין אפרוחיו ישב לו הזמיר וילמדם
פרק בשיר: “אף זאת לכם לדעת, בנים אהובים, כבוד
היער וכרמלו – כה הטיף להם הזמיר את לקחו – הוו
זהירים, פן תקריבו זבחי־שיר על מזבח היפי, פן
תזן אזנכם אחרי עינכם! כי לא כל נחמד לעין ינעם
לאזן; הן רבים אשר יקחו לבבות ביפים, ובפיהם
יהמו נוראות ויעוררו געל־נפש; כן גם יודע אני
רבים, אשר למראה־עין ירק נירק בפניהם, וכאשר
אך יפצחו פה רננות, גם כוכבי־בקר יתמהו לנעם
זמרתם”.

שמע זאת העורב ויקרא: “הידד! עתה
ידעתי כי ממיטיבי־נגן גם אני, כי מי כמוני
שבע־קלון וראה בנוולו?”.




כ. חמלה יתרה


הכתה האכזריות באלפיה

והחמלה – ברבבותיה.







תחת שוכת־עץ ישבה לה בת־קף ותשת
לרויה מכוס־החיים. אחרי בלותה שלש שנות עקרה
וארבע שנות שכול, פקדה אלהים בזרע של קימא.
האם המאשרה לא תגרע עין מיונק־שדיה, גם
לחם־חקה זהמתו חיתה, גם צמאון לא ידע חכה,
ומן הבקר ועד הערב תעמד על עוללה הרך, ואזנה
לא תמלא משמע צפצוף פעוטה, עד כי הציקו לה
רגשות נפשה פנימה, ותפתח את ארבות־ידיה
ותלחצהו אל חזה. העולל לא היה שבע־רצון בלחיצה
גסה כזאת, ויצעק צעקה. אז גברו רגשותיה
למעלה ראש, ותוסף לחבקו וללחצו ביתר עז. אז
נתן האמלל קולו בבכי. לב האם נשבר בקרבה, ואם
עד הנה חבקה את בנה מאהבה – הנה עתה לחצתהו
מחמלה, עד כי נחבא קולו ויחנק.

כמה אמות בינינו אשר מאהבה יתרה
תחנקנה את בניהן! אם יש מספר להנה, הוסף גם
בת־קף זאת עליהן.




כא. כבוד הר סיני


אלוני־ממרא דברו עתק על הר סיני,
ויאמרו: לשוא תתנשא, יבלת פני החרב, על ארץ
רבה! הן אך פעם אחת חמד אותך אלהים לשבת – ותרע
בקולות וברקים! הלא יתר־שאת לנו עליך, כי ראשית
דרכי אל בארץ היתה בקרבנו, ובחלקנו נגלו
ראשונה אלהי העמים!

– לא בכבוד אלהי העמים אתפאר, כי אם
בכבוד “עם האלהים” אשר עמדו רגליו עלי, ומחיקי
קבלו חמדה גנוזה – כה ענה הר סיני
בענות־חן.




כב. קשר הכלבים


הכלב חטף נתח שמן בבית־המטבחים,
ויהי נכון לצאת; אך הטבח ראהו, ובמקל־חבלים
אשר בידו הורהו לדעת כי לא לו הנתח. אז התחמץ
לב הכלב בו וירב בטבח:

– הראיתם בן־פוטיאל זה? לא לי הנתח!
ובמה קנית אתה את זכותך על העגל ועל נתחיו? שור
עבר, פרה ילדה, האדמה רבתה, הכלבים שמרוהו
משן החיה – ולו העגל! תבל ומלאה – האתה
יסדתם? כמה לילות – בהיותי על משמר העדר –
אכלני הקר, ואתה סרוח על מטה מצעת חבקת
תנמות! כמה פעמים פדיתי את העגל ממלתעות
הזאב בעורי ובבשרי, ואתה התענגת אז על רב
נחת – ועתה לך העגל למכרה, ואני אבלע ריר?

זאת שמעו כלבי החוץ – ועד ארגיעה התאספו במקהלות ויחרצו לשון לטבח:

– הלאה בר־בטן! לאבדון כסוי־חלב! –
האספו, אחים, עזי־נפש! מי רעב – הלום! שננו לשון!
שלחו שן!…

ראה הטבח כי רעה נגד פניו – ויבא
בין הרגנים כלב זר, יליד חוץ. המה ראו – כן שכחו
את יריבם, ואיש מקצהו התנפל על האח הזר הבא
בגבולם, וכל פה נבח, וכל שן נשכת. בן־הנכר
האמלל ברח על נפשו, והרגנים רודפים אחריו, עד
בוש. תריסי־הטבח גם עתה יכרעון תחת משאם,
והאח הנפשע שתה את כוס החמה.




כג. החליפין

(בעקבות קרילוב)




אסימון2 היה לשלחני, וכפרט3 – כמצרף4 פסלוהו ממטבע, לא
קבלוהו בחליפין: זה מצא, כי צורתו איננה בלטת;
זה אמר, כי אבד ממשקלו, ובא רעהו וחקרו, כי
גרוטת5 נחשת הוא, אשר לא באה
מעולם לכלל מטבע – וכה העלה האסימון חלודה ימים
רבים. ראה השלחני, כי אין מוצא לגרוטתו, ויאמר:
אעזבה נא את הפרטים והמצרפים, כי מרבים המה
בחקירות ובדיקות; אלכה לי אל החנונים.

ורמון החנוני זה כבר חכה לו: הדגה
באשה בחבתו – כל הבא אליה מרבה לחקר ולדרש
שנתה, טיבה, טהרתה וטמאתה גם יחד.

השלחני לא חקר, החנוני לא דרש –
האסימון נחלף בדגה סרוחה, והמכר עלז והקנה
שמח.




כד. התרנגול


התרנגול ישב על בדי־העץ ויצלל
בתהום רעיונות: “אמור אמרים, כי מלאו פני תבל
חיים. שם מעבר לנהר הזה ומההרים הרמים ההם
והלאה – שם שמים חדשים וארץ לא נשערה, שם שמש
צדקה – ולא עבים, עמקים יעטפו בר בלי מפל…
האמנם יש עצים תמכים שחקים בגאותם?… האמת
הדבר כי יש הרים, אשר בין בתריהם ילינו
העבים?… היפלא אפוא כי הנשר יאבר אל אהל
השמש – אם על ראש הענקים האל יקנן?… הבה אעזבה
משכן בדד זה! ילקק החתול את ידי אדוניו, ירב
הכלב בעוברים, תעלה הפרה גרה, יבן חמור לאבוסו
– ואני אלכה לי לשוט בארץ ואעשה לי שם”.

כאור־בקר זכר התרנגול את נדרו, אך
בצאתו את השער, פגש בתרנגלת, ויאצל לה רגעי
מספר. שם בחצר־השכן, תרנגלת שכנתו מברכת
אתו ברכת־הבקר, ויבלה גם אתה זמן־קט; ויען כי
מכירות רבות היו לו במקום מכורתו, וירבו רגעי
התרועעותו אליהן על רגעי יומו, וידחה דבר יציאתו
ליום המחרת. יום המחרת לא נפלה מאומה מיום
האתמול, ויציאתו נדחתה ליום השלישי. יום ליום – ובין
כה וכה הגיעו ימי־התשובה, ושבי־פשע ביעקב
הכינו את התרנגול לקרבן ולכפרת־פשע.




כה. האספה


– מאין באת, פועה? – שאלו הצפרדעים את אחותן.

– מעל חלקת הצורים שעל החוף – ענתה
הנשאלת – שמה נוראות נפלאתי; הה, אחיותי
בנות־השיר! את קול הזמיר שמעתי – ונפשי בקרבי
תשתפך גם עתה.

– הזמיר! רבות שמענו על אדותיו; ומתי נוכל גם אנו לשמוע את הוד קולו?

– מחר כעת חיה יבא לעמד על השוכה
הצופה ביאורנו. היינה נכונות, והתענגתן
לשמע!

ותרב התכונה ביום מחר בין
הצפרדעים: כלן קדמו אשמרות, ותקראנה הם
מטעם זקני העדה: “בעלות השמש מן הים הגדול
ובא הזמיר אל גבולנו, בל יהין איש לפצות פה!” גם
צופים העמידו לכל רוח לבשר את בא הארח הנכבד;
ותספרנה את הרגעים, ותחשבנה קצים, ואלו
לאלו ממללות, ופה אל פה שואלים – “הבא? הנראו
עקבותיו?” ושם בירכתים צפרדע זקנה תספר
לרעותה בחשאי על אדות הזמיר הקדמוני, אשר שר
על שלחן לויתן; אשר עגב על אמה הזקנה; אשר
צפרניו רכות, לא יוכל הרע, וכאלה, ולבלות העת
שאין חפץ בה תגהקנה ותפהקנה. אך פתאם –
הצופה נתן אות.

– איהו? – שאלו כלן פה אחד – הבא? – תשאלנה אחרות.

– העמד על השוכה? – ההחלה הרנה? –
הסי! – תקרא האחת. – סתמי פיך! – תענה רעותה. –
הקץ לדברי רוח? – התקצפה זקנה. – התבלמי פיך? –
צעירה תעננה. – מי שמך לשלטת? – תקשה רעותה
לשאל, הלא בת מי־שעל הנך ותמול באך! – הסינה,
אחיות! החרשנה, שרות!

והקול הלך וחזק, וקצף כשלג כסה את
פני היאר. בין כה וכה – ותתם הזמרה, והזמיר
נשא כנף ויאבר השמימה.




כו. העצה


– בי שכנתי! עוצי נא עצה טובה – במה
אבער אחרי הזבובים, שנואי־נפשי, השרצים בכל
פנות ביתי?

– גדלי שממיות בביתך, ועשו כלה את הזבובים.

– השממיות? אבל הן הנה מעוררות פחד
בלבבי וגעל בנפשי מאז ומקדם! והלא הן סמל
החרבן והעזובה, תני להן אחזה באחת פנות
ביתך, וכרגע במחשך תארגנה קוריהן בכל פנות
הבית.

– לא ידון רוחי בך – אם צדקת בשנאתך
את הזבובים או ביראתך את השממיות; ואולם אם
באמת שנאת את הזבובים, עליך לאהב את
השממיות.




כז. תלע בן־מלך


גוית האריה המת שרצה תולע,
ויתנשא למלך, ויקרא עצרה לאזרחי־היער,
ויטף לפניהם שטר־יחוסין אף פרש אמרים:

– האזינו נא, שבטי הטרפים ויתר
משפחות־היער! הקשיבו בקול בן־מלככם – חטר
מגזע הארי! שימו נא עטרת־מלוכה על ראשי! והן
לצדק אמלך ושבט־מישור בימיני; לא אכהה, לא ארעץ,
לא אגבר חילים, לא אכביד אכפי, לא ארבה עליכם
מסים וארנוניה ולא אלך בגדלות…

– הרף! – שסע השועל את דבריו – כבוד
הוא לכפיר־אריות, אשר לו העז והמשרה, אם במקום
גדלתו שם אתה מוצא ענותנותו. אבל שפלת
התולעת, שברגלים תרמס, לא לענוה תחשב!




כח. שחיפי־עץ


חבית היתה לאיש, חבית ישנה ושבעת
ימים ובלועים – אך אין שלום בעצמיה, כי נשאו
שחיפיה ריב ומדון כל היום: “העלינו להכנע לפני
החשקים ולעמד בקשרם? הן אך פסלי־עץ כמונו הם!
ועוד יתרון לנו עליהם, כי אנחנו ילדי אלה וכל עץ
איתן ביער, והם יונקים שלא הוציאו שנתם,
המפניהם נכנע”? – כה הרבו תלונה, ופעם בפעם
השליכו מעליהם את החשקים בני־בריתם.

ראה בעל־החבית, כי לא ישמחו הרגנים
בחשקים מאחיהם, וישם עליהם חשקי־ברזל.
בני־נכר אלה תקעו צפרניהם בלבות המתאוננים,
וילחצום בחזקה. השחיפים נכנעו, ולא נעו
ממקומם – גם עת העלו החשקים חלודה, אשר אכלה
חצי־בשרם.




כט. דורון


זאב טרף פרץ בעדר ויעש בו שמות
ולא השאיר ממנו בלתי אם את התיש. לב הרעה
התחמץ בו: “המבלי חק יטרפו פה ביערים? הכלה הם
עשים בעדרים? הבה – אלכה, אגיש דבר משפטי אל
הארי!” בפיו דבר וברגליו הלך, אף לקח אתו את
התיש להיות לו לעדה וגם לאשכר. אך – אסון ופגע!
סכת הארי רחוקה, נסתרה בסבכי היער, ופה על
המשמר עמד הדב וידרש אתנן – פדרי התיש; ושם
– ליד שערים שמר הזאב נתיבותיו, ובעד פתיחת
שערים לקח בשכרו את הראש ואת הכרעים; והלאה –
גם השועל, ובשכר אשר הורהו איזו מחקי היער
ומשפטי הכריעה וההשתחויה, דרש את הכבד
ואת היותרת – כה הרבה האמלל להרחיב צעדיו
בעזרת מתן ושחד, וכבאו לפני הארי, לא נשאר
בידו מדורונו בלתי אם הפרש בקבתו.

הרועה נפל על פניו ויאמר: "רצה נא
מנחתי, מלך עזוז וגבור! ואל נא בקצפך. משל
שמשרתיו תאבים לבשר, עליו למצא ספקו בפרש
קבה.




ל. זבוב תעה


הזבוב עף ויבוא אל תוך בקבוק עגל.
שמה אבד דרך ויתע. בין כה וכה – וימלט ביצים
וימת. הביצים נבקעו ויצא דור חדש.

הזבובים הילודים התפרנסו מנבלת
הורתם, ויחלטו כי הבקבוק שרץ אותם, ויקדשוהו
ויעריצוהו, ויודו לשורץ חסדו, על כי בעלות על
לבו לשרץ זבובים, הכין למענם גם מחיה ולא יגועו
לשחת.




לא. הכדים


יעקב הנער נשא שני כדי מים על שתי
קצות המוט שעל שכמו – משא לא כבד לפי כתפי יעקב
וכחו, אך זאת המכשלה: אין שלום בין כדיו, בעלות
האחד מעלה, וירד אחיו מטה, וכמעט שיכריע את
הנשא ארצה.

– הכבד אבן בך, או כבד עון הנך, יציר
חרס! – גער יעקב בכד המכריע – הבה אסירך מפה,
ככלי אין חפץ בו, ואטיל עם כדי העלה למעלה
והמרחף ברוח – וכאשר זמם כן עשה.

אך מה הועיל החכם בתקנתו? חיש היה
הקל לכבד, ויכרע את המוט ואת הנשא גם
יחד.




לב. גרושי־האדם


עת גרש האדם מתוך הגן אשר בעדן
וידיו על ראשו – ויניעו עליו פרחי עדן בראשיהם
וינודו לו:

– אדם, נחלת דומה, ביקר לא לן! מעון
אלהים, שתול על פלגי נחת ונהרי שלוה, אתה עזב,
מקום – שמיו יערפו ענג, והרריו יטיפו עדן, ארץ
הרת אשר אתה יוצא, והלכת לנוע על הרי אדמה
ארורה, אשר כחשה בה תנובתה – נריוך דמעתנו,
אדם!

– כי לא ארץ הרת אשר הנך – יוכיחו
מאורת הנחש אשר בכליותיך, וחרם פרי עץ הדעת
שבגבוליך. אמת, כי לא יאשר חלקי על פני
האדמה אשר אני הולך עליה; אך עוד אשובה – אציץ
בין חרכי הגדרים האלה לראות מה יעשה בציציך
ופריך, באין יד חרוצים לעבדם ולשמרם. – כה דבר
האדם אל ארץ חרמו, וימח דמעה מעל פניו.




לג. דרך הנשר בשמים


הנשר נשא אבר השמימה לתור לו אכל.
אפרחי קן־תורים ראוהו בפעם הראשונה בימי חייהם
– ורגש־יה מלא את בתי־נפשם, ויקראו: ברוך
שחלק מכבודו לנוצה וכנפים.

– ומיראתו – הוסיף אחד מהם.

– מיראתו? התחשב לנכון, כי
בעל־כנפים זה ימצא טרפו פה בעמק־העכור? הלא
קרוב הוא אל השמים מאשר אל הארץ! בלי תפונה יאכל
דגן־שמים מזרעוני אור אלה הנפוצים שם,
וממעין אור הנובע בשמש ישבר צמאונו.

עוד מלתו על לשונו, והנשר הנערץ טש
אל הקן, ויחטף את מבחר האפרחים, וישב
השמימה.

ויתר האפרחים עומדים משתאים, וגם
אחרי ראותם שרידי עצמות ונצות נפלים ממרום, לא
יאמינו כי יתפרנס הנשר ממלאכת הטרף.




לד. הזמיר


בין עפאי עץ שעל שפת יאר ישב הזמיר
ויערך שיר־תוכחה על צפרני הנשר, על
דגת־הטרף ועל כל חמס ושד, אשר בממשלת המים
ואשר בממשלת היבשה. הסרטן שמע את דברי
השירה, ויבא את דבת המשורר רעה לפני התנין,
ויחו דעתו, כי אם יתן לבני־פריצים כאלה
מהלכים בשכנת היאר – רעה נשקפה לכסא ממלכתו;
אף יעץ לבוא בדברים עם הנשר על אדותיו. אך התנין
שחק למשבתיו וילעג לפחדו לאמר:

– ממשלתי ממשלת חרשים ואלמים היא – מה יעלה או מה יוריד בה איש־שפתים?




לה. התיש


רעה חדש בא בעדר, וישא אחד התישים
חן בעיניו ויגדלהו ויתן לו חפשה מגז, משני
הכלב, גם רשיום נתן לו לרעות בטוב בעיניו –
באין מחה. ויקנאו בו הכשבים וידברו בו: “במה
זכה היהיר הזה לגדלה? במה נשא חן בעיני הרעה?
הן קצר אליה הוא כמנו! גם מחו שקוע כמח
כבש!”

שמע הכלב ויקרא: “הוי, פתאים ואין לב!
הלא תראו, הלא תבינו, כי לרענו אזן עמקה
ולתישנו לשון ארכה!”




לו. שמר האסם


בעת האסיף – והאכר נשא אלמותיו
ויעש גרן לא רב, אך דיו לכלכל את נפשות
בית־האכר המסתפק במועט. אז נגש אליו
התרנגול, ויצע לפניו כי יספחהו אל כהנת
שומר הכרי באסם, בשכר הזרענים, אשר ימצא
בלקט ובפאה. האכר נאות. עברו ימי מספר והנה
אהה! מארה בכרי, – מנערת בתוכו ובקצותיו! אז
הלך האכר לדרש את פי השומר, ומה מצא? הנה לא
ינום ולא יישן שומר הכרי וקרא בגרון בלי חשך
“קוקוריקו”! אך על פי כל קריאה וקריאה תתאספנה
תרנגלות למכביר והתרנגול יהלקטן6, וככלותו בפאות, ועלה על הכרי והוסיף
לנקר ולחטט ולהשביע חרטומיהן גרעינים
למכביר.

– השוה אני לחם חקי? – שאל התרנגול ברוח נצחון.

– אמנם כן – ענה האכר – שוה היית לחם־חקך, תרנגול, לו רוק7 היית! אך פרנסת אלף נשיך ופילגשיך –
הה, קטן האוצר מהן! ועתה, יקירי! אם נשאך לבך
לשמר את אסמי, לך וכתבת ספר־כריתות לכלן.




לז. דמיה תהלה


להקת צפרים מזמרות התאספו לערך שיר־הכבוד ליום האביב הבא לקראתן.

והעורב זה כבר העיד עליו השועל, כי
מזמר משכיל הוא, אז בעת אשר אבד את גבינתו
בתוך מלתעות השועל ההוא8 – ועל כן נשאהו לבבו להתחבר אל הנגנים.



הצפרים ישבו לערוך ולמד מדה וקצב לאיש־איש פרקו, כמדתו וכידיעתו בשיר.

– ומה משפטי, אדני המנצח? – שאל העורב.

– אתה – ענה המנצח – ככלות הזמיר, ובטרם יפצח החוגא – תחריש בהפסקה.

– ובמשך החוגא בקול.

– אז תשתק.

– ובכלותו?

– אז תחשה.

– ואחרי ככלות הכל? – הוסיף העורב לשאל.

– אז תדם – ענה המנצח – כי לך דמיה תהלה.




לח. חקת ציה


מתוך כליות שבלת גנבה סופה גרגר
חטה ותשאנו אל ארץ ציה. שמה נפל בין קוץ
ודרדר, ובחמלת הענן, אשר פתח נאדו עליו, הכה
שרש ויעש שבלת. באו ימי הבכור – ואדם אין
לאספה – ותשפך השבלת את זרעה על הארץ.
לתקופת השנה – ושבלים למכביר צמחו במקום
ההוא. כה עברו שנות מספר – וכברת ארץ תעטר
מדבר ציה בשבליה המסבלות לחם. אז לבשה
הציה גאות, ותאמר: “אכן מעתה לא עוד ציה אקרא,
כי יבאו גם אלי בני־אדם לאכל מפריי ולשבע
מתנובתי, ויבנו ערים וישבו בהן; לא עוד ציה, ארץ
נושבת אהיה מעתה!”

שמע זאת הרוח ויאמר:

– אל תתעי, שוממה, בשוא להאמין
בתקותך הכזבה: כל עוד שלא תבערי אחרי הקוצים
והחרלים, אשר עליך, לא יבאו בני־האדם לאסף
מלאתך ודמעך.




לט. פרס השרים


חטאת עמי יאכלו

ואל־עונם ישאו נפשו: (הושע ד', ח)







הארי כונן שלטונו על עדר ומקנה,
ויתן את המשרה על שכם הדבים והזאבים לפקח
על שלום העדר – לבל ישיגו גבולות ולבל יעשו
מדחה; ולפרס משרתם אצל להם את נפשות החטאים
ובשר עברי חק. אך יען כי הצאן – עם שפל־רוח,
ויודעים את רבונם יותר מרעבונם, לכן שמרו את חקת
היער, ולא הביטו און בם. ראו השרים, כי תם־דרך
העדר יקפח את פרנסתם, ונכרת אכל מפיהם –
וישלימו עם זקני העדר, ואלה דברי התנאים:

על השרים להמציא לעדר חטאים, ועל העדר לספק להם חטאים.




מ. הנחש והעלוקה


– באי, אחות! – כה אמר הנחש אל העלוקה
– באי ונטיל ארס בבני־אדם וחוה, ועשינו בם
כלה, כי שנאתי כבושה להם מדור־דורים – לא אוכל
אראם לשלום.

– הרף, אח! – ענתה העלוקה – גם אנכי לא אהבם נדבה, אבל דמם, הה! דמם מה־מתוק לחך!




מא. פני הירח


עוד פעם חבקה השמש בזרעותיה עולם
ומלואו, עוד פעם נשקה את האדמה במצחה, ותדבר
נחומים על לבה לאמר: "חכי לי, בתי, ליום מחר! עתה
אפרד; אך בהפרדי ממך, אשלח את מלאכי לשמור
עליך – הנה הירח, ולאורו תלכי, והוא יספר
צעדיך. כהתימה דבריה – ותעלם.

ועל רצפת ספיר הירח בגאון יצעד,
וכעבד מביט עמל באחיו – כן יביט אל האדמה,
ומכעש עששה עינו: “אכן אבלה נבלה הארץ – ידבר
רתת – נפתלו ארחות דרכה, גם פניה עקבים, לכן
גם יושביה את הישרה יעקשו – תופיע השמש,
ואגיש משפטי לפניה”.

השחר יצא ויבשר צאת השמש, ויקד
הירח וישתחו, ויטיח דברים כלפי הארץ,
וידבר על האדם ועל הבהמה ועל כל אשר בארץ;
ומי יודע מה היה עוד עם לבבו לדבר, לולא סטרה
השמש על פיו ותאמר: “חדל לך! הן להאיר שלחתיך
ולא לבקר מומים!” הדבר יצא מפי השמש – ופני
הירח כסיד הלבינו.

מני אז שקעה לחי הירח ופניו חורו.




מב. עצה הגונה


– אסתר, יפתי! הן ממך נהנים רבים
בעצה ותושיה – תקניני נא גם אותי בעצה טובה
מלפניך: במה אושע מחמת הזידונים, מחריבי
ביתי ואכלי שארי מעל עצמותי, החתולים והכלבים
עזי־הנפש, אשר אין נסתר מפיהם, ואין פליטה
משניהם, וכמעט שיוציאו את בלעי מפי?

– עצות מעצות שונות לזה, רות יקרתי! אך
את כלן ישא רוח, כי שוא תמורתן. העצה הנכונה
והבדוקה היא אשר איעצך:

אל ילינו הזידונים האלה רעבים בביתך, ידעו שבעה, ולא יוסיפו להשחית בלחמך.




מג. החפש


ממשלת זדון ביער עברה חק ותפרץ
גבול, וירננו העם במקהלות: “עד מתי נביט עמל, עד
מתי שוד ורצח יעשו בנו שמות, ואנחנו נחשה? מי
שם פה לארי לאכל אותנו? ומי הוא הזאב כי ישתרר
בעדרים? והדב סכן הדבש מי שמהו למוצץ דמי
לבותינו? במה זכו אלה? ונפש השפן מה אשמה,
כי תחיה חיי מגור ופחד? והחמור מה, כי ישא
ויסבל ויכין בנים לטרף? הבה, נשליכה ממנו
עבותימו! נקרא דרור ליער! נרים דגל החפש! אין עוד
שררה ומרדות! כארי כחמור – איש כטוב וכישר
בעיניו יחיה!”

פריצי־החיות באו במבוכה, והעם הוציא את דבר החפש לפעלות.

ויען כי הישר בעיני הארי הוא לפרק
ולהדק, והטוב בעיני החמור – לשאת ולסבל ולהכין
בנים לטרף, לכן החל מנהג חדש ביער, כי מאז
והלאה יפרק הארי בשם החפש, והחמור ישא
ויסבל בשם הדרור.

ותחי הממשלה החפשית, ויכונן שלטון הדרור!




מד. סוד שמים


חיות־היער קראו אספת־חכמים לחקר עד
תכלית שמים ולהתחקות על שרשי נקדות האור,
המפזרות במרחבי הרקיע. איש־איש חוה דעתו לפי
רוחו, כי בשו גם חכמי היער, כחכמי העיר, להודות
על שאלות כאלה, כי נשגבות הן מבינתם. כה
שערה הארנבת, כי השמים הם פרכת, שתחתיה
יסתר משגיח בעל רבבות עינים, המביט אל היער.
השור חוה דעתו, כי אלה הנקדות – זבובי־מות
ובני משפחות הצרעה הן, המכאיבים בשר החי;
הדב אמר, כי נחיל דבורים – השמים וכסיליהם רדות
בדבש.

– החרישו אלי, אחים! – נער החמור – אני
באתי עד תכלית הסוד! הידעתם מה היא הכפה הזאת?
אבוס ושעורים ומספא בו לחמורים!




מה. תהלות בן־נכר


העורב שמע תהלת הזמיר ויקנא בו.
“הבה אראה! – אמר אל לבו – אם לא תעמד לי ערמתי
להנחילני כבוד כנעם זמירת הזמיר”. מה עשה? הלך
ומרט נוצת זנבו, ויתיצב בין כנפי־רננים – והמה
לא הכירהו.

– מי אתה ונדעך בשם? – שאלוהו.

– זמיר הלבנון אני – ענה המתחפש.
ותרתענה הצפרים לאחוריהן ביראת הכבוד
והרוממות.

– אל תהתלו בקצר־הזנב, ואל תבזו
לנגינת המזרח! כי אם לא ערבה לאזנינו – הלא רק
יען לא הסכנו בה – ויהי היער מלא תהלותיו.
לימים נקרה העורב הזה בארצות המזרח, ויכתרוהו
בעלי־הכנף לדרש לשכנו.

– זמיר הצפוני אנכי – ענה הנוכל – ותעמדנה עליו הצפרים ברגשי־כבוד.

– תנו כבוד לנגינה הצפונית! אם כי
תלאה אזננו לשמעה, הלא רק יען כי זרה היא
לרוחנו – וכל פה יביע שבחו.




מו. המתחרות


עגלת־הקיטור הצפונית עשתה דרכה
ותגמא ארץ – ומגמת פניה דרומה. לעמתה באה
הדרומית, ותשאף הרים ותחלוף גבעות, ומגמת
פניה צפונה. שני האיתנים רגזו איש לקראת רעהו.
הימיני! – קראה האחת; פני דרך! – נתנה השנית
בקול אדיר, כי לי משפט הבכורה.

– האמנם? ובמה יפה כחך? הבה נתחרה מי
יעבר את מי, והיה המעברת לה הבכורה, ואותה
תעבד הצעירה.

העגלות התחרו בכל תקף, וכבוד ועז
לשתיהן! הרים כאילים רקדו, משברי־נהר נסבו
לאחוריהם, וכוכב לכוכב לא הספיק לקרץ עין – וכבר
עברו המתחרות אשה את רעותה – ואשה אל עבר
פניה. אך למי משפט הבכורה? מי משתיהן העבירה
את רעותה?

אי לכן, עגלות! כי מיום ליום תרחקנה
אשה מרעותה ואנחנו לא נדע למי היתרון; ומדוע
לא התויתן לכן דרך אחד ורוח אחת – דרומה או
צפונה? אז הלא ידענו מי נדחה מפני מי!




מז. חמור ממשל משלים


– מה לך, אחי, כי קפלת את אזניך
ותרכן את ראשך? – שאל הכלב את החמור – האמנם
מצאו מחשבות מסלות אל לבך? חמור מחשב! אכן
בריאה חדשה ברא אלהים!

– הוי, אחי! – השתפכה נפש החמור
תחנונים – ערם לבי נגדך! יצר הקנאה גבר עלי,
כי שמעתי אשר בין הלכי שתים ישנם ממשלים
משלים ומדברים על העצים ועל האבנים ועל חית
השדה, ולכל הגה היוצא מפיהם ימחאו כף; על כן
אמרתי – אשא גם אני משלי, כי מי כמוני יודע
חיתו־פרא? ומן האבוס ועד השעורה הכל גלוי
וידוע לפני – ובכל זאת, ישבתי וספרתי ושקלתי
ומדדתי קרני השור בכפתר הארי ופרסות
בשנים, ולא יצא לי כל משל בצביון נרצה.

– אמנם כן, אחי – ענה הכלב – מי כמוך
יודע חיתו־פרא? ומן האבוס ועד השעורה, ואולי גם
עד שוט ומתג, הכל גלוי וידוע לפניך, אך את האדם
לא ידעת.




מח. הקיצות והסיפות9


מבין צמרות עצי־פרי הציצו הסיפות אל
הקיצות השטוחים ועומדים לקציעה, וינודו להם
ויבכו לגורלם: נזר הגן ופאר הפרדס! איך חלל
כבודכם – הגיע לארץ! מאז עלה הכרת עליכם, נס
לחכם, אין עוד חכליל בלחייכם! והמעט מכם כל זאת –
עוד זרוע נטויה עליכם! שורו שם – האש מבערת תחת
האבוב10 – לכם כל התכונה! שמה
ידונו אחינו, אשר נחפזו וידחקו את השעה!
והמעט מכם גם זאת – שרופים וכבושים תצאו בגולה,
ונמכרתם לסיטונים11 ולחנונים
– ועל מה? העל כי עינים הייתם לעור, ותלבבו איש
נבוב?

שמעו זאת הקיצות ויאמרו: אל תבכו
ואל תנודו לנו, כי כבודנו חדש עמנו, וכאשר
הבאנו ברכה לארץ־מולדתנו כן נביא תועלת
בגלותנו; אך בכו בכו לנפשכם, כי עוללות הנכם,
ומי יודע אם לא יאספכם הבוצר בטרם תגמלו, אם
לא ישיגכם החרף בעודכם בסר, והייתם רק להקהות
שנים ולכהות עינים!




מט. תשובה מספקת


הארי עשה חזה את אחד העדרים כי
יכלכל את שלחנו חדש בחדשו, ובגלל הדבר הזה
בל תעז כל חיה להפריע את שלום העדר. כגזבר
על המכס, בא הזאב בעדר לפרש מעשר בהמה אשר
למכלת הארי. העדר נאמן בבריתו, ומבכרות צאנו
הפריש מכסת כבשיו, מלבד עולת התמיד וקרבן
שלמים ואשם גזלות, כאשר הושת עליו.

הגזבר נשא את רגליו ללכת עם הכבודה
אשר לפניו, אך בעברו משכה כשבה בעלת־בשר את
עיניו עליה.

– טוב צוארך ואליתך השמנה יתנו עדיהם בך, כי לא ילידת עדר זה את.

הכשבה העזה פניה ותאמר: ומדוע,
בעת אשר הרימותי את בחירי פרי־בטני לשלחן
גבוה, לא פקפק איש בדבר מקור מחצבתי ומכרותי?
אז בת העדר הזה הייתי?!

למענה על השאלה הנמרצה הזאת עקם הזאב את שפתיו ויגלה את שניו.




נ. הילודים


גבעת הר־געש הרה שבע ושבעים,
ובאחרונה באו לה חבלי־לדה. גדול היה צער
הריונה – אך נורא מזה צער הלדה: כמו התפרדו
כל יצורי־גוה, ותחל ותזעק ותגעש ותרעש
ותלד.

אך מה הילוד אשר רגזה הארץ בעבורו? – נאד מלא רוח ועננה הרת־פיח.

ושם בסתר עצי־היער, בפנה נשכחה
מני רגל, השתרעה בקעה, וענן־גשם הרביעה
שפי, וטל שמים פקדה בנשף־חשקה ותהר,
וימלאו ימיה ותלד.

ומה טיבו של הילוד הזה?

שושנה מרהבת־עין ומרנינה לבבות.




נא. השממית


השממית ארגה קוריה ברם טפחות הבית,
שמה ישבה לה בכבוד, ותדבר בגאוה
וגדל־לבב:

– שמעו נא, חית הבית! הן גדלני
אדונכם, וישם את כסאי מעל! אנכי הגברת, ואתם
עבדי, ואנכי ממתקת עם האדון סוד, בשבתנו
לבדנו יחדו נספר מגרעותיכם ונביט עמל
בכם.

– האמנם? – ענה התרנגול – אם כן הדבר,
גלי נא את אזני – העוד יעשן אף אדוננו עלי, על
אשר לא היטבתי לבער אחרי השממיות? השככה
חמתו מן המטאטא, על אשר לא נקה את הבית
מקורי־עכביש כראוי?




נב. הסלם הקדוש


סלמו של יעקב דבר עתק נגד הר סיני
ויאמר: לשוא תתגאה עלי, הררי בשדה! הן פעם
אחת בחייך צעד אלהים עליך, ותהי מכון רגע
לשנאני שחק – ואני? מלאכי אלהים עולים ויורדים
על שלבי המכונים נגד כסא־הכבוד!

– גדול כבודך בגוים – ענה הר סיני
בענות־חן – ואב לבנים יודיע אמתך, אך בחפזך
שכחת, כי אותי חמד אלהים לשבתו בעצם יום
בהיר, ומלאככה אותך – בתנומות עלי־משכב.




נג. משטין אלם


תנה הנה הזרע! –

אל הטבח אמר כלב

מצרי, ויפער את הלע –

הסר משם החלב!





והקרב את השוק!

גם האליה והלחיים –

לי המה לחק!

כי בצאתכם ממצרים,





לא חרצתי את לשוני,

לא גריתי אף אדני.





ויענהו הטבח:

הס, לשון עיפה!

זה מתנת כהנה

למליצי ישראל נתונה,





ומשטין אלם

הלא ישלם

גם בנבלה וטרפה!




נד. הנר


ביום ענן, והשמים לבשו קדרות,
ונשיאים בעבי־גבם כסו את עין־הארץ – ויעלו נר
להאיר את האפלה. ורוח גאה לבש את הנר הכהה
להתעלל בשמש ולתת דפי בכל צבא השמים:

– היתפארו עלי אלה בני־שחץ במרום
שבתם? יצאו נא כנגדי! אך לשוא! אבלו נבלו
השמים, וכוכבי־שחק נעתמו – אין אור בשמים,
ואך אני יוצר אור וברא חיים פה על הארץ!

שמע זאת היום – וחמתו בערה בו: אדני שמש, כלאו! – דבר רתת.

– הרף מאף! – ענתה השמש – שם בני־אדם
אסירי חשך וצלמות יצעקו לאור, ואתה לקנאות ילך
לבך? מהר אל חדר הסופות, והוצא משם רוח צח לטהר
שחקים!

ולא אחר היום לעשות מעשהו, וכשחוק
קל על שפתי ילד מקיץ משנתו, עבר רוח קל וירחף
שפי; השמים הטהרו, והשמש בגאון עזה תשיש
לקראת ארח.

– עתה הוצא את המקלל ונדעה מה יעשה לו! – אמרה השמש.

היום פנה לאחוריו וירא והנה תם הנר
ויאסף, ואך קיטור מחנק נפש השאיר אחריו
לדראון.




נה. השועלים


רבות סבלו בני־היער מתגרת יד הארי –
ויותר מכלם השועל אשר חכמתו בעכריו: הן גם
החמור גם השועל נשאים תחת עורם בשר, עבוט
לשלחן המלך – אך טוב לחמור מן השועל, באשר
איננו יודע מנת גורלו מה רע; כי מה תקות החמור –
לו גם יהי חמורו של רבי פנחס בן יאיר? אבוס ותבן
מעשר – וחי מאשר! לא כן השועל, אשר חלק לו
אלהים בבינה יתרה, כנוספות על אונו לדעת אסונו;
הוא יודע ועד כי שלטון הארי הוא לא בגלל חכמתו,
כי אם בזכות הכפתור אשר בזנבו, וכפתרו רדה
רק בשכם נטוי לעל, ולו ידעה החיה לזקוף שכם, כי
עתה – אחרת היתה!

על כן שתו השועלים עצות בנפשם: הן
חק ביער מימים ימימה: חדש בשנה – ירד הארי
מכסא מלוכה, ונתון השרביט לשועל; ובכן על
השועלים להתאסף ולחק במשך הירח הזה חקים
ישרים, אשר על פיהם יחיו בני־היער חיי־שלוה,
ולא יוסיף הארי לעשות בהם שמות.

ותרב התכונה, ויחשבו קצים,
ויזדרזו לבלי אבד לשוא את העת היקרה, אשר רק
אחת בשנה יזכו בה, – עת הרת ישעם ואסונם גם
יחד; וכבר חלמו בהקיץ עתידות לשלום היער
וחפשו.

אך מה עשה הארי? נטע כרמים בכל
הדרך המובילה אל במת היער. השועלים הרעבים
במשך אחד־עשר ירחים – לא מצאו להם ירח ימים
לשבר רעבונם, בשגם כי מיום ליום ענבי הגפן
הלכים וטובים – היעזוב השועל אשכלות שקפים
מלאים וחכלילים, עת לשונו אל חכו דבקה? היום
ומחר ומחרתים, ובין כה והירח שב אל תקופתו.
שלטון הארי שב לאיתנו, והשועלים החולמים על
אדות תקון היער, שבו על עקבם, וטעם ענב
בפיהם.




נו. הירח מסביב לארץ


כאחוז בחבלי־שנה, ינוע הירח סביב
לארץ, פניו מפיקים רגז ואי־רצון, ובלבו טינא ורגז
לאמר: הן אני יוצר אור ומגרש חשך – העלי לצאת
בעקבי העמק העכור – הארץ ההולכת חשכים, המשרכת
דרכה, ועל שרשי רגליה אתחקה? העלי לשמר
ארחה ולשאת פנס אחריה? אם לאורי היא צריכה,
מדוע לא תשמר את עקבי לסב אחרי.

ויענוהו הכוכבים: אם צר כחך למשך,
כשמש, אבירים אחריך, המשך אתה אחריהם! ואם
אורך הכהה לא יביא לארץ בלתי אם תנומות
וחבוק־ידים, אל תקוה כי יסבו ענקים
אחריך!




נז. כהן היער


עטרת תפארת שיבה

בדרך צדקה תמצא (משלי טז).





זקני עמי־הארץ כל זמן שמזקינין

דעתם מטורפת עליהם (שבת קנ"ב).





ימים אין חפץ בהם השיגו את חית־היער:
רעי העדר לא ינומו ולא יישנו, הכלבים יקשיבו
רב־קשב, וסביבות שניהם אימה; זה ימים ימימה לא
טעמה הארץ דם תבוסה, ובמקום אנקת גועים תחת
פרסות חיתו־טרף, ישמעו השמים אנחות מתעלפים
בזלעפות רעב, ולרגלי הרעב החל הנגף – אנושה
מכת היער ונוראה!

על כן קראו עצרת לאמר: “מי אשר חמל
עליו המות, יבא אל במת היער לשמע אל הרנה ואל
התפלה!” ויבחרו בזאב להיות לכהן ולמליץ להם,
ועל פי המנהג הנהוג במדינה, חזרו אחרי זאב
זקן ורגיל שפרקו נאה.&gt;
שמעה זאת הארנבת ותשחק למשבתם:

– שדדים שדודים! אם מאה שנים יחיה
הזאב – כל אשר יזקין ירבה לטרף־טרף ולשפך־דם
– הירצהו אלהים? הישא פניו? ואתם אם בזאב
נתתם עיניכם בחרו בעול־ימים, אשר צפרניו עודם
רכים, ופיו לא נגאל בדם – אולי ישא אלהים
בעבורו למקום הזה, ולא יעשן אפו
בתפלתכם!




נח. כד השמן


כד השמן עמד על השלחן, אך אין איש
יודע – אם שמן רקח בו, או אולי ריק הנהו, ומלבד
חלאה ודפי, המכסים דפניו, אין בו מאום.

אך חכמים נתנו בו סמנים: אם זבובי־מות ישרקו עליו – אות היא כי ברכה בקרבו.




נט. החתול והעכברים


החתול התגנב במרתף אל קערת חמאה.
אך – הרים כסהו! שם מצא גם המון עכברים משביעים
בדשן נפשם. החתול נכלם; אך יצרו תקפהו,
ויעמד על הקערה, וילקק חמאה גנובה; ועיני
העכברים ראות. אז גס לבם בנוגשם, ויאמרו: הגם
החתול בגנבים? הבה נבעט בו, נסיר את שבטו
מעלינו!

החתול קצף עד מאד, ויערך פרטי־כל על
העכברים המתפרצים מפני הרדה בם, ויגש
משפטו לגבה; ויכתב שם את כל פרשת דבר
המרידה, אך את קערת החמאה שכח ולא זכרה.




ס. המתכבד בקלון


כבוד חכמים ינחלו

וכסילים מרים קלון (משלי ג).







הצפרים חגגו את חג האביב, ויתנדבו
בעלי־השיר לפאר את היום בנעם זמרתם; ויתיצב
הזמיר, וסביביו – מכל בנות־השיר, ותחל הרנה –
וכמו נפתחו ארבות בהיכל הזמרה, ופלגי שירה
יזלון על מרחב הככר הלז! רקדו עצי היער, וגלי
הנהר מחאו כף; וגם השמש בכבודו הניף את
הוילון, ויתיצב על פתח שער המזרח להתענג על
נעם זמרתם. אך פתאם – והנה נשחת טעם הזמרה,
וכחצץ לשנים, הלאתה את האזן איזו תרועה צנומה,
ותעכר את כל הרשם הנעים.

– הסו, אחים! – קרא הזמיר חרד – מי ערבב
את הזמרה? הנה שם העורב! הקולך זה, בני? תן
תודה!

– כן! – ענה העורב – אני הוא אשר קראתי שלשה שברי תרועה.

– ומדוע? ולמה?

– הה, אחי! הן כבוד אוצר נחמד הוא,
ולבני אי־כבוד גם קלון־זרים לכבוד יחשב, לכן
אמרתי: “אפגל את זמרתכם, והיה קלון־זרים ממלא
את חסרוני”.




סא. צעקת הכבשים


ארחת זאבים מצאה כבשה אחת – כבשה
שמנה ובעלת־בשר, אך אחת היא והזאבים רבים.
הזאבים לא שמחו בארחה רזה כזאת, אך באין שור
אבוס, גם ראש כבש מאכל בריאה – ויחלו לפרק את
הכבשה. האמללה צעקה, ולקולה התאספו אחיותיה.
הזאבים שמחו לקראת הארחים, ויוסיפו לנשך את
הכשבים, וככל אשר הרבו לנשך, התאספו ורבו
הכשבים, וככל אשר הרבו להתאסף הרבו השנים
לנשך.




סב. דל מתעשת


הנמלה ראתה כורת דבורים, וקנאה
הציתה אש בלבבה, ותטח דברים כלפי־מעלה: “אל
שפט! אי המשפט? הן אנחנו הנמלים בזעת אפינו
נביא לחם חקנו, ובעבודת פרך נבלה ימינו! כמה
נסבל מחמת הזידונים, הלכי־שתים, הרמסים ברגל
גאוה את רבי בנינינו, ורגע תענוגם יבלע את
ירחי עמלנו – ובכל זאת לא נטר להם איבה! לא כן
הדבורים, כי אוי לאיש אשר יעמד לשטן על דרכן!
נקום ינקם ולא ינקה, כי עקיצתן עקיצה חדה, וארס
מכאיב – ארסן, ובכל־זאת מסכנות הדבש על ידן
שמת; מתקו להן ימי חייהן, ושנותיהן תחלפנה
בנעימים. הה, קנאתי בהוללים האל! האלה שלמים
מידך, אלהים? הבעד עקיצה מכאבת – הין דבש,
וקבים עני ומחסור בשכר ענוה?”

ויען לה אלהים מן הסערה:

– נמלה אין לב! מדוע לא תביני משפט?
כי אם לא אתך לפקיד בית־הדבש שמתי, רק את
הדבורה אחותך – הלא יען ידעתי כי לא את
בענותך ורך לבך את חלות הדבש מידי זרים
תשמרי, כי אם אחותך זו בעקיצתה החדה וארסה
המכאיב!




סג. התחש


הצירים סבבו את התחש ויאמרו לציר
תמונתו בהדר יפעתו ובשלל צבעיו מרהיבי העין
ומרניני הלב – להיות לדגמא.

– הרפו! – אמר התחש – אני לשעתי
נבראתי ותמונת זמני אני – מה לי ולחרט
הדגמאות?




סד. צאן מרדות


– לאן הובילוכן רגליכן, צאן אבדות? – כה
שאל הכלב את בני־העדר אשר נעתקו מעמק
מרעיתם.

– יום עצרת הוא לנו – ענו הצאן – כשל
כחנו מתגרת הזאבים הרדים בנו! עתה נסיר את
עלם מעלינו, ונשים תחתם שרים חדשים.

– שובו על עקבכם, עם לא בינות! – גער בם
הכלב בנזיפה – לא אתם בחרתם בם, ולא אתם
תשברו מטות עלם מעליכם!




סה. ססגונא12


ססגונא ישבה ותשתעשע על שלל
צבעיה ויפי רקמת נצתה – אך נפשה ירעה לה: על
אחת מכנפיה גון, אשר לפי טעמה בחקת היפי, לא
יתאים עם ערכי שאר צבעיה; ויהי בכל עת צאתה
מקנה ולכל משק כנפי עוף פרח, החביאה את
כנפה – פן יראו במומה. פעם אחת עבר עליה העורב
ויאמר: מה מכערת בריאה זאת! מלאה כתמים מכף רגל
ועד ראש! אחריו בא הזרזיר ויאמר: מה משנה עוף
זה! עקד ונקד וטלוא – אין בו מתום!

אז נשאה הססגונא ראש, ולבה פחד
ורחב, ותאמר: אם כה יבערו בני־היער הזה לבלי
הבין ערך היפי – לא עוד פני יחורו, כי לא יבינו
גם למומי – ותגל את כנפיה.




סו. בהמה בכלל חיה


זה מימים ימימה נתנו חכמים עיניהם
בכוי, ולא באו עדנה לכלל ברור: אם חיה הוא ולו
משפט אזרח ביער; או בהמה הוא ומשפט העדר נגע
בו; אם בהמה הוא – רום צוארו מה זה עשה? אם חיה
הוא – מה לו ולבית־המקולין?

כל משך ימי חייו נשאו ונתנו בדבר,
ואך ביום מותו מצאו את חידתם כי חיה הוא, ומכסין
על דמו13, ומי אשר יבשל את בשרו בחלב אמו14, נקי הוא מפשע רב.




סז. צעקת חנם


השועל פגש בחתול ועכבר בפיו, ויטרף את השודד ואת השדוד גם יחד.

ודמי העכבר בדמי החתול נגעו.

אז הרימו החתולים קול במחנה: העוד
הצדקה לעכברים הנאלחים לזעק חמס על גזל
משפט והעדר שווי־זכיות? הן דם עכבר ודם חתול
נשפכים ומתערבים יחד בלי כל הבדל!




סח. הארנבת והצפרים הנוסעות


בימי המסע לבעלי־הכנף – והארנבת,
נרדפת מחמת בעלי חצים וקשת, פגשה במחנה
צפרים נוסעות ותשאל אותן: לאן – הכנפים,
בנות־חן?

– עוזבות אנחנו עמק רפאים זה, ארץ רעב
ומחסור, ארץ אשר שמיה עבים וימיה ימי סגריר. פה
זקנה וחרף, פה מות וכליון, ושם מעבר לעננה הרת
זהב הלזו – שם ארץ, אשר שמיה טהורים ומפיצי
אורה, שם שבע ורויה, שם אביב וחיים.

– הה – התחננה הארנבת – קחנה גם אותי עמכן! הן אחות בצרה אני לכן.

– ואת מה?

– נרדפת אני מתגרת יד האדם השוקק לדמי והשואף לבשרי ולעורי.

– אם האדם ברודפיך, אמללה, מה בצע
בהרחיקך נדוד? – איה המקום אשר לא ישוקק בו
האדם לדם? – כה ענו הצפרים ותאברנה
השמימה.




סט. מגלה סוד


כלב היה ליהורם הנציב – כלב עז־נפש
ומברך בכל המדות שמנו חכמים בכלבים;
ויאהבהו הנציב, ויתרעע את כלבו, ויהי באכלי
שלחנו, בשכבי מטתו, וגם בדברים שבצנעה לא
נזהר מכלבו, וידע הכלב את כל מצפוני
בעליו.

אבל מדה אחת היתה בעוכרי הכלב: הלא
היא רעבתנותו הרבה – כל אשר הכינו לבעליו, כל
מבחר הנתחים גנב ויאכלהו. ויהי למגור ולמחתה
בבית־המבשלות ולמורת רוח העבדים, ויביאו את
דבתו רעה אל הנציב – ויחר בו אפו
ויגרשהו.

– הלמתי־סודך אתה עושה ככה? – התמרמר
הכלב – לכן חכה וידעת את תנואתי. ויעמד בחוץ
“ויקרא: קרבו הנה ושמעו סתרי עלילות הנציב!” עד
מהרה התאספו רבים מבני הקרנות, והכלב החל
לגלות פני הלוט – דברים אשר לשמעם צללה כל
אזן; אך בו ברגע ראה הכלב פתח פתוח אל אחד
מבתי־המבשלות, וימהר שמה כחץ מקשת, ודברי
הסודות נשארו טמונים בקרבו.




ע. יום מלואים


– השמעת, אחות! – אמרה כשבה אחת אל
רעותה – יום מלואים היום לארי, היום מלאו לו שבע
שנים ליום הגמל לו צפרנים ושנים, על כן נשא
את פני היער, ויקרא יום דרור וסליחת עון וכפרת
פשע. ולשמחת בני־היער אין קץ, כל
פריצי־החיות יצאו במחלות – הבה! נתעלסה
ונעלזה גם אנו.

– הרפי, סכלה! – ענתה רעותה – ישמחו
הזאבים אשר נפשם נכתמה בעון; יעלזו הדבים,
אשר הרבו לחטא ולפשוע, – אבל אלה הצאן מה
חטאו? ולמה ישמחו?




עא. חסדי הארי


הלביאה כרעה ללת ותקש בלדתה.
נפש הארי ירעה לו ללביאתו אהובתו ולעבר אשר
בבטנה, וידר נדר לאמר:

– אם יפדה אלהים את נפש הלביאה מרדת
שחת, אז אשר למשפט, ומי מבני־הצאן, אשר יזעק
חמס על פריצי־החיות, יבוא בקובלנא עם הספר לפני,
ובקש דמו ולא יכפר.

אז שמחו הצאן וירימו ראש.

אך דבר אחד היה בעוכריהם: פקודות בי־דואר נתנו בידי הזאבים.




עב. גמול ישרים


הארי נלכד ברשת, אשר טמנו לרגליו.
העכבר ראה את אדונו מתעתד למות נבלים
וכליון־חרוץ – ולבו חם בקרבו וישם את נפשו
בכפו, ויבא אל בין העבותות, וינתק בשניו
קשרים אחדים, ויברח על נפשו. הארי יצא לחפשי,
ויזכור את העכבר מצילו ממות ויט אליו חסד.
ויתן צו לזאבים הממונים על השועלים הרודים
בחתולים המקצים בעכברים, להרים נתח שמן וטוב –
קרבן תודה, לעכבר העבד הנאמן. בו ביום יצאה
גם פקדת השלטון להמציא מספר עכברים לשלחן
הארי, להמתיק תבשילו בבשרם. הפקידים חרדו
לקראת הפקדה, ויאספו עכברים למכביר, ויכינו
מאכל תאוה לארי, אף הרימו מן הציד נתח שמן וטוב,
ויצוו להביא את העכבר אשר המלך חפץ ביקרו.
אך לשוא חפשו – העכבר איננו. על פי עדות
השכנים, אשר הכירו את זנבו בין זנבות העכברים
אשר היו למאכל הארי, זכה העכבר להיות גם הוא
בממתיקים תבשיל הארי.




עג. תקות ההר הנכזבה


בת־זמיר הטילה ביצה בין צורי סלעים
וכפים. השמש השקיפה אליה בחמלה, ותחמם את
העזובה. עברו ימים מספר, והביצה נבקעה, ויצא
זמיר, ויצפצף נעימות, ויבאו רבים לשמע את הוד
קולו ונעם זמרתו. אז לבש ההר גאות ויאמר: עתה
גם “פרנס” ההר יביע תהלתי, ויתן כבוד לשמי.
הן עליו שכנו כבוד תשע בנות השירה, ואני – כל
צור אשר בבטני יחיל משורר, וכל אבן – מזמר
משכיל. אך חיש ראה ההר ויוכח, כי תקותו
כוזבה. הצורים – צורי־מכשל, והאבנים – אבני־נגף,
והזמיר נשא אבר ויעף היערה.




עד. הכלב הזקן


כלב נאמן־רוח, אשר כל ימי חייו עמד
על משמר העדר, והחרב והקר אכלוהו ביום,
ובלילות שבע עמל ותלאה מידי הזאבים, זקן ויבא
בימים. שניו קהו וגרונו נחר, ולא צלח עוד
למשמרתו, ולולא חסדי הרועים שעמדו לו, כי עתה
גרשוהו מן העדר כפגול ונותר; אך החמלה
והכרת־טובה – הן מדות האדם ויתרונו על החיה, ועל
כן איש־איש מהרועים נדב לכלכל את הכלב ירח ימים.
עתה באו ימי טובה לכלב: הרועים רבים, ושנות
הכלב כבר חצצו – הלא ימצאו לו ירחיו לבלות
שנות שיבתו בטובה.

אך זאת היא המכשלה: איש־איש מן הרועים,
אשר בא אליו הכלב לדרוש את ירחו, ענה ואמר:
מהרת לבוא, אח, אני הבטחתי את האחרון לירחי
הנדבה ההם, ואת אשר הבטחתי אמלא, ואל יפול
לבך עליך.




עה. האפרח


בין עפאי־עץ שתול על פלגי מים עמד
אפרח, ויבט ביאר, ולבו פחד ורחב: הגם שם עולם
בנוי ועומד על כנו? שור: שם אדמת ספיר ותכלת,
כעין השמים אשר ממעל לראשנו, צפרי שמים
מרחפות הנה והנה. גם יער רענן ושדי־חמד! אך
דרך תהפכות לכל! הענפים למטה ושרשיהם
למעלה. הה, תולדה נעימה, הפוכה וערוכה בכל. הנה
גם הנשר – חתת בעלי־הכנף! וגם הוא ידאה ראשו
למטה וצפרניו למעלה!… צפרנים כאלה לא ירעו
ולא ישחיתו: בטרם יכון הנשר את רגליו והצפור
– מנו והלאה. הבה אבנה לי קן בעולם הבדלח
הזה!

הוא עוקר את רגליו לקפץ המימה – ופתאם
הוא חש דקירות מכאיבות בבשרו, וכרגע והנה הוא
נשא מרום בכח נעלם, הוא מביט בשמי־הספיר ההם,
ומחפש שם עקבות נשר־הבדלח; אך עיניו החלו
לכהות וראשו עליו כגלגל.




עו. ישועת העכברים


העכברים הגישו כתבי־פלסתר לארי על
מזעזעיהם החתולים. שם שפכו שיחם לפני הארי על
אכזריות לב החתולים ומנהג ההפקר, אשר ינהגו בם,
באכלם בם בכל פה, וכי ידם רודה בם באף, באין
פדות בין צדיק לרשע, ועל כל אלה רעבתנות
החתולים עברה כל חק, עד כי לא נשאר להם, לעכברים,
כל שריד לכלכלתם, בחמאה, בחלב וכל דבר אכל.
ויתחננו לפני הארי להוציא לאור משפטם.

הדבר נגע עד לב הארי, ויחרץ משפט
להמעיט זכות החתולים ולהרחיב גבול העכברים,
ויוצא חק:

– רשות לעכברים לטרף בחתולים כנפשם
שבעם, ועל החתולים חל האסר מאכל זרעונים
וסחבי־בלאות – נחלת העכברים.




עז. חזיר מטהר


יונת־חן יצאה למצא טרף ורגליה התעוה
אל תוך בצה וטיט־היון. שמה הכפש גם החזיר,
ויתגולל שם ברוחה ובענג־נפש. בדי־עמל יגעה
היונה לצאת, אך כשלו רגליה, וכמעט שטבעה
במצלות הרפש, לולא חשה לעלות על שכם החזיר,
ויצאו שניהם משם, וכל עין רואם לא הכירתם.

– אכן בריות חדשות ברא אלהים, – אמרו
העוברים – וברגשי־תמהון רחשו שפתיהם: ברוך
משנה הבריות.

אך כאשר הורידו את בני־פלא אלה
במי־הנהר לרחצם מצואתם, ויהי ככל אשר הוסיפה
האחת להטהר, הוסיף יפיה להרהיב את העין, וכל
אשר הוסיף השני לרחץ את בשרו, הוסיף “החזיר”
להראות לעין.




עח. אחים לנחלה


כלב אבד ואמלל חי חיי עני וצער: בכל
אשר בא גרשוהו הכלבים מהסתפח בנחלת
אשפתות, שערי בתי־המבשלות ננעלו בפניו,
בבית־המקולין קמו בו עזי־נפש – ואין מקום אשר
יקדמו בו את פניו ברצון. ויתלונן האמלל
ויהגה נכאים:

– הלא שמרתי בימי חיי עדר ומקנה?
האמנם בודד וזר אני בכל רחבי תבל? גם אח גם קרוב
ומודע אין לי? הה, מה יקרו לי אלה, לו ידעתי איפה
הם חונים – כה התמוגג האמלל ברעתו וימת.&gt;
ולו פקח הכלב המת את עיניו, כי עתה
מצא את אשר בקש לשוא כל ימי חייו: אחים
וקרובים רבים באו ושטרי־יחוסים בידיהם, ועל פי
משפט קרבה באו להתנחל את עור המת.




עט. שגגת החתול


החתול התגנב אל תוך המרתף. שמה
מצא קנקן חלב, ויהפכהו על פניו, וימצא לו די
ללקק, כנפשו שבעו. אך בעודו שש על מציאתו,
ואסונו קדמהו, כי בא האדון במרתף, ותזרח
השמש על הגנב ועל הגנבה גם יחד. בתחלה דן
האדון את חתולו לכף־זכות, כי בלי צדיה עשה את
הדבר, ויאמר לשאת עונו. אך החתול בחר לו דרך
ערמה, וישתפך לפני אדונו בתחנונים: שא נא,
אדון רב חסד, לעוני, בזכות אמונתי אליך וחוסי על
קנין כספך; כי בשפכי את החלב נזהרתי לבל
יתגאל בו הבשר העומד בירכתים.

– אם כן הדבר – קרא האדון בחמת רוחו –
הנה בצדיה ובזדון לב עשית זר מעשיך – שא אפוא
עונך, ודע את תנואתי – ובמקל חובלים אשר בידו
מדד לחתול כפעלו.




פ. הקוף


הקוף התפאר לפני השועל לאמר: הן לא
כקופים – הקוף אשר לפניך. שטרי־יחוסים בידי, כי
אני מזרע הקוף, אשר יצא האדם מחלציו – הידעת
אפוא לפני מי אתה עומד?

אבל זה ינחילך קלון מכבוד – ענה
השועל – כי מכל אחיך אשר העפילו לעלות
במדרגות ההשתלמות ויהיו לאנשים – רק אתה
פגרת מלכת ותשאר על מקום עמדתך.




פא. משפט הזאב


עדר זר בא בין גדרות הצאן, ויקומו
עליו העדרים לגרשו, ויגישו משפטם לפני
הזאב. העדר הזר טען, כי משפט אחזה לו בזה, כי
זקני העדר ואבותיהם רעו בככר הזאת. אך יתר
העדרים הטילו ספק בדבריו. הזאב לא מצא את לבבו
להרשיע את אחד מהם, וינהג בהם מנהג משא־פנים
ויאמר:

– נכרים דברי אמת בפי העדר כי משפט
אחזה לו בזה, ועל כן זכות ומשפט לזאבי יערנו
לבא ביניהם בכל עת. אך צדקו גם דברי העדרים,
אחרי כי לא נתן העדר עדות נאמנה לאשר את דבריו,
ועל כן חל האסר על העדר לגדל כלבים.




פב. היער


על־יד נחל שטף עמד יער צמח עצים
וישלח פארותיו על פני הנחל, כמבקש מתת
מעובר ארח, והנחל אץ לדרכו ומשיח קצרות: הא לך
מנחתי, ובדברו השליך על שפתו זרעוני שיח
ושקמה וכל עץ הלולים. היער הרעים פנים ויאמר:
הן לקצבי־הרים ירדת, מקום ספיר אבניו, ורגביו
פנינים, ומכל כלי־החמדה לא הבאת לי בלתי אם
את העזובים האל? הלא קצר מצעי גם לאלה אשר
גדלו על ברכי.

– הנה שם רפסודה עמוסה על גבי – ענה
הנחל – שם תמצא מכלי־החמדה אשר בכליות ההרים
ההם – ברזל וקרדמות ומערצות למכביר, קח לך מהם כאות נפשך.&gt;
שמע היער ויחרד ויאסף אל חיקו את היתומים העזובים, ויאמצם לו כבנים.




פג. מחשבת הכבשה


כבשה אחת אשר שתתה מכוס חמת הרועה –
חשבה מחשבות: מדוע זה נואלנו אנחנו הצאן,
להתענות תחת יד הרועים הרעים, כאלו לנחשתים
הגשו רגלינו? הן עולם רחב־ידים לפני, בכל מקום
באי – הרים עוטפים דשא, עמקים נותנים יבול, ונהרים
מלאי מים! אמנם לא לעולם חסן הימים הברוכים,
ובעקבם כרוכים ימי החרף והסתו – ימים אין חפץ
בהם לעניי הצאן – אבל אם מגזי יחם לרועה,
ומברכת שדי ירויון אדם רב – מדוע לא יספיק לי
צמרי להגן עלי מקר, וחלבי – לשביע נפשי
במשך ירחי־מספר? ובכן גמרה הכשבה בלבבה
לחכות, עד כי יגדל צמרה, וברחה מפני אדונה;
וכבר חזתה ברוחה נקם ברועה, בראותה אתו
בהלך־נפשה מכה כף על ירך, ומתודה לאמר: אמנם
חטאתי לכשבתי העניה – נותנת לחמי, שקויי וכסות
חלצי.

מחשבה טובה ורצויה חשבה כשבתנו,
אך הרועה קדם ויגז את צמרה, ויחלב את שדיה;
ולחמת קרח וצמוקת שדים עומדת הכבשה בפאת
הדברה, ומתבוששת מפני מחשבתה.




פד. מי האשם


הזאב והשועל התעשקו עת רבה על
אדות איזו הלכה בענין טרפה ודריסה; ויהי המה
נדונים ומתוכחים, והנה שה אבד לקראתם.

– פה עמד, עולה תמימה! – קראו המריבים –
הן אתם, הכבשים, צדק ומשפט תקראו בהקיץ
ובחלום – הבה נראה! הכצעקתכם – כן תבינו משפט?
שמע נא את דברי ריבותינו!

הזאב הציע דברים והוכחות, ויוצא
משפטו: ובסוף דבריו חתם ואמר: “עתה הגידה,
צדיק וישר! הכנים דברי? אך ראה והזהר!” ויקרץ בשניו.

– כנים – ענה השה רתת.

– צדיק הראשון בריבו – ענה השועל – אך
שמעה נא אמרי – ויסתר משפט הזאב מן הקצה אל
הקצה, ויוצא משפטו; ובחתימת דבריו אמר: “עתה
הואילה, תמים דעות, ואמר בלי משא פנים: האצדק
בריבי? אך שמר פתחי פיך, לבל תדבר דפי”.
ובדברו פער פיו.

– צדקת! – ענה השה, ושער בשרו סמר.

– כנים דברי, ואיש־ריבי הצדיק? – רעמו הפריצים בשחוק – ומי האשם?

– אני! ענה האמלל.




פה. תהלת הברזל


הצורף הכה בקורנס על עשת זהב וכסף,
ודברי־תלונה התמלטו פעם בפעם מעל שפתיו:
“סיגים! פסלת! אין נקי”.

הברזל שמע זאת, ובגאוה וגדל־לבב אמר: “אך אנכי – ברזל טהור – אין בי כל תערבת”.




פו. משפט השעורה


שתי נמלים מצאו שעורה בגללים,
ותרבנה עליה זמן רב; אך כאשר לא
יכלו לבא לידי פשרה, ותגשנה משפטן לפני
תולעת־המשי. – התולעת העיפה עין על הגלל ועל חוט
המשי, אשר גללה על הכדור; ואחרי מחשבה קטנה
בלבה אמרה: הואלנה נא, אחיות, שתנה ידכן תחתי
במטוה, ואשית עיני על משפטכן בגלל!"




פז. המכים


כלב התגנב אל בית־המבשלות, ויאכל
דיו. ראתה האמה – ובמגרפה אשר בידה מדדה לו
כפעלו, ותגרשהו.

זרזיר־מתנים התגנב אל חדר־האכל,
ויעז לחטף נתח מעל השלחן. ראהו האדון, ובמקלו
אשר בידו, הוכיחו על רב פשעו ויגרשהו.

ויתלונן הכלב באזני הזרזיר: הוי, אח לצרה! הכונו, פצעונו! מר לנו מר!"

– הס! – קרא הזרזיר וילבש גאות – מה
לי ולך? קצר־רגלים, אתך הכו במקל ערבים, ואתי –
במטה שקדים!




פח. איש ממקומו


העכבר שכב זמן רב במארתו, ובצאתו –
ויהי בכל אשר הביט, ראה גונים ואור גדול. הנשר
צפה זמן רב בשמש, ותכהינה עיניו; ויהי בכל
אשר העיף עיניו כתמי־חשך ונגעים. שניהם ראו את
הקאת.

– מה־יפית ומה־נעמת! – קרא העכבר –
שלל־צבעים רקמתך! שובי, שובי, השאננה, ואחזה
בך!

– מה מכערת בריה זו! – קרא הנשר, ושפתיו רחשו בגעל־נפש: “ברוך משנה הבריות!”

הקאת שמעה, ותשתומם.




פט. שמר מצוה


החתול נלוה אל הכלב לשמר משמרת
שערים, ולא נתנו לאיש לבא אל שער ההיכל פנימה;
כי חזקה עליהם מצות אדונם לבלי תת לכל חי לרמס
גם על מפתן הפתח.

בין כה, והחתול חש ריח חמאה נדף מן
הבית, ולא משל ברוחו, ויקפץ מעל לחומה, ויבא
הביתה.

– אי לך, בן־תרמית! – גער בו הכלב – מדוע הפרת את מצות אדוננו?

– מצות אדוני – ענה החתול – קדש־קדשים
לי, וגם לא הפרתי את מצותו: אנכי לא דרך הפתח
באתי.




צ. שדד שדוד


הזאב טרף שה בעדר בחשכת־ליל; אך
קשה־ערף היה השה, מאן להענות מפני טרפו,
ויצעק ויפרפר. שמעה האם –
ותזעק תמרורים; שמעו הכלבים ויתעוררו;
ויקיצו הרעים, ובמקלות ובקרדמות סבו את הזאב,
ויצילו את טרפו מבין שניו, וימגרו את
עצמותיו, ומתום בו לא השאירו.

ונדהם מעצמת מכותיו הנהו שכב
למעצבה בסבכו, ושפך בוז על העדרים ועל
הכלבים, ונשא רנה ותפלה לאל:

– רזון ומגערת שלחה, אלהים, בעצמות
השה העקש! דמי על ראשו! – כי בשלו כל
הרעה.




צא. ישועה כהרף עין


שפן נרדף מחמת חצים וקשת, אשר
כתרהו מכל עבריו ויעוו נתיבותיו: פה
כלבים־אלמים שמרים עקביו; שם קשת יהלך עליו
אימים וברקים; הנה זה זאב משחית ארב לנפשו זה
כמה. – השפן ראה את המות בעיניו, ובשארית כחו
ברח ויבא בין משכת־חדק וינקרו הקוצים את
עיניו.

ולא יסף לראות את רדפיו.

אז כרע על ברכיו ויאמר: ברוך אתה, אדני, אשר פדית את נפשי מכף אויב.




צב. שמועה זרה


שמועה זרה התפשטה בהמון, כי קמו
העכברים על מחנה חתולים, ויאבדו כל זכר להם.
רבים יצאו לראות במחזה. ומה מצאו? – נאמנה
השמועה, ואין בה כל ספק; אך לא טהרה מאיזו
תוספות ושנוים: המחנה היתה רק –
חתול אחד, אשר הרבה ביום ההוא לאכל בעכברים, עד
הבקע כרסו. עתה עומדים העכברים סביביו
בחרדת־מות, ומאבדים כל זכר לעור הטלוא המעורר
בלהות־צלמות.




צג. העכברים באוצר החתולים


העכברים מצאו חמאה וחלב ונתחי־בשר –
מאכל תאוה – ועליהם חותם החתול. “הידד!” – קראו
עליזי רגע אלה – נתן אלהים את ציד אויבנו בידנו!
הבה נאכל מעדנים, ונשתה נקם גם יחד!"

אך זקן העכברים עצרם לאמר:

– הרפו, סכלים, נמהרי־לב! הן את בשרכם
אתם אוכלים, ואת דמכם אתם שותים! הטרם תדעו, כי
יותר שירעבו החתולים, יותר נדע תגרת־ידם כי
קשתה? יהי אוצרם מברך, וחיתה נפשנו
בגללו!




צד. מקוה המים


היונים מצאו מקוה מים טהורים, ותרדנה
יום־יום אל תוכו ותרחצנה, ותשארנה שם דפי
וחלאה, ותגרענה משם נטפי מים. מיום ליום,
משנה לשנה ומדור לדור – ככל אשר רבו היונים,
כן רבה הבצה והחלאה ביאר, והמים – הלוך וחסר.
אחרי מספר דורות לא נשאר כי אם רקק בצה לחה
בעמק עכור; אך הבנים נאמנים למנהג אבותיהם,
ומטהרים את כנפיהם הנקיות במקוה החלאה.




צה. תורת הסמיכה


זאת תורת הסמיכה לפנים בישראל:
הקהל אם יחטא, והביא את קרבנו, וסמך ידיו עליו.
ונשיא כי יקום בעם – וסמכו זקני ישראל את ידיהם
עליו. כנשיא כפר העלם דבר – משפט אחד
להם.

ויהי היום, ושני אלה נקרו ביום אחד:
חטא ישראל וימלך עליו נשיא, ויסמכו את ידיהם
כמשפט. אך פה קרה מקרה זר, כי על פי משגה עלה
הפר על כסא הנשיאות, ואת דמי הנשיא הזו על
קרנות המזבח. מני אז בחל המזבח בדמי בהמה,
ויצמא לדם אדם; והנשיא געה אל האבוס כאחד
הפרים.




צו. צואת השפן


השפן מצא תפוח, ויאכל אותו בחפזון,
ויחנק. ויצו לפני מותו על בניו לבל יבא כל תפוח
אל חכם; אך לא פרש בצואה, אם מתפוחי־אדמה, אם
מתפוחי־עץ, או מתפוחי־זהב יזהרו. ויחמירו
הבנים על עצמם, ולא אכלו מכל אשר בשם “תפוח”
יכנה. הבנים מתו מות בנים ישרים, נאמנים לקברות
אבותיהם: ויקם דור חדש, וישבו ויחקרו: “מה הוא
תפוח? פרי־עץ עגל, וזרעו בו. יש מהם גדולים,
ויש מהם קטנים; ואם כן, מי התיר לנו
שזיפים, ענבים וכאלה?” על כן חדלו מאכל את כל
היוצא מן העץ; והמהדרים פקפקו גם בדברים
היוצאים מן האדמה; והמהדרים מן המהדרים לא
אכלו את כל אשר עין זהב לו; ויען כי כבד להכיר
בין זהב לנחשת קלל ובינה לכסף, לכן הדור הבא לא אכלו את כל אשר מראה לו.

יוצאי ירך השבט הזה נמצאים גם היום
בין השפנים, ועודם מעמיקים חקר, אם נאסרו
תפוחי־עץ גם בהנאה, ואם מתר להביט בפני
השמש, אשר עין זהב לה; ורבים כבר החלו לפקפק:
“מי התיר לנו ללכת ברגל ישרה על האדמה?” דור
ישרים הוא יברך! ואשרי ההורים שמיתתם יקרה
לבנים מחייהם!




צז. הזמיר והצפרדע


בין עפאי עץ רענן שעל שפת היאר קנן
הזמיר, ויתודע אל אחת הצפרדעים, ויחיו חיי
רעות, וידעו את האהבה בתענוגיה. ויהי כטוב לב
הזמיר עליו, ויאמר אל הצפרדע: “בי, רעיתי! הן
כלך אהבה ומישרים – אין בך כל דפי, אך קולך
הזר המעורר זועה – הוא בעוכריך; על כן יעצתיך:
עזבי מים ובצה ולמדי לשיר שירת הזמיר! כי אז
תהי אהבתנו אהבת עולם ונעימות נצח”.

– הבסוד לבבי באת? אח! – כה ענתה
הצפרדע – הן כדברים האלה זה כבר אמרתי
להציע לפניך, כי תלמד לחיות בבצה ולשיר
צפרדעית, אך לא יכלתי עד כה לכון את
השעה.




צח. זכות לחתולים


החתול אכל אכילה גסה ויאנש, ויהי נוטה למות; אך היתעתד החתול למות,
בעודו יודע קערות חמאה במרתף, ועכברים שמנים
– במארות? “אנא נא, יקירתי! – התחנן האבד אל
היונה – הן עמך עם רנה, כחכן – בפה, ואלהיכן אהב
תפלות – הפכי נא בזכותי, ופגעי בעדי, אולי יחנך
אלהים, ויסיר מני את המות!” היונה נעתרה
לבקשתו, ותשא תפלה: “אל חנון, שא נא לנפש
החתול, בזכות שלא נגח מעולם בקרניו, ולא הכה
בחרטמו!”




צט. האדם והחיה


חית־טרף מצאה איש תעה בסברי היער,
ותפתח פה לבלעו חיים, אך האמלל הניאה בדברים
לאמר: “הרפי מאף! הן לא ציד אני ולא להרגיז
מנוחתך באתי; כי אם לערך את מבנה גוך ותארך
מול האדם יצאתי – הבאמנה יש יחש ודמיון בינינו
וביניכם? האמנם ברחם אחד רקמנו אנחנו ואתם
ככתוב בספרי נאורינו?”

– אם זאת מטרת־באך – ענתה החיה – כי
עתה אין טוב לך מאשר תבא אל תחת מלתעותי, תוך
לועי ואצטומכתי, ונפלאת לראות: הן אין יחש
ודמיון יותר קרוב בין האדם ובינינו כעולמינו
הפנימים.




ק. בני הפול הבחרים


ביום הבחירה לנשיא העדה – ובני פול
אחדים התגלגלו בתוך הקלפי, וישמיעו קול
נצחון: “אכן רבת שבעה לנו נפשנו! השליכונו
ויטרפונו הלאה והנה! איש באחיו כשלנו! אך
אשר יעצנו קם, ולא תופר! ונשיא העדה מי הוא? הלא
בחירנו – רצתה בו נפשנו! הוא, ולא אחר! הוא ירדה
בעם, הוא”…

אך לא הספיקו שכורי־נצחון אלה לגמר
את ההלל – והאלפס אשר על האח לנשיא העדה ידע
חסר בפול, ותקח האמה את בני הפול אשר בקלפי,
ותמלא בם את האלפס.




קא. על פי התורה והמצוה


צעקת שד ומטה עלתה באזני הארי: “מלא
היער חמס, שן איש ברעהו, וכל ענף כל עץ רוה מח
עצמות ודם חיה”. הן גם בעיני הארי ירע לראות דם
שפוך ולב קרוע, כל עוד שלא צפרניו שפכו את הדם – ויגמר אמר לעקר את
בני־השחץ הצמאים לדם, לשכח את תורת הטרפה
ביער ולברא לו דור חדש, דור דעה ולב חסד; וימלא
את ידי הצעירים לפקח על הזקנים, ומי אשר יהין
לשפך דם – דמו ישפך. הצעירים מלאו את
תעודתם, ובעין פקוחה מחפשים אחרי כל שן נשכת
וכל פרסה בעטת, ומאבדים כל זכר למו.

ומיום ליום הלך וחסר הדם השפוך על
פי שטת הטרפה, וגם המעט, אשר ישפך עוד בידי
חיה רעבה ושוקקה – יבטל ברב הדם השפוך על פי התורה והמצוה.




קב. שפט מתון


צפרת־כרמים ברגעי חייה הקצרים
סבלה מתגרת חזק ממנה, ותקרב משפטה לפני
הנשר; ויגע הדבר עד לבבו: “הגם כנף דלה כזאת,
אשר יום לדתה הוא גם יום מיתתה – הגם היא תדע יד
עמל!” – וימסר את דינה אל החול15): “העוף הזה לא ימהר, לא יחיש להוציא משפט מעקל, עד אם חקר ודרש
על נכון, איך נעשתה התועבה, כי בעל נסיון גדול הוא. הן שנים כימים בעיניו
ושמטות כירחים – ההוא יעקל משפט?”

אף לא שגה הנשר בראה: כשבעים שנה
חקר החול ודרש, ויבדק בעדות ובעקצי־תאנה –
והנה אמת נכון הדבר, נעשתה התועבה.




קג. השועלים והכבשים


השועל אמר אל הרועה: “מה נואלתם
בני־האדם, כי תאספו צאן לעדרים, ועזבתם את
השועלים? צא נא בשער! כמה עורות כבשים יתנו
לך בעור שועל?”

– כנים דבריך – ענה הרועה – מכיר תודה
אני גם לכבשים בגלל צמרם וחלבם וגם לשועלים
בגלל עורם השעיר. טובים הכבשים בחייהם
והשועלים – במותם.




קד. התחבלה


בסוד מועצה ישבו חכמי־היער ודרשו
למצא תחבלה להקטין איפת זעם, שד ורצח השררים
בארץ.

חפשו ויגעו – אף מצאו תחבלה: למחק
מתוך ספר־המלים את כל המלות אשר שד ורצח
יסודתן.

ספר־המלים היה לקרבן
ולכפרת פשע; לא חסו גם על מלות “צדק” ו“ישר”,
אשר היו כתובים מעבר ללוח ממול המלות
הנאשמות; ומה היתה אחרית דבר?

מאז והלאה החלו לעשות “שד ורצח” בלא מלים.




קה. תועלת הכלבים


רעיון זר חלף לב־הרועה, לאסף כלבים
לעדרים: אם כלב אחד ינהיג סדרים בכל העדר בין צאן
לא בינות – על אחת כמה וכמה ישמר סדר בעדר אחיו!
הן בכרכי הים פגשו תירים בעדרי כלבים לרב,
ומדוע יגרע ערך כלבינו פה?

הרועה הוציא את מחשבתו לפעלות. באחד
הימים בא הרועה להתענג על שלום העדר, ומה־מצא?
נחלי־דם, נשיכות וקול ענות חלושה וקול פקיד
ומצוה ושן־איש ברעהו – רבים המצוים
והמנהיגים סדר, אך שומעים – אין.

אז הבין הרועה, כי טובים הכלבים רק לשמר סדר בעדר זר ולצות בעם לא בינות.




קו. תעודות הזבוב וקורי־העכביש


– ראה והביטה, נאלח, בארבע עיניך –
כה אמרה שממית אל הזבוב – פה ארגתי קורי, אל
תהין לפרץ הנה! ואם אין פרק אפרק עצמותיך,
ואחר תצעק לצדק ועוות משפט.

הזבוב הניע במו ראשו לאות קשב, ויט הצדה.

– והנה אל תניע כנפיך, כי שם
המלטתי את ביצי, פן תאכלן ומרה תהי
אחריתך.

הזבוב שנה דרכו.

– ושמה אל תפנה, יציר נמאס! כי שם אחשב ליום מחר לארג את קורי.

– בי, אחות – הקשתה לשאל שממית צעירה, אשר עוד לא הסכינה אל דרכי
השממיות – הן סכות דרכו, עד כי לא נשאר לו,
בלתי אם לעבר חק ולקרע את קוריך! הכי לא תחמלי
על יגיע כפיך, ארג יריעתך הנפלאה?

– הרגעי, פתיה – ענתה הזקנה – הן קורי
לא נבראו כי אם להקרע, ולדבר הזה לא הועדתי,
כי אם את הזבוב.




קז. חוט־השני וחוט הרצענים


על פי מקרה זר התרעעו חוט־השני עם חוט הרצענים וישחחו יחד.

– תם אני לא אדע לתכן את רוחך – אמר
חוט־השני אל רעהו, הן לא מעשה מקשה אתה, ואיך
תכנס בעבי עור קשה דרך חור צר, בלי עזרת מחט
מורה דרך ואחז ביד?

– בזכות ראש חזיר אשר לי – ענה חוט הרצענים.




קח. עד מתי לעדה הרעה?


התחמס ראה צפור סגורה בכלוב, ויתאו
אליה; וכבר הכין צפרניו, ופיו פער לבלע, אך
חזקו ממנו קירות הכלוב – לא יכול לשברם; ויסב
ממנה בנפש עגומה, וישפך חמתו על הצידים, ויאמר: “ארורים הכלובים
והחרצבות ומיסדיהם גם יחד! עד מתי לעדה הרעה
הזאת לגזל חפש הבריאה ולכלאה בחתם צר?”




קט. תלונת החזיר


ממקוה מי־שפכין וטיט־יון יצא החזיר,
ומבדל אזניו ועד פרסותיו הוא כלו טיט ובאשה,
ויבא לאכל ארוחתו מן הזרעונים אשר שמו
לפניו.

ועל פני נהר שקוף וטהור שחה האוז
שחית שעשעים, ויצא נקי וטהור, ולבן־נצותיו
מרהיב עין, ויקרב אל שכנו בן־גרנו – החזיר,
וילקט מן הזרעונים אשר נפלו מתוך פיו;
וישפיע עליו החזיר מטוב אוצרו אשר עליו – בצה
וצחנה, ועד ארגיעה התגאל גם האוז, ויטמא את
יפיו.

ראם החתול ויקרא: “סורו, טמאי נפש! איה לנתם, כי כה התגאלתם?”

– ילך לאבדון האוז… המתעב – הוא אשר
הכפישני! ואני אנה אוליך את חרפתי? – כה ענה
החזיר.




קי. שלשה עכברים


שלשה עכברים רעים נקרו על מקום אחד,
וישאלו איש לשלום רעהו: “מה שלומך ומוצא
מחיתך, אזרח?” – שאלו את אחד מהם.

– סכן אני על הגרנות ועל האסמים; ואתה, אח?

– אני – רחים על צוארי לטחון מלאתך ולהכין קמח; ואתה, ידיד?

– אני? – מפקח אני על בית־האופים. המעט
מכם, אחי, לאסף מלאה ולהכין קמח, והוא לא יצלח
לאכלה, עד אם ילושו אותו ואפוהו בתנור.

– כן דברך, אח, ואני חפצתי לדעת, מה
עשו בני האדם, לולא אנחנו שהיינו להם בשדה,
בבית ובכל משלח־ידם?




קיא. החזיר במקהלה


הזמיר, החוגא וכל כנפי־רננים ישבו בין עפאי עץ רענן, וינעימו
שיר. החזיר התכפש ביון מצולה ויגנח, ומבלי
משים נמזג גנוחו בין קולות המזמרים, ותצא זמרה
נעימה בת־מזג ומרננת לב. – כה היה החזיר בין רגע
למזמר משכיל, לו רק החריש רגע, ולא יסף לפצח
פה – אך שכור־גאוה הוסיף החזיר להשמיע קולו
ברמה, וישחת את כל טעם הנגינה. המזמרים
הביטו משתאים איש אל רעהו, ותפסק הנגינה. אז נשמע קול החזיר הלך
וחזק ומזעזע הארץ.




קיב. הנסע והברח


קרבו ימי החרף, וצפרי־המסע עזבו את
ארצות הצפון, ותסענה הנגבה, ותפגשנה
בדרכן בשפן נס מפני שן־חיה רדפת אחריו.

– לאן הכנפים, מודעתי? – שאל השפן את אחת הצפרים בת יערו ומודעתו.

– נוסעות אנחנו לתור לנו מקום מנוחה
לבלות ימי נעם בצל יערות רעננים – מקום שם יפיחו
רוחות עדן בשדות תנובה; ואתה, מכירי?

– הה, נרדף אני מחמת עריצים שאפי דמי.
הפכי כנפיך ולכי אחרי! הן אח אנכי בצרה, באשר
אלין תליני.

– לא, יקירי, כי לא דרך אחד לשנינו! אני נסעת, ואתה ברח.




קיג. כבוס הנגע


שלמה היתה לנבל – שלמת־כבוד
ובת־יומה; אך פרחו בה נגעים ופחתות, ואבק רב
כסה אתה כלה. אז הכין לו נבל מי־משרה, נתר
וברית, ויכבס את שמלתו כעצם השמים לטהר. אך
ככל אשר הוסיפה השמלה להטהר, כן הוסיפו
הנגעים והפחתות להראות לעין.




קיד. שמחת העכברים


העכבר ראה את הארי אכל טרף בשניו
ומפרק עצמות, וישתמם לאמר: “הגם האריות טרפים
בשניהם כמנו העכברים?!” וירץ אל קהל אחיו
ובשמחת־לבב הודיע את דבר הפלא לאחיו, ויאמר:
“התחזקו, עכברים! יש תקוה כי היה נהיה גם אנו
לאריות”.




קטו. שה פזורה


– מפני מי את ברחת? – שאל הכלב את שה נדחה מאת העדר.

– מפני זעם הערוב – ענתה השה רתת – כי
שמעתי אומרים בעדר, כי כבר נראו עקבותיו, וקרוב
הוא אלינו.

– ואנה פניך מועדות?

– מערבה, אל הערבה – ענתה השה, ותעקר את רגלה.

– חכי נא! ומי לידך יתקע, כי שם, שם
לא יארבו לך רדפיך, ונפלת בידי הצמאים
לדמיך.

– כנים דבריך – ענתה השה, ותסב ימינה.

– העצרי נא עד רגע! ומי ערב לך את
הימין? אולי תחכה לך שם שן־חיה ורגל
מועדת?

– צדקו דבריך – הסכימה השה, ותהפך פניה צפונה ורגלה – לברח.

– לאט לך! ואולי בצפון צפון לך הארב?

– צדקת גם הפעם – ענתה השה, ותרעם פנים – אבל עוצה, מפלטי! אנה אברח?

– שה פזורה וקלת רגלים! – ענה הכלב –
כל עוד שלא תכנת את רוח האויב ומגמת פניו,
עליך יאמר המשל: “אבד ונדחה, כי ימהר ללכת –
ידביק את האסון; ובפגרו מלכת – ודבקו
האסון”.




קטו. עדר הכלבים


הרועה ישב בין מכלאות צאנו ויחשב מחשבות: “עדר מאה צאן – כלב אחד ישמרהו, שני כלבים – שלש מאות; עשרה כלבים –
אלפים צאן. הרי עשרים כלבים – כהרי חמשת אלפים
צאן… ומה – אם אאסף לי עדר כלבים לאלפים – הלא
אעשיר הרבה מאד”!

הרועה הוציא את מחשבתו לפעלות, אך מה
אחרית ושבר לפעלתו? מיום ליום פרו כלביו
וישרצו, וירבו, ויהי אנוס לשחט מצאנו
ומבקרו – נתני צמרו ושקויו, לשביע מעשיריו
הרעבים. אז הבין הרועה, כי כל עשר הכלבים הוא
במעוטם.




קיז. חמת הכלב


– בי, אחי! דרך כסל לך – אמר התרנגול
לכלב נבח – הן עבר־הארח ממך והלאה אחז דרכו –
הצדה, ולא דרך בגבולנו, ומדוע זה תשפך
חמתך על העצים ועל האבנים?

– היא הנתנת – ענה הכלב ברגז קולו –
ומררתי תשפך לארץ, בראותי, כי אבד לי המקרה
לנשך בשר איש.




קיח. הזאבים המתקנים


הזאב לעת זקנתו הכהו לבבו מוסר
אכזרי: “מה אני ומה חיי? הן קללת העדר אנכי,
וחיי זרם דם, נדודים ומצקות; בבקר־בבקר קמתי
רצח לארב, ולערב לנתי רעב; ועם כל זאת – קול דמי
אדם ובהמה צעקים עלי. קצתי בחיים כאלה! אולם אם
אנכי כבר זקנתי מהצג רגלי על דרך טוב – הבה
אציל למצער את נפשות גורי! אמסרם על יד מורה
מבני הכלבים. עזי־נפש האלה נקיי־רוח המה,
ונאמנים במלאכתם, ומי כמני יודע ועד באמונתם?
ילמדם הכלב לעמד על המשמר, לשרת את האדם,
וחיו חיי שקט ותמים דרך”.

האב מלא את חפץ לבבו, המורה מלא את חובתו, ותקות האב הנה באה: הבנים זכרים את חכמת הכלבים, אך גם את
תורת הורתם לא שכחו, ויהיו שמרי משמרת העדר
ביום, וטרפים ודרסים בלילה.




קיט. הנביאים


היונה והעורב הציבו טבלאות איש על פתח קנו ועליהן כתובים כדברים האלה:

“פה יקנן נביא אלהים, והנה יאספו צמאים לאמרות אל להורותם הדרך ילכו בה”.

רב כח בכרוז כזה – גם לו נכתב בנצת
נבלת עוף טמא – לאסף כחול שומעים; אבל נביאי־אל
אלה לא אמרו די בכרוזם, כי אם יצאו איש־איש על
פתח קנו, ובקול קרא פסלו איש את אמנות חברו:
– אל תאמינו ביונה היונה הזאת, כי כזבים בפיה! –
כה קרא העורב, וישבע שבעת־אמן.

– רקו בפני הקוסם העורב הארב
לנפשותיכם! – כה צפצפה היונה – כי שקר נסכו,
ולא אלהים שלחו!

כה הרבו הנביאים לחפאות דברים איש על רעהו, ולהתכבד בקלון חברו.

עבר עליהם עוף היער ובקראו את
הכתובות מעל הטבלאות – ורוח כבוד לבשו; אך
בשמעו את דברי ריבות הנביאים, ויתעשת
ויאמר:

– אישי העורב ויונה הנביאה! לבי רד עם
אל, ואת קדושיו – נאמן. ואיך לא אאמין בכם? הן
תורת אל בפיכם, ואלהים שלחכם! לכן אמת בפי
היונה כי מקסם כזבים להג העורב, ויציב דבר
העורב כי תרמית בפי היונה.




קכ. השפן המושל


רוח תססית ומרד חלפה בקרב היער, ויקם איש על אחיו להשמיד, להרג ולאבד.

שדדים ושדודים נפלים, בעמיד מאחרי
הקצר, זה טרף, וזה דרס; זה נגח וזה בעט; זה שאג,
וזה נאק – אש נשקה ביער, אכלת עד היסוד בו. אז
ראו פריצי־החיות, כי פרי חמם ועות משפט לא
ימתקו גם לחך בעלי־הזרע, ויאמרו להשיב את
הסדרים על מכונם ולתמכם בצדק ובמשפט; אך למי
יתנו את רסן ההנהגה? מי ימלך עליהם? הארי?
השועל? – אבל כבר נקטה נפש העם בם, לא יטו עוד
שכמם לסבול עלם. הבו נשים את השפן עלינו! החיה
הזאת בעלת רוח־נמוכה ולב מלא חמלה. היא יודעת
זדון לב העריצים וענוי־נפש החלשים, היא, רק היא
תצלח למשל בעם ולהפיק רצון ממנו". אך למען לא
יקל כבודו בעיני בני היער, יעצו לשום עליו עור
הארי, וייראו מגשת אליו ומהקל בכבודו. עצת
החיות נעשתה, אך לא ידענו גם היום, אם שכח
השפן את לבו – אוצר החסד והחמלה – במארתו, או
אולי לב החיה ילין רק בעור.




קכא. הסס הנאור


הסס רחש אל תוך ארגז ספרים; שם בחר
לו מכל אלה הנוחים להתעכל בקבתו והשבעים
יותר טפות חלב ושעוה, וימסס וישמן, ויצא
בבטן מלאה; ותפגע בו הנמלה: ״עמדה נא, סס
פלוני אלמני!" קראה אליו.

– פלני אלמני? – התקצף הסס הנאור. – אלף ספרים בכרסי, ואלמני אני?

– אלף ספרים דים למלאות כרס־סס, אך
לבך חלל בקרבך; ואתה, יקירי! אם לספרות
נשאך לבך, אל תלמד למלאות כרסך בכל הבא
לידך.






קכב. חשבון צדק


עז עז־פנים הקשה אל הרועה, ויבא עמו
בחשבון: ״הן בימים האלה אפסו הזאבים בעמק
מרעיתנו ועדרך גם הוא ימעט מספרו מכוכבי
השמים; וכל תעודת הכלבים בזה היא רק לשמר את
רגל הצאן, לבל יתעו אל עדר זר; לבל תלחך כשבה
עלה ירק יתר, אשר לפי חשבון חלבה וצמרה אין לה
עוד כל צדקה עליו. עתה צא וחשב: הן־לא רבים בנו
כשבים פרצי־גדר, שלחי שן לירק־חרש! כמה יעלו
הירקות ההם? נכה גם זאת, שהירקות לא יעלו בתהו,
ואיזו טפות חלב או שערות צמר תוספנה בגללם –
הישא נזק קטן אשר כזה לפי מאכל הכלבים אשר
תוציא עליהם דבר יום ביומו"?

– הס, בעל מחשבות! ־ כהה בו הרועה – לו
נתת על כף־המאזנים רק זאת שלא תספיק עתם
לכלבים שמרי משמרת לבקר בבית־המבשלות
והמרתף – כי עתה הכריעה תעלתי זאת את כל
חשבנותיך והגיוני לבך.




קכג. שועל בעל־צדקות


שועל שבע ובעל בטן מלאה מצא דג ראוי
להתכבד בו ושני חתולים רעבים. רגשי
תאות־הכבוד ימצאו לפעמים דרך גם ללב החיה,
בעודה שבעה; ורגשות כאלה באו גם אל לב
השועל: הן עושי צדקות מברכים בפי כל, ושבע
ביום יהללום – הבה אעשה גם אני לי שם רדף צדקה,
אולי ישמעו בני האדם, וחדלו משמר גם את
הלולים והשובכאות מפני – ויתן את הדג לחתולים
הרעבים: “קומו, אמללים, וזכו בחלקיכם! לך,
חתלתול – המחצה אשר לזנב, ואת, חלדה! תזכי
במחצה אשר לראש – קחו וברכו אלהים, וספרו
חסדי בשערים!”

ואך פתח פתח החתול את לועיו, ויכן
צפרניו לפתח מחלקו; ויאמר השועל: "חכה, חלכה!
הן חק ומשפט גם לצדקה, ואלהים שונא גזל בעולה;
עוד לא הוכחת, אם חלק הזנב מגיע עד הלום. שמעה
החלדה, ותקשקש בזנבה ותנס לנגע בחלקה,
אך השועל קרא אליה: “אל תאיצי,
בתי! אל עול לנזוני בצדקה! הן לא התברר הדבר,
אם חלק הראש יפתח מזה”!

גם היום עוד לא הוכיחו החתולים, איה
הנקדה לפגישת הראש בזנב; אך הדבר הזה
התברר למדי, כי דגים שלמים הם מאכל בריאה גם
לשועלים שבעים.




קכד. החתולים במשתה


הארי חגג חג מלאים, ויעש משתה לכל
חית היער, ותרב התכונה: בשר חם לנמרים, צמחי
שדה לפילים, זרעונים לעכברים – לאיש איש כחית
ידו ולחם חקו, מן השן ועד הצפרן – הכל ביד
רחבה ודרך המלך.

החתולים לא שלטו בנפשם, ויתגנבו אל בית־המבשלות, ושם נודע להם
לתמהון רוחם, כי להם לא הכינו מאם; ויתעצבו אל
לבם: “הן בין הקרואים אנחנו! הלזאת נועדנו הלום
לראות שלחן מלא דשן בנפש ריקה?” – ויגישו
עצמותיהם לפני הארי. – אך הארי ענה ברוח קר:

– הלא הועדתי את העכברים למשתה, ומה־בקשתכם עוד?




קכה. אמון החתול בעכברים


התרנגול אמר אל החתול: “לא ידן רוחי בך, אם תשחית בעכברים עד בלי חק, ולבבך לא יככה מוסר אכזרי –
כי מתק בשר העכבר יגהה מזור למכת המוסר; אבל
בזאת נפלאה דרכך ממני – איך לא יסיתך לבך
בספק פחד, פן יחגרו שארית חמות וקנאה, ויהרסו
את מסדות המושב והיינו חטאים!? הן תוצאות ומבאות למערותיהם אל תחת כל בית
ועליה, ואם”…

– אל ינוע לבך! – שסע החתול את דבריו –
הן בפרע פרעות והריסות יסוד – הזקם גדול
משלנו!




קכו. המשלחת


להקת ערבים, נצים ובני־התחמס, מצאו
עלים בלים בלבנון, ויקחו מהם בפיהם, ויאבירו
ויעמדו על גגות בתי־המקדש, ויכריזו: “תורים
ובני־יונה ומי בצרה – אלינו! הן משלחת מלאך
החיים אנו! הוא שם בפינו עלי־לבנון, אשר סגלה
נפלאה להם: יונה נלכדה בפח, ושמה את העלה על
לבה, והיתה לה גאלה עולמית – משכו וקחו!”

כה הרבו בני המשלחת להכריז בכל
חוצות ואל כל שבך. שמעה זאת יונה זקנה, ותאמר: “אם
כי נפתה לבי גם אני להאמין, כי יש סגלה בעלי
לבנון וצמחי שדה־קדם להתיר חרצבות ולתת גאלה
עולמית – אך זאת אחשב למשפט אמת: לחפצים יקרי־המחיר ימצאו קונים גם בלי
הכרזות”.




קכז. שועל בעל־תשובה


זה ימים מספר לא טעם חך השועל כל
אכל, ויציקהו רעבונו. וילך קדר; ויהי בלכתו,
וירא תרנגלת נשאה תלעת בפיה; ויפל השועל
על פניו, ויתפף על לבו, ויאמר: “עתה ידעתי
מדוע ירדפני אף אלהים על כל מדרך כף רגלי! הן
זה שנתים נדר נדרתי לעשות צדקה ומשפט, ועד
כה לא הקימותי את נדרי. הבה – אתקן עותתי!”
וירחץ בנקיון כפיו, ויקרע את התרנגלת,
ויתן חפשה לתולעת.




קכח. שפה אחת


כשבה אחת תעתה מעדרה, וידחה
מארץ־מכרתה, ותמכר בשער, ותבא בעדר זר;
ויהי בהצק לה הרעב, ותצעק בקול: “שושני ספרד
מי יתנני? מי יאכילני צמחי פרני?” אך הרועה לא
הבין לשפתה, ותתמגג האמללה ברעתה, ובראותה,
כי אין שומע לה, חדלה מתת קולה בבכי, ותהי
כמתרצה בעניה. לעת ערב הציק לה חלבה, כי לא
נמצו שדיה מאז הבקר, ותבך
תמרורים; ויבא הרועה – וספל בידו וימץ חלב
שדיה; ותשתומם הכשבה: “הן לועזית, עמקת־שפה
אני פה, ואיך שמע הרועה לקול זעקתי?”

למחרת היום הציקו לה הפרעושים
והצרעה, אשר שרצו בסבכי שערה, ותאנח
תמרורים; ויבא הרועה, – ומספרים בידו, ויגז את
הכשבה, ויציגה ערומה; ותוסף להשתומם. – אך
מיום ליום הסכינה אל הפלאות בארץ שבותה, ותבן
כי שפת ספל ומספרים היא שפה אחת ודברים אחדים
בכל הארצות.




קכט. טובת־הכלל


הזבוב שאל את הדבורה: “מה־זה דרך
תהפוכות לכן, כי תתאספנה למחנות, ותלחמנה
אשה ברעותה להשמיד, להרג ולאבד? הגם יד חרצים
כדבורה תאהב הוללות ודם נקיים?”

– תמה אני לא אדע – ענתה הדבורה – הן
מרבית מעללינו יעשו על פי שטר ומצוה, שאין
להרהר אחר מדותיו, אך אמור אומרים, כי תועלת
הכורת וטובת הכלל נגעת בדבר: לולא המלחמות
ההן, כי עתה צר המקום בכורת להכיל את כלנו ולכלכל את מחסורנו.

– הנה כי כן! עתה אבינה… אבל בכל זאת
לא ינוח עלי לבי: אם טובת־הכלל נוגעת בדבר,
מדוע לא תעשו את הטוב לכם בעצם ידכם, וקמתם
איש על נפשו להשמידה, ורצחתם ותרצחו גם יחד?
מדוע תשליכו את יהבכם על ידי זרים?




קל. השועל השופט


שתי צפרים מצאו שבלת אחת,
ותתקטטנה עליה; וכפטר מים הלך וגבר הריב
ביניהן, ויצא לדקירות צפרנים ומרוט כנפים;
וכאשר לא יכלו להכריע אשה את רעותה לא בכח
ולא במשפט, עמדו על ענף עץ, ותדברנה אל
השועל העומד מתחת לאמר: “שמע נא, חכם החיות, את
דברי ריבותינו! והיה את אשר תצדיק ואת אשר
תרשיע – ונקר הצדיק את עיני הרשע”.

השועל נאות, וישב לשמע את דינם.
עבר עליהם הדב, וישתמם לאמר: “מה־לך, אח, כי
תשתדל להביא משפט וסדרים בין עם־חרמך?”

– לא את צדקת הצדיק אבקש – ענה השועל – כי אם את משפט הנאשם.




קלא. הקוף בעדתו


הקוף בעדתו הכיר עקבות צידים
בסביבות היער, ותפעם רוחו; וכזקן העדה אמר
להסב פני הרעה – אך מה יעשה קוף זהיר אחד, אם כל
העדה מחבקת ידים ואחזה תנומות ושעמום
של בטלה? – וישת עצות בנפשו לקרא
לאספה; ובדעתו את נפש עמו, כי אין דבר מעוררהו
לפעלות ומלבבהו באספות כדברי אכל וממתקים –
על כן אסף חמרים־חמרים לוזים ואגוזים, ויודע
בשערים. – הקופים נקבצו באו, אחד מהם לא
נעדר.

כבוד ותפארת לקוף הזקן, כי השכיל
לעשות כמעט כאחד האדם; אך באחת הסכיל עשו,
כי הקדים לכבד את ארחיו באגוזיו, טרם יודיע להם
את דבר האספה. כל עוד שהיו האגוזים לפניהם,
שפתי הזקן נטפו נפת, וינעם נאם, והמקשיבים
פצעו אגוזים, ויענו אמן; אך כאשר כלו האגוזים,
החל הארחים לגהק ולפהק, וישמטו לאחד אחד,
והזקן טרם ישמיע את הצעתו ועצתו לבני עדתו.




קלב. השפן


הסר פחד מלבך וחשך כחך ליום רעה.







השפן ראה את עקבות רגליו בשלג, ופחד הסיתו להכיר בם עקבי רדפיו;
וברעד בעצמותיו לא הרבה חקר, ויטפס על עץ
גבה. בקפצו מבד על ענף, התנעעה הצמרת,
ויתלחשו העלים. לב השפן מת בקרבו: “קול רדפי
הוא! הם קרבים. מספר דקירות – ביני
ובין המות!”– ויזנק מן העץ אל אלון גבה ממנו.
שם נפל עלה יבש מבין ענפי האלון
ויגע בזנבו. “אויה לזנבי! – אמר השפן בלב נפוג
– חץ אויב חלפו! אבל לא עת לספד לזנבי המתגולל
כבר על האדמה, הבה אציל את נפשי!” ויקפץ מעץ אל
אלון, וידלג מאלון אל שטה, ויפל אל תוך
הפחתים, וינתר בין סבכי קוצים; ואך מצא מצא
מפלט בטוח מאויב, וישב לנוח – והנה הוא חש
בעקבותיו נגיעה רכה ושעירה, כעין הזנב אשר
לשפנים. השפן קפץ ויתעודד על רגליו: "הן־זנבי
נפל לפי החץ! ומזה? חיה מסתתרת וארבת!

ולא גמר את מחשבתו, והנהו מקפץ
ומדלג על קוצים כסוחים ובארות נשברים. – כח
השפן עזבו, ורגליו כשלו, ויפל באין אונים. –
בעת ההיא ויאר השחר, ויצא האכר לעבודתו,
וירא שפן מתיפח וכשל ברך, וישם פניו
אליו.

ועיני השפן מחפשות ותרות בין עצי
היער ומוצאות בין ענפיהם משגב ומפלט נשגב גם
מחץ רובה נאמן, אך כח ואיל, הה, אין ברגליו
להחיש מפלט! ויאספהו האכר אל תוך שקו כאסף
ביצים עזובות.




קלג. השמש והירח


השמש והירח יצאו משכללים מידי
היוצר, אך לא טהרו מנגעים וכתמי ערפל. המה
נשקפו בים הגדול, ויראו את ערותם
ויתבוששו.

הירח אסף נגהו בכל יכלתו, למען
הסתר את נגעיו מעין האדם, אך לאורו המצער הטיבו
עוד לראות את מומיו.

השמש השפיעה אור במדה מרבה מאד,
ותרהב את עיני האדם, ויקראו: אור זרוע ממעין
טהור אין בו דפי!"

אז ראה הירח כי הסכיל עשו, ולא
השכיל אל דרך האדם ומשפטו: למשש רק באפלה,
ולבלי ראות נכחה מה שיגלה לעיניו באור
בהיר.




קלד. המבקרים


העטלפים והחפרפרות וכל שמרי הנשף
סבו צפרת־כרמים אחת, ויתנו עליה בקול: “פה
עמדי כנף־תולעת! ונשים עין עליך – הכתהלתך כן
יפית?” הצפרה האמללה עמדה, ותיחל בבשת־פנים
למוצא פי המבקרים. אז קראו לעץ רקבון, כי יהל
הלו עליהם: “אחינו, בן־בריתנו זה ייטיב לראות,
ולאורו נלכה כלנו יושבי בצה”.

לב הצפרת נשבר בה, ותקרא: “עושו,
חושו, בני־רקב! אמרו: נאלחה הצפרת – אין רע
ממנה! והיתה לי כלמתי זאת לכבוד לפני ראי
שמש”.




קלה. דבק טוב


פריצי־החיות התעשקו על אדות ענין
נכבד ורב ערך, וכאשר לא יכלו לבא לכלל דעה
אחת, החליטו להגיש את ריבם לפני יודעי דת ודין. אך
יען כי לא מצאו ביניהם חיה שופטת מישרים,
הסכימו ביניהם להביא את דינם לפני חכם־החיות –
האדם; אף הבטיחו לתת שכר טוב, לאשר יוציא את דינם
לאור. אכן דבק טוב הוא: הן יש לאל ידי החיה לתת
שכר טוב, ולו רק הבטיחה לבלי טרף בעדרים משך
שנה, היה די שכר לאדם; והאדם גם הוא יצלח לפעמים
למצא אמת ומשפט, כל עוד שאין הדבר נגע אל כוסו
ואל כיסו – אך דבר המשפט עד היום לא נפתר:
החיות יראות לבא אל שכנת האדם בגלל איזו כתמי
דם נקיים, שעל נפשותיהם; והאדם – אל החיות,
בגלל עלילות דברים, שנשמע ביער על אדות חצים
וכלי־מות, שבראה יד האדם.




קלו. משפט אמת


הדבורה עמלה וטרחה לאסף דבש לפיות
בני כורתה. והנה בן־שועים אחד – כבדו עליו
חיי בטלה, ויכן משתה למרעיו להשתעשע עמם
ולבלות עת – וידע חסר בדבש, ויקח את הכורת,
וימץ דבשה. וימעך את הדבורה.

ותעף רוחה אל שערי השמים.

והשוע פרץ דת השתיה, וישכר
ויתגל בתוך אהלו, ותפגע בו הצנה, ויאנש
וימת.

ולפני כס המשפט עומדים גם שניהם –
הדבורה והשוע; הדבורה קרעת שחקים וצועקת
למשפט.

מלאכי־שחק כמעט נמגו בדמעות לקול
שאגת־האמללה, ויכמרו נחומיהם עליה: “הגישו
מאזני משפט וצדק, ושימו עליהם אבני חנינה
וחמלה!” – צוו המלאכים למזל המאזנים.

"– חנינה?! חמלה?! – קראה הדבורה בקצף
גדול – אל־לדבורים חמלה! חנינה וחסד זרים
ליגעי־כפים ועמלי־רוח! משפט אמת שפטו!

מלאכי החסד נרתעו לאחוריהם, ויחננו קולם: “מה־לך ולאמת, אמללה? הרפי ממנה!”

– אמת, אמת! צעקה הדבורה – אמת ומשפט!

מלאכי־שחק נבוכו, וכנואשים צוו להביא את מאזני האמת.

ולפני הדבורה נפתחו שני עולמות:
עולם מלא, עולם יפה, עולם שבע־נחת כל בו – על
מקומו, ולא יחסר המזג, בלתי אם נטף דבש
אחד.

ולעמתו – עולם־עמל
וזעה ומחסור ותמרורי החיים וידי עבודה ופיות
פתוחים, ונטף דבש אחד – בתוך.




קלז. פר־סופר


– האמת הדבר, פר־בן־בקר, כי ספר עב נמצא בכרשך?

– אמת ויציב, ואין כל ספק בדבר. נאמן עלי הטבח16.

– ראה זה נשתנו עליך סדרי בראשית!
פר וסופר! ומה־תכן הענינים אשר בספרך? הגידה
נא!

– תכן מספר אלמות עשב, אשר אכלתי, ואשר אכל בימי חיי.




קלח. חסרון החתולים


החתול ילדה בנים עשרה ותעזבם, ותלך
לבקש טרף. ויבא האב לטרף את בניו. הרכים
העורים צעקו ויעוררו תאניה; שמעו העכברים,
ויגע הדבר אל לבם; וכאשר נשא האב את אחד
הבנים החוצה לטרפו, שמו את נפשם בכפם,
ויצילו את החתולים הרכים אל תוך מארתם, ויחיו
אתם במישרים, עד שהגיע להם תור הגמל צפרנים והפקח עינים, – אז החלו החתולים
הצעירים לטרף בעכברים, וינוסו המושיעים
האמללים על נפשם. ובסוד חכמים ישבו ויחליטו,
כי אין בריאה טובה ומתקנה כחתול, אך צפרניה
ועיניה בעכריה.




קלט. גלעד


שאלו לעיר גלעד בעבר הירדן:
“מה־נשתנה גורלך מגורל יתר ערי ישראל, כי
רבו בך פועלי און ועקבה את מדם מאז
ומקדם?”

– כי רבים עלי צרי לקטרת ריח ניחח, ובהמות לקרבן וכפרת פשע.




קמ. שועל זקן


שועל זקן קהה־צפרנים וחסר־שנים מצא
שני תרנגולים איתנים נאבקים בדבר תרנגלת.
“ברוך הטוב והמטיב!” – קרא השועל ברגשי תודה –
עתה יעמד־לי להכריע שני תרנגולים כענקים, בלי
הבא בנסיון את שני וצפרני הנעלבים".

ומה עשה? הפיח רוח גבורה בחלש
שבלחמים: “חזק, גבור, ואמץ! ואל תחלל את כבוד
צפרניך וארמון פילגשיך! בך בעזרתך”!

האמלל נלחם כמתיאש, ויתקע את
צפרניו בעיני יריבו, ולא חש ולא דאג לדקירה
העצומה אשר הביא לוחמו בכליותיו. פתאם עזבהו
כחו, ויפל שדוד. אך מות גבורים נפל, כי השאיר
גם את רעהו בקרב צרה: עור־עינים ואין אונים בא
המנצח בין מלתעות השועל, אשר אכלהו לתאבון,
וילך ליבם את התרנגלת העצובה.




קמא. המשורר בשבעו


זמיר בן־תרמות ומופת בין מערכות
המשוררים עמד יום־יום על ענף עץ עבות, וינעם־שיר
משירות האביב, ויהגה נכאים מהגיוני הסתיו,
ויעורר לבבות לתחיה, ויגהה פצעי לב, ויסר את
עטרת התולדה מעל ראשה, וישב ויענד עטרה
לראשה, ויהי ברא עולמות ומחריבם.

רבים התאספו יום־יום לשמע בהוד קולו,
ויביאו לו קרבי תודה – מנחת זרעונים ושבלים,
ויברכו את שמו.

אך אחרית לא טובה היתה לזמיר: המשורר
ידע שבע וענג בהוה, וישכח הגה העבר, ויאבד
את תקות העתיד; וגם משמן בשרו הלך ורב, ויעכר
את קולו; ויחלו שיריו להיות למעמסה על אזן שמע,
ויהיו פגולים.

אז ידעו המקשיבים, כי יאה עניותא
לבני תרמות, ואין כלי מחזיק ברכה לאנשי המעלה
כרעב ומחסור.




קמב. משלחת מלאכי רחמים


ימי רעב ומהומה באו לכורת דבורים
באחד היערים, כי נעצרו השמים, ולא טעמה הארץ
טעם מטר זה ירחים. אמללו כל ציצי שדה, נבלו
הפרחים – אין נטף דבש בכל
מרחב־יה. הדבר הגיע אל מלך הכנפים, וישלח
משלחת מלאכי רחמים למצא שארית ופליטה לנמגים
ברעב, ויתאספו בעלי הכנף וילוה גם הזמיר
עליהם, ובכל מקום באם שר על הרעב, ויקרא לעזרה.
אף דבריו לא שבו ריקם, כי התעוררו ויסבו את
הכורת, ויפקדו את הדבורים האמללות. “משכו
וקחו ענפים יבשים!” פקדה המשלחת, ונבנה קנים
לאבדות!" “הביאו ביצה!” “מרטו נצות רכות!” העורב אף
הוא יד החמלה נגעה בלבבו, ויטרף צפרים וישימן
לפני הדבורים; וכל פה מצוה, וכל ידים מלאות
עבודה; עד מהרה – וקנים לאלפים עמדו על כנם –
קנים טובים ומרוחים, אך הדבורים עיפות ויגעות, מבקשות את אשר “משלחת מלאכי
רחמים” לא ידעו ולא יבינו.




קמג. שתי המטפחות


שתי מטפחות הובאו אל בית־הכבס,
וישימן במשרה, במי־נדה ואפר טהרה, וישפשפן
ויצחצחן. – ותתלונן אחת המטפחות לאמר: “האף
אמנם תמתח על שתינו מדת דין אחד? הן אני
בת־שוע, יושבת חיק נגידים, ומחלקת פני ענוגים
ומפנקים; והיא – סמרטוט, עוטפת רגלי דלים”…

– אולי, כדברך, בת מיוחשת את – ענה
הכבס – אבל דעי, כי זעת נגידים וזעת דלים
שתיהן מעלות סרחון.




קמד. תרף דברי־הימים


החתול אמר לערך ספר דברי־הימים לבני
דור נולד כי יבא: “ידעו זחוחי־לב אלה, כי היו ימים
לחתולים, כי לא המה אבות החתולים הראשונים עלי
אדמות. הן בני עמי מכי־שכחה הם, פצועי
פורה17, ולמי טוב ספר דברי הקורות יותר מלהם?”
ויכן לו לוח ועט ברזל וכל מכשירי
סופר, ויקרב אל המלאכה. אך זאת המכשלה! כח
הזכרון עזבהו. חיי החתולים רבי עלילה הם, מקרים
כבירי ערך גם בחלום וגם בהקיץ נקרו ויאתיו;
אך מתי? אנה? מי? ומה? – עמר של שכחה אחד נצב
לפניו וראשי השבלים מכסים בערפל.

בכבד־ראש, בקפול אזנים ובתנועת זנב
מתאמץ החתול להפיח רוח חיים בימים עברו,
ובראותו כי עמלו לשוא, התעשת ויערך תולדות
חייו בקצרה:

“צפרים… צפרנים… עכברים…
מדקרים… כד חלב – וצמיד פתיל… ועל החתום –
החתול”.




קמה. עברת הזמיר


הזמיר ביער שר וירנן, וישפך
הגות לבו, וכל נצה אשר עליו אמרה תהלה; אך היער
לא זע ולא נלבב.

ויתעבר הזמיר וישפך חמתו: “חרפת
עולם וכלמת נצח עליך, יער קדמים! איך קהו
רגשותיך! או אם לב אין בך?”

– לך החרפה ולא לו – ענהו החוגא – זה
תקופות ימים מעת בנית פה קן לך, ולא עלתה בידך
לכרות ליער אזן ולאלפו דעת מה מתוק ומה
נלעג?




קמו. עת לשיר


החגב קפץ וידלג בינות לשבלים, לא
רחוק מעי הנמלים, וירא והנה מחרשה מפתחת
ומשדדת אדמת הככר – הלכת וקרבה אל העי. ויגע
הדבר בלבבו, ויאמר: “הבה – אודיע את דבר האסון
לנמלים, וחשו להציל את נפשם ואת אסמיהם!” אך
פה מצא החגב מקום לנסות כחו בשיר, ויבא
במחנה, וכעין פתיחה לדבריו שר על אדות חריצות
הנמלים, כחן וגבורתן, ואחרי כן ערר קינים והי על
כל צרה שלא תבא, ויהלל את דרך הנמלים לצאת
חלצים במקהלות ולמות מות גבורים על שדה־קטל.
מעין שירתו הלך והתגבר, הנמלים נלבבו
ונפשן בקרבן השתפכה, וכמסמרים עמדו סביב
למשרר – אך את דבר האסון טרם תדענה.

ובעת ההיא ותעבר המחרשה ותהרס את
העי שירת החגב נפסקה כרגע, ורבות מן הנמלים מתו
מיתת נשיקה ומתוך שמחה.




קמז. עדים נאמנים


החתול טרף יונים רבות בשבך, ולמען
הסתר את מעשה הרצח נקה את צפרניו, וימח את
פיו, וירחצם למשעי. אדני הבית מצא את ההריסה
בשבך, וימשך קו חשד על החתול אך הנכל העמיד
פנים ויקרא בזעם: “הרק חתולים ויונים בחצר? הכי
לא ימתק בשר יונים גם לחך הכלב? והעורבים
ממעל? – הכי קצה נפשם בבשר? ראה זה מצא תאנה
להתגולל עלי!”

– אבל, נכל־צבוע! – כה ענה האדון – הנה
נקיון צפרניך וטהר פיך פי שבע מכפי מנהגך –
יעידו בך למדי, כי נגאלו בדם.




קמח. תקות המלשינים


הצפרדעים ישבו על שפת היאר,
וישחו לשם־ענג ושעשועים. החמט צפה מתוך
מגנו, וירא את המשפחה העליזה והחפשית
ויקנא בה, וילך להלשין עליה לפני התנין
הגדול.

– מלכי לעולם יחי! פתח החמט בלשון
מדברת גדולות – הן קמו הצפרדעים בממשלת
יאורך, וישתבבו משובה נצחת, ויעכרו את
מימיך…

– אין דבר – ענה המלך קצרות – יעכרו את המים, וירבו הגלדונים והחמטים במו פי!




קמט. הכלב והחתול באספה


החיות התאספו לדין על אודות ענין
נכבד ורב־ערך, ויבא גם השועל מן היער, ויבאו
גם החתול והכלב מן העיר; ואך דבר האספה עוד לא
נפתח, כי חכו לקראת בעלי הקרן. – בין כה
והחתול זכר קערת חמאה גלויה במרתף הפתוח,
ויהי נחפז לצאת; אך דבר האספה מה־תהי עליו?
התהיה אספה ביער והחתול לא יחוה דעו בה?
ויקרב אל השועל ויאמר: “אנא, מידעי, אץ אני
לדרכי, ואת דעתי באספה אני מסר בידך. ראה
והגן עליה!”

– בכל כחי ויכלתי אתאמץ לצדקה,
ואכריז עליה בשמך – אך חוה נא דעתך
ואדענה!

– דעתי? אמנם טוב ויפה לו יהי… ואולם
לא כל זמן – לכל עת… אל־להג הרבה! – עשה אזנך
כאפרכסת לשמע את אשר יטהר הכלב וטמאת אתה,
ואת אשר ירשיע תצדיק.

– החתול עזב את האספה בטח וטוב־לב.
הכלב גם הוא זכר יונים צלויות בבית־המבשלות,
ויקרב אל השועל ויאמר: “הואילה נא, מכירי! הן
דבר נחוץ לי בעיר, ולמי אמסר את דעתי באספה
אם לא לך, חכם לב ונאמן רוח? אך ראה והתאמץ
להוציא לאור צדקתה!”

– היה בטוח, כי ממיטב אוצר המבטאים
אבחר להביע במו את דעתך, ואתאמץ להכריע את
כל הדעות לפניה; אך השמיעני נא – מה דעתך?

– דעתי? שפתי כבר ברור מללו: לא
באלה יושע היער… אך בכל זאת… יש אשר
אדמה… כי לא כל העתים שוות.. באחת – תנה לחתול
לחות דעה, ואת אשר יבנה, תבא ותהרס! ובלב
בטוח יצא גם הכלב את פני האספה.

תוצאות דבר האספה אין אתנו יודע, וגם
אין אתנו ענין ורב חפץ לדעתה; אך זאת אשר
אוינו לדעת: מה יעשה השועל וישמר את אמן רוחו
גם לחתול גם לכלב?




קנ. התקנה לימי הרעב


רעב של בצרת היה בארץ, ואסון נורא
נשקף לצפרי הלקט. וירא הנשר לקדם פני הרעה
ולהמציא שארית ופליטה לאמללים, ויצו לאסף חמרים
ולצבר בר, והיה לפקדון לימי הרעב; ויתן את
דבר האסף בידי החסידה, ואת דבר החלוקה בידי
היונים.

החסידה הצנועה אספה לפי חסד: מן
האסמים המלאים לקחה תרמת גרן, ואת החסרים
עזבה, ועל השדות אשר היתה בם יד הרעב לא דרכה
רגלה. – ויען כי אסם אחד ימלא על חשבון עשרת
אסמים חסרים, על כן ימעטו האסמים המלאים לפי
החסרים, ואשר על כן לא ראתה גם החסידה ברכה
בחמריה. – היונה לב מרפא לה – לא יכלה לשמע
זעקת רעב, ותבזבז אסמיה לכל חרטם ובטן ריקה,
ומקצה ימים אחדים שלח רזון באסמים.

אז ראה הנשר לתקן את עותתו, ויתן
את משרת האסף בימי הערב, ואת דבר החלוקה – בידי
הנץ.

העורב עזב את האסמים המלאים כי
מספרם מצער, ולא ישוו בחזקת סכנת הרובים
המצויה שם, ויקח מן האסמים החסרים, וירא ברכה
בעמלו.

ולשמחת לב הנשר גם הרעבים, הדרשים
חלוקה מאת הנץ, הלכו הלוך וחסור מסיבה לא ידע
שחרה.




קנא. הסבה והמסובב


ביער־קדמים אשר עוד לא שמע קול
קנה־רובה – בא הציד ויור מקנהו. החץ חלף ברעש,
ויפגע בחלד העמד בין עפאי העץ, ויפל
ארצה.

פריצי־החיות נבהלו ויפג לבם;
וייגעו למצא פתרונים לרעש בעצם יום בהיר. אך
זקן אחד בהם פתר לאמר: זכורני בימי עלומי, רעם
רעם בשמים, ויפל עכבר מראשי הסלעים, על כן
אחשב למשפט גם עתה, כי נפילת החלד היא סבת
הרעש.




קנב. הנאהבים והנעימים


הקוף ישב את רעיתו, וישיחו באהבה
ושעשועים, ומענין לענין נעתקו בשיחתם,
וידברו בשכנם הישב ממלם.

– אכן בו יתפאר מין הקופים – זהו
שכננו – כה אמרה השגל – בחור כארזים וטוב ראי,
גם זנבו קצוב במדה לפי טעם היופי, ולבו תמים
עם רעיתו.

– הקצר־זנב זה מצא חן בעיניך, ולו לב
תמים תקראי? – כה דבר בעל־הקנאות, – הלא מכה
הוא את רעיתו שבע ביום!

– הס! אל תדבר דופי בסמל היופי!

– אבל אזני שמעו, בת נעות המרדות, עת
השביע את פניה חרפות, ויכנה בכנוים של
גנאי, והיא נעלבה, ובפתחה שפתותיה־שושנים
לענות דבר וחצי דבר, הכה בחרפה את לחייה
הרכות…

– הוי, מרע! הן מצאתי סוד לבבך! את עיניך
נתת בנאלחה ההיא, בעיניה התרוטות, בפניה
הקמוטים מזקן, הבלים מענבים! חכה, שבב
ופרוע!

– הקוף לא משל עוד ברוחו, ויכנן
אגרף־רשע לעמתה; אך שגלתו הקדימתהו, ותמד
לאלוף נעוריה שש מריטות לחי, חצין הימינה, וחצין
– השמאלה, מריטות נאמנות ובעלות הד, ויפרע שיח
שעשועם ליום תמים.




קנג. פי האתון ומטה האותות


עת פתח אלהים את פי האתון, והד הרים
שנה וישלש את השאלה אשר אין לה פתרונים: “מה
עשיתי לך כי הכיתני?” – אז התעורר המדבר
בחרדה: “אכן באה העת! האתונות פתחו פה!… הקיצו,
שכני מדבר!”

אז התעורר העם, וידעו כי צמאים הם, ובלי מרך־לב שאלו מים.

ויאמר אלהים אל משה: “עתה חלף דור
המטה, אפסה תקופת האגרוף, ותחל תקופת הלשון.
גם אם אל צחיח סלע תדבר צחות, ושמע בקולך, ונתן לך מים”.

אך ערל־שפתים ויליד ההרגל לקרא את מטהו לעזרה בעת אשר לא עמדה לו



שפתו – הרים את מטהו, ויך בסלע. הסלע האמלל
לא נע ולא זע, אך השתפך בנחל דמעות. אז יצא
הקצף על משה בחללו את כבוד עתו; ולב המדבר
פג בו, ויאמר: “מה־בצע באתונות אשר למדו לדבר
ולשאל, אם המשיבים עוד לא חדלו מלבעט ומהכות”.




קנד. משפט בלא חק


זאבים פרצו בעדר, ויפרעו בו פרעות.
לב הרועה נמלך עליו: “הן אמור אמרים, כי חק ומשפט
גם ביער; הבה אנסה דבר לזעק חמס על הזאבים
לפני ממשלת היער” – ובימים ההם השועל ביושבי
על מדין. ויבא הרועה בקבלנא לפני השועל: “הוי,
שפט מישרים! הזאבים שחתו את עדרי”.

השועל אזן וחקר וחפש, וימצא כי
זאבים טרפים לבלי חק – מיתתם בידי־שמים ודיני
השחתה נתונים בידי הנשר.

הרועה יגע וטרח ימים ושבועות למצא
נתיבות אל קן הנשר, ואף מצא, ויגש את דינו
לפניו.

הנשר דרש וחפש בספר החקים
וימצא כתוב: “תולעים המשחיתים פרי הגן מיתתם
בחרטם”, ומשפט הזאבים אין בספרו.




קנה. זאב בעל־ברית


הרועה כרת ברית את הזאב לבל יוסיף
לטרף בעדרו, ובגלל הדבר הזה יתן לו פטר רחם
הצאן שנה בשנה. עברו ימים מספר, הרועה שכב
בטח, הכלבים לא ידעו רגז – שנת שבתון בעדר –
ופתאם קול ענות חלושה העיר את הרועה משנתו,
ויתחלחל ויצא אל העדר, ועיניו חשכו מראות:
הזאב בעל־הברית הכריע כבשה שמנה וישסע את
בטנה!

– ארור, נכל מפיר ברית – צעק הרועה. וישפך חמתו על הזאב.

אך הזאב ענהו ברוח שקטה: “הרגע,
רועה אוילי! ואל בקצפך! אני לא לכשבתך באתי –
את ולדה אני מבקש בבטן המבכירה”.




קנו. החתול והשה


החתול והשה – שניהם עשו מדחה: החתול
טרף את היונים בלול השכן, והשה אכל את
הזרעונים, אשר היו לפניהן. החתול יצא דרך
הארבות ועל עצי הגן, ולא השאיר כל רשם ועקב;
והשה יצא בדרך כבושה, ויבא אל הדברה –
והימים ימי הסתו, ועל כן מצא הנזק על נקלה
עקבות השה בשלג אשר מחצרו לחצר השכן; ויועד
את בעל הנאשמים למשפט. ויושת עליו כפר דמי
היונים והזרעונים. ויען כי לא היה כסף לאדון זה
– וישחט את השה, וישלם בעורו את הטרפה ואת
הגזל הנאכל.

החתול ינסה גם עתה לגנב נתחים מבשר השה השחוט, אך מי יתן כפרו הפעם?

ואתם הכבשים למדו להשכיל: יטרף
החתול, יעש מדחה, כי אין אחריות צפרניו על עורו
ובשרו; ואתם, השמרו לנפשותיכם! כי עורכם
השעיר ובשרכם הרך ערבים לכל נזק והפסד.




קנז. ההר חרמון


הצידונים יקראו לו שריון

והאמורים יקראו לו שניר.







– הידעתם את שור הבר?

– ידענו, גם ידענו! הלא הוא השור האכל עשבות אלף הרים יום־יום!

– ואת ההר חרמון – הידעתם?

– ההר חרמון? הלא לנו הוא ההר, ואנחנו – לו! הלא הוא ההר המשפיע טל להררי ציון.

– ויהי היום, וישלח השור משלחת
לגבות מס הרים, ויפל הגורל על ההר חרמון בין
האלף.

– בי, אדני! ענה ההר לבני המשלחת –
משגה הוא אתכם! לא “חרמון” אני! אנכי ההר
“שריון”! יאמרו נא הצידונים, אם לא כנים דברי!&gt;
השלוחים חקרו את העדים ויכתבו בספר.

לתקופת־הימים באה משלחת לאסף דשא הר שריון למרעה שור הבר.

– תעים אתם, תעים, אדנים! אין פה מקום
“שריון”! “שניר” – אני! שניר – זה שמי! נאמנה עלי
עדות האמורים! יבאו ויגידו צדקתי, כי שניר
יקראוני!

וגם בפעם השלישית מצא לו ההר
בעל־השם און להפטר מן המס: “שיאון, שמי וזה
זכרי לדור דורים! דרשו מעל תורת אלהים ודעו!”
ובפעם הרביעית לא מצאו לו עוד שמותיו להכות בם
עיני הצירים בסנורים, ויתחסד ויורד טל דמעות
על פי מדותיו, ויחנן קולו: “הגם הרי־קדש ישאו
בעל מסים?”

ההר חרמון פטר את עצמו מן הדין, אך
הררי ציון פשטו את כתנתיהם לעורם גם בעד
חרמון ושריון, גם בעד שניר ושיאון.




קנח. כפות־המאזנים


שתי כפות מסבלות על שני קצות
קנה־המאזנים עמדו בשלוה והשקט, לא התגאו
אשה על רעותה, ולא ידעו רגז; אך אנשי מדות
העמיסו מכף אחת על אחותה, ותכרע האמללה תחת
נטל משאה, ותרד פלאים; ובמדה אשר ירדה, כה
עלתה אחותה מחיל אל חיל. אז לבשה המאשרה
גאות, וממרום שבתה הלעיבה באחותה, ותקל
בעיניה.

אך קץ לכל תכלה, וגם למיתרי הכף כבד
המשא מנשא, וינתקו, וברעש וכליון חרוץ
נפלה העלובה ארצה ותמת. ולתמהון לבב העליונה –
בו ברגע בא גם עליה הקץ, ותרד מטה, ולא יספה
להנשא.

אז התנדדה הפתיה המאשרת, ותבך
לאחותה; כי הבינה, כי עליתה מחיל אל חיל היתה
על חשבון ירידת אחותה.




קנט. התרנגלת


תרנגלת אחת אחרי מספר שנים, אשר
בלתה בהשקט – החלה פתאם לקרא. שמע האדון –
ונבהל ומשתומם שם חרצבות על רגליה, וישאה
אל בית־הזבחים. – הקראנית האמללה נשאה קול בכי,
ותקרא תגר: “על מה, על מה? אדון רב חסד! הן רק
התאנחתי, כי הציקני סוד לבבי! כמה אנחות
תפרצנה ביום מלבות התרנגולים, ואינך זע וחת
מפניהם, ומדוע חרדת עלי את כל החרדה? – וכי מה
ענין אדון עבדים לסודות התרנגולות?”

– אין לי כל ענין בסדות התרנגולות
והתרנגולים גם יחד – ענה האדון – אך… הן סדות גם
לי… יהי צרור הסדות חתום, ואת לכי לאבדון,
ואנחנו נכנס לחיים של חתימת־פה!




קס. עץ רקבון


עץ רקבון עמד תקוע במערת בצה וטיט, וסביביו מכל שרץ השרץ בבצה,
יושבים ונהנים לאורו. הנה הוא מוכיח לבניו חוסי
בצלו לאמר: “השמרו לכם, בנים בל תצאו מן
המערה והלאה – מקום אורי לא יגיה! כי שם חשך
יכס ארץ, צלמות ולא סדרים!”




קסא. נצה משברת ברזל


מסמר היה תקוע בקיר – תלוי עליו מכל
שלטי הגבורים. מיום ליום העמיס עליו בעליו משא
– רב מהכיל. המסמר האמלל חש כאב אנוש בקרביו,
ועצמותיו כמו נפזרו; ראשו לא חש עוד את עקצו
במחשכי קברו; אך בכח ברזל סבל את מעמסו, ולא
זע ולא נד. אולם קץ לכל כח ועצמה! ועת קרב קצו,
ישבה עליו נצה, אשר רחפה ברוח, ותתע על ראש
המסמר. בו ברגע אבד המסמר את חושיו וישבר. אז
היתה הנוצה לשיחה בפי כל וידברו בה לאמר: “נצה
קלה נשאה ברוח משברת ברזל, שחקת למתכת,
וברוח פה תסיר אבירים”.




קסב. תענית־צבור


קצה נפש העכברים בחיי פראים והפקר,
חיים של מרך־לב וגנבת דעת: עכבר כי יאסף אסם,
ובא רעהו במחתרת, וגנב דיו; עכבר לעכבר
שלום ידבר, ובלבבו יקבץ־און לקבץ אל חורו אסף
רעהו – ויגמרו אמר לשום עליהם ראש; בידו יהיו
מבאות כל האסמים, ועל פיו ישק כל העם – וכפי
מנהג המהדרים גזרו תענית ליום הבחירה.

אחד מבני הדור החדש לא עמד בגזרה
ההיא, ויקשה לשאל: “מה ענין תענית לבחירת
ראש?”

אך אחד הזקנים ענהו:

– יסכינו העם לצומות ולסגופים! כי בכל
העת אשר יפקח אחד מאחינו על האסמים, רבים יהיו
הימים אשר יתענו בהם ויסתגפו, מאשר יאכלו
ויתענגו.




קסג. בנות־הסוד


שתי יריעות היו תלויות על שני חלונות
של שני בתים זה לעמת זה בשני צדי רשות־הרבים;
ותכבד עליהן יד הבדידות בחשכת הליל,
ותשחחנה אשה את רעותה:

– הערה את, אחות?!

– כן, שכנתי, ואת?

– ערה, אחות! לא אנום ולא אישן. שונים
המה ארחי ביתי הלילה, וזר מעשיהם. על כן לא
לתנומות ילך לבי, כי עלי לשמר פתחי חלוני, לבל
תביט הנה עין זר. הה, אחות! לו ידעת את הארחים
ואת מעשיהם! לו ידעום אנשי הרחוב, כי עתה רגזה
הארץ תחתם; אך שמרת אמונים אני, ואת סודי
אשמר.

– הה, רעיה! וגם בביתי ליל עלילות –
הלילה. נוראות נפלאתי, ועל כן אחרד מרגע לרגע,
והשבץ אחזני. אך נצרה דל שפתים! לו ידעתי גם
את מסתרי ביתך ואשימם יחד בנאד אחד תחת חתם
צר.

– הס מלהזכיר סדותי! בטני קברם. אבל
הבאמנה נצרות בביתך? ומי המה ארחיך? אנשים?
נשים? אפרתים? דלת העם?

– שמעי נא, אחות! הן שתינו בנות אמון,
ולא יחשב לנו אלהים לחטאה, אם נדע אשה את
מסתרי רעותה.

– היריעות נפתו אשה לדברי רעותה
ותתלחשנה זמן מצער; ונפלא הדבר, כי אחרי
התלחשן, עמדו אשה על מקומה בהשקט ומנוחות,
וכל אות תמהון לא נראה על פניהן, כאלו שמעו את
אשר כבר ידעו.




קסד. שדד שדוד


השלך נרדף מחמת צפרני הנשר,
וימצא על דרכו קן צפור, ויהי השלך בין
שמי־עדן ותהום רבה: מעבר מזה אפרוחים רכים
מעוררים את התאוה, ושם חרטום חד פתוח לבלע.
האמלל מדד בעיניו את המרחק ממנו ועד הנשר,
וירא כי יספיקו לו עוד רגעיו לטרף טרפו ולאחז
דרכו – והנשר לא ישיגנו; אך היעמד בו לבבו
לשיב את עיניו מן המות הרדף אחריו? אז קלל את
גורלו, ויקב שם־אלהים, אשר לא
פתח לו פה במקום הזנב, כי אז לא נבצר ממנו
גם לטרף טרף וגם לתור אחרי הנשר.




קסה. דרך אמת


רצי הבדלח, אשר מסביב למנורה,
נשאו קול משק וצלצול, לאמר: "האספו, תעי־רוח,
ובאו הנה! הן תעים אתם, תעים מימי אבות־אבותיכם
ועד היום! גם שמש, גם ירח וכוכבי־שחק וגם נר
תמיד זה – כלם התעוכם בחזיון־שוא ומקסם־כזב!
אור מתעה ראו עיניכם! ואולם ראו זה חדש מצאתי!
גליתי פני־הלוט! הנה הפרדתי את הקסמים האלה
אשר “אור” תקראו לו. מעבר מזה – אדמדם! הנה
הירוק! שם התכלת – הם המה היסודות, הוא האור
הזרוח האמתי! עתה דעו, כי אליל חבקתם עד כה!
תנו תודה, והביאו פר העלם דבר!|

הנאספים פקחו עינים, וידעו כי,
אמנם, מחזה־שוא הוליכם שולל עד כה; ויברכו את שם
“מגלה העמקות” ו“פתר חידת האמת”. אך לאט־לאט ראו
ויתבוננו, כי למראה האור המתעה ומקסם־הכזב
ייטיבו להבדיל בין רב למעט, בין רחוק לקרוב,
ולאורו ילכו מישרים ולא יכשלו; ולאור החדש
האמתי חשכו עיניהם, ולא הכירו בין ארץ ושמים,
וילאו למצא דרך.




קסו. השיר על לב ולב


זמיר שבע ישב לעת־ערב על ענף עץ,
ובטרם תסגר השנה את עיניו, הביט השמימה;
ובאפס מעשה, מנה מספר לכוכבים, ויצאו מפיו
צפצופים בלולים שחצים – בהקיץ, וחצים –
חלום.

בעת ההיא ובת־דרור נדדה מקנה:
הנשר טרף את אפרוחיה בביציה ביום הדגר;
וכמלואים לאסונה באו שדדים וישדדו את רבצה,
ותהי שכלה ונדדה גם יחד. האמללה עברה לפני
הזמיר, ותשמע צפצופיו, ותרפינה כנפיה:

“שיר הגה הוא” – אמרה אל לבבה – קינה
לבנות אסון ואמות שכול ואלמן" – ותפתח את נאד
דמעותיה, ואזניה קשבות, ולבבה נמס ונשפך
כמים.

ובה בעת עף תור צעיר וצלח אל קנו,
אשר זה אתמול זבדתהו בו “יונתו” זבד טוב, ובשמעו
את צפצופי הזמיר, אסף את כנפיו, ויעמד ברגש
ויאמר: "שירת דודים הוא לצפרי־אהבה בנשף־חשקם!
ויפתח את לבבו, וידע את אשרו, ואזניו קשבות,
וכל עצמותיו תאמרנה הלל.

הדרור האמללה נדדת כנפים, וספדת
לקנה, וזכרת שם הזמיר ברגשי־תוגה; התור
המאשר אץ לחבק את אהובתו – בת דודיו, ולזכר
הזמיר ירן בו לבבו. – והזמיר?

הזמיר ראה בחלומו זרעונים גדולים ככוכבי השמים.




קסז. שפת עליזים ושפת נכאים


הסוס והכבשה עמדו על כר נרחב באחד
מימי האביב המברכים, עת התולדה העניקה
מברכותיה לארץ ומלאה, ותשפע מטוב אוצרה על
הכר הנחמד הזה: העמקים עטפו גאות האביב, ההרים
לבשו חמודות, היער יפיק שמחות, משברי הנהר
יהגו אהבים; כל גבע –ברוך ושלחן ערוך; ועמקים
רעננים – משתה שמנים. – הסוס חש את הדר השרון
בכל לבבו, ותגלנה עצמותיו; ויתגולל מטוב לב
פעמים ושלש על האדמה המדשאה, ויצהל צהלת
עליזים.

והכשבה עמדה דומם, ותרעה דשא באבו, ולא נעה ולא זעה.

– האם לב אין בך? או חסרת־רגש את,
כבשה נאלמה? – קרא הסוס ברעד בעצמותיו – שורי!
הכל ירנן, ואת נאלמה!

חלף האביב; אחריו – הקיץ, ויבא החרף.
הבקעה – בוקה, היערים – ערים, האדמה – פשטה,
וכמו אבל עוטה: בצה ורפש, ואגמי־נפש, ומימי
הנהרים מגרשים עכורים, כמו ירגזון, יקצפון –
ימי זעם לתולדה! אין נחת ורצון!

הכבשה העניה מח עצמותיה קפא, לבה –
חלל, ובטנה ריקה; והיא מעוררת בשריקותיה קינה
וזעקת־שבר, ולבבה ימס.

והסוס אסור לעגלה עמוסה, כרע תחת
מכות השוט, יוריד לארץ ראשו; והוא נאלם
דומיה.

– אם לבך מת בקרבך, או קהה־הרגש
אתה, סוס ערל שפתים? –כה קראה הכשבה,
ותשתומם.

או אולי לב רגש גם לכשב גם לסוס, אך
שפת־הסוס – שפת עליזים, ושפת־הצאן – בכי
ומספד…




קסח. בצת השושנים ושושנת הבצה


מעל ערגות עין־גדי צרר הרוח בכנפיו
מזרע שושנים, פרחי־חן ונצני־חמד, וישאם על
בצאות ואדמת רפש. שמה הסתבכו, ויכו שרש,
ויניצו שושנים וחבצלות מרהיבות עין; ותעל
הבצה על לשון איש ואיש, ותקן לה שם לכבוד
ולתפארת.

– אל בצת השושנים נצא היום לשוח!
כה תשיח עלמה עם דודה, שומר ימינה, השאפים
לשעשועי חן ושיח ענג.

אך השושנים, השושנים – גלה מהן כבוד, והדרן מעליהן פשט!

– שושנת הבצה היא! – כה תאמר עלמה
לנשא סל שושנים לממכר, בבחרה לה שושנה
בסל לשימה על לבבה – שושנת הבצה היא! ריח
רקב וצחנה נדף ממנה! לא אובה בה, תנה
אחרת!




קסט. זכר עולם


הסתו עשה שמות בארץ: עטרת גאות
העמקים רמס ברגל גאוה, גאון היער השבית.
ויגער בנהרים, ויערמו המים; ויצו על שחקים,
וישלג בצלמון; ויחתם בעד אור יומם, ויפעל
נוראות.

ובין משלחת מלאכי זעמו הוא עמד
ומתנה רב גדלו וגבורתו: “אך כל זה איננו שוה
לי – יתאנן באזניהם – בדעתי כי אך יריחו בני
האדם את ריח האביב, ותחי התולדה, אז ישכחו את
שמי, ואת מוראי יעזבו!”

וייעצוהו מתי־סודו, לחק את שמו על
הלוח, והיה לצלם בלהות וסמל חרדות גם בימי זיו
ונעם, ויזכה לשם עולם – לא יכרת.

וייטב הדבר בעיניו, ויכתב את דברי
ימיו ורעם גבורותיו על לוחות הקרח וערמות
הקפאון.




קע. הקופים


שני קופים מצאו שני תפוחים, ויטמון
האחד את מציאתו תחת זנבו וישב לארב לתפוח
רעהו, ויען כי תכונה אחת ולב אחד לכל הקופים, על
כן גם פעלתם אחת. וישב גם השני על תפוחו,
ולבבו פונה לתפוח אחיו. המה יושבים בתוחלת
ממשכה, ואיש־איש מהם מעמיד פנים, מביט
השמימה, ופונה אל היער, למען הסיח דעת רעהו
ממנו, עד כי גבר האחד בתרמיתו, ויקם ממושבו,
ויתמודד ויגהק ויפהק, ופניו הצדה. אך מבט
חרש הוא שלח לאחוריו למקום הארב. אז יתקומם רעהו
בלט, וכמו בלי חמדה ובלי מגמה ירחיק מספר
צעדים מן המקום, וככל אשר יאמר לרחק, הנהו הלך
וקרב אל מושב רעהו. – האורב, בראותו את התפוח
האדום גלוי תחת השמים, רץ כמתלהלה הנה
והנה, ובקפיצותיו הוא מכון אחת לאחור ושבע
לפנים וכרגע – והתפוח בפי הגנב, והוא שב בלב
שמח ועליצת חרש.

אך בו ברגע הוא נפגש ברעהו, וכעין
דבר עגול ואדמדם בלט מבין שניו, וכעין ברק של
גנבת דעת וחזות נקם נשקף מעיניו.




קעא. האתרוג בין השזיפים


מעל צמרת עץ הדר מתערה בפרדס סעף
הגנן כפה רעננה, וירכיבה בחיק עץ שזיפים אשר
באחד הגנים. אז שמח הגן, ויעלו העץ: “עתה יאר
עלינו כבוד הנטיעה! יאשרנו גנים, יהללנו
עצים! יבא יום, ונחבק פרי הדר, והלולים ישאו
בדינו – אפריון לעין וברכה לחך!”

תקות העץ באה, ופרי הדר וחמד
התנוססו מבינות לבדים. אך יען כי הענפים רק
יינקו, ולא ייניקו את השרשים לשד ומח, וגם יען
כי בדי עצי־קדש ימצו לח רב מכפי המח הנזל
בעצמות עץ ועץ – על כן עשתה תקות העץ באשים,
כי נתנו פרי ההדר טעם שזיפים, וריח גס נדף מהם;
ושרשי העץ ויתר הבדים ידעו חסר בלשדם ויבא
רזון בעצמותיהם.




קעב. רדף צדקה


– אכן לבי חלל בקרבי – אמר השועל אל
נפשו – ורוחי חבלה: הן מאז מעולם כל מעיני
לשבר רעבון, לרות דם, כל עמל ידי – לפי, ובעד
נפשי מאום לא עשיתי. ומה־תעודת החי על הארץ, אם
לא עשות צדקה וחסד? הבה אחפש אבד ואמלל, ואעשה
עמו טוב!

וילך השועל לבקש אבד ונדחה בקצה
הארץ – ואין. בין כה, והרעב החל להציק לו. נרעש
מרגש הצדקה ההומה בקרבו, ונפחד מרעבונו המציק, פקח השועל עינים, וימצא
לו תחבלה לשכך את שתי ההרגשות האלה בקרבו
גם יחד; וימצא קן תורים ובני־יונה, ויטרף את
האמות, ויבן קן ליתומים העזובים.




קעג. ארך־אפים


החזיר פרץ פרץ באסם, ויאכל זרעונים
לשבעה, וישחת על כל סביביו. אך אדוניו מצאו על
עונו, וימלא עברה וזעם: “ארור משחית יבול שדותי
ולחם ביתי!” ולא שקט לבבו בריבות שפתים, ובשצף
קצף לקח עביט של גלל ושקוצים, ושפך על החזיר. –
אז שככה חמתו.

אך החזיר – ארך־אפים ומרבה לסלח:
בלב שקט קם, וילק מן האוצר הטוב אשר השפיעו על
בשרו, ובעינו האחת הוא תר אחר העביט לדעת אם הורק
מכל וכל, ולראות אם לא נשאר בו עוד למכלת
פיהו.




קעד. מיטיב צעד


החגב והנמלה – שניהם ראו גרעין
בשדה, ויתעתדו לחטפו. החגב התכנן וינתר;
אך עבר את המטרה בצעדים עשרה, ויבט סביביו –
ואין גרעין; החגב שנה את מעשהו, ובפעם הזאת
הוסיף אמץ, ויערר גם את קרסליו לפעלות, ויאסף
רוח בקרבו כנאד, וינתר כברק לעין, ויעבר
גם את הגרעין גם את הנמלה. נרעש מכעש
ומקנאה שלש החגב באולתו, ויוציא את כל כחו
גם בפעם הזאת לשוא.

בעת ההיא והנמלה הרחשת הגיעה עד הגרעין, ותתקפהו ותשאהו אל חורה.




קעה. החתול והצפור


– רדי אלי, צפור אמללה! – כה קרא החתול אל צפור קפצת מבד אל ענף – רדי, כי הדבר הזה בנפשך הוא. הנה
שם הנשר – חתת בנות־כנף! הידעת את הטרף הזה?
נורא מראהו: ידאה פי־שנים מרוח סער, יטרף
פי־שלשה מבכור־המות, מכף רגליו ועד ראשו –
כלו חרטום וצפרנים! רדי, ואחביאך בצלי! או
אולי לא תדעי, אמללה, את חתת בעל שני
הראשים.

– ידעתי גם ידעתי – ענתה הצפור –
רבות ספרה לי הורתי על אדותיו, אך אזכר גם את
עצתה אמונה: “השמרנה, בנות, מלב אחד ושני ראשים, אך יותר מזה הזהרנה
מראש אחד ושני לבבות”.




קעו. הגלדונים לפני דגת־הטרף


– ראו, זו נשגבה מבינתי – אמרה
צפרדע אל רעותה באגם – הן אמור אומרים, כי
בימים ובנהרות הגדולים יגדו תמיד גדודי
גלדונים ודגת־הטרפה לפני התנינים ודגת־הטרף,
ויקדמו פניהם, ואני, עת אהגה בדבר הזה, יעשה
בשרי חדודים, ונפשי תמלא חרדות: איך ירהבו
בני־רקק אלה בנפשם? איך יעמד לבבם?

– גם בעיני יפלא – ענתה רעותה – ועל
כן אחשב למשפט, כי לא הגלדונים ידגו במקום
הטרפים, כי אם מקום שם גלדונים ודגת הטרפה,
שמה ישאפו גם התנינים, שמה יקננו גם
דגת־הטרף.




קעז. שלום האיתנים


ואשד הנחלים אשר נטה לשבת ער
ונשען לגבול מואב… ומשם בארה (במדבר כא; עי'
רש"י).







ער־ההר והר מואב לבשו חרדות
ויתחלחלו: הן עם יצא ממצרים כדי ארבה לרב,
וכדי חסיל ירעב. ואם אמנם לא לחרב ולא למות
יקרא, עבר־ארח הוא, ומגמת פניו – קדימה; אבל הן
ילחך את יבולנו, וברגל גאוה ירמס מבחר שושני
ארנו! הבה נציל את תפארת עמקינו. התיעצו, ההרים,
עלבוני עליך, והונאתך עלי – הבה נשליך במצולות
ים את ריבותינו וחטאתינו! נקרב איש לרעהו! נגדר
את דרכם, ונטו מעלינו!

אז שמחו ילדי ההרים, ותקות נעימות שעשעו את נפשם. אכן קץ לכל מרד
וריב! עמון לא ישא חרב אל מואב, ומואב ידבר שלום
לעמון, והיה ההר אחד ושמו אחד.

יום המקוה בא. צעדו גבננים, מצקי ארץ, צעדו וקרבו איש אל רעהו;
השמש בשמים צחקה מטוב לב, כוכבי־שחק נדחקו
לראות במחזה, הרוח צהל בגיל ורנן, הנהרות
מחאו כף, והתולדה חגגת ושמחה.

הכוכבים במרום־שבתם גם עתה ישמחו
ויחגו שנה בשנה את יום השלום. פרחי ארנון אמנם
נצלו מרגל רמסת, אך בכמה נפשות ונחלי דם עלתה
ההצלה הזאת? הבאר, הבאר היא היודעת.




קעח. סוס האיצטדין


על במת־ישחק הצג לראוה סוס יפה־תאר
ומיחס, כי בין הסוסים המלמדים התחשב: יצא
במחולות, הבחין בין זכר לנקבה, ידע ספורות לשניו
ומתלעותיו, וידפק ברגל על חשבון העת, ועוד
כאלה – הכל כיד החנוך הטובה עליו. וכאשר
הורהו השוט והמנהל בנעורי ימי תרבותו. הראים
שבעו רצון ונחת, וירבו להלל ולפאר את הסוס
ולספר בשבחו, וימחאו כף: “הידד, הידד!”

רב כבוד (וגם שכר לא מעט) נחל אדוני
הסוס בליל החזיון ההוא, אך באחת הפריז על
המדה: הרבה להאמין בתרבות הסוס, ויעכבהו על
הבמה יותר מדי: עודם מביעים הדות והלל, והסוס
הטיל גללים ויביש פני מוקיריו.




קעט. השופר והזמיר


מקרן השופר יצא קול. שמע הסוס, וירח
מלחמה; שמעו העריצים, ויכנע לבבם; וישמעו
העבדים, ויקראו “יובל!” גם עיר ומלאה, כיריחו
בשעתה, נהפכה על פניה, ותהרס עד היסוד
בה.

הזמיר ראה זאת, וימלא פיו שחוק: “ראה
זה מעורר לבבות! קול רצוץ ושרוק, כקול הדלת על
צירה! גם אנחה גם לעג לא ישמע! גם רוח חיים אין
בו! הנואלו האנשים? אם חולמים המה חלום? הבה –
אשפך רנה, ואשים תבל כמרקחה!”

ויבא היערה, ויערר קינים על העבדות והעריצות – ויקומו עליו לנקר את עיניו.

ויברח משם, ויבא בגנים, ויקרא אל הרנה ואל התפלה.

אך שלובי־זרע ואחוזי־יד יתהלכו
צמדי נעורים בין שושנים ופרחים, ולבם פונה אל
החיים – העת להם אל הרנה ואל התפלה?

ויבא הזמיר אל בתי המקדש והתפלה, ויקרא למלחמה.

אך שקוע העם בעיון תפלה וברבי
צרכיו, ולא נע ולא זע לקול הזמיר. מכה היאוש
והעצבת שב הזמיר אל קנהו ומדבר אל לבו לאמר:
“טובה אנחת שופר שבורה ורצוצה בעתה מאלפי
שירות הזמיר ולא עת”.




קפ. רעים רעים18


הדרדר עמד שחח על גבעולו, מכה
מחרב ומחם השמש הלוהט, וינע בראשו ויבך על
גורלו: “פרחי נבלו… ענבי בשלו גם נפלו… נס
לחי… יבש כחי… עוד מעט – וגשמי החרף יבאו
והמיתו שרשי בארץ – ועוד לא הצלחתי לדקר
בעקצי גם בשר חי אחד! אהה! אלהי החוחים
והדרדרים! האמנם לריק גדלתי וטפחתי את
עקצי?! הלתהו והבל חייתי?!”

ובצדי הדרכים גחלים עוממות, עזובות
מעוברי ארח, קורצות עיני אש ומתלחשות בכעס עצור
על השמים, על הארץ ועל כל אשר בארץ. נכר בהן,
כי לו יכלו, כי עתה בלעו את כל היקום ברגע אחד.
אך כחן עזבן, והן הולכות למות, וקריצות עיניהן
תמעטנה מרגע לרגע.

הזיק האחרון חגר שארית כחו, ויבט
השמימה מלא יאוש ותלונה: “האמנם בא קצי ורעה
טרם עשיתי?”

שמע זאת הדרדר ויתנועע: "אחי
בצרה! – לחש לו בחבה – ויחבקו איש את אחיו
ויקראו: “הבה, ננסה נא את שארית כחנו; אולי לא
נעמל לריק!”

ואמנם לא לשוא חברו שני אלה.
הדרדר התלקח מהר, ויתלקחו גם עשבות השדה
היבשים, ותגדל האש ותהי ללהבת. ותאכל ביער
ובכרמל, בגדיש ובקמה ובכל הצמח הצומח מן
הארץ. הדרדר כבר עלה בעשן; אך לו שב לתחיה,
כי אז ראה שושנים וחבצלות רבות עולות בלהבת
אשו בעצם יפין…




קפא. מקדם ומאחר


בספר “ימות־עולם”, אשר לאחד היערים,
נמצא כתוב, כי האריות הקדמונים, אשר שפכו את
ממשלתם ביער הזה, – אריות־חסד היו, כי יש אשר
נסתרו בסבכם לימים ולילות, ולא הלעיבו בכל
חיה, אף קצצו את צפרניהם וילינו
בנקיון־שנים.

וגם נמצא כתוב, כי עם־היער בימים ההם
– עם מאד ומעל, מלעיבים במלכם, בועטים במצוותיו,
ולפעמים – גם בצלעותיו.

אם אמת ויציב כל הכתוב בספר, יאבה חוקר־הדורות להוציא משפט,
כמה קשי־ערף וזדון־לב בעם ההוא, אשר גם מפני
מלכי־חסד אשר כאלה התפרצו וימרדו.

ואמנם, שתי אלה הקורות – מעשה המרד
וחסדי הארי – נאמנו מאד, ואין מטיל ספק בהן, – אך
עוד לא באו לכלל ברור מי משתיהן מאחרת ואיזו
מקדמת.




קפב. תהלת הדב


קרבו ימי־מלואים לדב, ויצא אל
יערות־הדבש, ויכן לו ממגד הדבורים; ויבא בעדר,
וישא משם מכסת כבשים לפי אוכליו ואף הקדיש
קרואיו ויכרה כרה.

ולמלאות סאת שמחתו יצא לחלות את פני
הזמיר כי יערך שיר־הכבוד למענו לליל התקדש
חגו, ויתנו חיות־היער את תקפו ותהלתו, ועל
פני קרואיו יכבד.

ואף אמנם מלא הזמיר
את בקשתו וישב למד ולשקל, לערך ולחרוז –
ויצא לו שיר ערוך ושקול:





נפש וגו

ודם חם בלב.

תנו כבוד לדב!

שירו לו בנעימה!

הוי, רב ימיו יעברו בתנומה.





– מה עשית? – השתומם הדב – לעלה ולקלס לקחתיך והנה חרפת חרף!

– הלחרפה לך שנה ותנומה – ענה הזמיר
בתמו – הן מן הצאן אשר בעדר ועד הדבורה
בכורת, שאל נא את פיהם אם לא יאמרו לך: ולואי
וישנת כל הימים!?"




קפג. ההרים הצמאים


ההרים הרמים צמאו למים; ומים לרב הלא
יכלו למצא בחיק האקינוס בימים ובנהרות
הגדולים והקטנים, המשפיעים נוזלים ברוח
נדיבה, – אך היאה לענקים הררי־אל, כי ישחו קומתם
לבקש מתת מאת הזוחלים בנחילי עפר וההולכים על
גחון?

ויצא הרוח להדיף מים מן הימים
והנהרות ולהפכם לאדים. ויבא רוח מצפון לצרור
את האדים בענין, ויפתח אוצרות־קרח להפך את הענן
לגשם ומטרות־עז. ועל ידי שנוי רשות
ויאוש־בעלים לא בשו עוד הענקים לקבל נדבת
זוחלי־עפר, כי מתת־שמים היא.




קפד. שבי פשע


פריצי־החיות מצאו עדר נעזב, אשר מת עליו הרועה בדמי־ימיו; ויטרפו
קדקד על זרע, ויאכלו וישבעו, וישובו
היערה.

הזמיר ראה את כל זאת, וירע בעיניו;
ויבא ביער, ויתיצב על ענף־עץ; ובשלש יבבות,
אשר הוציא מגרונו, אסף אליו את כל בני־הטרף,
ויטף מוסר באזניהם.

ובבטן מלאה וצפרנים קהות ישבו
בני־היער מסביב לעץ, וישמעו מוסר על
השבע.

אז הראה הזמיר את כל כחו לאלה:
בלשון־למודים הראה להם כמו חי נהרי־נחלי־דם
כרוכים בעקבם, וסערות־אנקות מנשבות על דרך
חייהם, מראשית הגמל להם צפרנים ועד בא הקץ
ויחלף החץ.

פריצי־החיות קרסו, כרעו, ויסתירו
את צפרניהם; הארי הכה בכפתורו על חזהו; הלביאה
קרחה ברעמתה; הזאב הוריד דמעות, ואנחות־אנחות
מלא כל היער.

היראה עוד היער דם־תבוסה? הישמע עוד אנקת שדודים?

הפריצים השבים בתשובה שלמה עוד
בכו, ויעוררו קינים עד בוש; אחרי־כן קמו וימחו
דמעה מעל פניהם וילכו להתנחם…

ועל טרפה יושבת הלביאה, ולבה טוב
עליה, והיא חורצת משפט לאמר: “אכן אין ענג רב
משמע בקול מטיף בעת השבע ומאכל בשר גדיים –
בעת רעבון”.




קפה. נודע הדבר


ימים ושנים, ימי עמל ושנות־לחם, עברו
לחיות היער, ולא ידעו את הכלב ואת טיבו; שמעו
את קול־נבחו, ידעו כי בעדר הוא השוטר, הוא
המפקח; ועת ער הנהו, – לא יהין כל פריץ־חיות
לגשת אל העדר – אך בעיניהם לא ראוהו.

במותו מצאו את נבלתו בשדה,
ויסחבוהו אל היער, וינתחוהו; ולתמהון־לבבם
מצאו בפיו שני־טרף כוססות בשר.

– אכן נודע הדבר – שנו אז חכמי־היער
ויכתבו בספר – אין ממנים שוטר בעדר, אלא אם
כן שני־טרף בפיו.




קפו. עדי הזאב


הקיץ הקץ על הזאב, כי העמיק לשחת
לבלי חק, וירב שמות בעדרים, ויארבו לו הרועים,
ויתפשוהו חי, ויאמרו לעשות בו שפטים. אז חנן
הזאב את קולו ויאמר:

– אל נא, אישים, תמהרו להוציא משפט
מעקל! הכי תשפטוני מפי השמועה או עד מפי עד?
יבא נא אחד הכבשים ויענה בי, כי צפרני היו בו
לרעה, ואחר תשפטוני!

– ובאמנה, מכל החי בעדר ועדרים לא
היה גם אחד, אשר יוכל להגיד כי טרפו הזאב
נפש.




קפז. ההרים על הים


ההרים הגבהים השקיפו מטה על פני
אלפי יאורים ונחלים יוצאים מתוך חיקם ונשפכים
אל תוך הים – ובגאוה וגדל־לבב אמרו אליו: “ראה,
בור ריק! לולא נדבות־ידינו אלה, לולא נהרות־איתן
יוצאי חלצינו, החותכים לך חיים – מה היה לך
ולדגתך? הלא נהפכת בין־לילה לבארות־בארות
חמר!”

ומה ענה הים?

הים לא ענה דבר, כי טרוד היה בעבודתו
להדיף אדים ולקשר עננים משפיעים גשם ומטר על
ההרים הרמים והצמאים.




קפח. המוכיח


ברעש ורגז עשה הרוח את דרכו, ויבא ביער להטיף למוסר ולהשיא עליו תוכחות.

ויאנחו העצים, ויעוררו תאניה,
וישחו אלוני־חסן את קומתם, ויך התפוח
בכפותיו על חזהו על חטאים שחטא הוא ושחטאו
אחרים בצלו.

כמה נשפי־יחשק היו לחרדה בלילה ההוא!

כמה קנים נפלו ארצה ויהרסו!

וכל צפרן לא תעז לגעת בם.

אם לא לנצח־נצחים – אבל לארך־ימים לא
תעז עוד כל צפור לחטף עלה מפי רעותה, לגזל נוצה
מקן זרים!

ובצאתו נשא המוכיח עלים ונוצות למכביר, וגם ריח דם צרר בכנפיו, וילך.




קפט. אלכסנדר המוקדוני


עמקים וגבעות, ימים ונהרות עבר
אלכסנדר המוקדוני, גם עד קצוי הרים ירד; גם עד
שערי גן־העדן בא; וכל מקום, כל פנה בארץ לא
נעלם ממנו; אך בכל זאת לא נח רוחו ולא שקטו
סערות לבבו: “הן מה עמק עכור זה, אדמה ארורה, אם גם
לארכה ולרחבה תתהלך בה? גם תולעת
וזוחל־עפר יתהלכו בה ויזחלו
עליה. השמימה, השמימה! מי יעלני בין
כוכבי־שחק ומאורי־עולם! מי יתנני לאחז בכנפות
שמש ולשפך שם ממשלת!”

ויצו להביא נשר ארך־כנפים, וישב
עליו אך קשה־ערף בן־מרומים זה, מאן הכנע; למתג
ורסן ישחק, ימרד בשוט, ולא ידע משמעת. אז ראה
המושל לטוב לפניו לעזב דרך מושלים, ויקח
שפוד ארך, ויתחב בראשו תור וגוזל, וישב על
הנשר, וירם את שפודו מעלה לעיני סוסו
בעל־הכנפים ויהפכהו אל אשר היה רוחו
ללכת.

הנשר ראה מאכל־תאוה, ויאבר וידלק
אחר התורים; וכל אשר יוסיף לרדף, ירחק ממנו
שללו, וכל אשר ירחק שללו יוסיף עצמה לרדף.

ואלכסנדר, בכח תאות־האכילה של
העוף הנתעה, יעש דרכו, ויראה פני שמש וכוכבי
שחק.




קצ. בעלי־הנס


זה שלשה ימים לא מצא הזאב טרף
לנפשו, וילך קודר, ויכון לקראת מות אכזרי – מות
הרעב.

הכבש תעה בשדה, ולא מצא דרך,
ויבא בקרבת יערים; ויראהו הזאב ואש הצת
בעיניו.

הכבש ברח על נפשו, והזאב כל עוד
כחו במתניו, ידלק אחריו; אך הרעב, הרעב! הוא
התיש את כחו! ארורות רגליו אשר תבגדנה בו!

ובכל זאת לא רב עוד המרחק ביניהם…
הנה הנו… עוד שתי זקירות… כבר עלה באפו ריח
זעת־כבשים… כבר נגעו שניו בצמר הרך! אולם
הכבש הארור לא ייעף ולא ייגע – מפליא לברח.

הזאב לא עצר כח לדביק את הכבש; אך
בכל זאת עמדה לו לקרע פדר מבשרו וחצי
אליתו.

וימלט הכבש.

וישבע הזאב.

ובקצה היער עומד הזאב ונושא ברכות
ותודות לאל הזן את העולם בחסדו ויעש לו
נס.

ובקצה העדר עמד הכשב ומלקק את
פצעיו ומברך את האלהים, אשר נתן לו פליטה
משני הזאב, ויפלא עמו נס.




קצא. דור־דעה


צעירי הזבובים נשאו ראש וירגנו
במחנה לאמר: “הן אך פחד־שוא ומרך־לב הוא, שנתן
את אבותינו חרם לפני השממיות, ומדוע לא נסו
לקום על אויביהם ולקרקר קוריהם? הן פי־שנים עינים
נתנה לנו התולדה מאשר לאויבינו! עינים וזהירות –
ראש לכל נצחון. הבו, אחים! נרים ראש!”

אך חיש ראה דור־דעה זה, כי שגה
במשפטו: פי־שנים לו עינים לראות את אסונו, ולא
עקץ אחד לו להשיב גמול לרודפיו.




קצב. מועדי העדר והיער


בין כל ימי החגים, אשר לעדר ואשר
ליער, – ישנו חג אחד, אשר יחגוהו גם
פריצי־היער ביער, גם הצאן בעדר: הלא הוא יום
זכרון ליבל, אבי אהל ומקנה. ישמחו הכבשים
לזכר הרועה הראשון, אשר בעד ספל חלב ומעט צמר
שכר להם כלבים עזי־נפש; ויעלזו גם הפריצים
לשם מי ששיח ושיג לו עם צאן וכבשים.

ובכל זאת, לא ביום אחד יבא החג לעדר
וליער, ויש אשר יעברו ימים רבים בין חג העדר
וחג היער; יש אשר תלד הכשבה ליום חגה, ועד
יום אידיהם כבר אכלו הזאבים את הרך הנולד.

חוקרי הדורות כבר החלו להטיל ספק
בפנקסי היער, ויחשבו למצא שבוש וסרוס
בחשבון ימות השנה; אך לאחרונה נודע, כי אמנם
אין נפתל ומשגה בחשבונות העתים, אך בעדר
יחגו את יום לידת הרועה, וביער – יום מיתתו.




קצג. נבוכדנאצר המלך


בתוכחות עלי־עון התמוגג נבוכדנאצר
ברעתו, וירא את העני בשבט עברתו; כי היה
בין־לילה לחית־יער, בשרו עטה עור־שער, אצבעותיו
מחמשות צפרני־טרף, מלתעותיו – מלתעות דב; ואך
לב אדם בקרבו, לב בשר, לב הוגה וחושב כאחד
האדם, לב שומע אנחה, לב נגרש בחמלה; ואך
להשקיט את המית לבבו לא יוכל בלתי אם בצפרניו
ובשניו… וישתפך לבו בקרבו, וישא תפלה
לאלהיו: “הה, אל רחום, אל קנא – אלהי העיר והיער!
מדוע הכבדתם כה את ידיכם עלי, ותאסרוני
לשתי ענותיכם? או תנו לי לב חיה, או השיבו לי
תאר האדם!”

ואף שמעו אלהיו בקול תחנוניו,
וימלאו גם יחד את שתי משאלותיו: השיבו לו תאר
אדם וגם נטעו בתוכו לב חיה.

אז שב נבוכדנאצר העירה ויקח את שרביט המלוכה בידו, ויצא למלך.




קצד. חתול תמים־דרך


החתול התרפק על ברכי אדוניו ויכשכש בזנבו, ויחנן קולו: אדון בחסדך! שם במרתף קערה מכסה
מלאה חמאה – ההיתה לי רשות ללקק שתים־ושלש
לקיקות ממנה?"

– לא! – יענה האדון רכות, ויחלק
באהבים על שכמיו – האדון יך בשבט חתולים
רעבתנים!

– אדון אדוני! ובבית־המבשלות קערה
מגלה, ובתוכה – בשר, ולא מראה ולא טעם בו, געל
נפש הפרות והצאן, אך מתוק לחך החתולים, – ההיה
לי הצדק להשיב את נפשי בו?"

– לא! – יען האדון – אל לחתולי
בשר־גנובים – ושחוק־חנונים יאציל לחתולו התמים,
אשר כל דרכיו משפט, ואת כל מעלליו ישקל
בפלס.

– ואמנם כן, מדה טובה היתה בחתולנו
לדרש ולחקר על כל מעשיו, אם בהתר אם באסור,
אך אחת היתה בעוכריו, כי הקדים את מעשיו
לחקירותיו.




קצה. תוכחות הזמיר


הזמיר יצא היערה, ויבחר לו ענף
גבה ובטוח, ויטף מוסר ודברי־כבושים על לבות
חית־היער.

– מתי, מתי? – נשא הזמיר משלו – מתי
יבא הקץ לשד וקרץ על הארץ? הן שלחן ערוך נתן
אלהים לפניכם! שור – עמקים עוטפים בר, יערים לבשו
ירק עלים; נחלים ופלגי־אל יתנו מימיהם, ולא
יכזבו – אך שבע ורויה בכל פנה שאתם פונים, –
ויצר לבכם ישיאכם להבנות מחרבן רעכם, לטרף
איש את רעהו! דם, דם על צפרניכם, ובשר חי בין
שניכם, חיות־פרא!

ואמנם דברי המטיף לא שבו ריקם,
וירבו בחיה תאניה: השפן התכפש בעפר,
השבלול התהלך תמס בדמעותיו, ויונה הומיה
בירכתי קנה – וישובו בתשובה שלמה.

אך חבל, אשר הטיף הזמיר את לקחו רק בין נרדפים ונעלבים, וכל אשר שן
וצפרן לו לא באו לשמע בקולו.




קצו. תלדות האי


ברעש ורגז יעש הנהר את דרכו, בשצף־קצף יעבר עמקים, ירד
בקעות, יחדר בכליות־הרים, יסיע אבנים ממקומם.
כגרגרי חול יתגלגלו האבנים, לא ימצאו עת
לנסות ולעמד על נפשם: הלאבן בת־ככר או ככרים
לעמד בזרם נהר המעתיק צור ממקומו?

וכגרגרי חול תתגלגלנה אבן ואבן,
ובזרם מרוצתן אבן נגפת באחותה ושלובות־זרע
תתגלגלנה שתיהן, וחיש תחושנה התואמות, כי
הוקל מעליהן כח הדוחף, ותעצרנה
מעט במרוצתן. על כן עמדה לאבן השלישית
להדביקן, ותנגף בשתים, וירב כח המעצור,
ויצער כח הדוחף.

בכבדות תתנהל האגדה המשלשת,
ולאטה תעש דרכה. בין כה, ותשיגנה אבן
רביעית וחמישית ושני תאמי אבן, ויתלכדו בסבך
עץ, אשר תקע את קצו ברפש. אז נסתה האגדה לעמד
על עמדה, ולאט־לאט עלה לה הדבר.

ואבנים כסלעים מתגלגלות כגרגרים ונדחפות לשרטון, ומיום ליום יגבה ויעלה.

משברי הנהר ראו, כי לשוא קצפם:
“כח־רבים הוא, לא נוכל לו! צור חזק יעתק ממקומו.
ולא הרר רכוס מגרגרים, אשר תשוקת האחדות
מלבבתם” – ויטו דרכם.

וכה הלך השרטון ורב מיום ליום, ויהי
לאי; וחבל אדמה פוריה משתרע בתוך הנהר
מעטר בציצים ופרחים, ומשברי הנהר יביאו לו מס
מכל סגלות מרחקים.




קצז. “עיל־בלא־בר”


– שמעה־נא, אח! – אמר הזאב אל השועל –
שמעה־נא, והשתוממת! הן מצפון ליערנו תשתרע
בקעה, ואחרי הבקעה – עמק, ובעמק ירעה הרועה עדר
כבשים, והכבשים – מסבלי חלב, והכלבים –
מיודעי מאז, והרועה עשני חטיבה, כי יאהבני
ויכבדני, ואני יוצא ונכנס שמה בלי כל
נטילת־רשות – התאמין? אח!

– אאמין, מכיר, אמונה־אמן! ענה השועל –
אבל אביתי לדעת: התוכל גם לצאת ולבא בנטילת־רשות,
כאשר תבא ותצא בלי נטילת־רשות?




קצח. בקשת הצאן


הארי נדר בחלומו לשמח את נפש הצאן
בדבר טוב ולהשיב להם נחומים. בהקיצו – ותפעם
רוחו, ויאמר: “הבה, אקים את נדרי! אבא בעדר, ואעש
שם משפט וצדקה”.

ויבא בעדר, ויחל להביא בו משפט
וסדרים: גדע קרנות השור, ולא תגבהנה על קרני
הכבשים; מדד את אזני החמור, ויקצצן; ועל קצרי
הזנב צוה לגדל פרע, למען היות משפט אחד לכל
חיות הבית; ועוד ידו נטויה להרבות צדקתו וחסדו
עם העזובים האלה ויקרא: “מה שאלתכם, צאן אובדות,
עד חצי המלכות ותעש”.

ואוילי הצאן עומדים נאלמים ונבהלים מחסד עריצים, ואין מלה בלשונם.

אך התיש מצא עז בנפשו ומענה בפיו, ויאמר:

– שאלתנו ובקשתנו, כי תמהר אל
לביאתך בסבכך, הוד מלך, ותחדה שם בשמחה את
פניה לארך ימים ולילות.




קצט. היפי


הזמיר עמד על ענף־עץ גבה, וירא
מרחוק בקעה נחמדה וכלולה בהדרה: הרי חמד
יסבוה, וההרים מכסים יער צומח עצים, והעצים
צפופים ונדחקים, שכלם קצובים ומתאימים – אין פרץ
ואין יוצא, אין גבה ואין נמוך; כאפרח עלז
ישתובב נחל בחיקה, יעלם ויראה בפני זהר,
חליפות לעין; יימין, ישמאיל, ופתאם יפרץ לאחור
בעקשות נעורים, ושם, במורד ההר, ערוגות־שושנים
ופרחים וסבכי־חן, כעין כרים למראשותיו, וכל בה
ימלא המזג וישפך חן־יה להרהיב העין.

– ערש… ערש הנפילים – כמעט מצא
הזמיר הנלבב מלים להביע את רוחו – והסבכים
האלה! והעץ המתבודד שם על החוף… אהה,
אלהים!

– ויתאוה הזמיר לראותה מקרוב,
ולשפך שם שיח מנגינותיו; ובשבע טיסות הגיע עד
למקום הקסם.

ומה פג לבו בקרבו! איה שמלת־אור הפרושה? אן מפרצי הנחל השובב? אן גז הסדר הנרצה? בין
סבך לסבך – בורות ושוחות מקלקלים השורה; על כל
שושן ושושן – פי־שנים קוץ ודרדר; בצמרת היער
– קרחות בפדחתו ובגבחתו – “החלום ליל ומקסם
כזב ראו עיני?”

מכה־תמהון ופוגת־לב עמד הזמיר,
וישקע ברעיונות, ואחר הוציא משפט חרוץ
לאמר:

– אכן דבר כל יפי וחן הוא אך לעין־מביט ולא לעין חודרת.




ר. הזבובים המפלטים


הזבובים מצאו את הדב בגנבתו, כי עת
שטו הדבורים בשדה, בא אל הכורת ויהפכה על
צדה, ויתכונן לאכל יגיע זרים.

בשם קרבת משפחה, אשר לזבובים עם
הדבורים, מצאו חובה לנפשם להציל עשק מיד
עושקו, ויסתערו על הגנב, ויקראו: “הבו, אחים!
עשו חגיגה את אחותנו הדבורה! הן רב מחננו! נמלא
איש־איש את פינו דבש והצלנו את הכורת!”

ואמנם רבו מאד המצילים המנצלים,
והכורת חיש הורקה, והדב שב על עקב בשתו, סר
וזעף, נכלם ורעב. אך גם הדבורים רעבו כל היום,
ולא מצאו מאום לשבר רעבון; ועוד יתרה, כי חיבות
תודה ואסירות־גמול הן למפלטיהן הזבובים, אשר
שמו נפשם בכפם ודבש בפיהם.




רא. צפרני ארי ולב שפן


נבהל ונרדף מחמת חיות־טרף, ישב
השפן מסתתר בצור נחלים, וישפך שיח לפני
אלהי היער:

– הה אלהים, אלהי כל שן וצפרן ובשר
הטרפה! שפן אחד בין אלפי בני־שחץ נתתני. כלם
אחוזי־צפרנים ומלתעות ושנים, ואני בריה
קלה ודלה, אצבעותי עירמות,
צפרני מעוררות שחוק, ושני מה? מדוע, אלהים,
בטרם נבראתי, מצאת את עוני ליסרני עד כה
ולהציגני עירום ועריה לנגד האסון?

עודנו שופך שיח, ושמי היער לבשו
קדרות, ויסתער הסער, וירעם הרעם, וייראו
אלהי היער, ויתנו צפרני ארי באצבעות השפן,
ומלתעות כפירים בפיו. אך כמקדם גם עתה יברח
השפן עם שניו וצפרניו מפני חיות־הטרף, ובבוא
מחשבה בקרבו להביא צפרניו בלב רודפיו, יחזה
משאת דם ורצח, ויבהל מפני רעיונו.

“לשוא נשתנו עלי סדרי בראשית” –
אמר אז השפן אל לבו – מלתעות וצפרנים יכלו
אלהי היער לתת לי, אך מה מלתעות וצפרנים
ללב־שפן?"




רב. כלבים צועקים


התולדה העניקה לכלבים יתרון הכשר
ורגש חד: אך יבא מלאך־המות בשערי העיר, ידעו,
ירגשו, וירימו קול נביחה, ושמע העם והתעוררו
לעמד בפרץ. על כן אמור בהמון:

“מלאך־המות בעיר – כלבים צועקים”.

אך לאט־לאט הסכין המלאך אל נבחת
הכלבים וזעם לשונם, וכל עת ישמע כלבים צועקים
וחורצים לשון, יזכר את העיר ואת פקודיה, ויבא
שעריה; על כן אמרו חכמים:

“כלבים צועקים – מלאך־המות בעיר”.




רג. החיה בתבה


רבים ירחי־עמל ישבו חיות היער
בכפיפה אחת עם נח בתבה. לא טרפו,לא דרסו,
וילמדו לאכל עשב כבהמת־הארץ. רבים היו הימים
אשר כלו להם ברעב; רבים גם הלילות, אשר עברו
עליהם באנקות שואגים לטרף ויליל רעבים, ולא יכלו
להסכין אל דשא רך וירק תפל. – אך לאט־לאט
הסכינו אל האבוס, ויפקחו עינים, ויראו כי אמנם
השחיתו עלילה, בהיותם עלי אדמות, וכי חיים של
מנוחה ושקט־לב הם רק חיים של אהבה ורעות, חיים
שאין בהם מות לרעך – ויתבוששו ויחבקו הדב
והפרה; ויתלכדו נמר וגדי; ויתפיסו הזאב
והכבש; וגם העכבר קפץ ודלג בלי מרך־לב מעל
צפרני החתול אל רעמת הלביאה, ויפגש שם בשפן
ונחש כרוך על עקבו. – ובצאתם מאת התבה וישבעו
איש לרעהו לאהבת עולם, ויקראו: “קץ לטרף
ושפך־דם! ארורה האדמה, אשר תבלע דם כל חי
בקרבה!”

שמע נח את שבועתם וישמח מאד, ויכרע על ברכיו; וברגש קדש
קרא: “אודך, אדני, אלהי השלום והאהבה!” ולקרבן
תודה וחגיגת יום הברית שחט מכל הבהמה הטהורה,
ויז מן הדם על קרנות המזבח.




רד. הכלבים באישון ליל


באישון ליל; היקום חבוק בתנומות עלי
משכב; עלי חוצות השלך הס; גם הרוח כמו ינום
שנתו; והעלים על הענפים ינוחו – אין פרץ ואין
צוחה, אין תנועה ואין תנודה – הס!

שוכבים גם הכלבים עלי אשפתות, אך
לא ינומו שנתם, ואזנם פתוחה ונכונה לכל עת
ומקרה.

אך פתאם – וכמו קסם־קצף נשפך על
הכלבים, ובקול נובח מאד נורא התעוררו מכל עובר,
ותהי העיר כמרקחה: מאחורי הבתים, מעל הגדר,
מעל ערמות חציר – קול זעקה אחת הקיפה את המחנה,
ולא נכר קול איש מפני רעהו.

אך אחד הכלבים שת אל לבו לחשך את
גרונו, וישאל את רעהו: “נבחן, יקירי! בשל מה
הרעש והצעקה? הב־הב!”

– זאת יודעת שכנתי – ענה הכלב בחפזון – הב־הב־הב!




רה. המרד


השועל יצא במחנה, ויטף לדרור
ולחפש ויעורר את כל שפלי הרוח על בני שחץ,
וידבר על העריצות ועל הזדון, ויזרע מרד ופריקת
על בלבות הנכנעים, וגם, – שמו יערים! – העז להטיל
ספק בזכות האריות למלוכה! ויתלקטו אליו כל
עלוב ונפש נענה, וישתו בצמא את דבריו. אז
פקחו בני שעיר עינים, ויראו עולם חדש; ועוד מעט
– וסכנה גדולה נשקפה לשלום הכסא.

ונאמנים עם היער ועם מלכותו מהרו להודיע את הדבר לפני השלטון,

ויחכו אל מוצא פי הארי, כי יתן צו לענש את הבוגד.

אך הארי הועיד את השועל, ויתן את המשרה על שכמו.

אז נח המטיף וישקט ויצא להטיף למשמעת.




רו. הפרה


פרה סוררה באה בין סבכי קוצים
ודרדרים, ותשרט שרטת בדדיה. ראה זאת החולב –
וימהר להמציא מזור ותרופה למכתה, ולא נח ולא
שקט, עד כי נרפא הנגע, והדדים שבו
לאיתנן.

ובספל ריקן כבר כורע החולב לפני
הפרה, והיא בלב תודות תשפיע חלב, לא תחשך גם
מח עצמותיה, ובלבה אומרת: “אכן עזה אהבת
החולבים לפרות! לא יישנו, לא ירגיעו, עד אם יביאו
להן שלום”.

עברו ימים אחדים – ותבא הפרה בגן
זרים. הגנן מצאה על עונה, ובמקל־חובלים שבר את
אחת מקרניה לרסיסים, והשניה עודנה מדלדלת
ועומדת לפול.

ותרץ הפרה אל החולב אוהבה, ובשפת
פרה היא מתנה צרתה לפניו, ומתחננת, כי יציל את
קרנה מנופלים.

החולב שמע את שיחה ותחנתה, וימהר לבדק את השדים, ויקח את ספלו, ויצא לחלב.

לב הפרה נשבר בקרבה, ותשפך
שיחה לפני שכנה הכלב, וביגון וכעש בעצמותיה
קראה: “השכח חנות אדוני? או אם נהפך לבו לשנא
אותנו?”

– לא שכח חנות ועוד לבו טוב על הפרות –
ענה הכלב – אך מה ענין הקרנים כאן? כל עצם
הפרה הוא – השדים בחייה ועורה ובשרה
במיתתה.




רז. מתת החזיר


ערם ויחף, לחום־הרעב והצמאון ופגוע־הקור והחם – יצא היציר הדל, אשר בשם “אדם” יכנה, ויבא בין החיה – ויעורר חמלה בלב רואיו.

– אמלל וצפוי לכל אסון! – קראו עליו – גם
שער על בשרך אין, גם טלפים אין לרגליך! לו גם
יבא השלל אל תוך פיך, אין לך שני טרף לכסוס
ולהדק היטב. הבו, אחים! הרימו מתת נדיבים,
והענקנו את היציר הזה, אשר חסרו אלהים מכל
טוב!

ואף לא אחרו מתת:
הפרה העניקתהו מחלבה, הכבשה – מצמרה,
התרנגלת הטילה לו ביציה, גם הדבורה הקלה
והדלה התעוררה ותניקהו דבש – אז באו גם אל
החזיר, ויקוו למצא שם תרומת נדיבים עשירי
ארץ.

החזיר דרש וחקר למאספים ולמקבל,
ויעצם עיניו, ויאנח, ואחר מרט שתי שערות ממול
ערפו, ויתן אל תוך קפת הצדקה, ובתתו הרים קול
נגידים וינחר: “דעו חסדי, וספרו בשערים
תהלתי!”




רח. מי הצדיק


החתול והכלב התגנבו אל תוך
המרתף. שמה מצאו חמאה, חריצים וגם בשר לרב,
ויתענגו על רב דשן. גם לריבות־שפתים לא
הספיקה להם העת, ואך בקרץ עין והמית שפתים
יקרא הכלב מחאה לחתול, כי יחתף כחתף; ואך
בשרט צפרנים יענה החתול לכלב, כי בית־בלעו
כקבר פתוח.

פתאם נגלו עקבות האדון על מדרגות
המרתף. החתול התמודד כרגע, וינס דרך החור,
ועין האדון לא ראתהו, והכלב נתפש בעונו.

ואסור לעמוד אשר בחצר עומד הכלב
וסופג ארבעים מלקיות על חטא, שחטא ברעבתנות,
ועל חטא, שחטא בגנבה, והחתול מקפץ על ברכי
האדון, ומתחטא לפניו, והוא מחליק בידו על עור
החתול, ובאהבים ישוחח: “חתולי, צדיקי,
תמים־דרך, אין ערוך אליך!”

הכלב שומע, ומררתו תשפך לארץ:
“הגם מן השריטות, אשר חרת החתול על בשרי; הגם מן
עקבות שני שעל עור החתול, לא יבין האדון
המתעבר, כי חתולו חטיבתו היה עמי בעצה?”
ובכעש אגור בעצמותיו יחרץ משפט לאמר: “אכן עתה
ידעתי, כי צדיק ותמים־דרך הוא מי שלא נתפש
בעונו”.




רט. הספל, המספרים והמאכלת


“אכן, אין יציר מאשר, שבע־רצון וטוב
לכל, ככשבה – אמר הספל – עטיניה מלאו מגד
שמים, ומרב טובה תשפיע גם לרעבים את חלבה,
פעמים ושלש ביום אבא אליה ריקם, ומלא ברכת
אלהים תשלחני מאת פניה שבע־שמחות”.

"וגם קר לא תדע – אמרו המספרים – ומצמרה אשר עליה תתן בחפץ־לב
לעירם; גם אם עמוק־עמוק ארד בסבך צמרה, גם אם
לעורה ובשרה אגע, לא תרע עינה.

– וגם לתאבי־בשר – אמרה המאכלת – הלא
תדאג ולא תחשך פרי־בטנה מהם; ושבעת־נחת תעל
לפעמים עולה כליל על מזבח אלהים לכפרת פשע. אכן
יציר מאשר הוא היודע חיים בתענוגיהם, ולא צרה
עינו גם בחיי רעהו!

והכשבה?

היא שמעה בדממה את כל השבחים ההם – ותאנח במרירות.




רי. כלבי מצרים


בליל צאת ישראל ממצרים – והכלבים
שמעו וראו תנועה רבה, ולא ידעו לשית עצות
בנפשם – הלנבח או לחדל? באחרונה התעשתו
ויאמרו: “הן במחנה העברים זה! גרים, עבדי הארץ!
לא ישוו גם עת תחבולה ועצה טובה” –
ויחרישו.

ובני ישראל מכירי טובה לא קפחו גם שכר השתיקה של הכלבים – ויקצו להם כל נבלה וטרפה.

אז פקחו הכלבים נאמני־הארץ את
עיניהם, ויאמרו איש אל רעהו: “ראה זה! מלאכת
השתיקה תביא לבעליה שכר טוב ממלאכת הנביחה –
ואנחנו לא ידענו!”

מאז והלאה באו לכלבים ימי חפץ ורצון,
והמה רואים שכר טוב בעמלם: ביום ימצאו שכר
הנביחה מאת אדוני הארץ, ובלילה – שכר השתיקה
מאת הבורחים.




ריא. החתול בשמחתו ובאבלו


– הוי, חתול! – לחש הכלב ברעד
בעצמותיו לאזני החתול – הוי, שכני! אדוננו
מתהפך על מטת־דוי ומתעתד למות!

– למות! אהה, אלהים, הזן ומפרנס! הכון
איפא, אח אמלל, לסעדת־הבראה וברכת־אבלים! – כה
ענה החתול, וירץ אל בית־המבשלות, וירח בתנור
ובקדרות.

– האח, חתולי, בן־גרני! – שש הכלב על בשורתו – האדון קם על משענתו! חיה יחיה!

– חיה יחיה! – קרא החתול וירקד מרב
שמחה – אודך, אלהי בית־המבשלות! חכה, אח לעזרה,
חכה לסעדת הודאה וזבחי־שלמים!




ריב. הנאמנים


ערמת חציר היתה לאיש, ויעזבנה על
ידי הכלב והתיש לשמרה. “עזי־פנים נאמני־רוח
הם לפעמים – אמר האדם אל לבו – המה ישמרו את
ערמתי ולא ישאו כל כפר”.

הכלב עמד כל הלילה על רגליו, וירב
בעוברים, והתיש כרע על ברכיו ויאכל; ויקם על
רגליו, ויאכל כל הלילה, ויקרח קרחות
בערמה.

לאור־בקר בא האדון על פקדונו, ויהלל
את הכלב, ויחבבהו בשם “נאמן־רוח”; ויבז את
התיש, ויכנהו בשם “בוגד במשמרתו”.

כחם היום, באו שני השומרים אל תוך
המרתף להסתר מפני השרב, וימצאו שם קערה
מלאה בשר. – הכלב חטף ובלע, ולא מצא לו עת לכססו
יפה, והתיש לא נגע בבשר, וירא און ויתבונן
בו.

האדון בא אל המרתף, וימצא את
“נאמן־הרוח” בגנבתו, ואת הבוגד – עד ראיה, עד
כשר ונאמן.

נכלם מפני שומריו, יצא האדון מן
המרתף, ויחרת על כתלי ביתו משפט־אמת אשר
מצא, לאמר:

– אכן נאמן הכלב על הערמה, והתיש – על קערת הבשר.




ריג. הטובה שבעלוקות


סיח בן־שנתו בא במים, וירא עלוקות
רצות ושבות, ויתחלחל וירץ אל אמו, וברעד
בעצמותיו אמר:

– הוי, אמי! סמכיני, חבקיני, כי פגוע
פחד אני! בבואי במים, וארא עלוקה דקה וריקה,
כעין תולעת, ואת מוראה, אמנם, לא יראתי: הן מה
תולעת נבזה, כי אבהל מפניה; ואחשב דרכי
לגשת ולהביט בה; אך בו ברגע שבה המימה עלוקה
עבה ורחבה, נורא מראיה! ברוכות רגלי, אשר
הצילוני ממנה!

– ישמרך אלהים – ענתה האם – מכל
עלוקות שבעולם! אם גסות ואם דקות פגיעתן רעה;
אך אם יקלל חלקך לפגש בהן, כי אז ירא את
הדקה והרזה יותר מן העבה והמלאה: זאת טרודה
לפלט ולהקיא, ואין לבה הולך למצץ, והלזו ריקה,
צמאת דם ועורגת למץ.




ריד. הכלב על משמרתו


מנשף – מערב יום ועד אשמרת הבקר –
עמד הכלב על ערמת בר, אשר בחצר, וחרץ לשון לכל
עובר־ושב, וקורא לריב לכל אשר יהין גם להביט אל
הערמה. גם כוכבי־שחק לא זכו בעיניו, גם בירח לא יאמין, גרש יגרשהו
מעל פני החצר. הרמו! הבדלו! הנה לא ינום ולא
יישן שומר הערמה!

ואמנם כוכבי־שחק לא מצאו און להם
לקרב אל הערמה; גם הירח חלף עבר חרש, ויתע בין
העבים; אך בהמות הבית עומדים מתחת, וקורחים
קרחות בערמה; והשומר לא ידע ולא יבין, כי טרוד
הנהו בריבו את דרי־מעלה.




רטו. קרנות המזבח


שמעי בן גרא ראה, כי כלתה אליו הרעה
מאת המלך, וכי את אשר לא מצא לבב המלך הזקן
לעשות, אותו יעשה השליט הצעיר – ויברח.

ומלאכי המלך עושי דברו – החרב והחץ
ירדפו אחריו, ושמעי נס מנוסת מות; אך כפשע בין
החנית והחמש! כבר להט החרב מתהפכת על שמעי!
אך גם כפשע בינו ובין קרנות המזבח. הנה נגע
קצה החנית בצלע!… הנה נגעה יד שמעי
במזבח.

החנית עמדה ותבהל;
החרב נכלמה, ותשב אל תערה; ומלאכי המלך שבו
הביתה בכעש אגור.

שמעי נמלט ממות, כי קרנות המזבח הגינו עליו, כחק ומשפט לבני ישראל.

פר בן־בקר ראה זאת, ויתבונן בדבר:

– אכן – גמגם הפר בלשונו הארכה – יש
מפלט, ואנכי לא ידעתי! – וישמר את הדבר
בלבו.

לימים חטא ישראל, ויבחרו בפר ההוא לחטאת הקהל. אז נשא
הפר את רגליו, וכל עוד כוחו במתניו נס, ויבא עד
קרנות המזבח, ויחשב את נפשו עם נמלטים.

אז קרב הכהן, ויאסר את קרבנו,
ויוציא את המאכלת. ראה זאת הפר, וברעד בעצמותיו
געה נוראות, וישאל: “מה אני? מה נשתנה בין דם
לדם?”

ועוד שאלות רבות שאל הפר מאלה
הנכללות במלות “מה ומה”. אך הכהן לא ענהו מאום –
וינף את המאכלת.









באחד ממשלי אזוב (עזאפוס) יסופור: כי הלך השועל
בימי החרף לצוד דגים בנהר, ויטבל זנבו בפרצת הקרח; וכעבור מספר שעות,
ומקום הפרצה קפא; ולבלי נפל בידי הצידים, אלצהו אסונו לעזוב את זנבו
בין רגבי הקרח ולהמלט על נפשו.  ↩



מטבע שנמחה צורתו ונפסל (מעשר שני א').  ↩



חלפן המחלל פרוטות בשקל (שם ד').  ↩



המחלל שקלים בפרוטות (שם ה').  ↩



חתיכת מתכת (כלים יא).  ↩



הלקט – תת אכל לעופות.  ↩



פנוי, שרוי בלא אשה.  ↩



במשל אחד ממשלי אזוב יספר, כי העורב מצא גבינה ויקחה
בפיו ויעף ויעמוד על העץ, ויראהו השועל וידבר אליו בקול חנף ויבקשהו
לתת קולו בשיר. העורב נפתה לדבריו והגבינה נפלה ארצה אל פי
השועל.  ↩



הראשונים פירות המקדימים לבשול, והאחרונים – המאחרים  (תרומות ד).  ↩



כלי ליבש פירות (כלים ב).  ↩



קוני תבואה בשפע רב.  ↩



Калибръ, Koliber  ↩



חיה ועוף חיבים בכסוי הדם.  ↩



בשר חיה בחלב אסור מדרבנן.  ↩



עוף אחד יש בכרכי–הים ושמו חול וחי אלף שנים  (סנהדרין קח).  ↩



בין קרבי הבהמה נמצא חלק אחד אשר יכונה בשפה רוסית  בשם Книжка Buchlein))  כי דומה הוא לספר בעל עלים.  ↩



שר של שכחה.  ↩



המשלים שמכאן ואילך נדפסו מתוך כ"י עזבון המחבר  המנוח.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/49606