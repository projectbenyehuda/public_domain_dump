


	
	פורים
	




מחמשה עשר בשבט והלאה היה שלמה
הקטן סופר ומונה יום על יום ומצרף ימים לשבועות.
יודע הוא, שאחר שני שבועות ומשהו יגיע ראש
חדש אדר.

וכשיחול ראש חדש ביום הראשון
לשבוע, והוא ישכים לבוא אל החדר – יתחיל הוא
וחבריו ללמד בפרשת “תרומה”.

מבין פסוקי פרשת תרומה כבר נודף
תמיד ריח העוגות הממלאות פרגים – הידועות בשם
“כיסוני־המן”.

ואין הכיסונים חביבים עליו כל־כך, כמו
שחביבים עליו ימי הפורים והחפש לשני ימים וחצי:
מחצות היום של “תענית אסתר” עד מוצאי יום “שושן
פורים”.

מחפשו של פורים – אך הפסקה קטנה של ימים מועטים עד לחדש הגאלה והחפש.

ואהב שלמה הקטן את כיסוני־המן, את
ימי הפורים, את המגלה ואפלו את תעניתה של
אסתר.

אך את המגלה עצמה אינו מבין. הרבה הוא מתקשה בה; ומקוה היה שב“תרגום שני” ימצא תרוצים לקשיותיו,
ואמנם בשנה זו עשה הרבי את רצון תלמידיו ולמד
עמהם “תרגום שני”. כסאו של שלמה המלך אמנם
יפה בעיניו מאד מאד; משער הוא, שעל כסא כזה טוב
מאד לשבת אף כי הוא היה מפחד מפני האריות,
העומדים מימין המלך ומשמאלו.

רצויה בעיניו גם מלכת שבא, אף כי
איננה יפת־תאר כלל; ומשער הוא, שהיא הטובה
בבנות אמות־העולם, והראיה: שטרחה ובאה לראות את שלמה המלך.

אך מה ענין כל זה למגלה ולקשיותיו?

קשה לו על אסתר, מפני מה לא הגידה את
עמה ואת מולדתה? הן לו היתה מגדת למלך, שהיא
בת ישראל, היתה בודאי יותר חשובה ויותר מיחסת,
והיה המלך שמח בה יותר.

וקשה לו על מרדכי, שישב בשער המלך, במקום שבודאי לא היו
ערובין, ובנים לא היו לו, ומי אפוא היה נושא לו את
הטלית בימי השבתות לבית־הכנסת?

ועוד הרבה קשיות היו לו על המגלה;
אבל הקשיה הגדולה ביותר היא אצלו על גזרת
הפרסים: “להשמיד, להרג ולאבד… טף ונשים”.

איך זה לא ירא הפרסי, שמא עד שהוא בא
להרג את היהודי, ישכים אותו היהודי ויהרגהו?!
הלא יש דין בישראל: “הבא להרגך השכם
להרגו!”

ומציר הוא בנפשו: אלו נכנס עתה
פרסי אחד או אפלו פרסים רבים לביתם, ואמרו
לאביו, שהם באו להרג את שלמה’לה שלו, מה היה
אבא עושה אז?

באמו יודע הוא, שהיא אינה יכולה להרג
איש, אבל היא היתה מתנהגת בודאי עם פרסי זה
בדרך פשוט וקל: היתה מנקרת בצפרניה את
עיניו, ועתה – לך ומצא את שלמה’לה במשוש, והרג
אותו.

ומציר הוא בנפשו: אלו היה הוא –
שלמה הקטן – שב מן החדר הביתה ומוצא את אביו
ואת אמו כפותים… אחשדרפנים עומדים עליהם…
סכינים בידיהם…אבא ואמא פשוטי צואר… אינם
יכולים לדבר, רק הם מביטים אליו, אל
שלמה’לה…

ואגרופיו מתכוצים ומתרוממים מעצמם
בחללו של האויר. עיניו תמתחנה. שפתיו
תפשקנה. שניו נוקשות מכעס וקומתו הקצרה של
הגבור הקטן הזה נוטה על צדה. – נכון הוא
להתנפל על הפרסים הרצחנים, ברואי דמיונו.

“ברגלי הייתי בועטם! באצבעותי
הייתי קורע את בטנם! בשני הייתי משבר את
חרבותם! בכלי־שלי הייתי מתנפל על כלם יחד
ו…ו…ו…ומאבד כל זכר להם!”

“אבק! אבק ופיח!”

אשרי האחשדרפנים, שאינם נמצאים ברגע זה קרוב לשלמה הקטן.



- - - - - - -



ובליל פורים לסעדה ישב שלמה אל
שלחן אביו יחד עם כל חברי המשפחה ועם רעי אביו
ומכיריו, שנאספו אל ביתם לשמח ולשתות מעט
וגם שלמה’לה הקטן בתוכם.

הן לא חנם עמד אתמול בערב והיום
בבקר על ימין אביו בבית־התפלה, ושמע במקרא
מגלה. קרא יחד עם ה“עולם”: “איש יהודי היה בשושן
הבירה”; הכריז על יציאת מרדכי בלבוש תכלת, ולא
עזב אף פעם אחת את שם המן בלי בעיטת רגל – איש
הוא בעיני עצמו לכל דבר, והרי חיב גם הוא במצות
השתיה כדת.

כוס אחת מזג לו אביו, שתים לקח לו
בעצמו. את הרביעית המציא לו אחד האורחים, האוהב
בימי החול לצבט לחיי נערים; בשבת – להגיש
אבקת־הטבק לנחירי ילדים, ובימי שמחה –
לשכרם.

אוהב ילדים הוא אורח זה…

שלמה’לה הוא שמח באמת בשמחת
הפורים. יושב הוא על מקומו, וכמדמה לו שהוא
מתפשט והולך לגבה ולרחב. הוא הולך ונעשה
גדול…

ומרגיש הוא, שכל אבריו יעלזו… כל
אחד מאבריו עלז לעצמו… עד שאין המשך בין
אבריו… יכולה, למשל, היד לנוח לה פה על
השלחן, ורגליו – שטוחות שמה לפנה זו; ויכול,
למשל, הלב לחשב ולחפץ, שיקום וילך מפה לשם,
ורגליו וגופו יכולים בכל זאת להשאר על
מקומם.

שמח הוא.

ולמלאות את השמחה נפתחה הדלת וחברת “המשחקים” נכנסה.

הנה אחשורוש המלך הטפש… המן
המיניסטר…זרש הפרוצה, הממרטת את לחיי
המיניסטר… בכל פעם… ויזתא הקטן…

ויודע הוא אמנם ש“אחשורוש המלך” הוא
זבלון השמש בבית־הכנסת; והמן המיניסטר אינו
אלא בונים הקצב; וזרש – אליקים בלפר1
בשמלת אשה; ו“ויזתא הקטן” הוא
הנער המשרת בבית־האופים – יודע הוא את כלם, אבל
בכל זאת… עתה הם… מה שהם!

ומלא הוא עברה; וחפץ הוא להתרומם,
להתנפל על ויזתא, להראות לו באגרופו את כתב־הדת אשר נתן בשושן.

“תקיעה אחת בין שתי עיניו, לפחות!”

וידע הקטן הזה פרושו של “להשמיד, להרג ולאבד את היהודים!”

והוא… כמדמה לו שהוא מתרומם… עומד
הוא על רגליו… אבל אנשי הבית מתנועעים…
השלחן רוקד… הכל מתהפך!……

והמה צועקים, שהוא נופל!

–איך זה נפלתי באמת?

– שכור הוא, שלמה’לה – קוראים אחריו – שלמה’לה שכור!

ואמא נושאה אותו בזרועותיה, מלקקת
את צדעי מצחו, לוחשת עליו לחש, כואבת ואומרת:
“אללי לי, עין־הרע שלטה בו, צפורי!”

אמא השכיבה אותו על מטתה וצותה
אותו שיישן; אבל הוא יודע, שאינו ישן… הוא ער
ומתהלך בחוצות שושן…

ואת ויזתא הוא פוגש.. ואחשדרפנים
רוכבים על אחשתרנים, ואחשתרנים על רמכים;
ורמכים – על רמכים, המן מקלל את זרש, וזרש מכה
את המן.

וויזתא נגש ואומר לו: שלמה’לה!? חפץ אני להרג אותך!

– אותי אתה חפץ להרג? –משתומם הוא – אני אהרג את אביך!

– מה אכפת לי? לא יקלל עוד את אמי!

– גם את אמך אהרג.

– מה אכפת לי? לא תכה עוד את אבי!

– את בתיכם, את כל הבתים הללו אהרס, אחריב אנתץ – תל עפר אשימם!

– לא אני בניתים ולא אני אהיה צריך לבנות אותם מחדש!

– גם אותך אהרג!

– אותי? ומה בכך? הנני לפניך – פשוט צואר, הרגני!

ומביט שלמה’לה על צוארו הרך של
ויזתא, על עיניו הקטנות, הרצות ושבות, על הגוף
הקטן המתנועע.

יודע הוא בברור, שאם רק יגע בסכינו אל חלקת צוארו של הקטן ויזתא יצא דם.

“דם!!!”

הוא התחלחל והקיץ מתוך שנתו בצעקה: “דם!!!”









בלפר –עוזר למלמד תינוקות  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53689