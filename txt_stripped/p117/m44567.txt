


	
	הרעב
	




הרעב טס1 על פני
עירות וכרכים, וירא את בני האדם יושבים שקטים
ושאננים, ויש אשר ישמחו ויעלזו, וכל דאגה
ופחד לימי הרעב לא ידעו, כי זה כבר לא היה הרעב
בארץ, וירע הדבר בעיניו, ויאמר: “עוד מעט
ונשכח שם הרעב מן הארץ” ויקרא:

הבה – אשנן להם את פרקי! 2
ידעו אז את ערכי,

את ידי – כי קשתה

ואימתי – לא כלתה!

ושמי עוד בל ישכחו!

לא יוסיפו עוד – ישמחו

ויצא השדה, ויך בשדפון3
את כל תבואת הארץ בגני, בכרמים
ובשדות; ויבא העירה להתענג על פעלו ולשמע
את דבק תקפו וגבורתו מפי אנשים. –

ויבא בין הסוחרים, וירא והנה פני
כלם נוגים; כי לא עשתה האדמה את יבולה, בלתי
אם לפי אכל נפש העובדים בשדה, ולא היה כל ממכר
ומקנה; ובאין ממכר ומקנה; יחבקו הסוחרים
ידים.

שבע רצון יצא הרעב מאת פני הסוחרים,
ויבא בין הכהנים; והנה גם הם עצבים, כי לא נתן
אלהים לאכרים, עובדי האדמה; על כן לא יברך גם
חלק עבדי אלהים. בהיות מנערת בטבל,4
יבא רזון גם בתרומה. –

ויצא הרעב גם משם שמח ויבא אל בית
העשירים, וישבע גם שם נחת; כי מצאו העשירים
ענין רב לפתח אסמיהם, להוקיר את השער5
ולצבור כעפר כסף – ולא מצאו להם עת לאכל לשבעה, וירעבו יומם ולילה.

ויאמר הרעב אל לבו: “אבא נא אל בתי האמנים6. שם אשתה ענג כמים,
בשמעי את עולליהם צועקים ללחם והם, בלי ספק,
כבר מכרו גם את כל כלי עבודתם בלחם, ולא מצאו
להם”.

ויקר מקרהו לבוא אל בית יוחנן הנפח7. –
ויוחנן הנפח מכה בקרנסו8 על הסדן9 מבקר ועד
ערב, ומוצא לו שכר טוב בעבודתו, ובניו שמחים,
ועולליו שבעים, וחרפת רעב לא ידע. –

“רמאי 10 הוא!” אמר
הרעב בלבו: “אך מתעשר הוא, ואסמיו-רקים! הבה –
אנסה דבר אליו”. ויתחפש ויבא בתור עני
לבן-פנים וצנום-הלחיים, ובדמע בעינים ובקול
דממה, כמעט בלי תנועת שפתים, אמר: “חנני נא, איש
טוב, ותנה אכל אל פי, כי זה שלשה ימים לא אכלתי
לחם!”

“בא, ברוך אלהים”, ענה האמן בשמחה:
“קום אכול בשמחה, מאשר נתן לי אלהים בחסדו!”
ויתן לפניו לחם ונזיד. –

הרעב אכל ויכלה כחסיל11 את כל אשר נתנו לפניו, ולא נודע, כי בא דבר
אל בטנו הריקה; ויחפץ לבלע את כל אסם האמן;
אך כל בלע ובלע היה לו כגחלי רתמים, כצורים
ואבנים ומרורת פתנים; ויקם לצאת, ויפן אל האמן
ויאמר: “הואילה נא, איש טוב, ותנה לי גם
קשיטה12 כשנדבת לבך”. יוחנן
משש בכיסו, ויעצב אל רוחו, כי לא מצא שם מאומה.
אך חיש פנה אל אשתו וילחש באזניה דברים
אחדים, ותוצא האשה צרור כסף ותקח משם קשיטה,
ותתן על יד האורח ותאמר: “הצרור הזה הוכן להיות
לנו למשען לימי הרעב, ואולם עד היום לא נתן עוד
אלהים לרעב לבוא בגבולנו ויכלנו לחסר קשיטה מן
הצרור ולתת לך”.

עודנה מדברת, ויבא אל בית יוחנן אכר
לתקן את אתו, וישקל כסף שכר עבודה על יד יוחנן;
וימלא הצרור בקשיטה, אשר חסר, בטרם יצא
הרעב. –

ויקצף הרעב רב קצף, ויקרא: “אצא לשנה
הבאה, וארבה את אותותי ואת מופתי! אז ידע גם דל
גאה זה את הרעב”, וישורר:

אשנן לו את פרקי

וידע אז את ערכי,

את ידי כי קשתה

ואימתי – לא כלתה

לשנה האחרת יצא הרעב, ויך את כל
תבואת הארץ כברד, ואת אשר הותיר הברד הכה
בשדפון, וגם את המעט הנשאר אכל הגזם13
ולא השיבה האדמה גם את האיפה, אשר טמנו בחיקה. –

ויבא הרעב בעיר, וירא מכר את בניו
הקטנים לעבדים בעד איפת שעורים, ומן האיפה עוד
יגרע הקונה מלא קמץ, כי מצא תבלל באחת מעיני
אחד הבנים. –

ויתענג הרעב מאד, ויוסף ללכת; וככל
אשר בא, שמע את שם הרעב נשא על שפתים מגדול ועד
קטן – וישמח מאד. אז זכר את יוחנן האמן, ויאמר:
“אלכה נא להראות את פני דל גאה זה! אני חושב
לנכון, כי כבר אין זכר לצרור כספו ולאסמו, וכבר
מכר גם הוא את בניו בלחם”. –

אך יוחנן הנפח מכה בפטיש, ומוצא שכר בעבודתו, ולעג לרעב.

ויכעס הרעב, ומררתו14 כמעט שנשפכה לארץ; אך התעשת ויאמר:
"אכן רמאי הוא, יוחנן. אך מתעשר הוא לעיני הראים,
ולחם אין בביתו; הבה, אנסה אליו דבר! ויתחפש
ויבא כעני לבן-פנים וצנום-הלחיים, ובדמע
בעינים, בקול דממה כמעט בלי תנועת שפתים אמר:
“חנני, איש טוב, ותנה לחם לפי, כי זה ימים שלשה לא טעם חכי אכל!”



“בא, ברוך אלהים, ענה יוחנן שבה
ואכלת בשמחה, מאשר חננו אלהים!” ויתן
לפניו לחם ונזיד. –

ולא יכול הרעב לאכל ממעש עצור וקצף
נסתר, ויחנן עוד קולו ויאמר: “הואילה נא, איש טוב,
ותנה לי מתת כסף!” –

ותוצא האשה – אשת יוחנן – את צרור
הכסף ותאמר: "הצרור הזה הוכן לנו להיות למשען
לימי הרעב, ואולם חננו אלהים: אסמינו מלאים בר:
“רעב לא נדע, הא לך, ארח נכבד, קשיטה, ואלהים
יצו עליה את הברכה!” –

ובטרם תגמר את דבריה, ויבא יצחק
העגלון, ויבקש מאת יוחנן, כי ישים
חשוקים15 על אופני עגלתו, ויתן
לו שכרו; ובטרם יצא הרעב, מלאה האשה את הקשיטה
בצרור, ולא ידעה חסר. –

ויצא הרעב סר וזעף, ולא ברך את יוחנן
מטיבו ואת אשתו הטובה, ויעצב אל לבו. לחיו
הרזות חורו כסיד, ועיניו העמיקו עוד יותר
בחוריהן, ויחשב מחשבה ויקרא:

“עתה עשה אעשה דבר, ויהללני כל שדי בלהות ושעירי שאול!” –

ויאסף אליו את כל מחנהו: ירקון,
שדפון וברד וחנמל וכל ארבה למינהו, ויסגרם
על מסגר ויקרא: “ארבע שנים לשבע!”

ויעל דגן גם על סלעים וצורים, גם בין
הקוצים והברקנים; ויהי ספיח האדמה לקמצים,
והשחים – לשבע; ויטו כותלי האסמים לנבול תחת
משא התבואה, ולא מצאו האוצרות די כלכל את דגן
השדה וימצאו האכרים פי שבע לכל שנות הרעב,
אשר היו; והסוחרים מצאו פי תשע16וגם האמנים מצאו פי שלש17 בעבודתם. –
ולא ידעו האנשים מה לעשות בכסף הרב אשר מצאו; ויחלו להסכין18 אל
חיי רך וענג, ולא מצאו עוד שבע בלחם, כי אם
התאוו לסלת מרבכת ומעשה מחבת, לשמן, לדבש
ולנפת, ויאכלו בשר צפרים, וישתו יין
משמר19 מכלי זכוכית הנוחים
להשבר; וילבשו בגדי משי, ויצאו בעדי עדיים –
מזהב סגור ועד כל אבן יקרה; ויתפנקו20
האנשים עד מאד, ויהי אם זכר איש את
הלחם, אשר אכל לפני שנות השבע – ותקץ נפשו
בכל אכל, ולא אכל מאם כל היום ההוא וכל הלילה
שלאחריו מגעל נפש, אשר עורר בו זכרון הלחם
ההוא.

אך יוחנן הנפח מכה בפטיש על הסדן,
ואם הוא מצא גם הוא רב שכר בעבודתו, ויתאוה גם
הוא להוציא את מעותיו21 היתרות
בחניות, אך לא מצא לו עת לדבר הזה. בכל יום
ויום גמר בלבו לאמר: מחר אלכה לי אל החניות,
וקניתי שעשעים לבני ובגדי כבוד לי ולאשתי, אך
מחר – מחר ועבודתו, יום – יום ומלאכתו; כי רבה
המלאכה, אשר היתה עליו בימים ההם. באחד הימים
מצא לו שעה קצרה, ויבא אל החנות; ואולם בטרם
דבר דיו עם החנוני, ובטרם התפשר עם משרתי
החנות, אשר התאמצו להונות22 אתו – וכבר עברה שעת חפשו, ויחפז לצאת;
ובחפזו וירא קורנס23 חדש וטוב ויקנהו בחפזון וילך. –
וככלות ארבע שנות השבע – אז הוציא
הרעב את כל מלאכיו מתחת המסגר, וישלחם על
פני השדה. – אז יצא הקצף על הארץ, וידעו את
הרעב ואת ידו החזקה. רב הזרע עפש בחיק האדמה,
ויתרו אשר עשה צמח, נרקב בגשם, ואת הנשאר אכל
הגזם; ולא נשאר גם עלה ירק בשדה. ותאנח
הבהמה, וירעב האדם, ויאנח מאד; כי לא מצא עוד
את תפנוקיו, אשר הסכין אליהם, וכל מאכל גם
תעבה נפשו. אז ידע האדם את אסונו הרב. ויבן כי
רק המאשר שבמאשרים יוכל להיות האמלל
שבאמללים.

ויבא הרעב העירה לשמע את שמע גדלו
ומוראו בפי האנשים, וירא והנה אב מתקוטט
בבתו, כי אמר למכר את נזמיה בעד אבק
ניחוח24, אשר הסכין אליו להריח
בו בימי השבע – והיא לא אבתה לתתם על ידו; ואם
מריבה בבניה הקטנים הצועקים למגדנות ולחלות
שמן, והיא בעמל רב מצאה פת קיבר25 ללחם ביתה.
וישחק הרעב מאד, וימחא בכפיו
הרזות, ויתנשם בצחקו. אך אז זכר את יוחנן
הנפח ויאמר: “אלכה נא לראות בשלומו!”

ויוחנן מכה בקרנס על הסדן מבקר ועד ערב, ובראותו כי האמיר26 היוקר, הגדיל את מחיר עבודתו, וילעג
לרעב.

ויתחפש הרעב ויבא כאיש עני
לבן-פנים וצנום-לחיים, ובדמע בעינים ענה ואמר:
“חנני נא, איש טוב, ותנה אכל אל פי, כי רעב
אני!”

– “קום אכל בשמחה, ענה יוחנן,
כנפשך שבעך, כי חנני אלהים, וכי יש לי
כל”.

והרעב כמעט שנשפכה מררתו לארץ מכעש, אך הבליג27 על רוחו,
ויאמר בלבו: “אין זה כי אם קל הדעת הוא האיש, ואם
יש לו ארוחה ליום או ליומים, לא ידאג עוד. הבה
אנסהו!” ויחנן קולו ויאמר:

“אבל, איש טוב, הן לעבדך אשה ובנים
שבעה – כלם רעבים, כי זה ימים שלשה לא בא אכל אל
פיהם”.

יוחנן חשב מחשבה, ויזכר את הקרנס
אשר קנה, ויאמר: “שבה אפוא בזה, ואתן לך עבודה,
ובשכרך תכלכל את ביתך, ואתה תאכל מעל
שלחני”.

“בשם כל רוח קטב נשבעתי”, אמר הרעב
אל לבו, “כי רמאי האיש! קוה יקודה, כי אנכי לא
אאות לו, על כן יאמר את הדברים האלה; ואולם חכם
אני ממנו: אני אאות לכל אשר יאמר, ואגלה את
תרמיתו לעיני כל”.

ויתפשר28 יוחנן את
הרעב לשנה תמימה, וישב הרעב כלוא בבית יוחנן
ואסור אל הסדן כל השנה. מיום ליום ומבקר עד ערב
הרים את הקרנס, ויך בברזל הלוך והכה וימצא
יוחנן רב ברכה בעבודתו.

ובכלות השנה, ויצא הרעב את בית יוחנן לילה, ויתו על הדלת לאמר:

“שבע שנים התהלך הרעב בארץ, ואל בית האמן לא מצא נתיבות”. –









עף.  ↩



לקחי.  ↩



טראקניס, Здсуха  ↩



תבואה בטרם גמלה תרומתה.  ↩



מחיר התבואה.  ↩



בעלי–מלאכה.  ↩



שמיעד Кузнeцъ  ↩



פטיש.  ↩



אמבאס, Наковаљнк  ↩



בערטריגער Обманщикъ  ↩



קאפער Жукъ  ↩



מין מטבע עתיקה קטנה  בערכה.  ↩



מין ארבה.  ↩



גאללע Желчъ  ↩



רייפען Обручм  ↩



ניינמאל מעהר, бољше, Вдекятеро  ↩



דריימאל מעהר, Втрое бољше  ↩



להתרגל  ↩



יין עתיק.  ↩



פערצארטלען זיך Изнѣжжались  ↩



כספו.  ↩



לרמות.  ↩



פטיש.  ↩



טאבאק ТабакЪ  ↩



לחם יבש.  ↩



גדל.  ↩



עצר ברוחו כבש את כעסו.  ↩



השלם אתו.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44567