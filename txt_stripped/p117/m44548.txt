


	
	פני משה
	




ויהי כאשר חנו ישראל בערבות מואב,
ויאמר אלהים אל משה: “עלה אל הר העברים הזה הר
נבו… וראה את ארץ כנען, אשר אני נתן לבני
ישראל לאחזה, ומת בהר, אשר אתה עלה שמה!”

ולא אחר משה לעלות על ההר כאשר צוה;
כי ידע את דבר יי אשר בטרם ישיב רוחו
לאל1 לא יוכל ישראל לעבור את
הירדן ולבא אל ארץ התאנים והרמונים; ואל הארץ
ההיא הלא יחכו הילדים זה ארבעים שנה; והילדים
כבר היו לאנשים; ורבים מן האנשים מתו, ויבטיחו
לילדיהם תאנים ורמונים וכל פרי חמד בארץ ההיא.
עתה באה העת; עתה מהר משה לעלות על ההר ולהאסף
אל עמיו2 למען ימהרו האבות לתת לילדים את הבטחתם.
– ועל ראש הפסגה עמד זה האיש משה:
רוחות המדבר נעצרו בדרכם; צפרי רננים, אשר
פתחו את פיהן לשיר שירת הבקר – נאלמו פתאם;
נמר3 המדבר, בכרעו על טרפו פער פה לפרק4 עצמות שללו – ויעמד נקשה, ולועו5 פתוח; גם השה האמלל, אשר התנודד ויפרפר6 בין צפרני הנמר – הפסיק את אנקותיו וידם;
הנשר פרש את כנפיו לעוף – ולא אספן, ויהי תלוי
בין השמים והארץ.

מבין מפלשי7 עבים
יצא הרעם – ויעמד על דרכו, והרי נבו חרב וחרמון
מביטים איש אל רעהו, משתאים ומתלחשים בדממה.
וידע המדבר כי קדוש ונורא הרגע הזה, וכי
גדולות ונוראות מתכוננות הפעם להיות בארץ.



“היבא אלהים משמים ארצה לקחת לו את תורתו אשר נתן לבני ישראל?” –חרד הר סיני.

"אם ירד אלהים שנית לתת תורה חדשה, ולכרות ברית חדשה עם אחד

העמים?" – חקרו הרי אררט.

ורק הר נבו הוא אשר ידע כי קדוש הרגע, באשר הוא האחרון בחיי האיש הגדול.

ועל ראש הפסגה עמד זה האיש משה,
ותמונת פניו נשקפת בים־סוף השקט על מימיו
הטהורים והבהירים

וירגשו הדגים – ויפח באפם רוח
חדש, רוח נבון, רוח טהור, ויושיטו איש לרעהו
סנפיר8 וישבעו לאהבה ולרעות לנצח נצחים.
השמש יצא על פני הים לקטר מימיו,
לקשר אדים לענן, למען יכין כסות אבל ונאד דמעות
לשמים, לספד לבחיר אלהים ולבכותו.

ומנטפי מים טהורים ושקפים נקשר הענן. וישתרע על פני המדבר נכח הים.

וצל תמונת פני משה אשר בים נחקק גם בענן, וירא ברוח.

ובני ישראל המתאוננים התאספו על
יהושע בן נון ועל אלעזר הכהן ויריבו בם לאמר:
“השיבו לנו את רוענו, את משה־האיש”! כי לא האמינו
בני



ישראל, כי יעז מלאך המות להניף את חרמשו9 על האדם הגדול הזה;
ויאמרו: “אך מסתירים הם את מקומו מאת ישראל!”
וילונו על נשיאיהם, ויאמרו לרגמם באבנים

ומבלי משים10 נשא
כל איש ישראל את עיניו השמימה, וירא את נביאו –
בן

עמרם בין עבי שחקים.

“הנה – הנו! קראו בחרדת נפש: הנה רוענו רכב על עב קל!”

“הנה הוא מביט אלינו בעין יפה! הגו
הילדים: יבטיח לנו שושנים ופרי חמד בארץ
חמדה”.

“הנה הוא מאים11 עלינו! קצף יקצף!” אמרו החוטאים ויחרדו.
אז ידע ישראל, כי רועו המוליכו במדבר לקח ממנו, ויתעצב אל לבו.

ותבט השמש בפני הענן, ותרא גם
היא את תמונת פני משה, ותתאו את יפיו, וצל
התמונה נחקק גם בשמש. –

ויראו הכוכבים, וירקדו במעגל סביב
לשמש. וכוכבים רחוקים, אשר בקצה השמים, רצו,
עפו ויסעו כל הלילה, למען הבט בפני משה, אשר
בשמש, ונפשם לא מלאה מהביט נפלאות, עד שיצאו
בהמון ואמרו שירה.

על כן יאמר: “פני משה כפני חמה”. –

וממזרח למערב יסב השמש על
תקופתו, יסב מסביב לארץ, ויביט בימים
ובאשדות12 הנחלים, ויחק צלם המופת בכל אשר יביט.
וישתו העורים ממי הימים, ותארנה
עיניהם, ויראו אור גדול; והחרשים פקחו אזנים,
וישמעו זמרת בני אלים. העריצים13 והגאיונים התבוששו מפני האמללים
ונכאי רוח14; וכל פה דובר שלום,
וכל לב וקרב יאהב מישרים, וכל רשע וזדון תמו מן
הארץ. ויחבאו בתחתית הרי חשך.

השמים הביטו במבט תחנונים בפני הארץ, ויצחקו צחוק נחמים ויאמרו:

“אכן הטיבה הארץ השובבה את דרכה!
לנצח נצחים ולעולמי עולמים לא ישמע עוד קול אנחה
בין הרריה, ולא תראה דמעה עליה!” –



והשטן – הוא השטן. הוא היצר הרע, הוא
גם מלאך המות: הוא יצר הרע המסתתר בחדרי לב
הילד, כאשר יסתתר התולע בלב התפוח,
ויסיתהו לעשות עול, לגנב את לב מורים, למרר את רוח
הורים, להוציא דבה על רעהו, ועוד חטאים ואשמות
כאלה, וכאשר ישמע הנער בקולו – ויחטא, אז
ימץ יצר הרע את דמי הלבבות, ועשה לו כנפים,
כמשפט התולעים אשר בגננו, אשר אחרי אכלם את
מבחר הירק יעשו להם כנפים לעוף. אז יגיח יצר
הרע מתוך הלב ויאבר15 השמימה; וזה פשר16 הדבר אשר לב החוטא נבוב17 ונפשו ריקה. אז ישנה יצר הרע את שמו, כי
זה מנהג כל נלוזי דרך18 ובני
רשעה לשנות שמם בכל פעם. לא עוד “יצר הרע”, כי
אם “שטן” שמו ועלה השמימה, והשטין על החוטא
המוסת19 לעורר עליו דין, והוציא
את משפטו למות, ואחרי כן ירד ארצה לקחת את נפש
החוטא ולהורידה שאולה. אז ישנה שנית את שמו:
“מלאך המות” הנהו אז. –

ויהי בראות השטן כי חדלו בני האדם משמע בקולו, ולא יספו לחטא,

וירע הדבר בעיניו; ועוד רעה מזאת:
ברדתו פעם אחת אל ירכתי שאול, לא יכול עוד לצאת
משם, כי צירי דלתות שאול העלו חלודה20, באין יוצא ונכנס ולא יכלו להפתח.
אז שת הנכל עצות בנפשו, ויתמדד, ויגיח מבעד לסדקים21,
וילבש אדרת שער, ויבא בין האנשים, ויתחפש
ויבא אל בית אחד מבני ההמון. וידכא וישוח,
ובלשון חנפים ענה ואמר:

"ראה זה איש צדיק ותמים דרך! מצאת חן בעיני אלהים, ולאות ולמופת

חקק בבארך, אשר בחצרך, את תמונת פני משה איש האלהים!"

וענה איש ההמון ואמר: “בי אדני! תמונה
אשר כזאת תראה גם בבאר שכני, ובבארות כל
אנשי המקום!”

אז יענה השטן בדברים רכים משמן:
“אבל איש ענו! התמונה אשר לשכנך אך צל הוא, צל
שלישי לתמונת בארך אשר נחקקה בירח, ומשם
גנבו בארות כל שכניך!”

כזאת וכזאת דבר אל השני ואל
השלישי, וכזאת דבר גם לכל איש ואיש מבני
ההמון בסתר אהלו; והמה האמינו בו, כי נקל לאיש
להאמין לאמר: “צדיק וישר אתה!” ועוד נקל לו מזה
להאמין כי חבריו – הרשעים.

אז מלא לב איש על רעהו עברה וזעם
ושנאת חנם, וכאשר השכימו בבקר לצאת מאהליהם,
לא ברך עוד איש את רעהו בברכת הבקר, כי אם עמד
לחרף ולגדף את תמונת באר שכנו, ולכנותה בשם
צל ואליל22, ולשבח ולקלס
את התמונה אשר בבארו.

ומחלול קדש יצאו לריבות שפתים,
ומריבות שפתים – למלחמת אגרוף. איש איש נלחם
בשם אלהיו ולכבוד תמונתו, עד שקם איש על אחיו
ורצחו נפש.

והדמים הנשפכים באו בימים ויעכרו המים, ותסתר התמונה.

ותרבינה האנחות מיום ליום, ותהיינה
לרוחות סער, ויצררו את הדמעות לעננים שחורים.
ויכסו פני שמש – ותעלם התמונה. – אז שבו
העורים לקדמתם, ואזני חרשים לא שמעו דבר, ותועי
רוח לא מצאו דרך.

כן היה הדבר אז וכן הוה עתה, וכן
יהיה בכל העתים ועת ישא האדם את עיניו
השמימה. ויביט תמונת איש האלהים – אז ירחש
לבו דבר טוב ואהבת חסד; אז יעבר רוח על הארץ,
וטהרו השמים ונראתה התמונה בימים ובנהרות
ובכל משקע מים23, ופקחו
העורים עינים, ושמעו החרשים דברי ספר,
ותעי־רוח ידעו בינה. –

ובבא רוח קנאה בלבות בני האדם, ועבר
רוח תעה על העם לאמר: לי התמונה הזאת ולא לך. אז
יצא הרוח מתחת להרי חשך והיה לרוח שכרון בלב
האנשים, וקמו איש על אחיו. אז תהיינה האנחות
לרוח סער, וצררו את הדמעות לעננים. ונסתרה
התמונה בימים ובנהרות, ושבו העורים לקדמתם,
ואזני חרשים לא השמענה, ותעי רוח לא ימצאו דרך.









ימות  ↩



למות  ↩



טיגער, Тигръ  ↩



לשבר  ↩



פיו  ↩



צאפפעלט זיך, Барахтался  ↩



מכסה  ↩



שופפע, Чешуя  ↩



לקחת את נפשו  ↩



אונוויללקירליך Несколько  ↩



דרעהט Грозитъ  ↩



וואססער פאללע Водопады  ↩



טיראנען Тараны  ↩



נואשים  ↩



יעוף  ↩



בעדייטונג, Значенiе  ↩



ריק  ↩



ההולכים בדרכים עקלקלות.  ↩



פערפיהרטער Обольщенный  ↩



ראסט Ржавчина  ↩



לחורים  ↩



גאטץ Идолъ  ↩



בכל מקום אשר המים שוקעים  שם  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44548