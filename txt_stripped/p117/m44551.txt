


	
	ל"ג בעמר
	




השמש השכים ביום ההוא לצאת על
הרקיע הבהיר; ואולם גם פתחיהו הנער ואבצן אחיו
לא אחרו לקום מעל מטתם, ובחפזון רחצו את ידיהם
ואת פניהם, ויברכו ברכת המודים, וילבשו את
בגדיהם – והנם נכונים ללכת ה“חדרה”1
כי חג לנערים היום; חג ‘ל"ג בעמר’. היום
יצאו כל נערי החדר אל השדה ואל היער, מקום אשר
צפרים יפות אמרות שירה, והצלצל2 יוצא במחול; שם גם יער נחמד הצופה ביאר
ורואה שם יער נחמד כמהו; וביער עצים גבוהים,
גבוהים מאד; ויש אשר נערים עזי נפש ימצאו עז
בלבבם לעלות עד צמרות3 העצים
ההם; ומה נעימים ונחמדים פני הנער מראש העץ!
כאלו גדל ויצא מן העפאים! ואולם מה איום ונורא
לעמוד בגבה אשר כזה מעל ליאר!

כן גם נעים גם נורא לבא בעבי היער
מקום הצללים, שם חיות קטנות עם גדלות; שמה יבאו
רק נערים אבירי־הלב.

ואולם גם לנערים רכי־הלב יש ענין רב לענות בו4: הוא ימצא ענג רב
בשכבו בדד על שפת היאר, לשמע המית הגלים אל
הצפרים, ורחשי הצפרים אל הגלים, ולספר את
הקמטים5 אשר על פני היאר.
חג גדול לנערים היום הזה, ועל כן השכימו הנערים לקום, ואמם העניקה6 להם מפרי החג: ביצה וכעך7 וצמוקים ויזדינו בקשתות ובקני רבה,
וימהרו ללכת ה“חדרה”.

– יום בהיר הוא בשחקים, אמר פתחיהו בחפזון, ויוסף לצעוד פסיעה גסה8 ויאמר: – יהי רצון שלא יענן9 היום, ולא יחלל חגנו!"
“אמן!” ענה אחיו הקטן – ויכרך אחרי
פתחיהו. – אנחנו נהיה הראשונים, אמר פתחיהו.
האין זאת, אבצן? –
הלא? – ענה אבצן.

אך כאשר באו האחים החדרה, ראו, כי
יש נערים חרצים מהם, ומחצית חבריהם כבר נאספו
ועמדו הכן, ואחד מהם הושיט את רגלו בגאוה וירא
לנערים כי מנעליו רטבים, כי השכים לבא עת
שכבת הטל עוד לא עלתה מן הארץ; ויהיו רבים אשר
קנאו בו, כי לא ראו מעולם שכבת הטל. –

וכעבור זמן קט, ויבאו גם יתר הנערים,
וישנו להם את פרקם. ואחרי כן באר להם המורה את
קדשת היום לנערי בני ישראל, כי ביום הזה,
לפני מאות בשנים, מת התנא הגדול רבן שמעון בן
יוחאי וכי על כן אכלים פירות וכל דבר עגול, כי כל
בני החיים מתגלגלים והולכים כביצה מן הערש
אלי קבר;

וזה האות, כי גם בגדולים, כבן יוחאי
שלט המות. כן גם באר להם, כי עת יחטאו האנשים
לאלהים, ויתעוררו מי הים לצאת על היבשה ולהציף
את העולם, ועבי שמים יתאספו להביא מבול על הארץ,
אך אז יראה אלהים לים ולעבים את הקשת בענן –
אות הברית והשבועה. אשר נשבע לנח, לבלתי הביא
עוד מבול על הארץ. – ובימי התנא הגדול בן־יוחאי
היו כל אנשי דורו צדיקים, ועל כן לא נראתה הקשת
בימיו, ולזכר הדבר הזה ישאו הנערים קשתות על
מתניהם.

אך אבצן לא שמע לדברי המורה. אבצן
נתן עיניו בביצה, אשר נתנה אמו לאחיו, והנה היא
גדולה מן הביצה אשר נתנו לו. “בביצה יש
חלבון10 וחלמון11 דמה אבצן בלבו: בביצה הגדולה גם
החלבון והחלמון גדולים”. ויבא רעיון לא טהור
בלבבו להחליף את ביצתו בביצת אחיו. הדבר הזה
עלה לו בנקל, כי פני כל הנערים היו מסבים אל
מורם, ויגש בלט אל צרור אחיו, ויקח משם את
הביצה, וישם את ביצתו בצרור אחיו, אך אז נדמה
לו, כי ביצתו היא הגדולה וכי ביצת אחיו – הקטנה,
וימהר להשיב את הגנבה אל מקומה ולקחת את שלו;
ואולם כמו קסם היה בביצות, כי הביצה, אשר הניח
בצרור אחיו, היתה גדולה בעיניו והביצה אשר בידו
נראתה לו כקטנה.

פעמים מספר החליף הנער את הביצות,
ולבו דפק בו כלב גנב, ובהיותו חרד וממהר
לעשות, נפלה ביצתו מידו ותשבר, וישפכו
החלבון והחלמון גם יחד.

אז ראה פתחיהו את אסונו הרב כי ביצה
נשברה – בצרורו, וישבר גם לבו בקרבו,
ונפשו נעצבה.

הנערים סבו את פתחיהו, וינודו לו;
ורבים הבטיחו לו, כי יתנו לו לאכול עמם
בסעודתם. אך פתחיהו לא התנחם על ביצתו, וילך
בלי חמדה אחר החבורה.

ובשמחות וגיל ילכו הנערים מחמשים
בקשתות ורמחי עץ ומזוינים במזון. וישירו
שירים, אך שני נערים – אשר נמשכו אחר הארחה –
נוגים ועצבי רוח והם: פתחיהו ואבצן. פתחיהו
נעצב אל ביצתו. ואבצן ראה דמעות נשרות מריסי
עיני אחיו, ויכהו לבבו – וגם אמנם התנדב לתת את
ביצתו ואת כל ארוחתו לאחיו,לבלי יוסיף לבכות,
אך פתחיהו לא קבל ממנו.

הנערים יצאו את העיר, ויבאו בקרבת
היער והיאר. ויהי רוחם; ויחלו לפזז ולכרכר
מרב שמחה. ואחד הנערים קרא: “ראו, חברה! שמים
טהורים ושמש בהיר! יהי רצון שלא יראו עבים על
שמינו היום!”

“אמן!” ענו הנערים בקול.

אך אבצן לא מצא את לבבו לענות “אמן”
עמהם: “תפלת גנב – תועבה לאלהים, אמר אל לבו,
אם יתקדרו השמים בעבים, יהי אות, כי קצף יקצף
אלהים עלי בשל דמעת אחי!” וילך אט, ויחשב
מחשבות. ויאמר אל לבו:
“אמור אמרים, כי יש נאד בידי אלהים, ואל הנאד ההוא
תאספנה כל דמעות ישראל – הבאה גם דמעת אחי
שמה?” – הוא ראה כי הדמעה לא עלתה השמימה כי
אם נזלה על הלחי ותפל ארצה.

הבלעתה האדמה? –

אבל הן כבר ארר אלהים את האדמה אשר
בלעה דמי הבל! כבר יודעת האדמה, כי אין לבלע
דמעת אחים.

בין כה והנערים ישבו לסעוד את
סעודתם – והנה רוח קר נשב מצפון, וינשאו
קוצות תלתלי הנערים ברוח, וקוצות תלתלי
אבצן טפחו12 לו על פניו ועל
עיניו. המורה עמד על רגליו, ויבט בפני השמים,
והנה עב קטנה כנף איש נראתה ברקיע ויקרא
לנערים: “קומו ונשוב הביתה, כי עוד מעט ומטר סחף
יהיה על הארץ!”.

הנערים הביטו השמימה, ובלבם
התלוננו על המורה, אשר יחרד לכתם קטן אשר כזה;
אך הכתם הקטן השתרבב ורב. ויכס את עין השמש.
הרוח היה לרוח סער ועמודי־אבק התאבכו13
ויסבו בשדה כענקים – במחולות; ברק כקרץ עין14 חצה את העבים, וחיש יצא הרעם מבטן15 היער,
ולא הגיעו הנערים עד לביתם, ומטר סחף נתך ארצה,
כאשר נבא עליהם מורם מראש.

הנערים נעצבו אל לבם. כי חלל יום
חגם, ויותר מכלם – אבצן, אשר יסרוהו
כליותיו16 כי בעון ביצתו יצא הקצף על עדת הנערים התמימים
ומאז והלאה, בכל פעם אשר זכרו
הנערים בחדרם את יום חנם המחלל, וישיחו בו –
נאנח אבנן. ויעצב אל לבו, ונטפי דמעות נזלו
מעיניו.











אל בית הספר  ↩



גריללע, Сверчокъ  ↩



ראשי  ↩



לדבר בו  ↩



פֿאלטען Морщины  ↩



נתנה להם הרבה  ↩



רונדעס קיבליין (באגעל) Баранка  ↩



צעד גדול  ↩



שלא יראו עננים על השמים  ↩



אייווייס Бѣлка  ↩



אייגעלב Желтка  ↩



הכו על פניו  ↩



האבק ההרומם ברוך בעמוד  ויתגלגל  ↩



אויגענבליקק Мгновенiе  ↩



מתוך  ↩



האטטע געװיססענביססע Имѣелъ грызенiе
совѣсти  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44551