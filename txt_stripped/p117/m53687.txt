


	
	פרות של חמשה־עשר
	




בחדרו של שמואל המלמד היו לומדים רק
נערים מבני העניים. והיה אם בא איש לפני שמואל
המלמד למסר את בנו על ידו – ושאל המלמד את האב:
“העשיר אתה אם עני?” ואם ענה האב: “עשיר אני!” –
שלחו מעל פניו ולא קבל את בנו אל חדרו. ואהב
שמואל את תלמידיו, וגם תלמידיו אהבוהו ואת כל
אשר הלך, ובכל אשר ישב – היו תלמידיו סובבים
אותו ודבקים בו. וראו אותו שונאיו ומקנאיו בתוך
עמו הקטן הזה ואמרו: “הנה התרנגלת על
אפרוחיה!” ולא ידעו הפתאים הללו, כי לא את
גנותו הם אומרים, כי אם את שבחו של שמואל וגנותם
הם, שהם כל־כך רעים, עד כי אפלו את הילדים
התמימים אינם יכולים לאהב; ושמואל הוא כל־כך טוב
עד כי אפלו ילדים מכירים בו ואוהבים אותו.

ובבקר־בבקר יקומו
התלמידים הטובים ועזבו מהר את בית־אבותם, ורצו
החדרה לקבל את פני מורם ולשמע תורה מפיו;
והתפאר כל נער ונער בלבבו לאמר: “אני אהיה
הראשון אשר אברך את מורי ברכת־הבקר”. אבל תמיד
היו באים כלם החדרה ברגע אחד, וכאלו היתה
בכלם נשמה אחת – קראו כלם פה אחד:

– שלום עליך, רבי ומורי!

– עליכם השלום, תלמידי, חביבי! –יענה
שמואל בפנים מאירות, וישבו ללמד מתוך
שמחה.

פעם אחת – זה היה ביום חמשה עשר
בשבט – קרה לכלם מקרה אחד: כלם אחרו לבוא
החדרה. ידעו הנערים כי “חמשה־עשר” היום. ביום
זה מביאים התלמידים אל חדרם מפרות ארץ־ישראל:
תמרים, רמונים, צמוקים, שהם, לפי דברי הרבי,
ענבי ארץ־ישראל, שבהיותם תלויים שם אשכולות
על גפנם, היו רעננים, גדולים ומלאים; אך מיום
שגלו מארצם לחוץ־לארץ צמקו ויבשו, ואולם גם
בהיותם יבשים עודם מתוקים מהשזיפים המלאים
והגדולים. אבל הפרות הללו הם ביקר: אינם נקנים
אלא בפרוטות, ופרוטות אינן מצויות בידי בני
עניים. פרוטות צריך לבקש מאת אבא ואמא, אך
אבא מביט בכעס ושותק, ואמא נוזפת ואומרת: מחי
מתיבש מדאגה: “מאין אקח ככר־לחם לארחת־היום?
ורעבתן זה – לפרות הוא תאב!”

– צריך להתיאש היום מפרות – גמר נער
אחד בלבו – אבל איככה אבוא החדרה בידים ריקות,
בשעה שכל נער ונער בא וידיו מלאות?! טוב כי
אאחר היום מעט, ובין כה יאכלו הנערים את
פרותיהם! וככה חשב כל נער ונער בלבו, ויאחרו
כלם; ויבואו כלם ברגע אחד אל החדר. איש איש
מהם הביט לארץ, לבל יראה בעיניו את התאנים
המלאות והתמרים הנוצצים־לחים, הצמוקים
השחרחרים והרמונים האדמים, אשר ביד רעיו.
איש־איש מהם חשב בלבו, שכל חבריו מביטים
בודאי אל ידיו הריקות וצוחקים בחשאי, –אבל כאשר
ראו אחרי כן, שכלם באו בידים ריקות נתמלא
לבם שמחה.

– גם אתה לא הבאת כלום?

– אבא אמר: אין כסף. אני בכיתי, והוא לא נתן.

– אבי שתק, אבל נתון לא נתן כאביך. ואתה?

– אני עשיתי עצמי כבוכה, אבל אמא קדמה ובכתה…

– גם אמי חפצה, כמדמני, לבכות, אבל התחילה גוערת.

– ומה נעשה היום בשעת החפש?

– רעיון טוב עלה על לבי – ענה בצלאל
הגדול שבנערים – הבה יספר איש־איש מאתנו איזו
מעשיה יפה, ובלבד שתהיה מענין
חמשה־עשר.

– או על דבר ארץ־ישראל – הוסיף נער אחר
– ארץ־ישראל היא מקום הפרות המתוקים שאוכלים
היום.

– גם על דבר יערים ואילנות – הציע
בנימין הקטן בתלמידים – כי חמשה־עשר הלא הוא
ראש־השנה לאילנות!

– וגם על צפרים, הלא הצפרים הם שכני
האילנות, כמו שכתוב בפרוש: “מבין עפאים יתנו
קול”!

ותיטב העצה בעיני כל התלמידים;
וכאשר הגיעה שעת החפש הפילו גורל מי יספר
ראשונה ויפל הגורל על בצלאל. ובצלאל מעמיד פנים של ראש המדברים:
מקמט מעט את מצחו, מתנה מראש, שלא יפסיקוהו
באמצע, ומתחיל לספר: – הדבר היה בשכבר
הימים; עוד בטרם שנולד תובל־קין לוטש הברזל
הראשון; והיערים לא ידעו עוד אימת קרדם,
והצמחים לא נקטפו עוד בידי אדם, ורק כאשר
הגיעה עתם למות, היו מתים מיתת נשיקה…

– מה זאת מיתת נשיקה? –שאל בנימין הקטן.

– מיתת נשיקה היא מיתה בידי שמים.

– ומיתה בידי שמים מה היא?

– מיתה בידי שמים היא שלא בידי אדם. אבל אל תפסיקני, קטן!

– אז עוד לא חל ראש־השנה ליערות בחמשה־עשר בשבט.

– ואימתי חל?

– אימתי? בודאי בכל יום שהיו רוצים
היו עומדים ומתפללים. הלא יודעים אתם, שהאילנות
הם “בעלי תפלה”! ואולי היו עושים ראש־השנה בעת
שהרבה צפרים באו אל היער. את זאת איני יודע
ברור: אבל ברור הדבר שלא בחמשה־עשר חל.

– ומהיכן ברור לך הדבר?

– אם לא כן לא היה ולא נברא כל הספור
הזה, שאני מספר לכם. אבל למה זה תפסיקוני?! הלא
התניתי מראש! רוצים אתם, מפסיק אני לגמרי.

– לא, לא! ספר ואנחנו נשתק.

– השבעו לי!

כל הנערים הוציאו את ציציותיהם ונשקון, ובצלאל שב אל ספורו.

– אז לא חל עוד ראש השנה לאילנות
בחמשה־עשר, והעצים לא פחדו עוד את הברזל;
ויגדלו היערים לרחבם ולעמקם.

– רק שאלה אחת, בצלאל! מתיר אתה לי את שבועתי?

– מתיר אני, אבל רק שאלה אחת!

– מדוע רק לרחבם ולעמקם ולא לגבהם?

– את זאת חפצתי בעצמי לבאר לכם: המה
יראו, פן יגבהו הרבה־הרבה, עד כי יגעו ענפיהם
בשמים הקדושים, בשמש הקדוש ובכוכבים
הקדושים!

ויגדלו העצים לרחבם ולעמקם, ולא
נועזו גם להביט בפני השמים, ויהיו העצים אשר
בימים ההם ננסים. ויסתבכו
העצים אחד בענפי רעהו, עד כי לא יכלו עוד קוי
השמש לחדר בעד העלים, ויהי חשך ביער;
והאדמה, אשר מתחת לעצים, לא ידעה אם יש שמים
פרושים ממעל. ובין הסבכים מצאו להם מקלט:
זאבים, שועלים, אריות וכל חיה טורפת. ואילני סרק
עוד לא היו אז ביערים: כל העצים למיניהם נשאו
פרי מתוק לחך.

– כתמרי ארץ־ישראל?

– כמעט כתמרי ארץ־ישראל; אבל בני
האדם לא אכלו מן הפרות המתוקים ההם, כי פחדו
לבוא אל היער מפני האריות והנמרים, אשר שכנו
שם. ויפלו הפרות על הארץ וירקבו; ואחרי כן
התערו באדמה, וישלחו בדים.

ושנה שנה נופלים פרות ועושים בדים;
והבדים הולכים ורבים, הולכים וגדלים, הולכים
ומתפתחים. ויקם דור חדש ביער: עצים צעירים,
רעננים, יפים, זקופים. אף קמט קל לא נראה על
קלפתם. וירבו הצעירים. ויצר המקום ביער.
והזקנים היו אמנם סבלנים גדולים, גם הרשו
לצעירים לשלח את ענפיהם הרכים אל בין ענפיהם
הסבוכים, הענפים הזקנים; ולא הקפידו גם אם שמו
הצעירים ענפים על שכמיהם וגזעיהם, אבל הצעירים
התחילו להתאונן: “צר לנו המקום! איזה דרך כסל
בחרתם לכם, זקנים, לצמח רק לרחב? השמימה,
השמימה! נגביה את ענפינו למעלה!”

ויחרדו הזקנים לדברי הצעירים, כי
חשבו את הדברים לחרוף וגדוף כלפי השמים
הקדושים ויקראו: – מה אתם אומרים, נערים
שובבים?! לשמים?! לשמש? לכוכבים
הקדושים?!

– ומה כל הצעקה, שאתם מעמידים עלינו,
ננסים? – ענו הצעירים – אדרבה, אם קדושים
השמים בעיניכם, הלא טוב לנו להתרומם אליהם,
ונקדש גם אנו!

ויהי ריב בין הזקנים ובין הצעירים,
וגם דבי היער התערבו בדבר וחוו את דעתם כי
צדקו הזקנים בריבם; אבל הצעירים הניעו עליהם
בראש; יודעים אנחנו את חפצכם, פראים! סבכים
חדשים דרושים לכם למען בניכם הקטנים! צר לכם
על חשכת היער שתתמעט! השמימה, השמימה
נתרומם! רב לנו להשתרג ולהתפתל יחד; תראה גם
אדמתנו, שיש שמים בהירים ממעל!

ויקצפו הצעירים על הזקנים, והזקנים
על הצעירים. מה עשו? עמדו וקבעו: “ראש השנה”,
ויקומו הזקנים להתפלל.

– והצעירים?

– הצעירים, הם צעירים, לא ידעו “עברי”.

ויתפללו הזקנים לשמים, כי
ישלחו רזון ואבני־ברד על הדור הצעיר המלעיב
בקדושים.

– מוטב שימותו – קראו הזקנים –ולא יחדשו מנהגים וחלול־קדש ביער!

ואילנות רבים אמרו: מוטב שנשאר ערירים, מהוליד בנים מחללי קדש כאלה!

ויצא קצף גדול על היער, ויבוא בו
רזון וחרב וברד, וימותו צעירים וזקנים במיתות
משנות. וגם אלה שנשארו בחיים בא רקב בלבם.
בשנה ההיא נולד תובל־קין – אבי לוטש קרדמות
הברזל; ועל האילנות, אשר התפללו על הערירות
יצא גזר דין, שישארו אילני סרק לעולם ועד.

ולמען אשר לא יוסיפו עוד העצים
להתפלל תפלה רעה כזאת – יצא גזר־דין על היער,
שיחול ראש־השנה שלו בחדש שבט, עת עצי היער
שקועים בשנת החרף, וכל צמחי האדמה נמים תחת
מכסה השלג. גם על הדב נגזר לישן כל ימי החרף,
על אשר עזר לריב, ועורר את הננסים הזקנים על
הצעירים השואפים למעלה.

שמואל המלמד שכב אז על מטתו, שכב
והעלה עשן מתוך מקטרתו הארכה; ובשמעו את
שיחות הנערים, וייטב בעיניו וירב להעלות עשן
מקטרתו לבל יראו הנערים את פניו ולא יתבישו
לספר את ספוריהם.

אחרי בצלאל עלה הגורל על אלישע
היתום והוא מספר: – היה היה נביא בישראל; ויהי
הנביא איש אלהים קדוש מאד, והיה כאשר האיר
הנביא פנים לאיש וצחק לו – ויהי האיש ההוא מברך
כל ימי חייו, וישמח ויצחק תמיד, ולא ידע מה זה
בכי. ואם הראה לאיש פנים זועפים, והיה האיש אמלל
ונדכה ובוכה כל ימיו, ולא ידע עוד מהו צחוק עד יום
מותו. ויהיו רבים רבים אוהביו ומכבדיו, כי חכו
לראות את פניו הצוחקים – והיו מאשרים כל ימיהם;
ורבים היו אויביו, אשר יראו מפניו, פן יראם
פנים זועפים, והיו אמללים כל הימים; ויהיו כל
בני האדם או רודפים אחריו או בורחים מפניו.

ואהב הנביא ההוא להתרחק לפעמים מבני
האדם ולהסתתר ביער, כי ידע הנביא לשון העצים
ושפת־הריח של השושנים, שמע מרוצת הלח
בעורקי הצמחים, ובחן בעיניו את גדול הענפים
וצמיחת העלים שבכל רגע ורגע. גם בין עצי היער
היו רבים אשר אהבוהו, כי יש אשר נשא עיניו אל
אילן אחד ואמר: “אילן,אילן, ברכת אלהים עליך!”
ועשה האילן פרות מתוקים תמיד בקיץ ובחרף;
ועצים רבים יראו מפניו, כי יש אשר נתן עיניו
בעץ אחד ואמר: “פנה מקום לצעירים וטובים ממך”.
והתחילו עליו נובלים, ענפיו מתכוצים ומתיבשים,
ושרשו רקב באדמה, ויונקים רעננים עלו על
מקומו.

והעיר, אשר ישב בה הנביא, היתה בירת
הארץ אשר שכן בה המלך; ולמלך היתה בת
יחידה, נחמדה וישרה. ותאהב בת המלך הטובה את
הנביא הקדוש, והוא גם הוא אהבה; אבל הנביא
נשבע, כי לא יבנה לו בית ולא ישא לו אשה, עד
אשר יהפך את כל בני האדם לצדיקים וישרים.
ויתן הנביא לכלתו לבת המלך יונה אחת, אשר
היתה חציה לבנה כשלג, וחציה אדמה כדם; וסמן
זה אמר לה: אם תהפך היונה שלך לבנה וידעת,
כי קימתי את שבועתי, כי נהפכו כל הרשעים
לצדיקים ואז אבוא לחג חג חתנתנו.

כי רוח אלהים היה בקרב הנביא הזה;
והמכשפים, אשר לא ידעו את האלהים, אמרו: "אין זאת
כי אם בלע האיש שתי אבנים קטנות, אחת מהר
גריזים ואחת מהר עיבל, ועל כן גדול כחו כל־כך
לברכה ולקללה״.

שמע ערבי אחד את דברי המכשפים,
ויאמר אל לבו: הבה אארבה נא לנביא ביער,
ואהרגהו; אז אוציא את האבנים מתוכו ואבלען,
והייתי כנביא הזה לברך ולקלל כלבבי. ואני
אמכר את ברכותי ואת קללותי בכסף, ואצבר לי הון
רב. אז יתחתן בי המלך, ויתן לי את בתו – כלת
הנביא – לאשה.

ואז היה ערב ראש־השנה לאילנות;
והנביא עמד אז בתוך היער השקוע בשנתו,
והתפלל עליו, כי תהי השנה הבאה שנה טובה
ומברכה, שנה שפרותיה מתוקים וקרדמותיה קהים.
ויהי כאשר הביט הנביא על העצים – וימס הכפור
והשלג מעליהם, הענפים התחילו זולגים דמעות,
ולח העצים התחיל סובב בעורקיהם במרוצה,
ויתעורר היער מתרדמתו, ויבט משתומם:
האמנם הגיעו ימי האביב? – התלחשו הענפים
הערמים.

– ראש־השנה היום – לחש להם הנביא – הכונו ואברככם.

אז אמר הנביא לברך את היער ברכה
אשר לא שמעו עוד העצים מעולם; והענפים הרכים
כבר הרגישו את מחשבתו של הנביא והתחילו
רועדים משמחה. אך ברגע זה הניף עליו הערבי
הרוצח את חרבו. הנביא לא הספיק לבטא את
ברכתו.

והערבי האכזר חפש בקרב המת את
האבנים, אשר אמרו המכשפים, ולא מצא. ויקצף
מאד, וישבע לעשות בהם נקמות. ועץ אחד עמד שם
על באר מים חיים, ויחפר בור תחת העץ ויקבר
שם את הנביא.

ויהי כאשר הגיעו ימי האביב, וישאו
ענפי העץ מימין – פרות מתוקים, אשר אם טעם מהם
איש חולה וכואב ושב לאיתנו; ויהי בריא ושלם;
וענפי העץ אשר משמאל נשאו פרות יפים, נחמדים
למראה, אשר אם ראם איש, לא יכל להתאפק לבלי אכל
מהם; אבל אם אכל מהם, חלה וימת. וירפאו חולים
רבים, וימותו בריאים רבים: ויהי העץ לפלא,
וישיחו רבים בעץ הנפלא הזה, ולא ידעו פשר
הדבר: איך יכל עץ לשאת על ענפיו חיים ומות
יחד?

ואולם לו היה לעץ פה ולשון, כי אז ספר
לכל את המכאובים הרבים, אשר הוא מרגיש. כי רוח
האלהים, אשר שכן בקרב הנביא להוכיח את בני
האדם, יצק בו ברכות וקללות גם יחד ואינו יכול
להוציאן בלתי אם על ידי פרי חיים ופרי מות;
ואולם רב יתר מאשר הוציא העץ בפריו, הכיל העץ
בקרבו פנימה, עד אשר החלה קלפתו להבקע.

אך העצים אלמים הם; וגם אם תניף עליהם
ברזל, לא ינועו ולא יזועו מפחד; ואם גם תשלח
קרדם בבטנם לא יאנקו; ואתם דעו לכם, כי קשה
מאד הדומיה לעצים האמללים, ומאשר הוא האדם,
שהוא יכל להאנח ולהקל מעט את צערו.

הצפרים הטובות אך הן מבינות את
דומית העצים, והנה השתתפו בצערו של העץ
האמלל, ובבקר־בבקר עפו ותעמדנה על גג בית
הערבי הרוצח, ותקללנה את שם האכזר, ותערכנה
שם הזכרה לנשמת הנביא.

ובת המלך קמה בבקר יום החמשה־עשר
בשבט, ותרא והנה היונה נהפכה כלה אדמה
כדם. ותתחלחל מאד, ותקם ותפתח את דלת חדרה,
ותשלח את היונה מאתה; כי ידעה בת־המלך, כי
לא תעוף היונה בלתי אם אל הנביא; והיתה לו לאות,
כי מבקשת היא אותו שיבוא אל ביתה. והיונה עפה
ותתחבר ליתר הצפרים, אשר ספרו לה את דבר
הרצח, ותעמד עמן יחד על גג הערבי לקלל את שמו
ולזעק עליו חמס.

ויהי כראות בת המלך, כי לא שבה היונה אליה, וגם הנביא לא בא –
ותקם ותצא אל הרחוב, ותלך ותעבר על בית
הערבי, ותרא את יונתה עומדת על הגג בין להקת
צפרים גדולה והן מעוררות זעקת שבר ויללה. אז
הבינה כי יד הערבי בדבר, ותצו לאסרו באזיקים
ולשימו בבית־האסורים. והערבי הודה על פשעו, גם
הראה את המקום, אשר קבר שם את הנביא. אז כרתו את
העץ, ויעשו ממנו תליה ויתלו עליה את הרוצח.
ואת עצמות הנביא לקחו ויקברו אותן בקבורת
ישראל. ואולם בת המלך מאנה להתנחם ותתאבל
עליו כל הימים. ותשאר אלמנה, ולא היתה לאיש
כל ימי חייה.

הנערים החרישו רגעים מספר וחשבו
מחשבות על אודות הספור אשר שמעו. צר היה להם,
שהמעשיה נגמרה כל־כך מהר, שהערבי לא נענש
בענש גדול יותר מתליה, ושהנביא לא שב אחר כן
לתחיה. כי אז הלא יכלה המעשיה להמשך עוד
ועוד. אך ביותר היה צר להם על בת המלך אשר
נשארה אלמנה, והיונה – כלה אדמה.



- - - - - - -



כלם נאנחו יחד, ואחרי כן התנחמו,
ויתנו עיניהם בנער השלישי לספר להם את
ספורו.

אבל הנער קמט את מצחו, והעביר
בזכרונו את כל המעשיות אשר ידע; אך לא מצא
בהן אף אחת, שיש בה מ“חמשה־עשר”. יודע הוא
מעשיות בשני אחים שאחד היה
עני והשני עשיר, בעבד ומלך, וגם בבת־מלכה
אשר בנתה לה בקסמיה דביר של שיש בין השמים
והארץ; יודע הוא מעשיות גם על הגיהנם וגן העדן
– אבל אין בכל אלו המעשיות לא אילנות, ואפלו
פרח או שושנה אחת, ואף לא צפור אחת. רק את העורב
ואת היונה הוא יודע עוד, מעת ששלחם נח מתוך
התבה; אבל זה אינה מעשיה, זהו פשוט חמש! –
ויהי הנער יושב וחושב והנערים עומדים מחרישים
ומחכים לספורו; והנה שמואל המלמד מדבר מתוך
ענן העשן היוצא ממקטרתו: –נערי! התשתתפו
עמי בפרות “חמשה־עשר”? גם לי אין פרוטה לקנות
פרות, ואני רוצה למלא חובת היום במעשיה
כמוכם: החפצים אתם ברבכם לשתף?

– חפצים, חפצים אנו–קראו כלם פה אחד.

הרבי קם וישב על מקומו, והנערים
ישבו לנגדו כחצי גרן עגלה וכמעט שעצרו
בנשימתם, לבל יפריעו את הרבי בספורו.

והרבי מספר: – אוצר נחמד היה צפון
בארונו של שלמה הזקן: תרמיל מלא עפר הקדש
מארץ־ישראל, ששלח לו אביו
מטבריה. ואוצר נחמד היה גם לאביגדור בנו הקטן:
זה היה חרצן של תמר שנשאר לו מפרות
חמשה־עשר. כל הנערים אכלו את פרותיהם ואת
הגרעינים זרקו; והוא – תמרה אחת עלתה בחלקו,
ולא נתנהו לבבו לזרק את החרצן: –הלא העץ, אשר
גמל את התמרה הזאת, יצא מחרצן כזה! והחרצן
ההוא גדל על עץ, שגם הוא יצא מחרצן כחרצני! –ומה
אם חרוב שפרותיו אינם כל כך מתוקים, אינו נותן
פרות עד שבעים שנה – תמר שפרותיו מתוקים על אחת
כמה וכמה! – ואם לשבעים שנה הוא מתחיל לתת
פרות, הרי הוא חי בודאי אלף שנים. – קרוב הדבר
שחרצני שלי הוא נכדו של עץ אשר חי לפני אלפי
שנים בסביבות ירושלים! מן העץ ההוא, מזקנו של
חרצני, היו מביאים בכורים לירושלים! מן העץ ההוא
לקחו לולבים והקיפו את המזבח! העץ ההוא ידע את
ירמיהו, את ישעיהו, את שלמה ושולמית, אולי זה
היה תמר דבורה! ובחשבו את המחשבות האלה, פחד
ורחב לבבו, וימלא רגשי קדש לחרצנו. נדמה לו,
שהאבות, הנביאים, המלכים – כל דורו של התנ"ך
שלח לו את זה במתנה! לו, לאביגדור בן שלמה
הקטן!

וישמר הנער את חרצנו מכל משמר;
ופעם אחת באה מחשבה בלבבו: הבה אקח מעט מעפר
ארץ־ישראל, אשר בתרמילו של אבי, ואשימו
בעציץ, ואטמין שם את חרצני. מעפר אחר לא יצמחו
עצי ארץ־ישראל, אבל נראה מה יצא מן החרצן,
כשיהיה טמון בעפרו שלו.

ידוע ידע הנער, כי אף אם יעלה צמח מן
החרצן, לא יזכה לאכל מפריו, כי מי יודע כמה
שנים תעברנה עד שיתן פרות. אבל לא הפרות היו
דרושים לו: פרות יכול הוא לקנות בחנות. חפץ היה
וקוה לראות מחרצנו עץ, שיהיה נכדו של זה
שהיו מביאים ממנו בכורים. וכאשר אמר כן עשה:
הלך ומצא עציץ אשר שמה בו אחותו פרחים
מזיפים.

– מה זה פרחים מזיפים? –שאל נער אחד.

– מזיפים הם אלה, שאינם צומחים
ממקורם, והם מעשי ידי אדם: לוקחים חוט ברזל,
ורוקמים עליהם חוטי צמר ומשי צבועים בצבע
הפרחים, אבל לצבע הפרחים האמיתיים לא הגיעו,
מפני שאין בהם חיים. אלו הם מזיפים. ויעקר
הנער את הפרחים המזיפים, וישפך את העפר
מתוך העציץ, וישם בו את עפר הקדש ואת החרצן
ויחכה מיום ליום לראות ציץ עולה מחרצנו. אבל
הציץ אינו עולה. ולא חשך הנער כל עמל מנפשו:
העמידו נגד השמש, השקהו פעמים ביום – לשוא!
עפר הקדש עוצר את כחו בקרבו על אדמת נכר. בין
כה עברו ימים רבים, ויום חמשה־עשר בשבט הגיע;
הנער היה חולה ביום ההוא, ולא הלך החדרה, וישב
בביתו על יד עציצו לאכל את פרותיו. ויהי אחרי
גמרו לאכל את פרותיו, ויברך אחריהם “ברכה
אחרונה”, וכאשר סים “על הארץ ועל פרי הארץ” –
הביט על עציצו בהסח הדעת וירא והנה ציץ ירק
מציץ ועולה.

לשמחתו לא היה גבול. היום ההוא היה
אצלו באמת יום חג, חג גדול ונפלא! לא כנערים
אחרים, השמחים בו בפרות שהם אוכלים עכשו; ולא
כגדולים, שהיום הזה חג זכרון הוא להם לימים
עברו, עת כל פרות ארץ־ישראל היו שלנו – שמחת
הנער אביגדור היתה שמחת העתיד! התבינו בני? הוא
קוה שלעתיד יגדל העץ יותר ויותר, ואחרי שנים
רבות –מי יודע? אולי יתן פרות, – בודאי יתן
פרות.

אך שמחתו עברה מהר, כי אחרי עבר
ירחים מספר ראה, שהציץ הרך עומד בקטנו, וכמו
הוא מתחיל לנבל. קשה היה עליו להביט על הציץ
האמלל: דומה היה שהצמח הרך עצב וכאלו אומר:
למה זה הרגזתני ותוציאני מעולמי, מבטן
חרצני?! עפר נתת לי, אבל שמש ושמים, שמשי
שלי ושמי שלי – היכן הם?! והציץ היה באמת עצב,
ואלו נתן לו פה ולשון, היה צועק ואומר: קוי
שמש ישרים תן לי! קוי שמשך עקומים, קרירים,
מזיפים, הם סרים הנה כמתגנבים, כבאים בהחבא!
ויצטער הנער הטוב בצרתו של הציץ האמלל,
ויצר לו עד להתחלות: פעמים רבות אמר לשבר את
העציץ ולהציל את הנטע האמלל מצער עולמי, אך
לבבו לא נתנהו לעשות את הדבר הזה. “אחכה,
אקוה, – נחם את נפשו – הן רואה אני, שלא קמל עוד!
אם לא קמל עד עתה – עוד חיה יחיה!”

וימים עברו וירחים חלפו, הציץ לא גדל
בחם האביב, ולא קמל מקר החרף. על עמדו יעמד. בין
כה הגיעו ימי חנכה. שלמה הזקן שב מבית
התפלה וסדר את נרו על החלון, שעמד שם העציץ.
הוא ברך את שלש ברכותיו, והעלה את נר המכבי
הראשון. ויהי כאשר העלה הנר את שלהבתו –
ויחם לציץ; וירא הנער, לשמחת לבבו, כי הציץ
כלו הפך ירק, וכמדמה שהוא צומח ועולה.

בלילה השני גבה מעט יותר; בלילה
השלישי נדמה כאלו זקף קומתו; בלילה הרביעי
התפתחו שני עלים רכים, יפים, עליזים ודבוקים
יחד; בלילה החמישי התפרדו התאומים ופנו מקום
לזוג־עלים חדש; בלילה הששי נראה בד דק;
בלילה השביעי הוסיף על גבהו, ובליל השמיני
נראתה לעיניו תמונת עץ קטן, השש לעלות
השמימה. הרבה הצטער הנער, על שלא קבעו
המכבים יותר משמונת ימי חנכה; אך התנחם
בתקוה לימי החנכה של השנה הבאה. ראה הנער,
כי לא שמש ולא מים יחיו את הצמח הזה; אור נרות
חנכה דרוש לו, – ויחכה.

שמואל המלמד הפסיק את ספורו ומחה
מעיניו רסיסים לחים ועגלים כעין דמעות. זהו מעשן
מקטרתי, – באר הרבי לתלמידיו סבת הרסיסים. –
העשן, העשן, הוא מכלה את עיני!

– סופו של הצמח – הוסיף הרבי – איני
יודע. לדבר יש הרבה נסחאות; אבל הכל אומרים,
שהצמח ההוא נמצא גם היום באיזה בית מבתי
ישראל. הוא עובר בירשה מדור לדור, והולך וגדל
מחנכה לחנכה. עתיד עץ זה לשאת פרות. אז לא יספיק
לו עוד העציץ.

– ומה יעשה בו אז? – שאלו התלמידים פה אחד.

– אז?! מה לעשות?! נסע לארץ־ישראל, ונטעהו ליד התמר הזקן שלו!

הנערים נאנחו מרב ענג, ויהיו שמחים כאלו אכל איש־איש מהם קב־חרובין בחלקו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53687