


	
	מגלת שושן
	




(בדותא)

על פרס ושושן אני חפץ לספר לכם
הפעם, בנים. ואולם לא על פרס ושושן, שאתם רואים
עכשו על מפת הארץ בחלק אסיה; אלא על פרס
ושושן אשר במגלה, מקום הרכש והאחשתרנים
והאחשדרפנים. שם כל עצי הגנים רק גפנים, וכל
צמחי השדה – שושנים משכרות בריחן הנפלא.
ומעינות־הארץ נובעים אך יין ושכר. ויוצאים
המעינות ושוטפים על פני שבע ועשרים ומאה
מדינה, אשר מסביב לשושן – מהדו ועד כוש. לא
יפלא אפוא אם כל יושבי המדינות ההן הם תמיד
שכורים; ועל כן אינם הולכים ברגל, אלא רוכבים על
סוסים ואחשתרנים בעלי שמנה רגלים; ומחמלה על
הבהמות הללו נתן להם אלהים שמנה רגלים: ארבע
בשבילם, וארבע בשביל בעליהם. וכל השבטים שם
– שרביטי זהב; ובני אדם אינם אוכלים שם ארחות ערב
ובקר, אלא משתאות וסעדות; וכשהם מדברים איש
אל רעהו הם מדברים בחרוזים ובנגון.

ומלאך־המות לא יסור אל הארץ ההיא.
על־כן אין בני־אדם מתים שם כדרך כל הארץ, אלא
נתלים, נסקלים ונהרגים בגזרת המלכות. ובארץ
ההיא אין תושבים עניים וחפשים: כל אנשיה הם, או
אצילים או עבדים; וכאלה כן גם אלה שותים יין
הרבה: הראשונים שותים מטוב לב, והאחרונים – מאנס.
כי אוהבים בני שושן לשכר את עבדיהם ומציגים
אותם אחרי כן לראוה לעיני בניהם הקטנים, להבזות
בעיניהם את השתיה. זה דרך כל אצילי שושן:
שותים הם לשכרה ומבניהם הם דורשים שיהיו
נזירים מיין.

וגנים ופרדסים רבים יש בשושן,
והעמקים מלאים שושנים ופרחים בעלי צבעים
שונים: יש בהם אדמים כאש, ויש לבנים כשלג, עד
שנדמה לך, שאתה נתון בין אש לשלג; והם צומחים
לרגליך בסדר נפלא עד כי יש אשר תדמה כי הולך
אתה על מרבדי חור, כרפס ותכלת אחוזים בחבלי
בוץ וארגמן.

ואולם פרדס אחד יש בשושן, אשר עציו
עושים פרות נפלאים בטעמם ובמראיהם, פרות שאין
משלם בכל מאה ועשרים ושבע המדינות; ואם יסור
שמה איש זר ואכל מפרותיו – וטעם בהם טעם מבחר
פרי ארצו, ומתוכחים לפעמים בני מאה ועשרים
ושבע המדינות איש עם רעהו. זה אומר: “ממבחר פרי
ארצי הם פרות הפרדס הזה!” וזה אומר: “לא כי ממבחר פרי ארצי הם!” וצדקו גם אלה
וגם אלה: איש איש טועם בהם את הטעם הטוב והמתוק
לחכו. אבל את הטעם האמתי, אשר לפרי הפרדס
הזה – לא טעמו עוד האנשים ההם; אין חכם מסגל
לזה.

ואולם נפלא היה טעם הפרות האלה רק
בשעה שאכלו אותם בצל עצי הפרדס הנפלא;
וכאשר העתיקום ממקומם פג טעמם וריחם נמר, וגם
יפים סר מהם. ועוד סגלה נפלאה היתה בפרות
האלה: אם ברך עליהם אוכלם, השפיעו עליו רוח
חדוה וששון, ויאירו את עיניו ואת שכלו; ואם
אכלם בלי ברכה, נסכו עליו רוח שכרון, ויהי
מתהולל ומשתגע. וצפרים יפות ונפלאות, שאין
כמוהן בכל היערות קננו בין עפאי הפרדס,
והצפרים אינן מצפצפות כיתר הצפרים, אלא
קוראות: שי־שו! שי־שו!" – ובבקר בבקר תקמנה
ותקראנה: “שי־שו! שי־שו!” והתנועעו העצים, ויפוח
הרוח, והתפתחו השושנים, והפיצו ריחם הנחמד.
והתעוררו אז כל הישנים על מטותיהם, וידעו כי
יצא השמש בשושן. ובצאת השמש, תקראנה
הצפרים: “רו־צו! רו־צו!” וירוץ אז כל אדם לפעלו
ולעבודתו: העניים – אל השדות והגנים,
והעשירים – אל בתי המשקה.

וכאשר תעמדנה הצפרים על ראשי
העצים ותקראנה: “הוד־הדר! הוד־הדר!” וידעו בני
שושן כי הגיע חדש אדר, ועוד מעט והגיע
האביב…

ואתה אם תשאל את אחד השושנים: “מי
נטע פרדס זה?” – וענה ואמר לך: “איני יודע”. כי
השושנים הגאים אינם רוצים לגלות את הסוד
ולהודות על האמת; אך אני אגלה לכם, בנים, מה
שהפרסים רוצים להסתיר: את הגן הזה נטעו
הילדים בני הגולים העברים. כי כן היה מנהגן של
האמות העבריות בהיותן על אדמתן – בארץ־ישראל:
אם ילדו בן או בת ונטעו בגנן נטע רך, וקראו את
שם הנולד על שם הנטע. וגדלו יחד הילדים עם
הנטעים, ואהבו הילדים את נטיעיהם והשקום בבקר
בבקר והכינו שם לקט לצפרים למען תבאנה לבנות
עליהם את קניהן ותזמרנה בין העפאים ותבערנה
אחרי החסיל המשחית את הנטיעים.

וכאשר יצאו בני ישראל בגולה, עקרו
הילדים את נטיעיהם ולקחום ונטעום בשושן;
ותעופינה גם הצפרים עמם בגולה. ובבקר בבקר
ובערב בערב התאספו ילדי העברים אל הפרדס,
וישבו לפני נטיעיהם, וזכרו את ארצם, את הריה ואת
עמקיה, את השרון ואת הכרמל והלבנון – אז ירדו
עיניהם דמעות חמות, והשקו הדמעות את אדמת
הנכר, והשקו את המטעים, והצפרים הטובות
לחשו עליהם ואמרו: "צי־צו! צי־צו! חיש הנצו! " ויהי
ביניהם עץ אחד, ששמו “מר דרור”, ואותו הביא נער
משבט בנימין; ונטיעה אחת ששמה “הדסה”,
ואותה נטעה בת אביחיל, דוד מר דרור. ויאהב מר
דרור את הדסה מאד; והיא היתה יתומה צעירה, ומר
דרור גדול ממנה בשנים, והוא כבר בנה לו בית
בשושן; ויבא את הדסה אל ביתו, ויאמר בלבו:
“אחכה עד אשר תגדל ואשאנה לאשה”.

ולאביחיל היה עבד מבני אגג, אשר חמל
עליהם שאול בן קיש. שתי פעמים קרא לו אדוניו
דרור, והוא אהב את העבדות, ולא רצה לצאת לחפשי;
וירצעו את אזניו, וישם העבד עגילים בנקבי
אזניו ויתגאה מאד בתכשיטים האלה על כל אחיו
העבדים. כאשר יצא אביחיל בגולה קרא לו דרור
בפעם השלישית. ויקח עמו גם הוא ענף־עץ אחד,
אשר נתנה לו זרש אשתו הקוסמת, ושם העץ “המן
העץ”, ואמרו עליו הקוסמים כי כאשר יגדל העץ
ויגיע עד לחמשים אמה, יתחיל מוציא – לא פרות
אלא –אנשים, אנשים גדולים, שרים ויועצי מדינה.
ויטע העבד החפשי את עצו בתוך הפרדס. ויקרא
את שמו על שם העץ: המן.

ותשמרנה הצפרים לבלתי בנות להן
קן בין ענפי העץ הזה, ולא שרו עליו את שירותיהן
הנעימות, ולא אכלו גם את עליו. וכאשר עופפו
הצפרים האמות עם אפרוחיהן מעל לעץ ההוא – הראוהו
לאפרוחיהן ואמרו: זהו “המן העץ”,
אשר צויתיך לבלתי אכל ממנו! אך העץ הלך וגדל
גם בלי ברכת הצפרים.

ויהי היום וימת מלך פרס ערירי,
ויתאספו זקני שושן אל הפרדס לבחר להם מלך
חדש. ויבואו ביניהם גם גולי ישראל. והיום הזה
היה יום חג לפרסים. ויבושו צעירי ישראל מפני
נטיעיהם לשמח ולחוגג בגולה, עת ירושלים עזובה
ושוממה כאבלה. מה עשו? הלכו ושנו את שמותיהם;
ויכנה מר דרור לעצמו מרדכי והדסה – אסתר,
ושני אחיה אליהו ודניאל –חרבונה והתך. ולא
הכירו עוד הנטיעים את בעליהם; לא הכירום גם
הצפרים היפות, ולא שרו את שירן “שי־שו! שי־שו!”
אלא: “צאו! צאו!” ויטעמו הזקנים
מפרי הפרדס בלא ברכה – ויעבר עליהם רוח
שכרון ויאמרו איש אל אחיו: הבה נחפשה בכל
הארץ את הגדול בשוטים, ונשים אותו למלך עלינו;
והיה לנו לכבוד ולתפארת, כי יאמרו אין טפש
כמלך פרס. ויחפשו ויחפשו וימצאו את
אחשורוש, וימליכוהו עליהם. ויאמר המלך אל
לבו: “הבה אעשה נא לארצי דבר גדול, למען ידעו
כי טפש גדול אני!” ויחשב מחשבות רבות עד אשר
ידע לעשות שני דברים גדולים: עשה משתה גדול,
והרג את ושתי אשתו.

וישמעו בכל הארצות, ויאמרו: “אכן גדולה היא ארץ פרס, וטפש גדול הוא מלכה!”

ויעש המלך משתה גדול, ויצו את כל
עמו לאמר: “מן העבד והשפחה ועד השרים
והאחשדרפנים – יבואו וישתו כדת, אין אנס.
והאיש אשר ימרה את פי – אחת דתו להמית!”

ויעזבו העבדים את עבודתם, והשרים את שרביטיהם ויבואו, וישבו לאכל ולשתות.

ויצו המלך לאמר: כל עבדי המלך
ושריו וכל גרי שבע ועשרים ומאה מדינותי אל
יעשו, לא בשדה ולא בבית, כל עבודה וכל מלאכה,
רק יאכלו וישתו; ומפתבג המלך ינתן לאיש איש
מאכלו ומשתהו, דבר יום ביומו. הין – לעבד,
והינים – לשר; עגל – לעבד, ופר – לשר.

ושם היו שני שומרי הסף בגתן ותרש,
והם היו גם פקידי המטבח ומרתפי היין, ויאמרו:
בי אדוננו המלך, אם כל עבדיך אך יאכלו וישתו,
ומאום לא יעשו, מאין נקח לתת להם את כל
צרכיהם?

שמע המלך את הדברים ויקצף, ויתן
צו, ויתלו שניהם על עץ, ויכתב הדבר בספר
דברי הימים.

וישבו השרים והעבדים לאכל בתוך
הפרדס. ומרדכי כסה את פניו בטליתו המציצת
ויברך על היין. ויראו העצים את הציציות
הנסתרות בכנפותיה, וישמעו את הברכה,
ויכירו את מר דרור.

וכרגע פג השכרון מכל השרים
והזקנים, וייעצו עצה טובה לאמר: יבקשו בכל
הארץ את הנערה הטובה, היפה והצנועה מכל
הנשים, ונשים אותה למלכה תחת ושתי!

ויבקשו בכל הארץ, ולא מצאו בבנות
כל העמים טובה ויפה וצנועה יחד – רק בבנות
היהודים היו כאלה,והטובה מכלן היתה
הדסה־אסתר. ותלקח אל בית המלך.

ורבים מבני שושן היו פתאם פכחים
וחכמים כנזירים. ראה אחשורוש, ויבהל, ויצו
להביא לפניו את הגדול בשוטים, להועץ עמו מה
לעשות.

ולהמן עשרה בנים – כלם שוטים
גדולים, אך ויזתא הצעיר היה השוטה הגדול
מכלם, ויביאוהו לפני המלך. ויאמר ויזתא לפני
המלך: אדוני המלך! נשבע אני בטפשותך
הקדושה, שכל הפכחות הארורה הזאת לא באה אלא
בשביל טליתו של מרדכי. יפקידהו המלך לשר
גדול, וילבישהו לבוש מלכות: תכלת, חור וארגמן
ותכריך בוץ, ופשט מעילו את טליתו.

וייטב הדבר בעיני המלך. ויהי מרדכי לשר ויועץ היושב בשער המלך.

ויצו המלך לאמר: כל עבדי המלך
ישתו וישתו יין, עד אשר יכרעו וישתחוו
ונפלו על פניהם ארצה.

וישתו כל בני שושן, ויכרעו
וישתחוו; רק היהודים אינם שותים ואינם כורעים
ואינם נופלים על פניהם, כי הולכים בקומה זקופה.
וירע הדבר בעיני המן, אבי ויזתא, ויגד
למלך.

ויקצף המלך מאד, ויצו לחקר את
הדבר, וימצא כי דתי היהודים שונות מדתי כל
עם: הם אינם עבדים, אבל גם שרים אינם, ועל כן לא
ינתן להם לא הין ולא הינים, לא פר ולא עגל.

ויצו המלך להשמיד ולאבד את כל
היהודים. שמעו היהודים ויתעטפו בטליתותיהם
ויבואו לבית־הכנסת להתפלל לאלהים ויצומו
ויבכו מרה. שמעו עצי הפרדס, ויכירו את
בעליהם; והצפרים התחילו בוכות בקניהן.

וכרגע סר השכרון מכל בני שושן,
ויהיו פכחים כאלו לא בא יין אל פיהם מעודם.
ויבהלו אנשי שושן מאד, כי נפקחו עיניהם פתאם
לראות את אשר לא ראו עד היום ההוא. ראו העבדים
וידעו, כי אדוניהם עריצים, אכזרים ושכורים נבזים. ראו האדונים
וידעו, כי עבדיהם נוכלים, חנפים, זוללים וסובאים.
והתחילו רבים ומתקוטטים; ומתוך קטטות באו לידי
מהלמות, אבל האדונים היו גבהים יותר מדי והעבדים
– נמוכים יותר מדי, ולא יכלו לגעת איש ברעהו –
ויפלו המהלמות על ראשי היהודים, ובכל מקום
שהתקוטטו שני פרסים גדול וקטן, נמצא ביניהם
איש יהודי המכה בידי שניהם. וירבו היהודים
לצום ולבכות, וישמעו עצי הפרדס ותרב
הפכחות בארץ, ותרבינה הקטטות
והמהלמות.

והמלך שותה ושותה להפיג את פכחותו,
אבל לשוא! גם בלילה אינו יכול לישן מרב פכחות
– נדדה שנת המלך! ויועץ המלך
עם ויזתא יועצו. ויאמר ויזתא: יביאו נא ספר ויהי
נקרא לפני המלך. זוכר הוא, כי בכל עת אשר יקרא
לפניו ספר אפלו באותיות גדולות – מיד חוטפתו
שנה.

והמן אבי ויזתא לא יכל גם הוא לישן
מפני הפכחות הנוראה; ותאמר לו זרש אשתו: אין
זה כי אם בשביל מרדכי היהודי: כי מתחת ללבוש
המלכות הוא נושא עוד את טליתו המציצת; לך אפוא
אמר למלך לתלות את מרדכי!

– אבל הן יועץ המדינה הוא, ומה תעשה המדינה אם יחסר לה יועץ?

– אין דבר, – ענתה זרש, – עצנו בפרדס
כבר הגיע לארבעים ותשע וחצי האמה; עוד מעט
וישא לנו חכמים ויועצים– שרי מדינה.

וייטב הדבר בעיניו וילך ויגד למלך.

ואסתר המלכה עשתה משתה והזמינה את המלך ואת המן ובניו, ותגש
לפניהם מיין הפרדס ומפריו; ותתן למלך כוס
יין מן הבקבוק אשר ברכה עליו, ולהמן ולבניו
נתנה יין אחר. ותצלח רוח שכרון על המן ועל
בניו, ורק המלך והמלכה נשארו פכחים. ולא
יכלו המן ובניו לעמד על רגליהם; וישבו –
ויפלו, ויקומו – ויפלו, וילכו – ויפלו,
והמן נופל על המטה אשר אסתר עליה. ויקצף
המלך מאד, ויצו לתלות את המן ואת בניו.

ותעקר אסתר את “המן העץ” מתוך
הפרדס, ויתלו עליו את המן ואת בניו – כלם
שרים, יועצים ופחות.

אז נתקימה נבואת הקוסם לאמר: “עתיד עץ זה לשאת עליו שרים, אחשדרפנים ופחות.”

את כל זאת ספר לי דודי הזקן, והוא היה
שכור גדול, במחילה, ושלשה לילות לן במערתו של
לוט, ומדי שנה בשנה בליל הפורים היה הולך
ברגל לשושן ולן על קברו של המן, ומשם גלו לו
את כל המעשה הזה.

אבל איני ערב לכם כמה מן האמת יש בספור הזה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53688