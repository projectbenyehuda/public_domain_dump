


	
	הדרור
	




היה היתה דרור בירושלים; ועלתה הדרור ההיא בבקר בבקר, ועמדה בין
עפאי1 עץ הדס ושרה
שירה נעימה, ונאספו ילדים רבים סביב לעץ ושמעו
אל הרנה. אז תספר להם הדרור ספורי־פלא2 מארצות הפלאות: על אדות שולמית היפה
היושבת בין ההרים, על אדות אילות השדה השברות
צמאונן בנהר פישון, על אודות עץ החיים ועץ הדעת
אשר בגן העדן ועל אודות צפרי הזהב אשר שם
יקננו. ואשר פני ילדים למו; ושמעו הנערים את
הספורים האלה בענג רוח ועליצות נפש, ונתנו
איש איש מהם מלא כף זרעונים לדרור, ואכלה ושבעה
וברכה את האלהים ואת הילדים.

ואולם לו גם לא נתנו הילדים את
זרעוניהם לדרור, גם אז לא חדלה מצפצף ומספר את
ספוריה, כי אהבת היא ילדים תמימים; והיה כאשר
שאלוה הצפרים לאמר: “מדוע את פשקת שפתיך
כל היום לשוא?”

תשתומם הדרור: “לשוא? ילדי חמד מקשיבים לקולי, ואתם אומרים – לשוא?”

וכאשר הואיל שלמה המלך לבנות את בית
המקדש בירושלים. לא נחה הדרור ולא שקטה;
ומבקר ועד ערב נשאה בחרטמה מים וטיט
וגושי3 עפר, ותעזר לבונים
במלאכת המקדש; ויש אשר לעגו לה צפרי היער
ואמרו אליה: “לשוא תיגעי תעמלי כל הימים,
ומעשה הבנין לא יקרא על שמך”; וענתה הדרור
ואמרה: “לא למען כבוד שמי ולא למען מצא תהלה
אני עמלה, כי אם למען העבודה והבנין”.

ויש אשר מלאו פי הצפרים שחוק
ויאמרו: “בבנין אבני גזית אשר ארכו שלש מאות אמה
– מה יתן ומה יוסיף מספר חרטמים נשאי טיט?” –

וענתה הדרור ואמרה: “עשות טוב מצער טוב מבלי עשות מאום”.

ומיום ליום ילכו וישלמו כתלות
הבנין ומיום ליום ילך וישלם בנין הדרור. עוד
שדרה אחת – אבני גזית – עוד חרטום דרור מלא טיט;
וביום חנכת המקדש נגמר4 גם
בנין הדרור, בנין יפה וטוב, אך קטן וצר, כפי
ערך הדרור.

וכאשר ירדו מלאכי אלהים לראות
בבנין שלמה – וייטב בעיניהם בנין הדרור מכל
הבנין, וגם אמרו, כי לולא שהיה קטן וצר ולולא
שהיה מקומו תחת המרזב5, כי אז היה כדאי והגון6 לכהן הגדול.
אך יען כי קטן וצר הוא ומקומו תחת
המרזב כי על כן נתנו לדרור ההיא לשבת בתוך
בנינה.

ותשב הדרור בתוך קנה; ובכל יום ויום, כאשר שרו הלוים על הדוכן7 את שירת היום, אז צפצפה גם הדרור את
שירתה, ובאשר ברך הכהן את העם, ענתה הדרור
“אמן!”. והתאספו הילדים אל כהנם הקטן אשר בקן
והגישו לו מנחת הבקר: מלא כף זרעונים גדולים
ככוכבים, וצפצפה להם ספורי נפלאות, אשר
בלבנון, ואשר בארץ החוילה, ועל אדות הילדים
בני מאת שנה. אשר בלון העיר.

ותחי שם הדרור ימים רבים, ותרא בני
בנים לעץ ההדס אשר קננה בין עפאיו לפנים, ותולד
בנים ובני בנים, ודרכי האבות ירשו הבנים.
ותאהבנה הדרורים הצעירות את הילדים אהבת תמימים
וישרי לב.

ראתה זאת השממית, ותקנא בדרור, ותאמר: "הבה אארג לי גם אני מקורי8 מזבח בהר הקדש, ואכהן שם, והקריבו לי
הילדים מנחה ונסך דם זבובים; ואולם השממית
הגאיונית9 לא בחרה לה מקום באחת הפנות. כי אם תקעה את השתי 10 על הכפרת, ותקשרהו אל המנורה, ומשם –
אל הפרכת, ותארג לה קן מבעד לפרכת. ותשב
שם, ותחכה לקרבנות. ימים רבים ישבה שם
השממית, ולא ראה איש. כי לא יבא כל זר אל מבעד
לפרכת בלתי אם הכהן הגדול – פעם אחת
בשנה.

השממית רעבה, ויבא רזון בעצמיה; אז
עזבה את מקומה, ותצא אל החצר, ותארג שם את
קוריה; אך בראות הילדים את הארג, ויקראו בשאט
נפש11 : “רשת! מלכדה12 !” ויעלו על זכרונם זבובים נלכדים בקורי
עכביש, ויתיצבו אל לבם. – ואחד הילדים, והוא
הגדול שבכלם, מצא עז בלבבו ויאמר: “אם כי לא
אוכל להציל בידי את כל הזבובים מכל קורי עכביש
שבעולם – לא אמנע בכל זאת מלבער את הרע, כאשר
תמצא ידי” – ובדברו הרים את מקלו, ויקרע את
הארג.

בראות השממית, כי לשוא תקוה למצא
חן בעיני הילדים, ותשבע לצרור את הילדים ולשנא
אותם, ואת השנאה הזאת הנחילה גם לבניה, ובניה –
לדור אחרון. – וכאשר שלח נבוכדנצר אש בבית
המקדש, חרדו הדרורים מתוך קניהן, וישאו מים
בפיהם לכבות את הדליקה; וכאשר ראו זאת הצפרים
ותמלאנה שחוק פיהן לאמר: “אכן חסרי דעה הם בני
הדרור! אש אלהים מתלקחת מן המסד ועד
הטפחות13 והם בחרטמיהם יאמרו לכבות את הבערה!”
וענו הדרורים ואמרו: “עשות טוב מצער
טוב מבלי עשות מאומה. ואם אך נצליח לבבות גחלת
אחת לא יעלה עמלנו בתהו”; ולא נחו ולא שקטו,
ולא חדלו מכבות, כאשר לא נחה ולא שקטה אמם
הדרור, ותעזור על ידי הבונים.

ואמנם עמל הדרורים לא עלה בתהו,
ומכל הבנין עלתה בידם להציל את כותל המערבי
בבית המקדש, והנהו עמד עד היום על הר
המוריה.

והשממיות נשאו אש זרה בפיהן.
ותוספנה על אש האלהים, אשר ירדה מן השמים
להגדיל הבערה.

ורבים אשר לענו להן, ויאמרו: “הן גם
בלעדיכן רבה הבערה, ומדוע זה תעמלנה לשוא
להביא עוד אש זרה?”

וענתה השממית ואמרה:

"נעים לי מעשה הרע והרס ואבדן14 רק אז - אם ידי עשהו!"
על כן יאהבו הילדים את הדרורים, ועל כן גם לעון פלילי15 יחשב לנער, אשר
יהרם קן דרור.

ועל כן גם שקץ ישקצו הילדים את השממיות. ובכל עת שימצאוה מעך ימעכו16
אותה ברגל או באבן. – אמור אמרים, כי
בכל שנה ושנה – בתשיעי לירח אב, יום שנשרף
בו בית המקדש, מתאספות דרורים רבות סביב לכתל
המערבי, ומחכות כי יבאו הבונים במלאכת
המקדש. למען תעזרנה גם הן על ידם.

אך הבונים טרם יבאו.











צווייגע Вѣтки  ↩



ספורים נפלאים  ↩



קלאססע, Глыбы  ↩



כלה  ↩



דאברינגע, Желобъ  ↩



אנשטאנדיג Порядочно  ↩



קליראס Клиросъ  ↩



שפינגענגעוועבע Паутина  ↩



הגאה  ↩



קעטטע, Основа  ↩



בנאצה  ↩



פאללע Ловушка  ↩



מן היסוד עד התקרה  ↩



דאס פֿערניכטען, Уничтоженiе  ↩



לעון גדול  ↩



צערקוועטשען Раздавитъ  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44549