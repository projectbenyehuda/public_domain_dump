


	
	מלך העופות
	




אפרחי התרנגלות, האוזים, היונים
ויתר עופות הבית התכוננו ליום חג ומועד. כי
התיצב העורב על הגגות, ויכרז1 כי בימים האלה יואיל הנשר לבא בקרבת המקום ההוא. –
והשמועה הגיעה אל כל העופות,
וישיחו בשבכאות ובלולים, ובכל חצר וחצר, אשר
כנף ונצה תראה שם; כי לא דבר ריק הוא הנשר
בעיני העופות: הן מלך הוא לכל בעלי כנף! מורא
ופחד לזקנים – רכי הלב2, וכבוד
והדר לצעירים הרודפים אחר הכבוד! כי על כן חרדו
הזקנים חרדה גדולה, ויגון בא בלבבם, לרגלי
השמועה; ואולם הצעירים שמחו מאד ויאמרו: "עתה
יראה החתול, עתה ידע השועל, כי גם לבני כנף
ימלך מלך, ולא יוסיפו להלעיב3 בנו ולתתנו לשמצה!
וגם נתאונן באזני מלכנו, אמרו אפרחי
התרנגלת, על כי יחנק בנו החתול
ונתבע4 ממנו את דמי אחותנו הלבנה אשר טרף אתמול.
– ואת אפרח האוז!

– ואת היונה הזקנה!

– אבל, אפרחים, תעי לב! נסתה יונה זקנה
לדבר אליהם. הן צפרני הנשר ארכים מצפרני
החתול, וחרטמו קשה משני השועל!

– הס, יונה – זקנה, סכלה, שפלה! גערו בה
האפרחים, ולא נתנו לה לכלות את דבריה: יבא
הנשר וידעו העם את כבודנו כי רב!

ותרב התכונה5 בין
העופות, ויטילו גורל על האפרחים להבריאם
ולהלעיטם לסעודת המלך: האוזים הפילו
פור6 על התרנגולים,
והתרנגולים הטילו גורל על האוזים, ובקצר
רוח7 ישבו ויחכו לקראת בא הנשר.

העכבר יצא מחורו, ויבט בחרדה אל כל עבר וירא אפרח תרנגלת ויאמר:

"אפרחי, חביבי! האין שם סביבי החומץ –
האמוץ, הגנב – החנף, הפתלתל – החתול, אויבנו –
שוסנו?

– אויבנו – שוסנו? יענה האפרח בגאוה,
הס – עכבר נמאס! מה לי ולך? לא אויבך אויבי! כי
אין עוד פחד החתול עלי, ובקרוב יבא מלכנו הנשר,
אז נפיל חתיתנו על החתולים: כי מלכנו מלך קנא
ונקם, ונקה לא ינקה; ואם תאבה, בא ואראך, איך
אקפץ על שכם החתול, ואנקר את הזרעונים אשר
בעיניו, וירא לא אירא!

ואמנם לא מצא האפרח את לבו לעשות
כדבר הזה, אך אמר את דבריו אלה, רק בהיותו
בטוח, כי לא ימצא העכבר עז בלבבו לצאת אל
החתול.

ואולם העכבר נרעש בשמעו את להג
האפרח, ויבהל מפניו, ויברח אל
מארתו8, ויספר לאחיו את אשר שמע מפי האפרח.

העכברים שמעו וישתממו, ומרב
שממון ותמהון הרבו ביום ההוא לאכול פי שנים
ויש מהם – פי שלשה בזרעונים אשר באוצר.

והימים הלכים וקרובים, והאפרחים
הלכים ומתמעטים, כי החתול אמנם שמע את דבר בא
הנשר, אך הן בעל שכחה היו. מאד נורא, כשמעו
כן שכח, וירב לטרף באפרחים.

ואולם האפרחים חגרו שארית כחם,
לסבל ולשאת, ויחכו לקראת בא מלכם; ולמען
בלות עתם ישבו וערכו שירים משירים שונים.
התרנגול קפץ על הכדים, ויקרא:



קוקו-ריקה!

בטני ריקה,

שכמי דקה!





לשלחן מלך

הן לא ילך

עני הלך!



תרנגלת רכה–

לה יחכה!

קוקו-ריקה!



והברבורה התנפחה, ותצנף את זנבה, ותשקף בפני ראי היאר ותשר:



אלדר – אלדר,

אלדר – אלדר!

מלכנו בהדר

ובגאון ידהר.



אני עזו אמלל,

הוא יפיי יהלל,

ואם נאמן הראי,

הן יבחר אך בי!



בי יופי והדר

אלדר – אלדר.



אך הנה בא היום, ורוחות מקדם ומים
התנגשו, ויהי סער גדול, וקנים רבים נפלו מן
העצים ונהרסו, ועבים שחורים כסו פני שמש,
וברקים ברחו מבין מפלשי9 העבים, ורעמים רדפו אחריהם – אז ידעו
העופות כי מלכם יבא.

וכבר בא הנשר, ויהי הראשון אשר
התודע אליו, ויקדם את פניו – החתול כי חכו
האפרחים אל פיו הזקנים “אל נא נדבר לפני מי
שגדולים ממנו בחכמה ובשנים! – אמרו האפרחים:
כי זה לא לכבוד לבני הנעורים”. והזקנים חרדו
מאד, ולא ערבו את לבבם10 לגשת אל המלך. –
והחתול קדם את פניו, וכרע כאח התהלך אתו, ויכרה11 לו כרה מן העופות המפטמים 12 אשר הכינו
האוזים והתרנגולים. – ויען כי רבים היו
המפטמים, על כן ארכו ימי הראיון לחתול עם הנשר,
ועל כן גם העזים בבני הכנף, אשר מצאו עז
בלבבם לגשת אל הנשר, לא מצאו עת הכשר13
לקרבה ולראות פני מלכם בדד. –

עוד יום אחד נשאר לנשר להיות בתוך
עמו, ואת היום ההוא הקדיש לבא בחשבון עם החתול
– כמה מן השרצים והרמשים שבממשלת החתול אכל
הנשר ובמחירם – כמה טרף החתול בבני הכנף –
נתיני הנשר.

ובמעשה החשבון אמנם לא הראה החתול נפלאות14: “מכה השכחה אני, הוד
מלכות, אמר החתול: רק את אשר לעיני – ואשר לי
לאכול – אותו אזכר, ואת אשר אכלתי –
שכחתי”.

– אין דבר, ענה הנשר: כבוד שלטנך לא ידאג לדבר הזה, צפרני בקיאים בספרות15
עד מאד.

הנשר חשב וספר ומנה, וימצא חשבון
כי אם יאכל עוד החתול קן תורים יאשם לנשר שתי
קפות שרצים.

החתול בא על החתום בשטר החוב, וטעה, ובמקום “שתי קפות” כתב “שלש”.

ודבר שלטון אין להשיב, אם גם בטעות16 נאמר, ואף כי כתב, אשר
נחתם בטבעת המלך – אין למחוק – כי על כן חל על
הנשר להוסיף לחתול עוד שני ברבורים, ובזה תם
החשבון בינהם.

אז מצאו העופות עת לקרב אל מלכם
בכתבי תלונתם, אך אחרו מן המועד, כי כבר הכין
הנשר את כנפיו לעוף.

ואולם למען האמת והמשפט הוסיף הנשר
לחתול עוד עשרת קני תרים בשכר עמלו, שיעמל
לקרא את כתבי תלונות העופות ולמצא משפטם.

יהי לבך, נכון ובטוח, הוד מלכות! אמר
החתול: לא אחוס לא על עתי ולא על צפרני ושני למצא
דין אמת לאמתו, וצדק – צדק, ארדף!..

– ברכה לצפרניך – אמר הנשר לחתול ויאבר17.
– עז לחרטמך! – השיב החתול ברכה לנשר וילך.

האמהות18 הביטו אל
החרבן, אשר בלול ובשבך, ונפשן בכתה
עליהן, ותלעבנה באפרחים:

"ראה דור צעיר, דור יהיר; באור פני מלך חמד לראות!

והאפרחים מתלוננים ומתאוננים על הזקנים:

“הראיתם זקנה ללא חכמה כנף ונצה –
ולב נמוג! שלשה ימים ושלשה לילות כבדכם
המלך בראיון, ולא מצאתם עת ועז לגשת
לפניו”.











ויודיע את כל  ↩



פייגלינגע Трусы  ↩



בעליידיגען Обижать  ↩



ונדרש  ↩



ההכנות  ↩



גורל  ↩



מיט אוגנערזלר Съ нетерпѣнiемъ  ↩



חורו  ↩



מכסה  ↩



לא נועזו  ↩



הכין לו סעודה.  ↩



השמנים  ↩



עת ראויה, הגונה.  ↩



42  ↩



ציפערן Цыфры  ↩



איררטהום Ошибка  ↩



וירם את כנפיו ויעף.  ↩



האמות  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44563