


	
	נס חנכה
	




ילדי שלמה החברוני עמדו צפופים
בלילה הראשון של חנכה וחכו לאבא, עד שיגמר
את מזמוריו על הנר, ויפנה אליהם לתת לכל אחד את
“דמי חנכה”, כאשר ידבנו לבו.

יותר מכלם קצרה רוחו של דוד הקטן,
נער בן תשע, והוא היה הצעיר באחיו והשובב בכל
נערי העיר. נדמה לו, שמזמורים אלו, שאבא מזמר
הם ארכים־ארכים לאין קץ, ואין בהם שום נעם. יושב
הוא וקם, קם ויושב, ומחליף את מקומו לרגעים –
ומתוך קצר־רוח הוא בא לפי שעה בשיחה עם אחיו:
חפץ הוא לשער מראש, כמה יתן אבא לכל אחד
מהם.

– היודע עתידות אני? – עונהו בהקפדה
זבלון הבכור, נער בן שתים־עשרה – משער אני
שיתן עשר עשר אגורות.

– ואולי יתן עשרים עשרים – משער נפתלי – מאין אתה יודע שלא יתן עשרים?

– רואה אני את דבריך יותר מדברי זבלון
– מתערב שמואל בשיחה – אבא יתן בודאי עשרים
לכל אחד מאתנו.

– אם יתן לכם עשרים – קורא דוד הקטן – אז יתן לי ששים.

– מדוע? – תמהים האחים.

– הלא כך הוא החשבון – עונה דוד
בתמימות – כמה אחים אתם לי? – שלשה! עשרים
לגלגלת, הרי ששים לכם! ובמה גרוע אני מכם,
שיתן לי אבא פחות?

הנערים צחקו בלחש, שלא יבלבלו את
אביהם העומד ומזמר על הנרות, והתחילו להבין את
השובב התמים ולהוכיח לו שחשבונו אינו נכון;
אבל דוד הקטן עומד על דעתו, וכל טענות אחיו אינן
מזיזות אותו ממנה. אוהב הקטן את כל אחיו יחד
ובשוה; אין אחד מהם גרוע או יפה בעיניו מחבריו
עד שכלם הם בעיניו כנפש אחת טובה ואהובה. יודע
הוא, שבבית אביו ישנו הוא ואחיו; ואם לאחיו ינתן
ששים, מדוע זה באמת יגרע חלקו הוא?

בין כך גמר אבא את מזמוריו, ופנה אל הילדים.

דמי חנכה חפצים אתם, בנים?

הנערים הורידו עיניהם לארץ ושתקו

רק דוד הקטן נשא עיניו אל אביו וקרא: –
חפצים אנו כלנו! אני חפץ, זבלון חפץ, נפתלי
ושמואל – כלנו חפצים דמי חנכה.

– ראש המדברים אתה לי – קרא עליו אביו
בצחוק עצור – טוב הדבר; הנה הכינותי לכם ארבע
חפיסות. בכל חפיסה כרוכה מטבע אחת. בגורל
תזכו איש בחלקו. גשו וקחו!

חלקה זו לא טובה היתה בעיני “ראש
המדברים” הקטן. חפץ היה להסכים לכך, ובלבד
שימסר לו אבא סמן, באיזו חפיסה כרוכה המטבע
הגדולה ביותר; אבל עתה הלא יש לחשש שמא יקח
את המטבע הקטנה ביותר, ואיך יכול הוא להסכים
לחלקה כזו?

אבל אבא באחת – בגורל תזכו בחלקיכם!

דוד השתקע במחשבות, איך לצאת מן
המצר; לסוף קם והודיע, שהוא נכון לקחת את
המטבע הקטנה ביותר. ורק תנאי אחד הוא מתנה,
שלא ישחקו אחיו עם נערים אחרים רק עמו.

שחקן חרוץ הוא דוד הקטן; מאמין הוא בעצמו, שהוא יזכה בכל כסף אחיו.

החפיסות נפתחו, ונגלה הדבר, שבכל
אחת מהן היה סכום שוה – לא פחות ולא יותר מן
השאר. אבל דוד דורש מאחיו, שיקימו את התנאי,
וישבו לשחק.

דוד “ראש המדברים” לקח את הסביבון
בין אצבעותיו, קם על רגליו, והפריח אותו על
השלחן.

זרררר… סובב הולך הסביבון… מאחר הוא לנפל. אינו חפץ לדעת שנפילתו כל־כך נחוצה למשחקים.

– נון.

– לא, גימל!

רק גימלים עולות בחלקו של דוד; ירא
הוא מפני השין, כי בשין אינו יכול להטיל
ספק; אבל בשעה שנופלת נון, הוא
מתעקש ואומר שזוהי גימל וראיה לדבר הוא מביא
שגם בסדור יש לפעמים גימלים כאלה, הדומות
לנון.

ומתקוטטים הנערים בלחש; ודוד
מתעקש ועומד על דעתו. אין האחים חפצים להקים
שאון בבית, ונכנעים מפני רצונו הגדול של
אחיהם הקטן; והוא הולך וזוכה.

חפץ אבא לנסות את הקטן, אם כה גברה בו תאות הממון ואמר:

– דוד! אני נותן לך סכום הכסף, שאתה יכול לזכות מאחיך, אך בתנאי שתחדל לשחק.

אבל לא! – חפץ דוד לזכות במשחק. אין
לכסף כל ערך בעיניו, אלא זה שיכולים לשחק בו
ולזכות. העקר – לזכות.

ומשחקים הנערים ומשחקים; ומחליפים
משחק במשחק. זה מפסיד, זה זוכה; אך הנה הגיע
המשחק למרום קצו: קמץ הגון של פרוטות מנח על
השלחן. דוד מעמיד את הסביבון, לוחש עליו: גימל
או הא, ויותר טוב – גימל.

הוא מפריח את הסביבון בחריצות רבה.
הסביבון הסתובב במרוצה, עד שלא נראתה צורתו.
דומה היה, שאיזו צפרת־כרמים מעופפת, רוקדת,
מרחפת על פני השלחן.

לב דוד דופק בו: אם יפל הפעם “גימל”,
יזכה בסכום גדול בבת אחת; וזהו המחזור האחרון,
אף פרוטה לא נשארה עוד לאחיו.

…זז…זזז…יחוג ינוע הסביבון, יגלה
סודות בשפה שאינה מובנת למשחקים, הולך ונוטה
הנה והנה…וכל מה שהוא מתקרב לנפילתו, הוא
מגלה יותר את צורתו; אמנם הוא מתעקש ברגעים
האחרונים, קשה לו לנפל בשביל תועלת אחרים. אבל
כבר נגזר עליו מששת ימי בראשית שיפל.

לסוף הבין הסביבון, שטוב־טוב לו לשכב
פרקדן, מלרוץ על רגל אחת וסבוב על חד צר –
וישכב.

כל הידים מהרו אל הנופל. חפצים היו
כלם לראות את הסוד שנתגלה: את “האות” שנפלה
לטובת אחד מהם; וכך התהפך הסביבון בידיהם, ולא
נודעה האות.

אז קמה מריבה; האחים דרשו, כי דוד
יחזר על מהלכו; אבל דוד טען: ומאין אתם יודעים,
שלא נפלה לי גימל? והנה הכסף כבר בידי!

חפץ היה אבא להשקיט את הריב ויקרא: –
מתקוטטים אתם, בנים, על דמי חנכה, אבל הידעתם
מהו חנכה?

– אני יודע, אני יודע – קרא דוד

– אמר, אם יודע אתה.

– ביום השני של חנכה… עשינו… בנק עברי לקנות את ארץ ־ישראל.

צחק שלמה, צחקו הנערים; ודוד הביט עליהם משתאה וכועס:

“מה הם צוחקים? האם לא כך הוא הדבר?!”

– כן הוא הדבר – מבאר לו אביו – ביום
השני של חנכה, אבל הן שמונה ימים לחג החנכה!
מה הם שמונת הימים? למה סביבון זה? ומה הן
האותיות גימל והא, שאתה זוכה בהן ונון ושין
המביאות לך הפסד – יודע אתה כל זאת? אם אינך
יודע, בוא ואספר לך.

כאשר שמע דוד “ספור”, שקעה
התלהבותו למשחק. הניח את הכסף מידו, והרים את
עיניו הנוצצות אל אביו. אוהב היה מאד לשמע
ספורים.

הנערים שקטו וישבו סביב לשלחן; הם
כבר ידעו הרבה ספורים על אודות חנכה ועל אודות
המכבים והחשמונאים. אבל אם אביהם חפץ לספר
להם ספור יהיה זה בודאי ספור חדש, שלא שמעו
אותו עד היום.

ושלמה מתחיל לספר: בימי החשמונאים
היה הדבר. אז היינו יושבים עוד על אדמתנו
בארץ־ישראל. הלא יודעים אתם, רבים מבני
ישראל, אשר נשארו בבבל ובפרס, ולא עלו עם
עזרא לארצם, התפזרו ובאו לגור בארצות נכריות.
ראו הגויים את דרכי היהודים ההם ואת תורתם,
וידעו כי אין אלהים כאלהי ישראל, אין תורה
תמימה נעימה כתורת ישראל, ואין עם חכם כעם
ישראל. והתחילו באים מארצות רבות וביחוד מארץ
יון – לארץ ישראל ללמד חכמה ודעת מפי חכמי
היהודים. וכאשר באו מן הגויים האלה לארצנו,
ראו כי אין ארץ נחמדה כארץ־ישראל בהריה,
בעמקיה ביעריה ובנהרותיה, בתאניה ורמוניה,
בפרחיה וצפריה ובכל אשר בה – ויאחזו הגרים
בארץ ויהיו תושביה. “טובים ימי־הסתו בארץ
יהודה מאביב וקיץ בארץ העמים” – אמרו הגרים
התושבים. ויותר מכל נעם לחכם יין ארץ־ישראל.
“טוב תמד הכרמל מיין יון; ועסיס לבנון – משכר
מצרים” – הגידו הכל.

ומיום ליום נוסעים יהודים לארצות
הגויים ללמדם תורה ודעת, ומיום ליום באים גויים
בנחלת ישראל ונאחזים בה. אזרחי ישראל הלכו
ומעטו ותושבי הגויים הלכו ורבו. ויהיו
התושבים לומדים תורה וחכמה ביום בבתי־המדרש
ומאחרים בנשף בבתי־המרזח. ויהיו שם רבים
מחכמי יון, אשר ידעו בחכמתם, כי בן־אדם רמה
ותולעה וכי כסף וזהב אינם אלא צעצועים לבני־אדם
פתאים;

ובכל זאת לא נמנעו מקנות להם עבדים
ושפחות ומעשק שכר שכיר. ולא היתה רוח חכמי
ישראל נוחה ממעשיהם אלה, ועמדו והכריזו: “מי
שחכמתו מרבה ממעשיו אין חכמתו מתקימת!”

והיהודים מתמעטים, והיונים מתרבים.
והתגעגעו היונים לכל תעלוליהם, אשר היו
עושים בארצותם; כי שם היו להם בתי־מרזח הרבה
יותר מאשר בארץ ישראל
ובתי־משחק וגנים לטיול, אשר היו עושים שם
מעשים מכערים ותועבות נוראות – ויאמרו איש
לרעהו: “הבה נבנה לנו כאלה גם פה!” והיו שם
יהודים רבים בני־בליעל, אשר התחברו עם
היונים וקראו יחד:" בתי־מרזח! בתי־משחק!
נהפך את בתי־המדרש לבתי־מרזח!"

ואלילים רבים היו ליונים: אליל
לשמש, אליל לרעם, לברק, ליום, ללילה – אלילי
כסף וזהב כלם; ויביאו אותם לארצנו וילמדו את
צעירי בני־ישראל להשתחוות למעשה ידיהם.

אז ראו החכמים כי יותר מן הטובה
שאחינו מביאים לגויים בארצותם – גדולה הרעה,
שמביאים לנו תושבי הגויים בארצנו. אז קמו
והכריזו: “קשים גרים לישראל כספחת!”

ומתתיהו בן יוחנן כהן־גדול התמרמר
מאד על החכמים, שהם יוצאים ידי־חובתם רק בכרוזים
והחלטות ואינם עושים דבר של ממש לעצר בעד
הרעה. הזקן הרגיש בסכנה הגדולה, שרחפה על
עמנו: היונים מתרבים, היהודים מתמעטים; לומדים
אל דרכי הגויים ותועבותיהם, ואת תורת אלהים
יעזבו. והוא עובר בחוצות ובא אל בתי־הכנסיות
וצווח: עם אלהי אברהם! אסון גדול צפוי לנו מן
היונים! אבל ההמון מביט בו בתמהון: מה חפץ
הזקן הקפדן הזה מן היונים?! הלא מיום שבאו
הנה הוטב מצב הארץ!" ומנענעים עליו בראשיהם
והולכים להם.

והיונים ואוהביהם הולכים ומתרבים
בקרב הארץ. ושופטי ישראל ושוטריו, אשר לא
לקחו שחד ולא הצדיקו את הרשע – לא מצאו חן
בעיני היונים; ויהי בעת בחירת השופטים
וישתדלו היונים לבחר לשופטים מאחיהם או
מפושעי ישראל ההולכים בדרכי היונים. ובימים
ההם היתה ארץ־ישראל תחת ממשלת אנטיוכוס מלך
יון. ויהי היום ויתאספו היונים, ועמם גם
יהודים בני־בליעל לבנות בשער המקדש בית
מסגד לאלילי יון. ומזבח בנו שם להקריב עליו
חזירים. מאמינים היו היונים, שאליליהם תאבים
לבשר החזיר. שמע מתתיהו את הדבר – ותבער כאש
קנאתו. ויצא מתתיהו אל חצר המקדש וירא,
והנה יהודי אחד בן־בליעל עולה על המזבח
להקריב עליו חזיר; וידקרהו מתתיהו בחרבו
ויקרא: “מי לאדני – אלי!” ויאספו אליו חמשת
בניו: יוחנן, שמעון ויהודה, אלעזר ויונתן –
ומספר קטן של גבורי־חיל ויראי־אלהים, ויקומו
על היונים, ויכו בהם מכה רבה, ויגרשום מתוך
המקדש.

והשמועה הגיעה אל אנטיוכוס לאמר:
“מרדו בך מתתיהו ובניו ורבים מבני־ישראל!”
וישלח אנטיוכוס את ליזיה שר־צבאו וארבעים
אלף איש עמו להשקיט את המרד, ומתתיהו מת;
ולפני מותו הפקיד את יהודה בנו לראש על מחנהו.
ויצא יהודה לקראת ליזיה ויך את חילו לפי
חרב. ויתחזק ליזיה ויבוא שנית ארצה
יהודה ועמו ששים אלף חיל וחמשת אלפים
פרשים. ראה יהודה את החיל הרב – וישם אל לבו.
ויחלק את מחנהו לארבע פלגות, וישימן במארב
מסביב לבית צור בין סלעים וכפים; ופלגה קטנה לקח
אתו ויתבצר בבית צור. ועל ארבע הפלגות שם את
ארבעת אחיו: את יוחנן על הפלגה המזרחית, את
שמעון – על הפלגה המערבית, את אלעזר – על
הפלגה הצפונית, ואת יונתן – על הפלגה
הדרומית.

ויהודה ומחנהו הקטן התבצרו בבית
צור; וחיל האויב הרב כחול הים חונה מסביב לחומת
בית צור; ולא נתן להביא צידה ומזון אל תוך המבצר.
אז קם יהודה ויקרא אל מחנהו לאמר: בצאת אבותינו
ממצרים אל המדבר הנורא, עשה להם אלהים נס,
וכלכלם בלחם־שמים ארבעים שנה. עתה הגיעה
העת, כי נעש אנו נס לאלהים ולעמו: נראה לכל
העולם, כי יכולים אנו לחיות בלי לחם! ושם היה עץ
זית אחד גדול וענף, כפוף תחת משא הזיתים אשר
עליו; ויתנו הגבורים את עיניהם בעץ; וישערו,
כי יספיק לכל אחד מהם עשרה זיתים ליום. אז קמו
ונשבעו כלם, כי לא יאכל איש מהם כל לחם וכל
מזון, רק עשרה זיתים ליום.

– עתה – אמר יהודה – גם אם עשר שנים
יצר עלינו האויב, לא ירעיבנו: כי עד שנאכל זיתים
של שנה זו יתן לנו העץ זיתים חדשים.

ויארכו ימי המצור; וליזיה לא יכל
להבין: “איככה יכולים היהודים לחיות בלי מזון
וצידה? אין זאת כי־אם מביאים להם בלילה מזון דרך
איזה שהוא מבוא נסתר!” ויצג שומרים רבים על
הדרכים וסביב החומה.

ויהודה קם בלילה, והשליך מעל החומה
חלת־לחם אחת מן המעט, אשר היה עוד בעיר; ויהי
בבקר כאשר מצא ליזיה את חלת־הלחם ויאמר: אין
זאת כי אם דרך המקום הזה הביאו בלילה צידה
העירה, וחלה זו נפלה מעגלות־הצידה, והשומרים לא
ראו.

ויקם ויהרג את השומרים; ובלילה
הבא הסיע את כל מחנהו אל המקום ההוא וחכה
לקראת העגלות, אשר האמין, כי תבאנה עמוסות לחם
ומזון. אז יצא יהודה חרש עם מחנהו הקטן, ויפל
על חיל ליזיה מאחוריהם; ויעש בהם הרג רב; וישב
עם מחנהו אל המבצר ויסגר שעריו.

ויבן לו יהודה בתוך המבצר סוללה
גבהה מחומת המבצר ומההרים אשר מסביב; ועלה
עליה והביט משם על כל תחנות האויב, על מוצאיהם
ומבואיהם, והביט משם גם על הסלעים והכפים ועל
ארבע פלגותיו האורבים שם. והרים יהודה נס גבה,
ועליו כתובה נון ארכה וגדולה מאד; והטה את נסו
אל עבר גדוד יוחנן. ויהי זה להם לאות לאמר: “נוסו,
נוסו!” ראה יוחנן את הנס, ויצא עם מחנהו מתוך
מחבואו, ויחל לנוס.

ראה ליזיה יהודים נסים וירדף אחריהם:
וחיל יוחנן היו קלי־רגלים כצבאים בשדה, על כן
היה מציר על דגלם צבי מקרין; ויתעו את ליזיה
ואת חילו בין סלעים וצוקים. אז יצא יהודה עם מחנהו,
וירדף אחריהם ויתנפל עליהם מאחוריהם, ויעש
בהם שמות; ובטרם הספיק ליזיה לעמד על נפשו –
שב יוחנן אל מחבואו ויהודה אל המבצר.

ויש אשר התגבר חיל ליזיה הרב,
ונגשו אל החומה להרסה אבן־אבן; כי רב מאד מחנהו
ומיום ליום באו אליו חילים חדשים, עד אשר לא
הספיקה החומה אבן לכל חיל. אז עלה יהודה על
הסוללה, והרים נס, ועליו כתובה גימל גדולה־גדולה
מאד; ויטהו מערבה, אל עבר גדוד שמעון, כי היו
אנשיו העזים בחיל יהודה. ויהי זה לאות לאמר:
“גשו! גשו!” אז יצא שמעון ומחנהו מתוך המארב,
ויתנפלו על היונים כאריות ונמרים, ויגרשום
מעל החומה כסופה המסערת מץ מגרן. וליזיה וחילו
מביטים נדהמים פנים ואחור; שואלים איש את רעהו:
“מאין זה בא דבר וקטב זה, ואנה נעלמו?” ושמעון
ומחנהו ישבו כבר בתוך המארב ולעגו
לאויביהם.

ויש אשר עלה יהודה על הסוללה, וירא
והנה מן ההר יורדים גדודי יונים חדשים והמה
כארבה לרב, אשר שלחם אנטיוכוס לעזר
לליזיה.

והרים אז נס צפונה ועליו כתובה הא
גדולה־גדולה. והיה זה לאות לאמר: “ההרה! ההרה!”
ויצא אז אלעזר ומחנהו לקדם את פני האורחים
החדשים; ואולם לא הגיעו האורחים הנכבדים לחצי
ההר, וכבר נפוצו כארבה נרעש, ולא נשארו בהם
שנים יחד.

ואולם בראות יהודה מעל הסוללה כי
גדודי ליזיה הולכים וקרבים אל הצלע הדרומית של
ההר, מקום שם הסתתר יונתן ומחנהו –וידאג להם
מאד, כי הם היו החלשים שבמחנה: הם היו צעירי
ישראל, אשר הלכו בדרכי היונים, ואחרי כן שבו
אל עמם; וכבר הרגלו לאכל אכילה גסה, לשתות
לשכרה ולמלא תאותם כיונים, ועל כן היה קשה
עליהם טרח המלחמה – ויכשל כחם. אז הרים יהודה
את נסו, ועליו כתובה שין גדולה; ויהי זה להם לאות
לאמר: "שמירה! “השמרו והחבאו פן ימצאכם
האויב!”

ככה עברו ימים רבים. כן ישב יהודה
במצור ופקד על פלגותיו, כאלו הוא עומד ביניהם
ומנצח עליהם. ועץ הזית כלכל את הגבורים
בזיתיו המלאים.

וילדי ישראל, אשר בבית־צור, הביטו
תמיד אל יהודה העומד על הסוללה ומרים נס, והיה אם
ראו על הנס גימל או הא שמחו ורקדו מרב שמחה; כי
אמרו: נגשים גבורינו, אלה אל החומה, ואלה –
ההרה, ומכים באויב“. ואם ראו נון או שין – נעצבו
אל לבם; כי אמרו: נסים גבורינו, וחלק מהם צריך
שמירה מפני האויב. נתפלל נא בעדם!”

וליזיה וחילו הרב – כמעט שפקעה בהם
מררתם מכעס; ולא יכלו להבין:" איככה יחיו
הנצורים הללו בלא צידה זמן רב כזה?" ועוד יותר
היה להם לחידה: “מאין יסתערו עליהם פעם בפעם
גדודי יהודים מן החוץ, ואנה יעלמו?” ויהיו רבים
מהם, אשר אמרו: אין זאת כי אם לא בני אדם –
בשר־ודם – נלחמים בנו, כי אם מלאכי מרום הם,
שאינם צריכים לאכילה, אך הם נראים לנו כבני־אדם
ונעלמים כרגע. ואחדים מהם הוסיפו ואמרו: בשעה
שאנו נופלים לפניהם במלחמה, איננו נופלים מתים,
כי אם פצועים ודוויים, עד אשר לא נצלח עוד
במלחמה. לרחם במלחמה יכולים רק מלאכי
מרום.

ואמנם כן היה הדבר; כי צוה יהודה על
אנשי חילו לאמר: “אל תמשחו את חציכם ואת
חרבותיכם ברעל! אין לנו חפץ במיתת אויבינו!
דינו, כשהם דוויים ופצועים ואינם יכולים עוד
להלחם בנו.”

וליזיה ידע את הדבר הזה, וחמתו בערה בו עוד יותר: יותר טוב היה לו לו הרגו את חילו הנופל ולא יצטרך לכלכלם,
ועתה רבים בחילו חולים ובעלי־מומים האוכלים
ושותים ולהלחם אינם יכולים.

ראה ראה אנטיוכוס, כי אם יארכו ימי
המלחמה ביהודים יהיה אנוס למכר גם את עטרתו
ואת שרביטו וכסאו – לכלכל במחירם את חילו
הגדול אשר הוא שולח שמה. ויאסף בפעם
האחרונה חיל רב מאד, וישלח לליזיה לנסות בהם
את המלחמה האחרונה. ויהודה עלה על הסוללה,
וישקף ממנה אל האויב וירא והנה רבים מהם
שוכבים לארץ; רבים יושבים עצובים, ואך מעטים
בהם עומדים על רגליהם – וידע, כי כשל כחם, וכי
נלאו מסבלות המלחמה. וישא עיניו אל ההר וירא
והנה גדודי צבא חדשים יורדים אל ליזיה לעזרה.
ויאמר יהודה אל לבו: הנה בא היום לשום קץ
למלחמה! וירם את שני נסיו – נס הגימל ונס ההא
ויט את הגימל מזרחה וצפונה, ואת ההא – מערבה
ודרומה. וכרגע הסתערו פלגות יהודה, אלה – על
הצרים, ואלה – אל ההר. ויהודה פתח את שערי
המבצר, ויצא עם מחנהו לקראת היונים הנרעשים
והנואשים, וכן היתה להם המלחמה מפנים
ומאחור.

ביום ההוא עשה יהודה הרג רב באויבים,
עד כי נכנעו מפניו, וילכו שבי לפני גבורי
ישראל. וליזיה גלח את זקנו, לבש שמלות אשה,
והתכסה בצעיף – וינס וימלט על נפשו. אז בא
יהודה בראש גבוריו ירושלימה, ויתץ את בתי
המסגד של היונים ואת מזבחותיהם, ויטהר את
המקדש, ויטהר את כל ירושלים מטמאות היונים.
אז נאספו החכמים וקבעו שמנה ימים לחנכת
המקדש אחרי הטהרו; שמנה ימים להלל ותודה
ולחג חג נצחון המעטים על הרבים. ועשירי העם
הביאו כדי־שמן לאלפים ולרבבות; ועשיר אחד נדב
יער גדול, לכרת את עציו, להסיך עליהם את השמן
ולהבעירו לכבוד החג. אבל יהודה השיב את פני
העשירים־המנדבים ריקם. אין חפץ לנו באש גדולה,
אשר תלהט ותכבה מהר: נר קטן יאיר לנו את החג
הזה, אבל אורו יאיר לעד. ויצא אל הזית, אשר
כלכל את הגבורים בבית צור, וימצא עוד עליו
שלשים וששה זיתים, וימסקם – ויביאם אל בית
המקדש. ויכן לו נר ופתילה; ויסחט בלילה
הראשון זית אחד אל תוך נר אחד, ביום השני – שני
זיתים בשני נרות; ככה הלך והוסיף עד הלילה
השמיני.

הנשארו עוד זיתים אחר הליל השמיני? – פנה שלמה בשאלה אל בניו.

לא, לא – ענה דוד הקטן – כבר עשיתי חשבון. מאום לא נשאר!

– גם בחשבוני עולה כך – ענהו אביו;
ואמנם יפה אמר יהודה המכבי: הנר הקטן הזה, נר
חנכה, מאיר זה הרבה מאות בשנים. הרבה מאורות
כבו במשך הזמן הזה, ונר החנכה עודנו מאיר.
יפה נר קטן זה לחג נצחון המעטים על הרבים.

השתקע דוד הקטן במחשבות,
ובאחרונה התעורר ואמר: – אבא! גם מלחמתי עם
אחי בדבר המשחק היא… מלחמת המועט נגד הרבים;
כי הלא אחד אני והם – הרבים! ובכן… ובכן… ובכן
– לי הכסף.

הסתכל בו אביו, ונענע עליו בראשו
מתוך צחוק עצור; והאחים לא יכלו להתאפק מצחוק
לדברי השובב הקטן הזה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53497