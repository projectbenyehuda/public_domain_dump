


	
	ה' שומרים הבלי שוא שנאוני
	



1


ה' שומרים הבלי שוא שנאוני / בהבליהם כעסוני / בזרים הקניאוני



ומאז אהבת / יעקב והקרבת / וזרעו חבבת



כי הם זרע ברך ה'.


  


מאסת שעיר / קנאה יעיר / ובחרת בצעיר



קרנו תרים / בברכות הורים / אב מצא מאה שערים



ויברכהו ה'.


  


עליו צוה לשמרו / מלך עמו בהזהירו / הנוגע בו בחרב לדקרו



וכאשר לא נגענוך / וכבוד כבדנוך / ובשלום שלחנוך



אתה עתה ברוך ה'.


  


ושאל מטעמים / לברך יעבדוהו עמים / וישתחוו לו לאמים



והאל נפש עבדיו פודה / נתן חלק תחת צודה / ריח בגדיו כריח השדה



אשר ברכו ה'.


  


נעימות בימינך / תודיע לבניך / ראשית קניניך



מורה חטאים בדרך / בית ישראל לברך / בית אהרן יברך



יברך יראי ה'.


  






(מאיורקה, 1361 – אלג'יר, 1444)  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3614