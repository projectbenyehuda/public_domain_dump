


	
	שובה זמן נער
	







נעורים וזקנה






שובה, זמן נער, והשתונן, / על מחלפות ראשי פרש ענן,

שובה, זמן שחרות, הכי עמך / היה לבבי עז ושלאנן!

מה לי לבן יונה, אשר יונה / חיי, בעברי פי שאול קנן?

ערב כנף עורב בתלתלי / ראשי אשר בו אהיה רענן,

אפרח כתמר בו, ובן תמר – / ילדות, ושיבה דמתה אונן.

איך אתאבה שיבי – לצל עצבי / ישאף ובו אשב ואתלונן״.

עודי מדבר עם יליד נער, / אריד בשיחי לו ואתחנן –

קול מפאת שיבה קראני / ״מה לך אשר תבכה ותתאונן?

השחרות הבל, ואל אבל / נהפך מחול ילדות והתרונן,

דעה והדר בישישים, מי / אל הילדים הוד ובין חנן?

בי תעטה חכמה ובי תשלים / נפשך ובי תשכיל ותתבונן!״

נחם מעט לקח במליה / לבי ולא שקט ולא שאנן,

בראות בנות זקן תהלכנה / בחוץ כפופות ראש כאגמונן –

אולם עלמות על מרום קרת / הולכות בקומתן וצביונן.

ילדות שמו זרח, ואך ירח / זקן חבר מות חסר עינן!

לך, הידיד רופא שבורי לב, / אתן מחיר ואקדמה אתנן,

אם תחזירני לקדמותי / או תאריך חיי כמו קינן

עד אעשה מקדש אלי נפשי / בזבול כדוד תוך גבול ארנן.



















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34334