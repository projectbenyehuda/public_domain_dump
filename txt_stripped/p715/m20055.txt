


	
	הודאי
	




אם תראה תחת השמים,



נגד השמש בצהרים,



רצח ושד



באפן נורא מאד



ועוד ישמע הרוצח



בנפש חפצה ובלב שמח



דברי תהלתו



על רעת רעתו;



במקום שופטים ופקידים



למשמעת השקר סרים



וכדם פרים ועתדים



דמי אדם מגרים,



תחת מסוה משטר וסדר



קנאה ושנאה קן מצאו,



כרעים ירעו עדר



ולדם צאנם יצמאו…;



אם תראה להט החרב



אלפי קרבנות־אדם ירב,



שופך דם נקיים –



דמי אביונים ועניים;



במקום דמעות ודם



יחד ישתפכו לים



שוטף מדינות וערים,



חוצות ופתחי שערים;



אם־תראה חורון־מות מתוח



על־פני אנשים חבורות, חבורות,



מעיניהם נשקפו: שברון־רוח,



אימת־מות וצרות אין־ספרות,



גם־בלב איש קשה מאבן



זיק חמלה יבעירו,



גם הוא יראה ויבן



ועיניו דמעות יגירו;



אם תקשיב מזרחה וימה



אנחות תפרצנה בדממה –



אנחות בוערות, את־האויר יבעירו,



את כל־היקום לחמלה יעוררו ויעירו;



אז־תדע ברור כשמש בצהרים,



כי־קרבן העולה יהודה הנהו;



דמי־יהודה הם המגרים כמים



מזמן קדומים ואין מי יחמל עליהו!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20055