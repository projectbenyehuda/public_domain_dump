


	
	בלשאצר
	



(ע"פ הינה).




לאיש חמודות נגלה רז חזות לילה,



משתכר בכלי קדש נהרג בו בלילה.



(הגדה של פסח).



חצי הלילה הנה הגיע



ועיר בבל תישן תרגיע.



אך בהיכל מלך רחב הידים



עוד אור זרוע בכל אפסים.



בהיכל המלך עוד יעורו



למסך יין שבת יאחרו.



בין נשיו ושריו, יושבים במסבו



המלך בלשאצר ייטב לבו.



ישירו ויהתלו,



הכסות יצלצלו,



יריקו וימלאו



איש־אחר משנהו.



כטוב לב המלך ביין משתהו,



חרף אל חי, העז מצחהו.



וירזם למלצר בגדל לבב,



חיש מהר הלך והנהו שב.



על־ראשו כלי־זהב נחמדים לעינים



מבית אדני אשר בירושלים.



ידו פרש הבליעל לפני כל־עדתו



מלא גביע קדש עד שפתו.



חיש מהר הריקהו,



אל פיו גמאהו,



הגביר פיו ולשונו



ברהבו וזדונו:



"אני מלך בבל, מלך אדיר הנני



אימת אלהי ישראל לא תבעתני!"



אך, עוד הד־קולו יצלצל באולם



והנה אימת מות על־פני כלם.



חיל אחזם, מחתה ובעתה,



חדל משושם השמחה שבתה.



גיל וחדוה ברחו,



עמדתם לקחו,



דומה נוראה,



רטט וזועה.



ראה־נא, ראה על הקיר, על היריעה



כמו יד אנוש פתאם מופיעה,



כותבת בכתב אש והנה נעלמה,



חרדת מות מסביב, אין־קול אך־דממה.



פני־המלך כסיד הלבינו, קרסליו מעדו



ויבהל את־האשפים, כל־חכמה למדו.



אך גם הם ראו וייראו,



כי־פשר הכתב גם־הם לא ידעו.



ויקראו לדניאל1 והנה הופיע



ופתרון הכתב למלך הודיע.



עוד בלילה ההוא קמו דבריו:



את המלך הרגו בני־פרס צריו.







שגיתי בזה מהאורגינל של הינה שאינו מתאים במקום זה להמסופר בספר דניאל.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20071