


	
	ההקיצי, בת עמי
	




הקיצי, בת עמי, גלה וסורה,



משנתך הארכה העירי,



החליפי כח, לבשי גבורה,



קומי התעודדי, התנשאי ושירי.



פקחי, פתחי סגורות עיניך



ולבבך הנדהם היטיבי,



ימגו ברעה כל צריך,



ואת, יקרה, ששון־ישעך השיבי.



עד־מתי, עד־איפה, עד־אנה



תשמיעי קול יגון ובכיה,



תתפלשי בעפר בכל־שנה ושנה?



התנערי מעפרותך ושובי לתחיה!



קול־דממה דקה, צרה כמבכירה,



קול־שח מעפר אזני שומעת,



קול־קורע לבבי מלין מכבירה,



קול־יהלך אימים אשמע מן־הרעש.



קול בת־עמי, סערה עניה,



קורעת סגור־לבה, נפשה משתפכת,



מתאוננה על־גורלה, כיונה הומיה,



ותען ותאמר והיא נאנחת:



למה, מנחמי, הבל תנחמני



איך אתעודד ואפקח עינים,



אם סביבותי חשך ישופני



וברחוב כושלות עוד ברכים.



עוד החשך יכסה ארצות



וערפל לאמים ועמים רבים,



עוד ישמעו דברי נאצות



והנני יושבת אל עקרבים.



כי־תורתי ללבם עוד־לא חדרה,



לכן השע עיניהם מראות נכחה,



עוד־לא ידעו התורה הישרה:



“ואהבת לרעך כמוך”.



עוד־לי לנוע תחת השמים



עד־תכסה הארץ דעת כמים



אז־אתנער מעפר ואשוב לתחיה



ולא־אוסיף להשמיע קול־נהי ובכיה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20053