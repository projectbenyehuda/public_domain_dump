


	
	הקוסמת
	




בעד החלון נשקף נער,



נער תמים, יקר מפז,



והנה פתאם אחזו סער,



סער נורא לא־ידע מאז.



רגש נפלא לא־ידע יכנו



ימלא כל־לבו פתאם כרגע,



ויסב מהחלון וירד לגנו –



אולם כבר־פשה בלבבו הנגע!



"הן־שלו הייתי ברוחי ונשמתי



"ועתה, הה, בלבי אש־צרבת,



“מה־היה לי, אויה, הנני ברעתי!”



ככה יקרא לתמו בנפש כואבת.



וכח נסתר, הה לפלאים,



ימשכהו בחזקה לשוב לחלון



כמו־בחבלי קסם, כמו בידים;



והוא־עומד שם נטוע כאלון.



כה הוא־עומד כאלון נטוע



ומבטי־עיניו נכחו כקו ינטו,



לא־ישאל עוד מה? ומדוע?



רק זיקי־אש מעיניו יתמלטו.



* *



כי שם מנגדו כשמשות נאחדות



עמק ללבבו תשלחנה ותארנה



קרני אורן שתי עינים נחמדות –



תשלחנה ותארנה וגם תבערנה!



ולבן הפנים שבעתים מזקקים



וכאדם אור בקר מראה הלחיים,



ומראה השפתים כשושני העמקים,



נוטות גביעיהן שפרירי שמים.



וכשני טורי אבן לבנה כצמר־צחר



חליפות בין השושנים יראו ויסתתרו,



כככבי נשף וכהילל בן־שחר



לרגעים יתחבאו, יופיעו ויזהרו.



ומעל לכל אלה תלתלים ארכים



ינועו ברוח אחת־פה ואחת שם,



יורדים בלי סדרים ולכל־עבר שלוחים,



ומראה להמה כדמות גלי־ים.



ונופלים באחרונה על מגדל השן,



כלבנת הספיר מרהיב בת עין,



מלא צחצוח ועדנה, נעימות וחן,



כיפיו וחנו בכל הארץ אין.



ואך לעיני הנער התמונה הנפלאה



הופיעה בכל זהרה בחלון השבכה,



הציתה בלבבו שלהבת נוראה



וכל חושיו ונפשו שבי לקחה.



* *



רחבה השמעה, בכל העיר נשמעה,



איש־לאיש יספר בלחש ובשפה רפה:



"אשה זקנה בעיר, מכשפה נוראה,



“וכבר נער אמלל בחרמה אספה”.



והנה נכון הדבר כנכון השמש



המספר בלחש ובשפה רפה,



אולם לא־זקנה בלה הנה הקוסמת,



כי־אם סמל הנער, כי־אם נערה יפה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20068