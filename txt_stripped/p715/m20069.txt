


	
	ביום עשות אלהים
	




ביום עשות אלהים ארץ ושמים



נתן משפט בתבל חק בחיים,



כי שנים שנים



ילכו שלובי ידים,



כל היצורים וכל נפש חיה



יחיו בנעימים רעה ורעיה.



כי אדון כל בחכמתו הנפלאה



להיטיב ליצוריו הבין וראה,



כי טובה ורעה,



שלוה וזועה



לא יוכל כל־חי שאתן לבדו,



בלי עזרת שני לא־יכונן מצעדו.



לכן אשרי־האיש יצוד נפש יקרה,



היא־תשיחהו גם־כי ילך בקרב צרה,



גם האשה מאשרה,



מכל רעה נשמרה,



לאיש ישר וטוב כי־תפל לחבל,



זה את־זה יעזרו ולא־ידעו סבל.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20069