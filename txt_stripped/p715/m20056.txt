


	
	נער עברי הנני
	




נער עברי הנני,



כל ימי בתלמוד הגיתי,



שכל טוב אדני חנני



וגם מעט דעת קניתי.



כל ימי העפלתי עלות



למקום זהר וחם ואורה,



הוספתי למד וקנות



חכמה וידיעת התורה.



אבל החכמים ובעלי התורה



צוררים איש את משנהו,



כי האחד, אכן מה־נורא,



לא יבין את־שפת רעהו.



ופרוד התורה והדעת



בתוך העם החכם ונבון



הסב לי מכאובים וכעס



ומסך בי רוח עצבון.



ומרר והחשיך ימי נעורי



וגדר בעדי דרך מטרתי



והרבה צרותי והגדיל יסורי



ועצר בעד שאיפת נשמתי.



לכן לבי ים דאגה,



רוחי על מימיו מרחפת,



פעם כלביא לה שאגה



פעם בשיר משתפכת.



הה, הרק לאנחה ותוגה



נפשי עלי תבל נועדת,



כי הנה אך נוגה,



כל הימים רועדת?



או נפשי היא התוגה



ובי מצאה משכן ומנוח,



כי בלבי היא סוגה



ולגרשה אין בי כח?



הגם כל־בני גילי הנערים



כמוני למצא דרך ילאו,



או־רק בני־עמי, בני החדרים



את דרכם לא ימצאו?



או רק־אני לבדי אמלל הנני,



אלך קודר בלחץ תוגתי,



לא־ימצא לי רע, אין־לי שני,



ירגיש כאבי, יחוש מחלתי?







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20056