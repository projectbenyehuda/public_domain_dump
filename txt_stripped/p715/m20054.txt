


	
	על מצב עמי
	




על מצב עמי כי אתבוננה,



על עניו ושפלותו כי־אפקח עין –



אריד בשיחי מר אקוננה:



אנושה מכתך עמי, וצרי אין!



כי אראה חיי בני־עמי המרים,



שברם ומצוקתם וגדל הלחץ,



מכל טובה איך הם נעדרים –



אמרר בבכי, כי גדול המחץ.



“מצב־עמי” – היש מצב לעם ישראל,



היש מקום בחמשת חלקי הארץ,



בו יוכל לעמד על־נפשו, להקהל?



הה, גדול השבר, נורא הקרץ!



“חיי עמי” – היוכלו להקרא חיים –



חיי עני ולחץ, חסר ומתלאה,



כל לב נשבר, כשלו כל־ברכים,



אין משענת לנופל, כי־כלתה הרעה?



אין מצב וחיים, גם־אין מות ושוח,



ככה הננו תלוים בין־ארץ ושמים,



מצבנו באויר, מאכלנו הרוח



והננו מפרפרים בין מות וחיים.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20054