


	
	שכר מצוה בהאי עלמא
	




שם־איש עריץ, איש בליעל



יעלה תמיד מעלה מעל,



ואיש־צדיק, ענו, עושה טובה,



תמיד מלמדים עליו חובה?!



בני, שאלת לא־מחכמה רבה,



כן־היה וכן־יהיה גם להבא:



יפה עולמנו, נאה ומשבח



ושכר כל־בריה לא יקפח;



כל־אחד יבא אל מטרתו



על־פי חפץ לבו ונשמתו,



ובמלאת חפצו ומאוייו,



יש־שכר לפעלתו גם בחייו.



חפץ רשעים תמיד רשע



וגורלם להוסיף חטא על־פשע,



ותאות צדיקים שמחת מצוה –



שכר שאין־לו גבול ואין־לו קצבה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20088