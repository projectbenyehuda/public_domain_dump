


	
	הבדידה (י)
	




עת נפשי התהלכה מה-טוב לדעת"

לשבת בדד באחת קצות ארץ

או להתהלך בתבל ולפרץ פרץ,

לנתוש ולנתוץ לבנות לטעת;





ואחזה אנכי ואשית אל לבי

(לא אל איש דברתי אמרתי בחבי,

לא יועץ אני אל חיקי תשיב עצתי.)

אין טוב כבדידה ראה זה מצאתי!





אתה מרגוע אתה מנוח,

שכב בחיקה יחליף כח,

אתה חכמה, תבונה אף צדק,

נקיה היא מחוחים ממשוכת חדק,

אין ריב ומדון בכל חצרותיה,

שלום בחילה שלוה בארמנותיה.





אל לכם רודפי הון סחרי ארץ,

המרגוע הזאת ברכת שמים;

לקחת לכם רעה תשלחו ידים,

מנגב אסון ומצפון קרץ.





"אך מי הוא האיש שקט צלח

מרעש ומרגז הארץ ברח? – "

רעה עדריו בשדה בודד

בין הררי שקט ומקורי מים.

אתו תיניק ההצלחה לו חלצה שדים,

על ענותו שמה עין, אתו תעודד.


__________


במשכן כבודו מלכים יקנאו

לו השכל ישכילו יבינו אל טובו:

קירות ביתו קצות ארץ,

למראה עיניו סביב סביב.

עמודיו עשה עצי היער

עלי רצפת דשא עשב.

עליו יכסה רקיע השמים,

שמש ירח יעמדו לשרתו,

ביום ובלילה לא ישנו תפקידם.

צפרי רן מזמרים בהיכלו,

עם מי השלח ההלכים לאט,

וצאן מרעיתו ירקדו על ידו.

יומם ישיח בגן אלהים,

ובלילה ינוח על משכבו.

רפידתו כר נרחב,

ומכסהו עורות כבשיו.

אמרו הגידו, מלכי ארץ.

הטוב טוב לכם שבת

בארמנותיכם ובטירותיכם?

סורו פה מתוך הרעש

הרגעו בשלום ימים אחדים,

אם בארמנותיכם תמצאו עוד חפץ;

אם לא אל המרגעה הזאת הבודדה

משכן הרעה, היתרון תתנו.



____________



בדידה נעימה מארכת הימים!

אהובת ישרים, רעית חכמים!

אשרי האיש בך נפל לו חבל,

הרחק מאדם מאנשי תבל.

בשאון הערים ובקריותינו

כטובים כרעים תחזינה עינינו.

אכן בשקט יעריך והרריך

אשמע אך קולך אראה אך מראיך.

קולך ערב, קול מים ובעל כנפים

ומראך נאוה – ירק עשב ושמים.

יפה את כלך אין בך דפי.

את הורת כל חמדה, אם לכל יפי.

צדק ושלום בך נשקו,

עמל ואון מאהליך רחקו;

לא בא באזניך קול זעקת עניים,

ובכנפיך לא נמצא דם נקיים.












את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40698