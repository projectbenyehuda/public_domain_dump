


	
	גם אלה משלי מהללאל
	







[א]

(א) גם ענות לפתאים לא טוב להכות כסילים באמרי פה:

(ב) לא ידע אויל בשת ישמע תוכחת מוסר ויוסיף מרי ואולתו לא תסור ממנו:

(ג) אם יבקרך חכם פשפש במעשיך ואם כסיל הוא לך לבטח דרכך ואל תבט אחריך:

(ד) לך מנגד למבקר אוילי והיה כי יזעם והתקצף וקלל החרש לו כי כבר גמולו אתו ומרורת פתנים בקרבו תאכלהו כאש לא נפח:

(ה) כי ירשיעך סכל שמח בחלקך כי על כל דבר טוב יביאך במשפט ואם תהלתך ישמיע אוי לנפשך כי מצאת חן בעיניו:

(ו) שמחה לכסיל במענה חכם כי ימצא תאנה להוסיף מדון:

(ז) דמיונו ככלב עז פנים כמוהו כי תרים מטה יוסיף נבוח:

(ח) על מחברת איש בער עברתי ועל בקרת אדם חסר לב:

(ט) והנה עלתה כלה קמשונים כסו פניה חרלים וגדר רעיוניו נהרסה:

(י) אין אמת ואין משפט אין צדק בהגיונו ואץ צחות בלשונו כלו סג יחדו נאלח ואומר אני ואפסי עוד:

(יא) ואחזה אנכי אשית לבי כי שלח ידו בשלומי אמוני ישראל חלל ברית דת אבותיו מורשה קהלת יעקב והיא תהלתו:

(יב) ויזל סיר רחצו על שדל ישליך נעל ופער כשאול פיהו לאכול מחברים לא מעט ועד ידו נטויה:

(יג) על המגיד יגיד שקר יפיח כזבים אמרות המליץ לא נמלצו לחכו ועל הדר הכרמל והשרון ידרוך ברגל גאוה:1

(יד) פניתי לו עורף וספרו השלכתי החוצה תחתיו רפד דומן ואשפה:

(טו) ינוח על משכבו בחרפה עד יהיה לברות לחולד ועכבר:

(טז) לנער המבקר אמרתי מתהולל ומשתגע ולספרו מה זה עושה:

(יז) יבש חציר נבל ציץ גם חציר – ספרות יבול וטרפי צמחו ייבשו

(יח) גם ציץ נבל יבול ומשכילים כתמר יפרחו ואחרי בלותו תהיה להם עדנה:

(יט) כי דברי כסילים יסערו כמוץ מגורן ודברי חכמים כדרבונות וכמשמרות נטועים:

(כ) שוט לסוס ומתג לחמור ורוק וכלמות למבקר חסר לב:





[ב]

(א) בן מביש מכלים אב ומפני אמו לא יחשוך רוק:

(ב) אומר לאמו שטית תחת אישך ולאביו לא אבי אתה:

(ג) ראיתי רשע עריץ פעמיו ירחיץ בדמעות עשוקים ואת אביו יכבד ואמו לא יקלל:

(ד) כי אם שחת באף רחמיו עוד השאיר עוללות ויש תקוה לאחריתו:

(ה) ומקלל אביו ואמו טובל בשחת רגליו ערום שאול נגדו שם יפול ולא יוסיף קום:

(ו) אי לך נער בז ליקחת אמו ומחרף אב מחוללו חרפתך לא תמחה:

(ז) שאי על שפיים קינה אם קדושה בישראל תורתו מאז מעולם ואמונתו מני דר דר:

(ח) עטי על שפם ושבי לארץ שערי חרבי מאד:

(ט) כי מקללך ומנאצך ממעיך יצא ויוצא חלציך ירק ירק בפניך:

(י) איך תאמר בין חכמים אתחשב וכבוד נבונים אנחול:

(יא) בשבט סופרים אמשוך וחכמתי בחוץ תרונה ואת עם עני אושיע:

(יב) ואתה שנאת מוסר ותשלך אמת ארצה ואמונת עמך חוסן ישועתו ברגלים תרמוס ותשימה סחי ומאוס:

(יג) מולדת דמיון כוזב מתנשא על כנפי רוח בין נהרי פרת וחדקל:

(יד) ומבטן אחת יצאה את תורת גויי הודו מאמיני שוא והבל:2

(טו) ותעש תורת אמך דת טהורה ומחוללה ממזרת שמש עד מבואה כהבלי הגוים האלה אשר יסודם מאפס:

(טז) ואם אתה קצפת ותחטא ותזנה אחרי כופרים ובדת אבותיך געלה נפשך:

(יז) ושמת סכין בלועך אם בעל נפש אתה ובמתג ורסן תבלום פיך:

(יח) ולמה תפרוש מכמרת ולבך מצודים וחרמים לבלע
ולהשחית סביב סביב ואת נערי בני עמך תחלק שלל חטאת פיך דבר


שפתיך:



(יט) אי לך נער חוטא ומחטיא מחרף ומגדף פורש אולתו לעיני השמש לעשות לו שם בין תופשי עט סופרים:


(כ) מה פרצת עליך פרץ להוליד לבהלה דברי און ועול וחמה מאפס ותהו את כלם ישא הרוח:

(כא) כל השומע ישחק לך וקורא ספרך יקרעהו בתער הסופר:

(כב) והיתה חרפה מנת כוסך ותחת כבוד תנחל קיקלון:

(כג) כי כבוד חכמים ינחלו ואויבי ה' ילבשו בשת וכלמה והיו רק זועה ושמם בארץ יקלל:

(כד) לא נאוה לכסיל כבוד סופרים אף כי לנבל חקר דבר:





[ג]

(א) בוזה תורה שונא אדם ואיש אמונה איש אמונים:

(ב) אל תאמינו במכחש באלהיו ובלועג לתורתו אל תבטחו:

(ג) כי מכחש באלהים יכחש בעמיתו ולועג לדתו אין אמון בו:

(ד) ראית רועה רוח ורודף קדים מנע רגלך מנתיבתו ולבך אל תשית לדעתו:

(ה) אל תאמר חכם הוא כי אין חכמה ברע מעללים:

(ו) אם יערוך לפניך שלחן חכמתו אל תתאו למטעמותיו:

(ז) חכמתו חמת פתנים ותבונתו רעל וכל היוצא מפיו דבר וקטב:

(ח) רבים חללים הפיל הדבר ועצומים הרוגי קטב מרירי ורבים ועצומים מאלה אכלה שן בהמות בצורת אדם:

(ט) אשר אמרו אדם להבל ילד רק אכל ושתה ועשות המזמתה וזה חייהו ואורך ימיהו:

(י) על תמים דרך ילעיגו יפטירו בשפה ויחרקו שן:

(יא) כשחוק להם האומר כי ימיו כצל עובר עלי הארץ ולחיים יבואו הוא נושא את נפשו:

(יב) לו הם אומרים אויל המאמין משוגע המחכה לחיים עתידים:

(יג) לשוא יחסר מטובה נפשו לא יגנוב לא יונה ובבזה לא ישלח ידו:

(יד) חיל זרים לא יקח ואל זרה לא יקרב לא יעש עולתה לעשות עושר:

(טו) יחשב לצדקה האמן ביי ובאמונתו יחיה חיי עוני ולחץ:

(טז) והיה כי ימות ושב אל העפר אחריתו אפס וגם זכרון לא יהיה לו:

(יז) הוי רשעי ארץ הורסי שתות תבל ומשביתי שלום בני אדם:

(יח) עד מתי תפרשו רשת ונפשות פתיים תצודו:

(יט) עד מתי תקראו חיים לחיי בשרים לבד ורוח חיים זה תפחו בהרוגי אולתכם:

(כ) הלוקחים לשונכם וינאמו נאומכם ונפלו בעצומיכם ולא יוסיפו קום:

(כא) אם לזאת נולדתם לאכול ולשתות ולמות לשחת טוב מכם הנפל בל חזה שמש:

(כב) אם במותכם נפצתם כנבל יוצרים למה נבראתם לתהו והבל:

(כג) ואם נואלתם לבלי דעת תעודתכם הלא תשכבו בבשתכם והבל לא יפצה פיכם:

(כד) ולמה תניאון את לב בני הנעורים ותשחיתו עץ פרי הדר עודו באבו:

(כה) בטרם תפרח הגפן תשימוה שמה ותחת עשותה ענבים תעש באושים:

(כו) אוי לכם רשעי ארץ ב קום למשפט עמכם אלהים ומלך:

(כז) ואתם בערתם הכרם השחתם עין מאכל וקוץ ודרדר הצמחתם ועלה שמיר ושית:

(כח) עליכם תאבל הארץ תתיפח תפרש כפיה כי החנפתם ארץ מולדתכם:

(כט) לשקר עשיתם עט עיט צבוע עטכם מדם חללי זדונכם:

(ל) תשיבו אנוש עד אבדון ותאמרו בני אדם:

(לא) סורו מני דרך הטו מני ארח ולכו בשרירות לבכם:

(לב) הוי האומרים לרע טוב ועל תורת אמת מזמות יחמסו להטות פחאים מדרך ונער מארחות צדק ומישרים:

(לג) אם התמכרתם לעשות הרע קברו בקרב לבכם תועבת מזמותיכם שימו בעפר פיכם ודומו סלה:

(לד) כי יש עין ראה ואוזן שומעת ויש אלהים שופטים בארץ:

(לה) גורו לכם מפני חרב נקמת אם לא את אלהים תיראון:

(לו) כי זורעי רוש ולענה על תלמי שדה מולדתם לא ינקה השופט כל הארץ:

(לז) הוי רב את מישרי לכת ואומר עם תועי לבב הם:

(לח) והם לא ידעו ארחות חיים חפשים על כן יטו למוסר אזנם:

(לט) הן ביום ריבכם תמצאו עון ובהשפטכם רשעים תצאו:

(מ) לא יקומו רשעים במשפט ולא יתיצבו הוללים נגד הישרים בלבותם:

(מא) כי לאלהים יריבו ישרי לב. ועד צרק ישיב משפטם:

(מב) ואתם תריבון לבעל ועמו תכרעו ותפלו:





[ד]

(א) אש לנעורת ולהבה לפשתה ספרי סוררים לבני הנעורים:

(ב) דברי מתעה כמתלהמים מתוקים לחיך וקרבם מות:

(ג) לשון ערומים יבחר ויכסה רשעה במשאון:

(ד) לא יחפץ כסיל בסדרים נכונים ושלות ארץ לו סלון ממאיר:

(ה) יודע רשע דרך צדיקים וארחותם מנו לא נכחדו:

(ו) כי שומר תורה פי מלך ישמור ועוזבה יעבור חוק:

(ז) על כן זאת התורה ישים לו למטרה וחץ רשעו יכונן על פניה:

(ח) יסיר ממנה מחלצות קדושתה וישימנה למולדת חוץ:

(ט) יאמר לדמיון אביה הוא ולמזמת בני אדם היא ילדתה:

(י) ישמע פתי ויאמין לדבריו ויסור מאחרי אלהיו ודתו:

(יא) והיה כי ישי צור ילדו ישכח חובותיו לארצו ולמלכו:

(יב) יפלס נתיב לפשע ומרי ילך מדחי אל דחי עד לאין מרפא:

(יג) ערום שאול נגדו ובאשר כרע שם יפול שדוד:

(יד) זאת פעולת שוטני תורה פורשי מכמרת לצודד נפשות:

(טו) ולמען תפוש לב עולי־ימים לבלי יטו אוזן אל מאשריהם:

(טז) יתנו לחרפה כל מלמד להועיל ובחכמי לב ישימו תהלה:

(יז) מה חכם כי נעבדנו ומה ראש ומורה צדק כי נשמע בקולו:

(יח) גם לנו לב כמהו ורב ממנו חקרנו ונדע:

(יט) חקרנו ובקרנו ספרי חכמים ומצאנו כי כלם אפס ותהו:

(כ) זה ישיר תהלת שדי ועם בני אלהים ירנן יריע:

(כא) עד גבהי שחקים יגביה עוף ובצל שדי יתלונן:

(כב) וזה יביע תוכחת מוסר יודיע לבן־אדם כי הבל ימיו:

(כג) כי יש חיים אחרי מות ושם על כל נעלם יבאהו אלהים במשפט:

(כד) יחד מהבל כל דבריהם מעשה תעתעים כלם:

(כה) הבל הבלים הכל הבל וכל רוח חיים בקרבם אין:

(כו) מי ירד שאול ויעל וצפונות אבדון מי גלה:

(כז) שמעו אלינו ותחי נפשכם לבו ונלכה בדרכי נעם:

(כח) אכלו מעדנים ורוו בדשן נפשכם שתו ושכרו ועשו המזמתה:

(כט) כי אין חשבון בשאול ומשפט בארץ תחתית לא יראה יה ולא יבין אל פעולותינו:

(ל) אלה חייך בן אדם תולעה שבע ענג בטרם תלך ואינך:

(לא) אל יחרידוך מטיפי תוכחות ולקול משחרי מוסר אל יפול לבך:

(לב) עד הנה דברי מתעה משגה נערים בדרך:

(לג) מוליך צעירים שולל וינחם לבאר שחת:

(לד) אמרת בליעל משוחה בשמן חלקו מחמאות פיו:

(לה) בחלקות יקח לב ויצודנו למדחפות:

(לו) כי יצר לב נער רך כדנג אל כל אשר יחפץ יטהו ערום:

(לז) שמע בני מוסר מורך ושמר רגלך מלכד איש מרמה:

(לח) אשריך כי לא תטה לו אוזן אז לא תנהום באחריתך:

(לט) כי כל דרכיו דרכי מות שאול צעדיו יתמכו:

(מ) אכול ושתה יאמר לך ואכל שארך ובשרך:

(מא) ואכל חלקך בחיים. בשמים ובארץ:

(מב) כי גם בה לא תרגיע ותיסרך רעתך:

(מג) לילה לא תנוח ורוחך כים נגרש כי נכתם עונך לפני מורשי לבבך:

(מד) כי המגביהי לשבת בשמים ממעל הנהו שוכן גם בחדרי לבך:

(מה) אל תאמר מרום משפטו מנגדך כי קרוב הוא אליך ברוחך ובלבבך:

(מו) שאל חוטא ויגדך ונכשלים ויאמרו לך:

(מז) כי סער מתחולל בלב רשע ובקרבו אש לא נפח:

(מח) לרגעים תבהלהו חטאתו כי ירע עונו ואשם:

(מט) ולמועד שמור לו גמול ידו שבע על חטאתו במשפט וצדק:

(נ) כי אלהים עשהו ישר והוא השחית נפשו:

(נא) אשרי־שומע מוסר ישלו פה ושם:





[ה]

(א) בני אם יפתוך נגעי־לסטים אל תבא:3

(ב) כי יאמרו "לכה בחקותינו להתר אגורות מוסר פתח חרצבות מצוה ופרקת עול תורה מעל צוארך:

(ג) בן יכבד אב יכבדו עיניו מדאות ואזניו משמוע:

(ד) עין לא תבז ליקהת אם יקרוה עורבי נחל:

(ה) שומר אמונים לאשת נעוריו כי היא חברתו ואשת בריתו:

(ו) ואשה כי לא תשטה תחת אישה כי עד אלהים בינה ובינו:

(ז) יחד נואלו הלכו בחשך ועל שכלם לא נגה אור:

(ח) בפני שיבה תקיא והכלמת פני זקן כי לא בישישים חכמה ולא לזקנים כבוד:

(ט) בן חכם ירהב בזקן ושומע תוכחתו בער:

(י) בני אל תשית לבך לדבריהם ואל תט להם אזנך:

(יא) כי שומע להם משחית נפשו ואחריתו מרה כלענה:

(יב) צרי לחלי ותחבשת למכה ולמכאוב חלליהם אין רפאות תעלה:

(יג) חץ ישכור דם וחרב תאכל בשר ועצת רשעים מנפש עד בשר תכלה:

(יד) הינוח הים מזעפו בעת יתחולל סער:

(טו) אם תרגיע הארץ ביום הרעש במוט הרים בלב ימים:

(טז) גם אלה ישקטו כי יעבור זעס ולב רשעים סער והלך עד תאטר עליו שאול פיה:

(יז) אל תאמר כי נתק מוסרותיו השליך עבותיו קרא דרור לנפשו ויצא לחפשי:

(יח) כי המר המיר מוסרות צדק במוסרות רשע ועול יוצרו בעול יצרו:

(יט) תאות לבו תגרהו בחרמה וכפל רסנה תשים על לחייו:

(כ) תחת חפשה יאסר בזיקים ותחת דרור עד נצח לא יראה אור:

(כא) למי אוי למי אבוי למי פצעי נשף חשקו:

(כב) מי יטרוף נפשו בכפו ובימי עלומיו יראה השחת:

(כג) מי יקיא דם ייבש כחרש ויקטף עודנו באבו:

(כד) לא נוצר תורה שומע אל חכמים והולך מישרים בנתיבות דעת:

(כה) לא דורש מוסר מתבונן מזקנים ירא אלהים וסר מרע:

(כו) כי אם הולך שובב בדרך לבו אומר אני ואפסי עוד:4

(כז) הוא כענן יכלה וילך ירד שאול ולא יעל:

(כח) חדל בני מלכת בנתיבותיו ולא תארח עמו לחברה:

(כט) כי תפגשהו בדרך שטה ועבור המלט על נפשך אל תבט אחריך:

(ל) טוב פגש נחש בריח ואל רשע מדיח בזדון לב:

(לא) פן יבא להתוכח עמך וחקרי לבו יביע לך:

(לב) השמר לך ואטום אזניך ואל תקשב דברי בלע:

(לג) כי חקרו נגף ודברו דבר ונשמת אפיו נחל גפרית בוערה:

(לד) ושומע דברי חכמים ישכון בטח ושלות השקט בלבו וסביבו:














ח: “ח”ד“ ווארשא תרכ”ו. ט, י, יא, יב, יג: עיין
המליץ שנה ה' נומר 48 במאמר החכם לערנער אשר קרא בשם תשובה לשואל שלא
כהוגן ועיין המגיד שנה יוד נומר 15 ראש תשובה כללית ונומר 16 דברי החכם
היקר הר“ר חיו”ג בהערה למאמרו “פורים אל מצריין” בהוספה לנומר
הנ"ל.  ↩



יב, יג, יד: ח"ד צד 66.  ↩



נגעי־ליסטים, ניהיליסטין בלע"ז ובלשון רוסיא
ניגיליסטין מלשון ניהיל פי' אפס ותהו. היו האומרים שהכל אפס ותהו אין
תורה ואין אמונה ועל שכלו לבד ישען כל איש ואל כל אשר יוליכהו
ילך.  ↩



אפסי, פי' הניהיליזם שלי.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38473