


	
	תלנת האדם (ט)
	



1


רבים מבני האדם ימלאו זעם

על ימי חייהם כי יעופו חיש,

וכה יקננו איש ואיש:

"נהר, חץ, רוח, עשן, ברק ורעם,

לא ימהרו שטף ועוף,

הנדף, עבור וחלף,

כמו חיי אנוש בתבל;

וכמעט ימי חיינו

כן ימעטו שמחתינו,

חיינו ומשושנו יחד מהבל.

מחתה תשרש מתחת לששון,

וראשית בכורי פריה האסון.

הארץ הזאת אך עמק בכא היא;

חרולי-יגון וקמשוני-שבר

קוצי מחלה וחוחי מות וקבר,

אלה הם צמחיה אשר תוציא,

ואך לעתים רחוקים שמש ששון זרחת

להאיר לבני אדם ישבי בור תחת."

אולם הרף בן אדם הרף מילל,

ואל לצד עלאה מלין תמלל.

לא על אלהים והתבל תלנתיך

כי החיים האלה לא ישרו בעיניך;

אולתך היתה בעכרך

כי מתנות הטבע לא ערבו אליך.

אם לתת לך שאלתך תאות לך ההצלחה

הכי תאמר הון, והאביונה שככה?

הלא אם תנשאך מעל לעבים

לשום קנך תתאו בין הכוכבים.

דמיונך אל הבאות מגמת פניו,

על ידו היה ויהיה נשקו,

עתיד ועבר יחדו ידבקו,

ואל ההוה לא ישים עיניו:

הוא עור, עיניך לבלתי ישורו

באור שמחות ארץ עד אשר יעבורו.

על גפי מרמי ההצלחה מצליח אינך.

תמיד הצלחת אמת נצבת מול עיניך

בתקות שוא אל אשר יפל לך חבל,

וכה תשבע נפשך דמיוני כזב והבל.





ולא תזכר את בוראך אשר בתתו לך חיים

גם עדן וענג רב חלק לך תחת השמים.

גם לב לדעת נתן לך ולשמע אזנים,

ולחזות מפעליו שת לך עינים,

אהבתו וחמלתו לבקרים יופיעו,

בבקר בבקר חסדו יודיעו.





ולא תזכר ברכת שדי

אשר חננך למדי.

מתי תודה לאל, מתי תשמח גבר?

העד יום מותך תחכה, יום בו תקבר?

הלאל מהלל בפי כל

תתן תודה בשערי שאול? –

על ימי חייכם כי חיש יחלפו

אל נא תתאננו אנשי תבל.

עליכם; כי הבל וריק תרדפו

שאו נא קינה מספד ואבל.

או עזבו אולתכם ופקחתם עינים,

וראיתם בטובה תחת השמים. –









מעותק מלשון אשכנז משירי בראקקעט.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40697