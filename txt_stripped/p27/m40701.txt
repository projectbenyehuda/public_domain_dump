


	
	אל ד... (יג)
	




צלח רע אהוב! צלח כל ימיך!

אלהים השקיפה ממעון שמיך

על בן יקיר זה והצליחהו!

הצליחהו, כאשר עם לבבו,

הצליחהו, כברכת אהבו,

וכגדל חסדך אנא ברכהו.





מן אז יקירי אתך מצאתי,

מצא אהב נאמן בך קויתי.

אמרתי אחיה בנעימים אהיה שמח;

עמך אשתעשע בשדה אשיח,

מעמל זמן בוגד בחיקך אניח,

באפל היגון בך שמשי זורח.





אסון כי יקרני כל מקרה ופגע,

אמלטה אל זרעותיך ארגיע רגע,

שם אשפך נפשי ולא יכבד עלי אידי;

בחיקך דמעות תזלנה עיני,

ובתנחומותיך אמצא גן עדני.

כה מאז דמיתי ואלהים עדי.





מדוע – כי תשאל – לי כה יקרת?

לבך שאל נא אם ללכת ישרת –

ללכת בנתיב הטבע הנדיבה.

היא מאז במעגלי צדק תנחני

היא קראה אלי הפעם ואמר: הנני!

ובקרב לבי יד לך הציבה.





אולם, מה אשם אנכי אמלל

כי פאר האהבה פתאם חלל;

מלשני בסתר דרך חץ לשונו

לירות במו אפל לישרי דרך;

לא ידע כי חטאו אין לו ערך,

גדול מנשוא • ישא את עונו!





אלי שבה האהבה פרשה כפים,

הסירה מצנפת ועדי עדים,

וציץ תפארתה על ראשה נבל:





בפנת לב נדכא בסתר נחבאה,

מנוח כפעם בפעם לבקש לא יצאה,

בחיקי נרדמה עד הנה ותאבל.





המצנפת הסירה עדיה מאסה,

נבל ציץ נזרה היה למשסה –

ולפידה בידה עדנה לא כבתה.

כי עוד ימים יבואו לבה לה נבא,

יבושו ישובו אחור מוציאי דבה,

ושלהבת האהבה עוד תגיה עיפתה.





עתה אחי! זה היום קויתיהו,

על כן ראשון לימי חלדי קראתיהו.

בא בזרעותי היום באחד לחדש

בחדש הראשון לחדשי השנה,

את שירי זה קח נא למנה,

אל האהבה והידידות יהיה קדש.












את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40701