


	
	[ראה חיים עם אשה] (טז)
	




ראה חיים עם אשה

חדל לך מזרה,

לא תקרב אליה;

אחריתה מרה

טמאתה בשוליה.

תחבקך תנשקך

בנשף חשקך,

ולבה ועיניה

לאתנן זנוניה.





ראשיתה נעים,

מלא כף נחת,

ואחרי רגעים

תראה השחת:

תמלא נגעים,

פגעים רעים

שאת וספחת;

ושאול מתחת

באש מתלקחת;

וסער ורוח

כסיר נפוח,

תחתך פתוח.

תאשם תכשל,

שם תבשל

כבשר בקלחת;

פחד ופחת

סובבים אתך

בחייך ובמתך





השמר-לך גבר!

אל תתאו אל הבל,

אל תכין לך שבר,

מספד ואבל.





ראה חיים עם אשה

אשר לך תארש.

ולא תהיה לך קדשה,

לנתוץ ולהרס

גוך ונפשך

וחמשת חושיך.





כי ממנה תוצאות

אל כל הרעות:

כליון עינים,

אטימת אזנים,

גם ריח וטעם

אל כלי זעם

בגללה יהפכו,

ממקומם נדעכו.

בידך תמשש

כעור מגשש.

כי ירפו ערקיך

ומיתרי עצביך.





היה לכן חדל

מאשה מנאפת:

הפרד הבדל,

כי דם היא שואפת.





שתה מים מבורך

ואל מבאר שחת,

ויגה יי אורך

וירבה לך נחת.





הלא הזונה הטמאה

אך לכספך צמאה,

עינה בך רעה

ותאמר אך, הבה!

בערב היא באה

ובבקר היא שבה.





לא כן אשתך

אלהים לך הוכיח,

בשבתך בלכתך

עמה תשיח.

תראה בנים

נטעי נעמנים,

וחפץ ידיך יי יצליח.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40704