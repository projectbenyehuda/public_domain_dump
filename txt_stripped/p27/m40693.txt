


	
	השחר (ה)
	




השחר אדמוני חכלילי עינים,

עלה מן הרחצה ממצלת מים;

לפניו תצא אורה ומידו קרנים,

לפנות דרך למלכת השמים.

הירח ראה ופניו נכלמו,

הכוכבים נסו ויכבו לפידיהם;

וירא הילל אוהביו כי נמו,

ויעירם חיש כי זרח עליהם.

ויקיצו זיז שדה וחיתו יער,

כל־עוף כנף ומקנה וצאן,

גם בני איש זקן ונער

עמו ילכו בגיל וששון.

מחגוי אדמה, נמלה ורמש

יציצו כעשב, גם תולעה ורמה

ימהרו ירוצו לקראת השמש,

ששים שמחים ופניהם קדימה.

אך העצל חבק ידים,

בחיק תרדמה על ערשו סרוח;

היא תיניקהו לו חלצה שדים,

שוגה באולתו יינק אך רוח.

בחלמות שוא ימצא שעשועים,

יאכל ישתה – אפס ואין;

יחזה מהתלות מעשה תעתעים

יכלו יתמו כי יפתח העין.

ולא יראה מחזה שדי

כי יהל כבודו מלא עולמו,

ישלח ברקים יאירו למדי

וזרח מקדם שמש למו.

עם כלילת יופי יצאה השמש

ותחבק בניה ותפקדם לשלום.

והעצל עודנו במשואה ואמש

מעופף ברוח על כנפי החלום.

עתה ניצוציה תשלח בזעם

יורו מול עיניו ויבעתוהו,

וכמו מברקים רב וקול רעם

הקיץ וישב מארץ תהו.

מה־לך עצל כי תשכב בעצלתים;

בבקר עם שחר לו השכם השכמת:

קול ערב שמעת, קול כנור ומצלתים.

קול מעין ונחל. גם מימם טעמת.

לא לך העצל חמדת הטבע!

לא נתנך אלהים בין אוכלי שלחנו!

שא נא עיניך שמה, עלי גבע,

הנער הרעה עמד עם צאנו:

ערם ויחף, עני ונכה רוח,

אך לעג לרכושך משחק לו עשיר.

שתה לרויה ממי השלח

ותהלות שדי בחליל ישיר.

מה־מתקו לחכו אלה המים!

צרי ומרפא לכל בשרו.

חשפם בחרש ממקור חיים,

וישת, ויברך את־אל יצרו.

יין ושכר לא שתה מעודו:

מפתו ומימיו בריא אולם.

כל מתי תבל לו באו בסודו,

כמעשהו לו יעשו האנשים כלם;

אל תדמה בנפשך, סכל ועצל,

כי יתהלך באנחתו תמס כדונג:

יי אלהים ברכה לו אצל,

רב לו ממך רב לו ענג

הלענג כזה תהלה נאוה:

למעשה תפינים ומרקחת?

למלאת בטן מאכל תאוה

ללכת שמן לקראת שחת?

לשבת יומם ברפיון ידים,

ולנוח הלילה על ערש סרוח?

לשמוע בקול כנור ומצלתים,

לאכל ולשתות ולשאף רוח?

ומה־יתרון לאדם מבהמות יער

אם לא לדעת אל ומעשהו?

ולמה תשכב בעצלתים, בער,

קדמה פני שחר ותדעהו.

אור חדש ממזרח יאיר היום,

תתחדש האדמה, תתחדש הבריאה:

עורה משנתך, גשה נא הלום,

הט אזנך אל צפור והבן שמועה!

שים נא עיניך על אדם שמים,

כי ישלח חציו אל נחל המים;

ורסיסי טל כמראה הקרח

יעדו את ראש כל ציץ כל פרח.

שים עיניך…. אך היש חקר

לכל אשר תחזה כי תשים עין?

אחת אמרתי: אל תשעה אל שקר

אל תבלה ימיך באפס ואין.

התבונן אל מעשה נורא ואיום,

בעלות השחר בהאיר היום;

התערב־נא אתי, לידך אתקע,

כי גם אורך כשחר יבקע.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40693