


	
	רני פלט: למנצח להודות מזמור שיר
	



1.


הידד! מלכנו חי! ויחי עוד לנצח!

ויפלטהו יי משוד ורצח,

וישלח מלאך פניו ויצילהו.

צהלי ורני ישבת רסיה,

עוד תפרחי כזית וכגפן פוריה,

בצל כנפי אלכסנדר ובאור פניהו;

עוד ינוב בשיבה על כסא ממלכתו,

עוד תגן עליו אל רחום וברכתו.




2.


וברכתו אל רחום, כי רבו רחמיהו,

וברכתו, אל חנון, כי חנון הנהו,

וברכתו רב חסד, וחסדיו מה רמו!

הן מאז שמש ממשלתו הופיע,

יום ליום צדקתו ורב טובו יביע,

ובגשם נדבות חסדיו זרמו,

חסד וצדקה על גוי על אדם יחד,

וישב העם בטח שלו מפחד.




3.


ויחר אף השטן בשאול מתחת,

שנא שלות עמים שנאה נצחת,

ויאמר לשאול ותקיא אנשי רשע,

מהרסי שלום הארץ בחמס ידים,

אנשי און שותי עולה כמים,

תרבות אנשים חטאים ילדי פשע,

מגיא בן הנם מבטן שאול יצאו,

ובארץ מברכת רוש ולענה זרעו.




4.


אוי לכם סרי סוררים בני בליעל!

לשונכם חץ שחוט אמרי פיכם רעל,

ובתועבותיכם הארץ תחניפו,

בחורים וצעירים שולל תוליכו,

כי להרים מכשול לשון תאריכו,

ואתם המכשילים ועוד סרה תוסיפו,

שבילי עולם בדרכיכם תכשילו,

ולתהו ובהו להפכם תואילו.




5.


שוא לכם טחי תפל ובני חיץ,

כי הנה שאול, כבכורה בטרם קיץ,

תבלעכם ואת קורי עכביש תארגו,

שמכם וזכרכם יכסה במשואה ואמש,

ושם אלכסנדר עוד יגון עם שמש,

ויום הצילו יי־עמים יחגו,

יען לעמיו אב רחום הנהו,

ומחייהם להם יקרו חייהו.




6.


ואנכי למלכי אנכי אשירה,

חסדי יי לדור אחרון אזכירה,

בקום על מלכנו איש רע ובליעל,

איש דמים ומרמה איש רעה רוח,

ויור חץ פתאם בלכתו לשוח,

וירא אלהים וישף ממעל,

ויקרא: אל תירא! מגן לך מעלה

וראה כי החצי ממך הוא והלאה!




7.


שן חרק השטן בשאול מתחת

מפניו חרדו כל שדי השחת,

בעל צפון בעל זבוב ועשתרות קרנים,

מקצפו וחרונו אחור נסוגו,

אמות ספי השאול נעו ויחוגו,

וקול רעם אפו עלה עד שמים;

ומלאכי מעל שחקו וישמעו

“יחי אלכסנדר!” קראו, וכף מחאו.




8.


אל עמקי שאול מלאכי זעם השלכו,

בושו גם חתו צידם לא חרכו,

ולחוצות רסיה אורה היתה;

רבבות עם אל בתי מקדש נהרו,

דמעות גיל וששון כמים נגרו;

ותודת העם השמימה עלתה.

וירח יי את ריח הניחוח,

ויאמר: לכו קוי החליפו כח!




9.


לכן קוי יי, שמעו שמע,

החליפו כח ויהיו למלככם זרוע!

ובערתם הרע באשר תמצאו,

אל נא ירך לבבכם ונפשכם לא תלא

מזנבות האודים העשנים האלה,

יי עמכם, אל נא תיראו,

והצלתם את נפשכם משוד ושבר,

ושלום לכם מכל פנה ועבר.




10.


ואתה ישראל, גוי קו ובטח,

גוי מטה לעל שכם טוב לב ושמח,

כל ישעו כל חפצו רק בטח שבת;

גוי לא ידע מאז מרד ומרי,

גם עם אויביו לא הלך בחמת קרי,

גוי איש חסדו כל נפשו אהבת,

גוי אהב מלכו אלהיו יורנו,

ועצת פשעים ומרדים רחקה ממנו;




11.


לך עמי ישראל מלי אערכה,

ובלב נשבר ונדכה מרי שיחי אשפכה,

נבהלתי מראות נעויתי משמע,

כי גם בצעיריך נפלה שלהבת,

על זאת נפשי תאבל תלבש עצבת,

הנגע הזה, לא אדע ידע,

איך נראה בביתך, גוי אהב מלכהו?

ומחלציך איך פשעים יצאו?




12.


אם גם הפשעם האלה מעטו

והם גם בתורת אלהיך בעטו,

גם אותך ישנאו ויהיו עריך,

בניך המה על שמך נקראו,

לבני ישראל בשער נודעו,

אם גם לא הקשיבו תורת מוריך,

וישימו ערפם ברזל ונחשת,

עזבו מוסרך וינזרו לבשת.




13.


על אלה הבנים חלאת עמינו,

הן נשא חרפה וכלמה תכסנו;

אבל לא בכל זאת אשמים אנחנו,

אכן רוח הוא בזמן, רוח שקר,

עשה לנו רעות גדלות ואין חקר,

מאז יסער לא שלונו לא נחנו,

לאל נקוה כי יגאלנו ממנו,

ימים יבאו והרוח ישאנו.




14.


נודה ליי חסדו זאת הפעם,

ואליו נתפלל כי יכלה הזעם,

ושבו בנים לאביהם אבי הארץ;

גדלו תפארתו יכירו ידעו,

לפניו ישתחוו וברך יכרעו,

ישובו, ולא עוד יזידון לפרץ פרץ;

אשרי האיש לא חטא חף מפשע

הלך מישרים ועוזב דרך רשע.




15.


ואתה יי, ברך נא מלכנו,

אלכסנדר השני הוא אדונינו,

מגזע מלכי רוסיא חטר ונצר;

ברך ממלכתו בים וביבשת,

ברכהו בברכה בתורה משלשת,

עם אשתו הקיסרית ובנו ירש עצר,

לעד ירום הודם ואורם זרח,

ושלות השקט סביבם עד בלי ירח.




16.


כל אויבי מלכנו בשת ילבשו,

הם תכו לרגליו בעפר יתפלשו,

על עקב בשתם ישובו יבושו;

עיני העורים האלה תאורנה,

ונאספו יחד כעמיר גרנה,

יכרעו ברך וחסדי הקיסר ידרשו,

הרה עמל ואון עוד לא יוסיפו,

ידעו יבינו כי טוב ברע החליפו,




17.


כל אשר שפתותם תטפנה נפת,

ובקרבם עשו חזה עם שאול ותפת,

כל ברכים אשר כרעו לבעל,

את תועבותיהם מלבם יסירו,

את יקר תפארת מלכנו יכירו,

כי יי אלהיו עמו ויעל,

ובארצו ובעמו צדקה יצמיח,

ובכל אשר יפנה ישכיל יצליח. אמן!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/36095