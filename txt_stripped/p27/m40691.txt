


	
	הגיון לבי אחר הגשם. (ג)
	




את מאורי שחק סככו מפלשי עננים.

ישטף המטר תוגה על כל פנים.

ישב איש תחתיו הסתר מזרם,

בירכתי ביתו איש איש ירדם,

איש פני אחיו לא יקדם

לא יצאו השדה התעדן בכרם.

בפנת הבית הזה שכב הייתי.

חזיז וקלות, ומראה הברק ראיתי:

בהמון חזיונות ממצלת תרדמה

שבתי כרגע, ופחד עטרני כצנה,

ועיני כברקים שלחתי אל כל פנה,

אם נבקעו מעינות תהום והארץ שממה.

ואביט בחלוני, ביגון ואבל,

לחזות לתהו איך תהפך תבל;

וממעמקי עבי ענני ערפל

אחזה חדשות לחזות לא דמיתי –

שמש צדקה זרחת ראיתי,

בכנפיה מרפא אל יושבי שפל,

ינוס הענן ישוב אל שחת,

יעוף, כנשר אל הארץ מתחת;

הקלות יחדלון לא יתך המטר.

ומגבעה שמה אל מורד נגרים

מי גשם ילפתו ארחות נהרים,

וירקרק חרוץ כסה כל חטר,

רוח צח ישוב הרגע

צמרת הארז בכנפיו נגע,

ועל דשא עשב חלף עבר.

כלמו יחד נעו גם נדו

את מימיהם כנחל הורידו

השליכום מסביב אל כל עבר.

כמו אגלי טל כרסיסי לילה,

נשארו נטפי פנינים על כל עלה;

ישביעו בצחצחות עשבי הררי:

יחליפו כח כפעם בפעם,

לינק מן האדמה את כל הטעם.

גם הצפור שמה לא תשב ערירי –

שלחה ראשה מבין עפאים,

רננת פיה זך אף נעים;

לעוף במועף נשאה כנפים.

המון בעלי כנף מכל עבר

נסו ממחבואם נשאו אבר,

בקול כנפיהם יהללוך רכב שמים.

ורוח דעת חיש על פני חלף,

התבונן לתמורות כה אותי אלף,

אל מטר כי ישטוף ועב הענן

ישוה בתבל כל מקרה ופגע;

ואל שמש צדקה מרפא כל נגע

ישע ונחם אם אל אותה חנן.

ינוס ענן צרה ישוב אל שחת,

שמש הצלחה אם לנו זרחת;

וחדל קול בכי לא תדמע בת עין.

פנים חורו יאדימו מפנינים,

ושבו לששון הגה וקינים;

ועוד יראה בטובה לא האמין בחיין.

רוח נחם וישע ירחף על פנים,

סביבו פלגי ענג ונחל עדנים.

כמו מרסיסי טל כל דשא ושיח

עצמותיו כן מדשן ירוין,

יצליחו גם רעיו בצלו יחסיון;

ובכל אשר יפנה הנה יצליח.

ככה חשבתי אחרי המטר,

ועב הענן את פיהו אטר,

וכפי ועיני אל אל הרימתי!

“כי אחזה” אמרתי "מעשיך נפלאים

בך כי האמנתי חלקי מה־נעים;

נפלאות כאלה, תראה גם אותי".







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40691