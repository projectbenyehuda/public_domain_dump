


	
	תהלה
	




א           לבר לבב, אשר

רדפוהו זדים ולא יכלו לו:

ב           ארוממך יי כי הצלתני

ורדפי חנם לא שמחת לי:

ג           מידי זדים מלטתני

מפח טמון לרגלי:

ד           איבי נפשי חרקו שן

האמרים לפידי האח האח:

ה           אשר אמרו לכו ונכחידו מאדם

ולא יזכר שמו עוד:

ו           ויתנכלו עלי לאבדני

ויתעוללו עלילות ברשע:

ז           כתרוני סבבוני אמרתי נגזרתי:

ח           לתתי במאסר זממו

ואני מעון נקיתי:

ט           פג לבי בקרבי יראתי לנפשי:

י           ואשב בדד ואבך וסביבותי ערפל:

יא           יי אל יעלצו איבי לי

אל יאמרו בלענוהו:

יב           שבר זרוע רשע

שלוחה אל נקי ותם:

יג           ושמת שכין בלעו

כבלע צדיק ממנו:

יד           עלי דרכו חצם לשון רמיה:

טו           כוננו על יתר איבה ומשטמה:

טז           נתק יתרם אלהים

ובני אשפתם עליהם השב:

יז           שמעת אלהים קולי

ותפקדני בדבר ישועה:

יח           צוית לאידי הרף

וישב שאול תחתיה:

יט           ואיבי אמצו ממני

כרעו קרסו ואינם:

כ           ישובו על עקב בשתם

ובקרב לבם יחתו – סלה:

כא           ואני עני ונכה רוח

במה אפוא אכף לך:

כב           הלא ידעת לבי צרפתני

ומורשיו ממך לא נכחדו:

כג           היצר לב הלא יבחן?

הכונן מחשבות הלא ידע?

אשר שם לאנוש בינה:

כד           לך נגלו תעלומות,

וצפונות אתה ידעת:

כה           אם נפתה לבי אחרי זדים

ובדרך חטאים הלך הלכתי:

כו           אם כחדתי אלוה ממעל

וכהתל באנוש בו התלתי:

כז           הלא אתה אלהים תחקר זאת

ותשפך עלי חרונך:

כח           יבלעו איבי כשאול תחתית

ולא יהיה מפיהם מציל:

כט           אולם ידעת כי חף אני

מעול ורשע אינני:

ל           על כן מלטתני

ואיבי הנחלת בשת:

לא           לעיניהם ארים ראש

חפשי בחוצות אתהלכה:

לב           יד על פה ישימו

ולא יזידון לשחוק עוד!

לג           מה-רבו חסדיך יי

אשר עשית עמדי עבדך:

לד           לא אשכח חסדך לנצח

לדור ודור אהללך – סלה:

לה           כל ימי חיי שפתי ישבחונך

ואברכך מעתה ועד עולם

הללו-יה:













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40707