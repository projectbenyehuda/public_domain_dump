


	
	אברך
	



אברך / אלתר לוין


מי הם הרצים לפני הרכב,



רכבי הגואל, הקוראים אברך?



ברוכים הרצים, סוללי המסלה,



ההולכים ראשונה, הקוראים אברך!

רכבי האש, רכבי משיח,



סוסי דינור, אופני להבות!



פנו הדרך לבאי מרחקים,



פנו לעולים ארצה האבות!

עלו! וברכב רק עולים אפרתים,



ברכבי החזון, הבאים ראשונה;



ברגל אחריהם, עולי רגלים!



עלו ועליתם ואף באחרונה!

מחוז חפצנו: הגבהה בארצות –



אל בנחשלים הקוראים אברך!



ברוכים הרצים, סוללי המסלה,



החלוץ הקורא לעולים: אברך!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/8682