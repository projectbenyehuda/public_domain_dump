


	
	קרית הזהב
	




אהבתי למות בך, את קרית צבי הזהב!



לרגלי מגדל גאה וברוש מתמר,



בצאלי היכל קדוש, תחת שכינת אלי,



להדי תפלת רחמים נמוגה לה בשקיעה



וצלילי המנון נצחי לחש דורות לו–



אהבתי למות, למות!..



קיר הנביאים! לפני מותי



טרם צם שבתון יצוה נפש לי



אטבל ארז אדיר בים המות,



בלבת סדום אטבל ענפי עזו



ובכתב האש לאור לבנה מתה



על הר הקריה חקקתי לי: "פה!



פה אנוחה לי!.."



מרם שמים אקרע צחור ערפלים



ובשלג חרמון הנמס עם החמה



הנשפך כעין החלב – את שוליהם ארחץ



והיו לי תכריכי!..



השבעתי אתכם! אל תרהבו רהב



לסגור עפעף עיני עם גולל רטב אחרון!..



תהיינה עיני אלה! תהיינה פתוחות, פתוחות



להביט השמימה, אל טהרם, אל כוכביהם,



התענג על נוף הרי, קיצם ואביבם,



עליהם קרית לבי חולמת לה, חולמת!..



תהיינה עיני פתוחות להנות מאור גברתי,



לאמץ את שפתותי תמיד אלי פיה –



כי לא שבעתי יפיה פה עלי אדמות!..



תתלבן נא הקריה! והיה לי עולמי



עם ימיו ולילותיו, בקר וערביו,



תשלומים גדולים לי



למלאות חיי אחרי מותי, סלה!
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2577