


	
	לעולי ציון
	



לעולי ציון / אלתר לוין


כי אשא לך שלום, עם שקיעת החמה,



ממרחקי הים



ועם קצף הגלים לך אשלח רגשותי



מלבי החם;



כי טבלה נשמתי תוך נבכי התיכון



הזורם בחלום–



ואת תבך לי בתחנה, עיניך תדמענה:



“השארה הלום!..”



אז דעי לך בת גולה, הבת ללא ארץ,



כי הולך אני;



הולך ונודד ונשא על פני גלים רחוקים



על גלי השיר;



פונה אל ארצי היפה, קדימה,



למצא לי ניר:



אז, בת, אל תפגעי, כי הולך אנכי



מזרחה, לשם–



ושלום לך אשא, עם שקיעת החמה,



מעבר לים!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/5958