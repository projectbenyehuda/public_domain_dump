


	
	המחול
	




במחולות, עליזים, במחולות

בנשף הנחמד הלז!

במעגל, עליזים, במעגל

הלילה, בנשף הלז!

זולפים החיים במחולות

ועוברים במתיקות כחלום:

דומים החיים למחולות,

לנשף מחמדים, לחלום!

דולקים בטרקלין הנרות,

דולקים הנרות בלב

וככה בוערים הלבבות

וככה אין מכבה ללב!

וחוזר חלילה הפזמון:

“לעלם ועלמה השיר!..”

ועונים עליזים במחול:

“לנו ידוע השיר!..”

במחולות, עליזים, במחולות

בנשף הנחמד הלז:

מי יתן וסודות יגלו

הלילה, בנשף הלז!
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6087