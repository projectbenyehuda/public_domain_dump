


	
	ונטעתם לי דקל
	




אל תשרפוני ואל תפזרו את אפרי

על שבעה ימים;

וטבע אל תטבעוני בנבכי המצלה

אחרי מותי:

קבר כרו לי כקבר אבותי מעולם,

קבר ארבע אמות,

וגועתי בלחש כגוע כל אדם

העובר מעולם לעולם

וירדתי דומם אל ביתי, בית אלהים,

ושכבתי עם אבותי…

וחפרתם את קברי על הר גבוה ותלול,

נשקף מרומי ארץ,

על הר מרום הרים, מול הר הבית קדמה,

יחד את אחי המתים;

ומצבת אבן, מאבני ארצי וסלעה,

לא שיש ולא מרמר,

מצבת זכרון לבן ונכד ועמית,

על קברי תציבו;

ואלן תטעו לי, לא שטה וארז וזית –

ונטעתם לי דקל;

ופרש הדקל עלי סכת שלומו

ושמרני ביום ובלילה

ונפלו מתמריו טפות הדבש עלי קברי,

נטפים מצלוחית אפרסמון,

ונשרו זמרגדים, אורות כוכבי וירחי ושמשי,

ונשרו מכיפו על קברי!

והתבקעו גזרי התמר ושקעו בדיו

וחנו כדור למצבתי;

ועם שיחת דקלים, נאם חריות צמרתם

אישן לי שנתי ואחלום

חלום עולם לנפש, תחת שמי ארצי,

וטעמתי טעם הנצח!..
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5568