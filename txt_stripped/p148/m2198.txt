


	
	ארצי
	



ארצי / אלתר לוין (אסף הלוי איש ירושלים)

א


כבר יצא היום, יום אביב נאדרי,



בארץ ישראל,



ועל ההרים הגאים, מתנשאים ברמה,



נגה אור מזרח:



אור פלאות מתפשט ושופך עמקים



בשפעת האורים,



ושמש הבקרים על הודה וזהבה,



בעדי זהרורים,



שטה במימי התכלת הטהורים,



כחל אוקינוס!…



תנו-לי לצאת! תנו-לי העפל על הר,



להנות מקדשים!



הניחו-לי ואשוט באויר הרחמים,



אויר-יה לנשמות,



אויר הנבואה הטס במרחבי הזיו!



אל נא תעצרוני:



הנני יוצא לשוח על הרים,



לברך ברעדה,



בקול גדול ורם, בשם ומלכות,



ברכת זיו ארצי!…

נודו לגלה אור! לעתיק מנגהות,



לא זכה כארצי,



כמוני, להנות מאור הרחמים,


נודו, נודו לו!…


היש ארץ כארצי פקד עליה



אל השמש,



מראשית עד אחרית השנה,



נגהות עולמים?



בקשו בארצות הנגב החמות,



בחפי התיכון;



צאו בכל נפות המזרח היפים,



על גבולות ארצי



וראו: העטה השמש בגאונו



ארץ נכריה,



כהעטותו אור ארץ הנביאים?



פה בצוק המזרח,



אלהי השמש בכבודו, בעצמו,



בנה היכלו,



ועל הרי ישראל שם טבעתו,



חותמת הזיו!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/2198