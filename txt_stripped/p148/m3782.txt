


	
	למלך הבלתי משוח
	



למלך הבלתי משוח / אלתר לוין


ואתה, הה, מלך בלתי משוח



המושל בעמקי אלפי לבבות



שאין לך לא היכל, לא שלטון וצבא,



לא עפל ובחן ומבצרי ימים–



אבל עם גדול וארץ תפארת;



לא כתר יהודה



ושרביט בן ישי,



איים ונופים וערים נושבות,



גאון וגדולה אף לא כבוד מלכות



חלקך היו, לך נפלו למנה–



שלום לך ולעפרך!

פה מלך היית בחסד אל עליון,



זו מלכות שמים נהגת ברחמים



עד אשר כבה נר מלכותך;



כבה נר מלכות! לך קרא שבתון



בקברי המלכים וארץ הנביאים;



היית אתנו



ותלבש הנזר



על ארץ בלי עם, על עם בלי ארץ



שאין לו לא נחלה, לא מנוחה וגאון,



לא מקלט בטוח ולא כבוד גוים



אף לא מלכותך-עתה לך יבכה:



שלום לך ולעפרך!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3782