


	
	איכה ביין סכלות
	








איכה ביין-סכלות לב/בך, בת נדיבים, תמשכי

איכה, ומחשבתך ברע / ואליל ותרמית תמסכי

עקדי לאל יצרך ודמ/עתך לפניו נסכי

מה תהמי נפשי ומה / תשתוחחי לאלהיכי.





לבך ליראה שם אל/היך בכל עת יחדי

ובין ביומיך בט/רם יבגדו בך תבגדי

קומי באשמרת ומ/עינך שנתך נדדי

ומעיל עוון-נער וחטא / פשטי, וסות-צדק עדי

ושאי לאל כפך ואת / לבך לנכחו תשפכי.





עד אן למאויי-זמן / אזני לבבך תרצעי

וברעיונך את עוו/נך כאשרה תטעי

מתי בפוך-בין בת-זמ/מיך ועינם תקרעי

ובעד עצי חיים ביד / מחשב לבבך תגעי

ועלי במות שחק ברג/לי רעיונך תדרכי.





זה לך בבית חמר מכל/כלת גויה אובדה

נזרך מחללת ואל / תפת ברגלך צועדה

עבדי אלהיך ועז/בי כל אשר את חומדה

בשאול, בטרם תאכלך / אש אף אלהים יוקדה

וביד תשובה דם משו/בה כבסי ובכי בכי.





רתמי למסע מרכבות / מות, וטוב הצטידי

ועלי בסלם מחשב/תך פן שאולה תרדי

פח תאוה שברי בט/רם בעדו תלכדי

ובעוד יכלת בעדך / לרדות בגוף נגוף רדי

ותברכי שם אל ולפ/ני כס יקרו תברחי.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38381