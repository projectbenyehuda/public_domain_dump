


	
	מעמד למוסף לרבי יצחק בן גיאת זצ"ל
	



מגן. סימן: יצחק בן יהודה גיאת

מ


   יונה שוכבת בין שפתים / יספה שנית לשוב למשגבה

   צלצלי תהלות לקחה מצלתים / צורה מגמת פניה וניבה

   חשה להקריב פרי שפתים / חטאת כפורים ופדרה וקרבה

   קרבן מוסף מאין עצלתים / קרבה ומנחתו משאת לבה

5    במזבח אשה לבב ומעים / בם הקטירה אמורי חלבה

   נסכי מערכת מי עפעפים / נתחיה לרצון העלתה על גבה

   יזמה לחפש בנר שרעפים / יוצרה והנה אלהים בקרבה

   הוד תבניתו בלי ראות עינים / הכירה ומצאה טמון בחובה

   ובפנות היום בין הערבים / ושמש ליקוד מול כסאך סבה

10    דבקה לסגד ארץ אפים / דרך היכל שמה מסבה

   הן לפתחי אכל סורגו דלתים / הסר מאכל תאוה מערבה

   גשתה בעתות משכב צהרים / גופה לנקות מסלף ארבה

   יקש רכב ונשאו כתפים / יורד ורכבי סליחה שם רכבה

   אל המאזין מאין אזנים / אותה תאזין ותדלה מעצבה

15    תעלה לשבתך אל השמים / תחנתה ויחשב מעוטה כרובה

   צדקת הובא באש ובמים / ואש להבה מי תומו כבה

   תזכר לקוראים כמעשה ארץ מצרים / אשר ישבתם בה.













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/46857