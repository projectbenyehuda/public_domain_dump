


	
	מחרך [נגדך אשים מגמתי]
	




נגדך / אשים מגמתי,

כי לך / רוחי ונשמתי.





יקרו / עצמו פלאיך,

חברו / אל על קרואיך,

[5] בחרו / אותך ברואיך,

אחזה בראי מזמתי

כי שמך חילי וחומתי.





צוררים / שועים לתעתועים,

דוברים / כזב ובו תועים

[10] אומרים / “שוא עמך רועים!”

ואני – שבתי וקימתי

זכרך עזי וזמרתי!





חוללי, / אעטף לפניך,

מעלי / יסלח רצונך,

[15] מחלי / תראה בעיניך

כי ביום שובי לאדמתי

אקראה אחות לרמתי.





קוממה, / יה, ביתך! מעיר

שוממה / חזיונך תעיר,

[20] רוממה / ושפט בהר שעיר,

עוררה ונקם לנקמתי –

תן פאר תחת כלמתי!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/32432