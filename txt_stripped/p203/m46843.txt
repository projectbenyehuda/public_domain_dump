


	
	פזמון סימן: אלף־בית
	



לד


קניניך   ארבע יסודות לפנים פרודות באונך

        מכל חמודות ובכל צמודות

        בגאונך מלאה הארץ.

5 קניניך   בנין שחקים כראי חזקים באונך

          בתוכם ארקים וים ואפיקים

          בגאונך מלאה הארץ.

קניניך   גלגל ירוצץ וברק ינוצץ באונך

        ורוח מפוצץ סלעים ירוצץ

10       בגאונך מלאה הארץ.

קניניך   דבוק רגבים ואדים ועבים באונך

        ורגשת כרובים רצים ושבים

        בגאונך מלאה הארץ.

קניניך   המולת שרף מעופף ואופן מטופף באונך

15       וכרוב ינופף כנף לעופף

        בגאונך מלאה הארץ.

קניניך   ומדתך להרים ולהשפיל לנבר ומעפיל באונך

        והאיר והאפיל והקים והפיל

        בגאונך מלאה הארץ.

20 קניניך   זוקף כפופים וחזק רפים באונך

          ואמץ יעפים ואבד חנפים

          בגאונך מלאה הארץ.

קניניך   חרס וסהר ואפל וצהר באונך

        ועמק והר וברוש ותדהר

25       בגאונך מלאה הארץ.

קניניך   טהורי נשמות וזיז ובהמות באונך

        וגביש וראמות וספיר ואחלמות

        בגאונך מלאה הארץ.

קניניך   יתדות גבעות בתבל תקועות באונך

30       ושבע רקיעות באויר קבועות

        בגאונך מלאה הארץ.

קניניך   כוכבי מאורות כסילים ומזרות באונך

        נתונים להורות להולכי ים ומדברות

        בגאונך מלאה הארץ.

35 קניניך   לשמי כתמים וגנזי ברומים באונך

          ורקמת גלמים ורקח וסמים

          בגאונך מלאה הארץ.

קניניך   מלכים וממלכות ועורכי מערכות באונך

        וששה מתכות בעפר נסוכות

40       בגאונך מלאה הארץ.

קניניך   נהרות וימים יאורים ואגמים באונך

        ושנים תמימים ולילות וימים

        בגאונך מלאה הארץ.

קניניך   סלעים וצורים והרים בצורים באונך

45       וקריות וערים מדינות וכפרים

        בגאונך מלאה הארץ.

קניניך   עזוז וגבור ופרוד וחבור באונך

        ויחיד וצבור ועקר ועבור

        בגאונך מלאה הארץ.

50 קניניך   פרים ואילים ותישים ושחלים באונך



          ובכרי גמלים ובני יעלים1



קניניך   צבאות וחיות ועופות ודיות באונך

        וגורי אריות שורים ושיות

        בגאונך מלאה הארץ.

55 קניניך   קהלות טהורים ומחבר נברים באונך

         סגנים ושרים ורוזנים ויקרים

          בגאונך מלאה הארץ.

קניניך   ראמי מדברות ושיחים ונהרות באונך

        ועופות מותרות וטמאות ואסורות

60       בגאונך מלאה הארץ.

קניניך   שנאה ואהב וכסף וזהב באונך

        וזרם ולהב ושפלות ורהב

        בגאונך מלאה הארץ.

קניניך   תמימות וכשרות ועבדות וחרות באונך

65       וישוב וגרות וגבהות ושררות

          בגאונך מלאה הארץ.













כאן חסר המשפט “בגאונך מלאה הארץ” כפי שמופיע לאורך  כל הפיוט. אולי טעות סופר?  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/46843