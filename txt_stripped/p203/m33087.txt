


	
	פזמון [יום עירם אעמד מצדקתי]
	



סימן: יצקח, א"ב

יד


         יום עירם אעמד מצדקתי –

         צדקך מלבושי תנה וכסותי;

         חובי כי יענה־בי ואשמתי,

         קדש, אל־תדרש לעלמתי:

5        מה אני, מה־פשעי מה חטאתי?





         יום אלי תקרא מאדמתי,

         יום בו אסף רוחי עם־גופתי,

         יום גשתך לחקר לפעלתי,

         יום דין ממעשים מאד דלותי,

10       הן אם־הרעתי – והזכותי!





         ואיך במשקל יעלה הבל נדף,

         זכרונו אפר ועשב נשדף?

         חציר איך נשפט וקש איך נרדף?

         טהר, אם־תקרא מץ קל נהדף,

15       יענה: “מה אשיבך? הן קלתי!”





         כבד עון נחם בשובו, שקל

         למול חסדך חטאו – מצאו נקל;

         נורא, איך־תעלה במאזני משקל

         סכל, על־פשעו ונתיב קלקל?

20       ערכני במאזני שגה ופתי!





         צור, לנפש תחר וללב יחם

         קרב, ותלבן זדון כפחם,

         שב ומודה תרצה ועזב ונחם,

         כמאמרך: “מודה ועזב ירחם!”

25       אמנם חטאתי וישר העויתי…









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/33087