


	
	רהוטה
	



סימן: אלף בית (כפול); יצחק

צד


   אלכה ואשובה אל אישי הראשון

   אשר מאז נצרני כאישון

   בחור כארזים תהלתו בכל לשון

   בזכרי בו איננו מניח לי לישון.

5    גאלני בזדוני מבין קדשים

   גם כללני יפי וכלים חדשים

   דבר פי אל פי קדשים.

   דבקני אצלו בכתובה וקדושין

   הרבה מהר ומקנה וקנין

10    הגדיל השמחה בכל ענין

   וגיר וציר וכיר בית חתנות ובנין

   ומסר לשרתני עלמות אין מנין.

   זבח הכין ושלם נדריו

   זבדני זבד טוב בחסדיו

15    חצרות קטורות תכן בחצריו

   חתני המלך הביאני חדריו.

   טבלתי ובאתי אצלו בעדי עדיים

   טהרותיו נתנו ריח דודאים

   יצועי עלה ולן בין שדים

20    ימינו תחבקני חבוק ידים.

   כמעט רגע אדע דבר

   כבודו המיר וחק שבר

   לפתי דרך ורוח לא לדבר

   לצתי נאצתי ודודי חמק עבר.

25    מעי המו לדודי אשר קנני

   מה לידידי בטל אשר התנני

   נשא רגליו ולא חנני

   נס ולא מצאתיו קראתיו ולא ענני.

   סורה אדני סורה חננתי כמה

30    סוב ולא פנה הוחלתי זה כמה

   עליו לבי ככנור יהמה

   עיני נגרה ולא תדמה.

   פקפק בכבוד למורד עניות

   פתחי נדה שם נקיות

35    צניפה צנפתני כדור בחיות

   צעירה צרורה אלמנות חיות.

   קוה קויתי יום נחמה

   קרבת נטושה באף ובחימה

   רשפי אש היה לה לחומה

40    רחם תרחם את לא רוחמה.

   שובי שובי השולמית מבין שוסיך

   שובי שובי ונחסה בך יאמר אני חוסיך

   תבואי מלבנון כלה רציתי מעשיך

   תעיר אהבה כי בועליך עושיך.

   ידע תדע פני צאנך

   ציון מכלל יפי הטיבה ברצונך

   חסדך ירננו צדקות פרזונך

   קולי שמעת אל תעלם אזנך









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47028