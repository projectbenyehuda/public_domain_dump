


	
	רהיט סימן:אלף־בית
	



לא


הארץ   אדניה על בלימה הטבעת

        אבני פנתה בבהו ותהו השקעת

        בחלל חוג אותה נטעת

            היושב על חוג הארץ

5           אתה הצבת כל גבולות ארץ.





הארץ   במקרא עמודיה תכנת

        מאין יגיעה חדריה כוננת

        טרם היותה התבוננת

       
         עד רחבי ארץ

10             אתה הצבת כל גבולות ארץ.





הארץ   גאיות ועמקים כלם כדור נצמדו

        ברוח תנודות גלגלים עמדו

        יחד הרים יולדו

            ותחולל ארץ

15          אתה הצבת כל גבולות ארץ.





הארץ   דבקת רגביה וחברת

        וראש עפרותיה במוצק סדרת

        ונבכי תהומות בלבה צררת

            ותכס עליהם הארץ

20          אתה הצבת כל גבולות ארץ.





הארץ   העמדת בינות לגלגל במעזות

        פנותיה באין מאחז נאחזות

        מאין נטות כאן וכאן ועל זאת

            לא תרגז הארץ

25          אתה הצבת כל גבולות ארץ.





הארץ   ורוחותיה באמצע פלכים חונות.

        צפון וימין וים וקדים בתוכם נתונות

        רחקה מארבע פנות

            כגבה שמים על הארץ

30         אתה הצבת כל גבולות ארץ.





הארץ   זמנת ארבע יסודות טמונים בחבה

        מהם נפרדים ומהם נחברים בקרבה

        אש ורוח עולים ומים נשפכים לגבה

            וישוב העפר על הארץ

35         אתה הצבת כל גבולות ארץ.





הארץ   חוג שלשתם סביביה הקפת

        ותהום כאפודה אותה הלבשת

        ומחוץ מימיו בחול הגבלת

            בל ישובון לכסות הארץ

40         אתה הצבת כל גבולות ארץ.





הארץ   טפחות שם ממדיה ואכן

        חלקם לשבע זו בזו נקשרות לשכן

        שמים בזרת תכן

            וכל בשליש עפר הארץ

45          אתה הצבת כל גבולות ארץ.





הארץ   ידידיה אמר לעולם עומדת לעמת שוכנים

        ובה ישלטו עתים וזמנים

        מדי עמדה ששת אלפים שנים

            כימי השמים על הארץ

50         אתה הצבת כל גבולות ארץ.





הארץ   כבגד תבלה וכל יציר חולף

        ונשגב יי לבדו בלי שונה ומתחלף

        ויום יודע ליי שנים אלף

            אז תשבת הארץ

55         אתה הצבת כל גבולות ארץ.





הארץ   לדעת משכיל נחקרות תכונותיה

        על פני ארכה ורחבה ששת אלפים פרסה מדותיה

        הם ארבעה ועשרים אלף מיל בארבעת גבולותיה

            זאת הארץ

60         אתה הצבת כל גבולות ארץ.





הארץ   מחצי פלך העליון מאמצעה

        כלפי צפון על פני כלה ברבועה

        ומצד דרומה ברביעה

            כל יושבי תבל ושוכני ארץ

65          אתה הצבת כל גבולות ארץ.





הארץ   נוע תנוע ותרעש

        יום תשלח רוחך בחדרי בטנה תגעש

        ואחר הרוח רעש

            רגזה ותרעש הארץ

70          אתה הצבת כל גבולות ארץ.





הארץ   סופת סערה תלבש ויושביה נמוכו

        עת על פניה חצציך יתהלכו

        שריה נמוגו ומלכים ימלכו

            נבוכים הם בארץ

75         אתה הצבת גבולות ארץ.





הארץ   עת התלחץ גלגלי אש נגה ברקיך יגל

        ולוהט מוסדות הריב להב ממנו יתגלגל

        קול רעמך בגלגל

            ראתה ותחל הארץ

80          אתה הצבת כל גבולות ארץ.





הארץ   פלגת אגמים וימים ונהרות ומעינות

        באין מספר מבקעי צורות

        להשקות שואה להולכי מדברות

            להוציא לחם מן הארץ

85          אתה הצבת כל גבולות ארץ.





הארץ   פניה בכל יום באור שמש תכסה ותסחר

        ובערב בצלה יתכסה וישחר

        כל הלילה ובעלות השחר

            השמש יצא על הארץ

90         אתה הצבת כל גבולות הארץ.





הארץ   צפונים בלבה מי תהומם

        מן הים נמשכים ועדיו ישובון מימם

        בחמו נדעכו ממקומם

            ואד יעלה מן הארץ

95          אתה הצבת כל גבולות ארץ.





הארץ   קימת ומאוצרך אוצרותיה תמלא

        במטר עזך נוראות תפלא

        ברוח מלא מעלה

            נשיאים מקצה הארץ

100        אתה הצבת כל גבולות ארץ.





הארץ   רצונך יאיר וחרונך יקדיר

        מדותיך פעם תוריד כביר

        ועתים תגביר תאדיר

        יי אדוננו מה אדיר

105        שמך בכל הארץ

            אתה הצבת כל גבולות הארץ.





הארץ   שרנו והודאות לך קבענו

        ויום ליום נפלאותיך הבננו וידענו

        וזמירות שמענו

110        מכנף הארץ

            אתה הצבת כל גבולות ארץ.





הארץ   תהלותיך בלי לשון מנובבת

        ומי להשיג במחשבת

        תהלות המגביהי לשבת

115        בשמים ובארץ

            אתה הצבת כל גבולות ארץ.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46840