


	
	אהבה [יושב במעמק מצולה]
	




יושב במעמק / מצולה, ומעמד



אין, וחמק / דודו ומחמד



עין נמק, / יום יום מלמד



ישדד לתלם / יונת אלם,



ופעם הולם / בגדל וגאוה.


  


"צדק, ידידי, / ואהבת כלולים



אזכר בחסדי, / לאחז מחבלים



כרמים, וידי / תרומם שפלים.



אפרש שלומי / אל בת עמי –



אך איש חרמי / למעצבה".


  


"חלקי וצורי / עדי מה ילונן



אויבי וצרי / בביתך? חונן



אין לי, ואורי / החשיך מעונן,



ועל בת נגידים / יצאו גדודים



ועבד עבדים / בחרב להובה".


  


"קומי ושכני / אל בית מנוחך!



אשכח ימיני / אם אשכחך,



והנה לשוני / תדבק אל חך –



אם לא אזכרך / ואחבש לשברך



ונזר פארך / תחבשי, עלובה!"








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/343