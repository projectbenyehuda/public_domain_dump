


	
	רהיט [מעשיך אין ערך אלימו]
	



סימן: א"ב יצחק בן יהודה

יז


         מעשיך אין ערך אלימו כי כפיך כן גבוהים

         בם נגלית וצפונך נגוהים

         גדלך יחוו כי אין כמוך באלהים

         יי ואין כמעשיך.

         מה רבו מעשיך…

5        מעשיך דוברים יחודך ומגידים תהלתך בלי חרץ

         הם יורו כי יש מאין קרצת קרץ

         ומודים כי מי אל בשמים ובארץ

         אשר יעשה כמעשיך.

         מה רבו מעשיך…

10       מעשיך זהרי חכמה ראשית יצירות נוצרו

         חקי תבניתה מהשיג גברו

         טועמיה טעמו ואמרו

         לאלהים, מה נורא מעשיך

         מה רבו מעשיך…

15       מעשיך יסוד שכל מאור חכמה נמצא

         כנגה אש ומן האש ברק יצא

         לפיהו בעשותך כבר רצה

         האלהים את מעשיך.

         מה רבו מעשיך…

20       מעשיך מנגה השכל נבונותי

         נמצאו נשמות עד לא נמצאתי

         סודם נפלאו ונוראות נפלאתי

         נפלאים מעשיך.

         מה רבו מעשיך…

25       מעשיך עצמו מספר ובלב לעדר

         פלאיך איך חי מת יוכל לסדר

         צדקך נודע דור לדור

         ישבח מעשיך.

         מה רבו מעשיך…

30       מעשיך קצוב מזהר נשמה גלגלי מעלה

         רצים בלי פעם במאמר נפלא

         שירותיך יתנו מאין מלה

         יודוך יי כל מעשיך.

         מה רבו מעשיך…

35      מעשיך תמימים בלי ישיגם חסרון

         יזמת ורצונך קם ויש יתרון

         צרך ברואיך להמציא בכשרון

         מפרי מעשיך.

         מה רבו מעשיך…

40       מעשיך חצב ארבעה יסודות בהתיחדם

         קימם מגזרת אויר בהתילדם

         בריות כוננו יחד בהוסדם

         באספך את מעשיך.

         מה רבו מעשיך…

45       מעשיך נוראים בהקימך בצביונם בקומתם

         יצורי בראשית ולדעתם יצירתם

         הן הודעת כל בהעצר מחיתם

         גל אל יי מעשיך.

         מה רבו מעשיך…

50       מעשיך ונוראותיך נצבים לעיני

         דברות קדשך בתתך לפני

         הן צוית בעשותם יברכך יי

         אלהיך בכל מעשיך.

         מה רבו מעשיך…











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33091