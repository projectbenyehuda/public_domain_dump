


	
	רהיט [ובכן רבו רבו יתרי]
	



סימן: יצחק בר יהודה

טו


         ובכן רבו רבו יתרי מפלאות יוצרי לעיני /

         ולשמע אזני / מה רבו מעשיך יי

         רבו צפוני טובותיו מאז וכיום עשה לנפשי

         רבו משערות ראשי

         רבו חסני המציאו בריותיו וטוביו אותם סבו /

         מעת דגנם ותירושם רבו

         רבו קשטי האריכו אפו יום יום בראות עיניו /

         רבו עבדים המתפרצים איש מאת אדוניו

         רבו ברכות הספיקו מחית יצירתו כפי פעליה /

         ברבות הטובה רבו אוכליה

         רבו רצוניו לעוברי רצונו באין חקר /

         חיים עצמו ורבו שונאי שקר

         רבו ימי תוחלתי וארכו צירי וחילי /

         מה רבו צרי רבים קמים עלי

         רבו הפלות חסדיו ופלאיו בהחיותינו /

         כי רבו משובותינו

         רבו ועצמו מספר ישועות השיגוני /

         שונאי כי רבו ושנאת חמס שנאוני

         רבו דברי תגמוליו כי לא בצדקתך תועילו /

         ורבו פשעיך מה תעשה לו

         רבו הודותיו כי לפי רב טוביו רבו /

         ורבו כמו רבו











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33089