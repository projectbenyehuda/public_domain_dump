


	
	רהיט [בחכמה יסדת עולם]
	



סימן: יצחק בן יהודה גיאת

כד


         בחכמה יסדת עולם בלי מאחר תתבונן

         בחכמה יבנה בית ובתבונה יתכונן.

         בחכמה צרפת ביצירה ומשכן ובית עולמים נגרעת

         בחכמה ובתבונה ובדעת.

5        בחכמה חקות שמים וארץ שתה והכל בלי דפי

         מלא חכמה וכליל יפי.

         בחכמה קבעת ארבעה סביב מרכבותיך ושבעה משרתי עצמה

         שטוב לפניו נתן חכמה.

         בחכמה בתוך פלכים באין יוצאת ופרץ

10       בחכמה יסד ארץ.

         בחכמה נגלית ואין קצבה לתבונתך וקצה

         והחכמה מאין תמצא.

         בחכמה יזמת כל ומאתך ערמה

         כי יי יתן חכמה.

15       בחכמה הכינות שתים ושלשים פלכים נכונים

         ומשך חכמה מפנינים.

         בחכמה ובתבונה חקות שלש ספרים נעימים

         והמה חכמים מחוכמים.

         בחכמה דעת נשגבה צפנת בעשר ספירות בלימה

20       ולבי ראה הרבה חכמה.

         בחכמה הודעת עשרים ושתים וחקותם

         אשר חכמים יגידו ולא כחדו מאבותם.

         בחכמה גלית סוד שלש אמות לזקני אימה

         ואתנה את לבי לדעת חכמה.

25       בחכמה יסוד חכמות שבע כפולות חשפת חשף

         כי בצל החכמה בצל הכסף.

         בחכמה אופני תבונה בשתים עשרה פשוטות בארת כלליה

         והחכמה תחיה בעליה.

         בחכמה תכלית מפעל שתה תחלת מזמה

30       יראת יי היא חכמה.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33098