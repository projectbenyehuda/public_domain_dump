


	
	מחרך
	



מחרך / יצחק אבן גיאת


נגדך / אשים מגמתי,



כי לך / רוחי ונשמתי.

יקרו / עצמו פלאיך,



חברו / אל על קרואיך,



בחרו / אותך ברואיך,



אחזה בראי מזמתי



כי שמך חילי וחומתי

צוררים / שועים לתעתועים,



דוברים / כזב ובו תועים



אומרים / “שוא עמך רועים!”



ואני – שבתי וקימתי



זכרך עזי וזמרתי!

חוללי, / אעטף לפניך,



מעלי / יסלח רצונך,



מחלי / תראה בעיניך



כי ביום שובי לאדמתי



אקראה אחות לרמתי.

קוממה, / יה, ביתך! מעיר



שוממה / חזיונך תעיר,



רוממה / ושפט בהר שעיר,



עוררה ונקם לנקמתי –



תן פאר תחת כלמתי!








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/337