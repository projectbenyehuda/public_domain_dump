


	
	אלהי אחפש ימותי
	



יוצר ליוה"כ

סימן: א"ב כפול (האות ריש חסרה), יצחק

פט


      אלהי   אחפש ימותי למצא נוהו

             אכן אץ לבי ויקר מקרהו

             בית היוצר והנה הוא.

      אלהי   בינותי בפלא מעשהו

5           במחקרי שכלי אמצאהו

             כי יוצר הכל הוא.

      אלהי   גדלו רם מבוא במחקר

             ואתה עקר

             היוצר אדר היקר.

10    אלהי   דעות קצרו ומי זה עוצר

             דעת נעלית ותבצר

             כאשר ישר בעיני היוצר.

      אלהי   המוני חפצים בביתך אתאצר

             הן הודעת לפי חפציך בהעצר

15           קום וירדת בית היוצר.

      אלהי   ויי מבשרי אחזה

             ואם נעלם מראות עין כל חוזה

             כיוצר הזה.

      אלהי   זה לעומת זה שתה וימשך

20           זכרך להיות דור לדור מושך

             יוצר אור ובורא חשך.

      אלהי   חשתי בראותי מלאכתי מרבה ויומי קצר

             חלקי ליקח מזמן מיצר

             ואשליך אותו בית יי אל היוצר.

25    אלהי   טנפי עולם והתוליו

             טבלו ויצרו במימי שוא ונחליו

             כי בטח יוצר יצרו עליו.

      אלהי   יום זה הכנת ותחוק

             יום כתב זך לחיים ועונהו למחק

30           יוצר עמל עלי חק.

      אלהי   כל יצר מחשבות מבין ומה בם

             כי מי בלתו יוכל לגלות טמון צפוני חבם

             היוצר יחד לבם.

      אלהי   לשאת כבד גיו תכנת רוח

35         לישא רוח הררי עון סרוח

           יוצר הרים ובורא רוח.

      אלהי   מוצא טעם לרוח מקצר

             מעשיו בידיו כקציר לקוצר

             וכחמר ביד היוצר.

40    אלהי   נגש איך מרום באף יביט

             נושה בו איך נושה יכביד עבטיט

             וכמו יוצר ירמס־טיט.

      אלהי   שוטה הסיתהו לבו

             סר וחרד לעד מעיד בו

45           יוצר רוח אדם בקרבו.

      אלהי   ענש מקל ורוח אף בוצר

             עלי עוני שבר יקצר

             כאשר ישבר את כלי היוצר.

      אלהי   פוחדים מדין בשר אתכם

50           פצה אפצה ובטוב לכם

             הנה אנכי יוצר עליכם.

      אלהי   צדקות הורם בהתפזרם קבצם

             צבאות חובם בהתקבצם תנאצם

             וככלי יוצר תנפצם.

55    אלהי   קש נדף רוח ירדף איך נושב

             קל מהרה הפכו ממקום ישב

             כחמר היוצר יחשב.

      אלהי   שביך תקבל ביום צום ירץ

             וכתבהו לחיים ולא לחרץ

60           האלהים יוצר הארץ.

      אלהי   תבשר חיתך כי נרצה עונה

             תראה קרית מלך רב תבנה על מכונה

             יי יוצר אותה להכינה.

      אלהי   יליץ צדק חק הורים לבנים

65           היותם כשמש מזהירים

             המאיר לארץ ולדרים.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/47023