


	
	פזמון [מה רבו פלאיך ועצמו מוראיך]
	



לחן: לך תעטף

סימן: יצחק

טז






         מה רבו פלאיך ועצמו מוראיך

         נמצא לבאיך ונדרש לקוראיך

         מה רב טובך אשר צפנת ליריאיך





5          יושב עד וחונה / עד לא מחנותיו

         ועד לא יסוד בונה / בשחק מעלותיו

         ואין מוליד והנה / הכל תולדותיו

         בפלאיו יכונה / וכן הוא בשמותיו

         למול חסדך אפנה / ואם לא אראך

10       מה רבו פלאיך ועצמו מוראיך.





         צעקתיך וטרם כלות פי תענני

         ושרתיך וטרם תלאה תחנני

         וטרם שוד וחרם בצלך תצפנני

         ומשטף וזרם בטח תשכנני

15       ותענה הנני, ביום אקראך

         מה רבו פלאיך ועצמו מוראיך.





         חלי נפשי מצאתיו / בידך אל תרפא

         וסוד מכל צפנתיו / לך נגלה ונצפה

         ותדע מה פעלתיו / ורע מנהו ויפה

20      סלח מעל מעלתיו / בפועל יד ובפה

         ושיחי עת שפכתיו / יעל לכסאך

         מה רבו פלאיך ועצמו מוראיך.





         קרא ישע לגולה / ונדח ממעוניו

         ותחבשת לחולה / מחולה מיגוניו

25       ותנחומיו תגלה / לעיני כל ועיניו

         ותחישה ותעלה / טבוע ים זדוניו

         ונוראות תפלא / בזכרו פלאיך

         מה רבו פלאיך / ועצמו מוראיך.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/33090