


	
	רהיט [מה אמונה נאה]
	



סימן: אלף־בית

יג


         מה אמונה נאה לדרש באין הפרש / מה יי דורש

         מה בצע בחילו ובצר לו יועילו / מה בבית וכל אשר יש לו

         מה גבהו דרכי מדותיך ממדות גאוני / מה גדלו מעשיך יי

         מה דבק ללב ויפה ליד לעשות כפי אוני / מה דבר יי

5          מה הוד כלה ולא יקום חילו / מה הוה לאדם בכל עמלו

         מה ועד חכמים בעד יוצרם מחקריהם / וחכמת מה להם

         מה זעיר ירוצץ לתור ימיו וראות במחזה / מה זה ועל מה זה





         מה חלף פתע ולא יבין במגוריו / מה חפצו בביתו אחריו

         מה טוב לחסות בסתרך / והסתופף בצלליך / מה טובו אהליך



10     מה יפו קרואיך / ונחמדו ידועיך / מה יקרו רעיך



         מה כבוד טובת עמל ימיו ושניו / מה כשרון לבעליו כי אם ראות עיניו

         מה לפועל רצון קונו ביומו תתן שכרו / מה לעשות באיש אשר המלך חפץ ביקרו

         מה מתק משכיל בהדר יוצרו מלבש / מה מתוק מדבש

         מה נעמו אורחותיך וערבו מלאכותיך / מה נמלצו לחכי אמרתך

15       מה סברי במשל בשכלי תאותי / מה יסכן לך מה אועיל מחטאתי

         מה עמקו מחשבותיך ומי ישיג צפוניהם / מה עצמו ראשיהם

         מה פאר נבון כי אם להתבונן בימים האל / מה פעל אל

         מה צדק בן חלוף אין לו בבוא חליפתו גואל / מה יצדק אנוש עם אל

         מה קצרה רוח אסיר תקוה מתי אצא לחפשי / מה קצי כי אאריך נפשי

20       מה רוצים בניך תתן ויביעו בפיהם / מה ראו על ככה ומה הגיע אליהם

         מה שנאמר מאז תגלה וירום כבתחלה וינשא / מה שנעשה הוא שיעשה

         מה תחפץ אמלא תקרא ואפיק משאלך / מה תאמר נפשך ואעשה לך











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/33086