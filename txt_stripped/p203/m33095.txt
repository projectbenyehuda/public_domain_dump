


	
	רהיט [כלם יצורי חמר יענו]
	



סימן: יצחק בן יהודה גיאת חזק

כא


         כלם יצורי חמר יענו / כי רוח נסכיהם

         הן כלם אין אפסיהם.

         כלם צדקתו יגידו ואמתו לעולם

         כי מעשה ידיו כלם.

5          כלם חפים וספים ומעשיהם יסופם

         כלם כבגד יבלו כלבוש תחליפם

         כלם קרבתך יחפצון ונוראותיך ידברון

         כלם אליך ישברון.

         כלם בך יצדקו ודרך מצותיך יחישון לחפש כללם

10        כי ירא אלהים יצא את כלם

         כלם ניבך מקשיבים ואותך מקדישים

         כי כל העדה כלם קדושים

         כלם יודו כי כבודך ודברך נצב לעולם

         ויצורי כצל כלם.

15        כלם הודך מטיפים כהוציא גדודי רום בספרא

         לכלם בשם יקרא

         כלם וגויי הארצות יהללו שמך במהללם

         יודוך עמים כלם.

         כלם דברך הנאמן יחכו שוכני ערץ

20       ועמך כלם צדיקים לעולם יירשו ארץ

         כלם הנם מצפים להביא בחצן טפם וחילם

         כל מלכי עולם כלם.

         כלם גדלך יחזו עין בעין שוכני תבל

         כלם ישא רוח יקח הבל

25       כלם יקוו יום קוראיך לקריה נאמנה

         כלם תשובו ובואו נא

         כלם את מנתם תטיב ובכתובים לחיים יחשבו

         ועל ספרך כלם יכתבו

         כלם תפאר ובשמם כמאז תקרא לעולם

30      ואתה מחיה את כלם

         כלם חשובים כאין ואתה קים לעולם

         כי עת ופגע יקרה את כלם

         כלם זמירות יענו יום בו תכנס קהלם

         ורועה אחד יהיה לכלם.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33095