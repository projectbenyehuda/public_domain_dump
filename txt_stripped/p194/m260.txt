


	
	שירה יתומה
	




הלצבי חן גבורת און ועצמה / להתעטף רדיד אפל כשלמה



ולרעות כֽוכבי נשף ולתעות / בעי מדבר מעון פחד ואימה



ולצאת מחדרים אל חרדה / ומהמית נבלים אל מהומה? –



עדי נלכד בחבלי החלומות / ונצטיד בפחי התנומה,



ואריתי – והוא נרדם – ברצון / אשר ימנע – והוא מקיץ – בחמה,



והשקני ביד שנה ערבה / עסיס פיהו בכוסי אחלמה.



ושכבתי – ובין שדי קוצות / מריקות מר עלי רקה אדמה



והימין מחבקת לבנה / והשפה מנשקת לחמה



והמטה מקטרת לבונה / והערש בכל בשם פטומה.



ונעמתי בחזיוני, עדי כי / הקיצותי – והנה אין מאומה



אבל ריח ישובב הנפשות / ומר עובר יחיה הנשמה –



כשם נגיד ויחיד רב שמואל / אשר מלא פני כל האדמה



אשר גדל בישראל כמגדל / והקם על בתוך עמו לחומה,



ובו חדש לשבטו הֽמקדש / מכון כבוד עלי ראש עש וכימה.



ואמנם כי שמואל הוא שמואל / אשר נקרא בהיכל אל פנימה!



ומי ידע – הנעלה עוד באובות / ואם עמד לגורלו בעצמה?



ואם אינו – הלא הנו בצדקו / ותמתו ודרכו השלמה!



שפתיו ישמרו דעת, ומפיו / תבקש דת אלהים התמימה,



ומהללו כירח בהלו, / ומעללו כמו פלג בצמא,



והמעלה עלי כתפו צרורה / והמשרה עלי שכמו חתומה.



ותר חכמה – עדי עמד בסודה, / והבינה – עדי ידע מקומה.



אחי עצה – כמו שחר מאירה / בעת צרה לצלמות מדמה,



וכל מלך לאור פניו יהלך, / וכל פנים – תכסמו כלמה,



וכל שרים לפניו כשורים / וכל יועץ כרחל נאלמה.



אדון נפשי, אשר נפשי שכונה / באהבתו, ואל זכרו – שממה,



ואהבתו בתוך לבי כתובה / ומנער עלי לוחו רשומה,



לך חכמה, לך רוח יתרה, / לך דעה, לך בינה וערמה,



ורחב יד כמו יורה ומלקוש, / ורחב לב כבין מזרח לימה.



לך העט אשר נכבד ונחמד – / והוא נבזה חדל תאר וקומה,



פרי קנה – וקונה הוד ומשרה, / אחי רמה – ומלא תך ומרמה,



נשוא פנים ואיש חיל ברכבו, / ולא ישוה – והוא רגלי – מאומה.



שני שניו – שני חצים שנונים, / ורקו – אם לחסד או נקמה,



וספירים יפזר אל ספרים / משבצים בכל משי ורקמה.



ואהבתי לבן פרת יהוסף / עלי כל אהבה גדלה ועצמה,



לגור אריה וילד שעשועים / וצפנת פענח כל סתומה,



וציץ פרח במטה הקהתי / עלי מעין פליליה וחכמה



צעיר שנים משעשע במשנה / ועלם רך מבאר תעלומה:



כאלו כל בני הדור תבואות / והוא מהם לאל שדי תרומה!



פדיתיהו בנפשי, הקשורה / בנפשו התמימה החכמה.



שמעני, נגיד עמי, והטה / למלתי שתי אזני מזמה!



קחה שירה מישרת ישרה, / תשורת אהבה זכה קדומה,



מעלפת בכליה ככלה, / מעטפת בעדיה כעלמה,



ארוסה את – והיא לעד בתולה, / ואם לה אב – והנה יתומה.



ופקדוני בידך, גאוני, / שני אחים פליטת הנשמה,



אשר המה בנחלתם כזרים / ואדמתם בעיניהם כאדמה,



ולולא צלך נטוי עליהם – / אזי נדו אלי קצוי אדמה.



ושא שלום במהללך וגדלך / לראשי הֽישיבה הנעימה,



אצילי הֽרחוקים, הקרובים / לנפשי מתשוקתם עגומה.



בחייך וחייהם ימהר / אלהינו לנופלת תקומה!








את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/260