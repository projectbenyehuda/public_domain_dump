


	
	הקדמת המחבר ל"ילדי רוחי"
	




ילדי רוחי: מחברת ראשונה: ריב עמי


או


הגבלת מצב ישראל בעמים ותעודתו הכללית בחברת האדם לסתום פיות דוברי שקר




ממני

יחיאל מיכל פינס




וסופרי רוממו ימין רוממה,

כי ליי המלחמה (יוצר לשבש"פ).




נדפס בפעם הראשונה במגנצא בדפוס יחיאל בריל שנת תרל“ב לפ”ק.

ועתה יוצא במהדורה שניה ע“י משפחת המחבר המנוח ז”ל ירושלם תרצ"ד דפוס
“הספר”.





לכבוד

החברה הנכבדה השוקדת על תקנת ישראל ותובעת עלבונו

בכל מקום שהוא, שמה נאה לה והיא נאה לשמה,

חברת חברים כל ישראל ישצ"ו

ולכבוד

היחידים המיוחדים, מן ההשגחה נועדים, להיות פטרונים ליהודים,

מנחמי נדודים, ומצילי שדודים, הלא המה השרים, להם שם

בשלשה הנכבדים

משה מונטיפיורי, מר יצחק כרמיו, ומר יוסף גינצבורג

יצא כברק חציהם, וה' צבאות יגן עליהם!

ילדי רוחי אלה להם מוגשים

למנחה, ביראת הכבוד, מאת

המחבר.





אדונים נכבדים.

אחב"י אינם כפויי טובה! לבם של כל ישראל ירחש לכם תודה וברכה פעמים בכל
יום, כי באותיות אש שלהבת-יה חקוק על לוח לבבם טרחכם משאכם וריבכם אשר תשאו
בעדם באומץ לב ובסבלנות שאין כמוה מצויה אלא בלב מלא רחמים ואהבה של אם
ענוגה ורוחמת.

מחברתי זו, בנוצת כנף חלושה תאמר לחקות מעין פעולתכם הגדולה והנכבדה. גם
היא יצאה לריב ריב עמנו מיד מחרפיו. רוח העוז החי בכם נאצל במדה מקוטנת גם
עלי – והתנבאתי. בלב מלא אהבה ורחמים לעמי הריקותי על הגליון מחשבותי
ורגשותי. ולמי הנה אלה? הלא מקודשות הנה לכם מאליהן בטרם נוצרו בלבי; אבל
גם המוקדש מצוה לתת הגה לחפץ הטוב של המקדיש. הנני מגיש לפניכם אדוני, את
מחברתי זו לאות על רגשי הכרת התודה הרוחשת בלבבי לכם ולפעולתכם.

עבד נרצע ואוהב עמו ישראל

המחבר.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/57145