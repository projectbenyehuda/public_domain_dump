


	
	נשכן הכלב וזנבו
	




המבשלת הכינה תרנגלת צלויה לסעדה.
טמנה אותה במזוה. עלה ריח הצלי באף נשכן
הכלב. התגנב נשכן אל תוך המזוה ואכל לתאבון.
אכל וחשב: כמה חכמים הם בני האדם! כמה ערבים
מאכליהם.

פתאם נכנסה המבשלת אל המזוה, ספקה
כף אל כף: אוי ואבוי! העצמות לבדן נשארו מן
הצלי, וגם אלה בשני נשכן הן. ונשכן הבין,
שהמבשלת לא תנקה אותו, חטף את שירי התרנגלת
בשניו וקפץ לברוח.

והמבשלת – אשה ערומה מאד. מהרה
לסגר את הדלת. הספיק נשכן לצאת בראשו וברגליו
החוצה, וזנבו פגר מאחור ונלחץ בין הדלת ובין
המזוזה. התאמץ נשכן לחלץ את זנבו, ולא יכל.
למדה אותו המבשלת בשבט שכל טוב
ודרך־ארץ.

פרש נשכן לקרן זוית וחשב מחשבות:
מי אשם באסון, אשר קרה אותו? הלא הזנב! אלמלא
הזנב שפגר בדרך, לא מצאו אותו כאב וחרפה!
החליט לענוש את הזנב המפגר ענש מות. אבל לא
ידע, כיצד ימית אותו. הרים את כפו אל מצחו וחבל
תחבלות.

ראה נשכן: נהר מים שוטף ועובר
בקרבתו. אמר אל לבו: הבה אטביע את הזנב במים.
רץ אל הנהר, ישב על שפתו והוריד את הזנב אל תוך
המים. החזיק את הזנב בתוך המים שעה שלמה.
חשב: נטבע הזנב. קם ללכת מן המקום – והנה גם
הזנב מאחריו, – חי!…

אמר נשכן אל לבו: אם כן אפוא, הבה אדון
את הזנב באש! בא אל חדר המבשלים, חפץ להניח את
זנבו על האח המבערת. ראתה המבשלת: נשכן
מתעסק אצל הכירים, חשבה: שוב בא לגנוב! יצקה
עליו סיר מים רותחים. ברח נשכן והזנב אחריו –
שלם ובריא.

ישב נשכן בחצר ולקק בלשונו את
גבו שנכוה ברותחים. קצפו – גדול מאד: שוב היה
לו הזנב למפגע! אמר אל לבו: יהי מה־שיהיה, ואת
הזנב הצורר הזה אשמיד מן הארץ!

החליט נשכן לכרסם בשניו החדות את
הזנב משרשו. פתח את פיו והפנה את שניו אל
זנבו, לא יכל להשיגו. עשה פסיעה אחת להתקרב אל
הזנב – נסוג הזנב לאחור. פסע עוד פסיעה אחת –
נסוג שוב הזנב לאחור. לא יכל נשכן להשיג את
הזנב.

אמר נשכן אל לבו: הזנב בורח מפני.
אבל אני מהיר ממנו. אקפץ קפיצה אחת ואשיג אותו.
עמד נשכן וקפץ קפיצה גדולה לצד זנבו. קפץ גם
הזנב קפיצה גדולה ממנו והלאה. לא יכל נשכן
להשיג את הזנב.

אמר נשכן אל לבו: עכשו קפצתי מצד
ימין לצד שמאל, על כן נמלט הזנב ממני. הבה
אקפץ מצד שמאל לצד ימין – ולא ימלט. עמד נשכן
וקפץ קפיצה גדולה מצד שמאל לצד ימין – קפץ גם
הזנב עמו מצד שמאל לצד ימין – לא השיג נשכן את
זנבו.

אמר נשכן אל לבו: עכשו היה לזנב
מקום לברוח מפני. על כן לא השגתי אותו. הבה
אתן אותו בין המצרים בין הגדר ובין קיר הרפת –
ולא ימלט. עמד נשכן בין המצרים, קפץ קפיצה
גדולה – נפגע בגדר ונפל. ואת הזנב לא
השיג.

ראה נשכן שאינו יכל לכרסם את זנבו
בשניו, בא אל חור העכברים ואמר להם: שכנים
טובים! כרסמו נא את זנבי משרש, כי ענש מות
הטלתי עליו. אמרו העכברים: מה תתן לנו? ענה
נשכן: על כן ארדף תמיד את החתול אויבכם. הסכימו
העכברים.

יצאו העכברים מן החור. שכב נשכן על
הארץ והושיט להם את זנבו. התחילו העכברים
מכרסמים אותו. היה הכאב גדול מאד. אבל נשכן
התאפק, קפץ את שניו וחשב: כגמולו! אל יהיה עוד
למפגע לאדוניו.

כרסמו העכברים בשניהם, כרסמו
בחריצות, עד שנפל הזנב על הארץ מדלדל. קם נשכן
והודה לעכברים. שמחתו היתה גדולה עד בלי סוף.
האריך בכפו “חטם” למול הזנב הכרות ולעג
לו:

– הרי לך, מנול! נצחתיך!

ונשכן שומר אמונים הוא. את דברו, אשר
הבטיח לעכברים, לא שכח. ומלחמה לו מאז עם החתול
תמיד בכל המקום, אשר יפגש אותו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52536