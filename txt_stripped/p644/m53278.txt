


	
	שירת הצפרדע
	




היתה ברכה גדולה ועמקה. צמחו ערבות על שפתה, שרצו צפרדעים במימיה.

היה חג גדול לצפרדעים: ימי החרף
עברו, אין עוד כפור, אין קרח ואין שלג; הארץ הצמיחה
כל עשב וכל ירק, והשמש שלחה אור בהיר וחום
נעים.

אכן, השמש לא האירה עכשו, כי עיפה.
כל היום סבבה מקצה הארץ ועד קצה, ממזרח עד
מערב, על כן בקשה לנוח לעת ערב. אספה לה את
קרניה, קרני הזהב, ותלך לה. אבל הערב היה חם
ויפה. רוח קל עבר לרגעים על־פני מי הברכה, והביא
ריח פרחים ועשבים מן השדה ומן האחו. השמים
היו טהורים; ככבים רבים התנוצצו, וירח כסף שלח
אור רך על הארץ.

טוב, וקל, ונעים היה לצפרדעים, ושמחה רבה, וחג יפה, חג האביב.

אמרו הצפרדעים: אחיות! נזמרה־נא זמירות לכבוד חג האביב היפה הזה!

הבליטו הצפרדעים את גרגרותיהן,
אספו רוח בבטנן – נעשתה בטנן מלאה, עגלה,
נפוחה, והחלו לקרקר. את כל כחן חגרו; כמעט
שיצאו עיניהן מחוריהן – וקרקרו. נשמע הקול בכל
קצות השדה והיער. הגיע ההד עד התעלה הרחוקה.
שמעו הצפרדעים, יושבות התעלה, את תרועת
אחיותיהן, ענו אף הן ברעש ובשאון. היתה השמחה
רבה, רבה מאד.

אפס לא כל הצפרדעים שמחו ושרו
במקהלה. היתה צפרדע אחת בברכה, שהתרחקה
מאחיותיה. ישבה לה על שרש של שיח אחד
ותשתק. בעניה הגדולות והבולטות הביטה על
הככבים המזהירות, ובראשה חשבה מחשבות.
“עגלת־עין” היתה שם הצפרדע הזאת.

נגשו אחיותיה אליה ותשאלנה אותה:

– מה היה לך, עגלת־עין? מדוע לא תשמחי ולא תזמרי כמונו?

הביטה עגלת־עין על אחיותיה ותאמר:

– מדוע איני שמחה ואיני מזמרה כמוכן?
כלום זמרה אקרא לקרקור הזה שאתן מקרקרות? הן
רק רעש הוא. שאון גדול מחריש אזנים. לא, איני
חפצה לזמר כך. נפשי מבקשת זמירות אחרות, יפות
וטובות מאלה.

התפלאו הצפרדעים:

– ד' עמך, עגלת־עין אחותנו! מה ידבר
פיך? הן־זה הוא קולנו אשר נתן לנו מאת בוראנו
שבשמים, ובו נזמר, כאשר נוכל. קול אחר אין
לנו.

וצפרדע קטנה אחת נתעלבה מדברי עגלת־עין ותאמר:

ואני חושבת שאין קולנו לגמרי רע, כמו
שאת מדברת, להפך: יודעת אני, שחביב הוא על
בני האדם, אף נעים לאזניהם. הנה טילו אתמול שני
ילדים בגננו; נער ונערה. עמדו על שפת הברכה,
והקשיבו לזמירות מקהלתנו. זמן רב הקשיבו, אחרי
כן אמרה הילדה:

– האה יעקב! כמה אוהבת אני לשמוע את קרקורן של הצפרדעים בימי האביב!

והנער ענה לה אף הוא:

– אמת, מרים, גם אני אוהב את קרקורן מאד.

נאנחה עגלת־עין.

– מה־תתן לי ומה־תוסיף לי תהלת בני
האדם! הן אני יודעת שקולותינו מכערים, גסים
ונתעבים עד מאד. אפס, אין אני מפריעה בעדכן
מקרקר, אם טוב בעיניכן, ורק אותי עזבנה לנפשי.
בכל אופן, כאשר תבא עתי לזמר, לא אזמר אתכן,
אף לא למענכן, אף לא כמוכן.

נשתתקה, ושוב הרימה את עיניה
לשמים, השקיפה על כוכבי הזהב ועל ירח
הכסף.

ראו הצפרדעים והנה עגלת־עין אינה
שומעת לדבריהן, אינה חפצה לקחת חלק בשמחתן, –
עמדו רגע, ותלכנה להן.

– השמעתן, מה שגאה זו חפצה? ־
התלחשו ביניהן, – רוצה היא לזמר כזמיר דוקא. אבל
הן אי אפשר הדבר, הזמיר – זמיר הוא, ואנחנו –
צפרדעים, מין אחר לגמרי, ישמח לו כל אחד במה
שברך אותו אלהיו.

כן דברו הצפרדעים והתחברו אל
המקהלה, קרקרו ושרקו בשקידה רבה, ושכחו את
אחותן עצובת הרוח.

ועגלת־עין נשארה לבדה.

באמת, לא חפצה עגלת־עין להיות לזמיר כלל, מחשבות אחרות התרוצצו בראשה הנפלא.

כשראתה, שאין מביטים אליה, יצאה
חרש מן הברכה, ותעש את דרכה חיש אל צד הבית,
אשר עמד בקצה הגן. קולות נפלאים, נעימים וערבים
למאד נשמעו מצד הבית הזה. קפצה עגלת־עין,
דלגה בחפזון רב, עד אשר עמדה לפני החלון של
הבית. אור גדול היה בתוך החדרים, וקולות נחמדים
נשמעו מן החלון. הקולות האלה נסכו קסם על
עגלת־עין.

– מה־זה? מה־זה? – חשבה כנדהמה, – הן לא
שירת הזמיר היא, אף לא זמירת עוף אחר, אף לא קול בן
אדם. מה־זה איפוא, מי מזמר כך?

לו יכלה הצפרדע להכנס אל הבית
פנימה, וידעה מה הוא הדבר: ילדה אחת ישבה שם,
עגלת־עין ראתה אותה פעמים רבות בתוך הגן.
ישבה הילדה הזאת לפני הפסנתר, אצבעותיה
הדקות נגעו במיתרים, פעם כה ופעם כה, חיש־חיש,
ומנגינה יפה השתפכה מתחת האצבעות הדקות
האלה.

אבל הצפרדע לא יכלה לראות, מה
שנעשה בבית פנימה. עמדה מאחרי החלון
ותשמע, ותקשב רב־קשב, וכמעט שיצאה נפשה
מענג.

אוי, לו יכלתי אף אני לזמר כך! – דברה לנפשה.

ונראה לה ברגע ההוא, כי גם בגרונה,
גרון נפוח של צפרדע, יש איזו קולות דומים לקולות
השוטפים מן החלון הפתוח.

פתחה את פיה, ותתן בשיר קולה.
מתחלה בקול נמוך ודק, לאט־לאט; ואחרי כן הלך
קולה הלך וחזק, הלך וחזק, עד כי חזק מאד.

נפסקה המנגינה בתוך הבית.

ולב הצפרדע רעד מגיל:

– הנה הפסיקו את נגינתם ומקשיבים לקולי, מקשיבים…

ותנפח את גרונה ואת בטנה יותר
מבראשונה, ותרם את קולה בכח, ויהי כקול
השופר.

ואז נראו שני ילדים בחלון הבית – נער ונערה.

– למה באה הנה המקרקרת הנתעבה הזאת?
– קרא הנער בכעס, – ישבה מאחרי החלון –
ומקרקרת ושורקת! מי קרא לך? גשי הלאה. אל
הברכה!

והילדה מחאה כף אל כף, להפחיד את הצפרדע, ותקרא בקול עליז:

– מהרי המלטי, מקרקרת? שובי אל
הברכה, ושם תשרקי עם אחיותיך, אותנו אל
תפריעי, לכי!

שמעה עגלת עין את דברי הילדים ותרעד מבשת ומכאב.

האמנם היא מקרקרת ושורקת ככל הצפרדעים? האמנם אותה מגרשים אל הברכה?

והיא חשבה, שעד הנה לא יצאה עוד מגרון של צפרדע שירה יפה כשירתה…

אבל הילדים הן אמרו בפירוש: שריקה היא, ולא זמרה…

בבשת פנים שבה עגלת־עין אל הברכה,
ישבה לה על מקומה, על שרש השיח, ותבט
בעינים עצובות אל הככבים ואל ירח הכסף.

לו יכלה, ובכתה בכי מר מאד. אבל הצפרדעים אינן יכולות לבכות.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53278