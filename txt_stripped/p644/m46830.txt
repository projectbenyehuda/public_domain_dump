


	
	סודו של הדוד קורניל / אלפונס דודה
	




פראנסי מאמאי הזקן, המנגן בחליל היה
בא אלי לפעמים בשעות הערב לשתות כוס יין חדש.
פעם אחת ספר לי מאורע אחד ממאורעות הכפר, שנפל
פה בטחנתי לפני עשרים שנה. הספור של האיש הטוב
הזה נגע עד לבי, ואני אנסה לרשום אותו בספר, כמו
ששמעתי אותו מפיו.

שערו איפוא בנפשכם, שאתם יושבים
בטחנה הישנה, וכד יין מפיץ ריח נעים לפניכם,
והזקן המחלל בחליל מספר באזניכם:

לא תמיד היה כפרנו פנה נדחה ושממה
כמו שהוא עתה. לפנים פרץ פה המסחר בקמח.
והאכרים מכל הסביבה, עד מרחק של עשר פרסאות,
היו מובילים את דגנם אל טחנותינו. מסביב לכל הכפר
היו הגבעות מכסות טחנות של רוח. על ימין ועל שמאל
נראו כנפיהן כשהן סובבות ברוח. ואורחות חמורים
עמוסים שקים מלאים השמיעו צלצול בלכתם ובשובם
תמיד בכל הרחובות.

מה רבה היתה השמחה לשמוע כל היום את
צליפת השוטים ואת הקריאות: “הו, האח” של הפועלים
בטחנות. ביום הראשון לשבוע היינו אנחנו המנגנים
בכלי זמר עוברים מטחנה אל טחנה, ובעליהן היו
משקים אותנו יין.

נשי הטוחנים נראו כמלכות, במטפחות
הרקומות ובצלבי הזהב על צואריהן. אני הייתי נושא
תמיד את חלילי אתי, ועד שעה מאחרת בלילה היו
מחוללים את מחול הפרנדול. עשר כל הסביבה ועדיה
היו הטחנות האלה.

לאסוננו באו צרפתים מפאריז ויבנו
טחנת קיטור אצלנו. כל חדש מושך את הלב, ויתחילו
אנשי המקום להביא את דגנם אל טחנת הקיטור. וטחנות
הרוח נשארו בלי עבודה. זמן מה נסו להתיצב כנגד.
אבל גדול היה כח הקיטור, וטחנות הרוח התחילו
נסגרות אחת אחר אחת. בא הקץ לכלי הזמר, ליין. נשי
הטוחנים היפות מכרו את צלבי הזהב שהיו להן. הרוח
היטיב לנשב, אך כנף לא הסתובבה עוד, וסוף־סוף הרסו
את בניני הטחנות ובמקומן נטעו גפנים
וזיתים.

רק טחנת־רוח אחת נשארה קימת ותסתובב
באמץ כמקדם, על אפה ועל חמתה של טחנת הקיטור.
זו היתה טחנתו של הדוד קורניל ­– אותה טחנה עצמה,
שבתוכה אנחנו יושבים עתה.

הדוד קורניל היה טוחן זקן, אשר נשם אל
קרבו אבק־קמח במשך ששים שנה, ואשר אהב את
מלאכתו אהבה בלי מצרים. כיוצא־מדעתו היה
בשעה, שנפתחה טחנת הקיטור. שמונה ימים תמימים
ראו אותו מתרוצץ בכפר, מחרף ומגדף ומוכיח,
שבקמח של טחנת הקיטור ירעילו את כל הארץ.

–אל תלכו אל החמסנים האלה, –– קרא, – הם
משתמשים בקיטור, שהמצאת השטן היא. ואני – אני
עובד בכח הרוח, שהוא נשמת אפו של האל הטוב!

ובקול רם שבח ויהלל את טחנתו. אך איש לא הקשיב אל דבריו.

בחרי אף סגר אז הזקן את עצמו בתוך
טחנתו, ויחי שם בודד לגמרי כחית פרא. לא השאיר
אצלו גם את נכדתו, נערה כבת חמש עשרה שנה,
שאחרי מות אביה ואמה, נשאר לה רק הזקן לבדו
בכל התבל. והקטנה נאלצה לעבוד בשכר בבתי
אנשים זרים. ובכל זאת נראה היה, שהזקן אהב אותה
אהבה רבה: כי בימים החמים, כאשר להטה השמש, היה
עובר בדרך כארבע פרסאות רגלי, כדי לבקר אותה
בשדה שהיא עבדה שם. ואז היה מבלה אצלה שעות
שלמות, עומד, מביט אליה ומוריד דמעות.

אנחנו אמרנו בלבנו, שהטוחן הזקן
שלח את ויויטה מביתו משום קמצנות יתרה, ונשם אשם
בנפשו. גם לא ישר בעינינו, שבן אדם כמוהו, אשר
עד הנה היה נזהר שלא יחלל כבודו בעיני הבריות,
רץ ברחובות כצועני – יחף ולבוש קרעים. ביחוד
היינו אנחנו הזקנים מתבישים בו, והוא ודאי
שהרגיש את הדבר, בגלל הנהגתו בבית התפלה, שהיה
נשאר תמיד עומד על יד הביאה ביחד עם
הקבצנים.

דבר־מה נפל בחייו של הדוד קורניל, אשר
לא היה ברור לפנינו. איש מבני הכפר לא הביאו אליו
בר, ובכל זאת הסתובבו כנפי טחנתו כמקודם… לעת
ערב היו פוגשים את הטוחן הזקן, כשהוא נוהג את
חמורו העמוס שקים כבדים.

– ערבא טבא, הדוד קורניל! – קראו אליו האכרים, – הטחנה עובדת עדין?

– עובדת, בני, – היה הזקן משיב בגאוה – אין מחסור בעבודה, תודה לאל.

וכאשר שאלו אותו, מאין לו העבודה
הרבה, היה שם אצבע על פיו וענה, כאלו דבר לאט
עמו:

– הם… אני עובד בשביל הוצאת חוץ לארץ…

ויותר אי אפשר היה להודע ממנו כלום,
והס מלהזכיר שיכנס איש אל הטחנה לראות מה
נעשה ונמצא שם.

אפילו ויויטה לא עברה את מפתן הטחנה.
העוברים והשבים ראו תמיד את שעריה סגורים על
מסגר, כנפיה סובבות. החמור הזקן רועה בככר
שלפני החצר, וחתול גדול וכחוש, המתחמם כנגד
השמש על דף החלון, משקיף על העוברים והשבים
בשנאה כבושה.

על זה הרבו הבריות לדון אך דעת כל
בני הכפר היתה, שבתוך הטחנה רבים השקים
המלאים דינרי זהב מהשקים המלאים קמח.

אך לסוף נתגלה כל הענין. שמעו כיצד היה הדבר:

כשהייתי מנגן לפני הצעירים בשעת
המחולות, התבוננתי וראיתי, והנה בני הבכור
והנערה ויויטה הקטנה נשאו חן איש בעיני רעהו.
הדבר לא היה לי למורת רוח, כי שמה של משפחת
קורניל היה נכבד בעיני כל בכל המקום, ובחפץ לב
הייתי רואה את ויויטה בתור כלה בביתי. על כן
חפצתי להביא את הדבר לידי גמר, ואלך אל הטחנה
לדבר עם הזקן. אך כיצד קבל הזקן את פני! בשום
אפן לא יכולתי לפעול עליו אפילו, שיפתח לפני רק
את הדלת. ואהי נאלץ להרצות לפניו את הענין דרך
חור המנעול, כשהחתול הרע הזה מנהם בפני כמו שד
משחת.

הזקן לא נתן לי לגמור את דברו, ובגסות
יעץ לי לדאג יותר לחלילי ולבקש אשה לבני בין
הפועלות בטחנת הקיטור. קצף התעורר בי לשמע
הדברים הרעים והזרים האלה. אך אני התאפקתי
ואשוב אל הילדים להודיע להם על דבר תוצאות
משלחתי.

הצעירים העלובים הללו לא חפצו להאמין
לי, ויבקשו ממני רשיון ללכת שניהם יחדו אל
הטחנה ולדבר שם עם הזקן. אני לא יכלתי למנוע
אותם מן הדבר הזה והם יצאו בחפזה לדרך.

כשבאו אל הטחנה, לא היה שם הדוד
קורניל. הדלת היתה סגורה, אך הזקן הטוב שכח ועזב
את הסלם בחוץ, ותכף עלה רעיון במוחם של הצעירים
לעלות בסלם ולהשקיף בעד החלון, כדי לראות את
הנעשה שם בתוך הטחנה פנימה.

ומשנה הדבר: עלית הטחנה היתה ריקה…
אף לא שק אחד שם, אף לא גרעין בר אחד, אף לא סימן
של קמח על הקירות ועל קורי העכביש. גם לא היה
מרגש הריח החם של דגן מגרס, החודר אל כתלי כל
הטחנות. הקורה הגדולה היתה כלה מכסה אבק,
והחתול הכחוש ישן עליה.

גם החדר התחתון היה שומם ועזוב: מטה
רעועה היתה פה, איזה סמרטוטים, פת לחם על המעלה
של המדרגות, וזולת זאת בפנה עוד שנים שלשה
שקים, מבקעים, שסיד וחול לבן נשפכו
מבקיעיהם.

וזה היה סודו של הדוד קורניל. את השקים האלה היה מוביל בערב דרך
הרחובות, כדי שיאמרו הבריות בלבם, כי
שקים מלאים קמח הוא מוציא ומכניס, והציל את כבוד
טחנתו. טוחן אמלל, טוחן אמלל! טחנת הקיטור לא
השאירה לו כל עבודה, כנפי הטחנה היו סובבות
כקדם, אבל אבני הריחים היו ריקות.

הילדים שבו, כשעיניהם מלאות דמעות,
וספרו לי, מה שראו. לבי כאב בשמעי את דבריהם,
ומבלי שהות רגע רצתי אל השכנים וספרתי להם
במלים מעטות את כל הדבר. וכלנו החלטנו, שתכף
ומיד אנחנו מובילים אל קורניל הטוחן את כל הבר
הנמצא בבתינו… אמרנו וכן עשינו. כל יושבי
הכפר יצאו אל הדרך. ונעל על הגבעה – אורחה
שלמה של חמורים עמוסים – בפעם הזאת שקים שהם
מלאים דגן באמת.

הטחנה היתה פתוחה לרוחה. לפני הפתח
ישב הדוד קורניל ובכה, כשראשו שקוע בכפות ידיו.
בשובו מן החוץ התבונן וידע, כי בזמן שהותו
מחוץ לביתו חדרו זרים אל תוך הטחנה ויגלו את
סודו המעציב.

– אמלל אני, אמלל! – קרא – עתה לא נשאר
לי כלום זולת המות… חרפה רובצת עתה על
הטחנה.

ויבך בכי מר, ובכל מיני כנויים של
חבה דבר אל הטחנה, כאלו היתה זו בן־אדם חביב
לו.

ברגע זה עלו החמורים על הגבעה,
וכלנו קוראים בקול שאון, כמו מלפנים, בימים
הטובים לטוחנים:

– הוי הטוחן! הוי, הדוד קורניל!

והשקים נערמו זה על גבי זה לפני
הפתח וגרעינים יפים נופלים ומתפזרים מכל
עברים על הארץ.

והדוד קורניל לטש עיניו בתמהון. הוא מלא את כפו בר ובצחוק ובבכי יחדו קרא וחזר וקרא:
– הרי דגן הוא, אל רחום! הרי דגן אמתי זה. תנו נא לי להשביע עיני בו.

ויפן אלינו:

– כן, אני ידעתי כי שוב תשובו אלי. בעלי טחנות הקיטור הללו כלם חמסנים הם.

אנחנו חפצנו לשאת אותו בהמון ובחגיגה דרך הכפר.

– לא, לא, בני, – אמר: – קודם לכל עלי
להשביע את הטחנה, שימו נא לבכם: זה כמה לא
בא אכל לתוך פיה.

בעינים דומעות הבטנו, כיצד רץ הזקן
הנה והנה, מוריק את השקים ומתבונן אל אבני
הרחים, בשעה שגרגרי הדגן נטחנים והאבק היפה
של הקמח מתנשא למול הספון.

מהיום ההוא והלאה לא השארנו עוד את
הטוחן הזקן בלי עבודה, עד שבבקר יפה אחד מת
הדוד קורניל וכנפי טחנתנו האחרונה – נדמו,
ובפעם הזאת – לעולם. אחרי מות קורניל, לא בא אחר
במקומו.

כה בא הסוף לטחנת הרוח של הדוד קורניל.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/46830