


	
	הקלברי פין
	



פרק ראשון


ודאי שמעתם על אדות תם סואר הקונדס
המפרסם, על אדות דודתו פלי, האלמנה דוגלאס,
השופט טטשר ואחרים. אבל אם גם לא שמעתם אין רע.
אתם תכירו גם את תם, גם את כלם על־פי ספורי.
אנכי הנני רעו וידידו של אותו תם סואר, שאיזה
אדון מרק טוין כתב על אדותיו ספר שלם. הספר ההוא
מסים בספור המעשה, כיצד מצאנו אני ותם כסף,
שהחביאו שודדים במערה, ונהי לעשירים. כל אחד
מאתנו קבל ששת אלפים דולרים כסף עובר
לסוחר.

השופט טטשר לקח את הכסף ויפקידהו
באחד הבנקים ברבית, שהכניסה לנו יום יום דולר
אחד. אמנם אין אני יודע מה אעשה בגל כזה של כסף.
האלמנה דוגלאס לקחתני לבן, ורוצה היא לנסות
ולעשות אותי ל“בן תרבות”, כמו שהיא מדברת. אך
מבטיח אני אתכם, שאין זה כלל לפי רוחי. קשה מאד
לחיות בבית, ששם הכל מדוד לפי השעה, ונעשה
בסדר מקבל מעולם ועד עולם; ששם אני מחיב לאכל
ולישן בשעה הקבועה, והימים דומים אחד אל
משנהו. אכן פעם אחת ברחתי ממנה, לבשתי את
קרעי ואתענג ביער חפשי על רב שלום. אבל תם
סואר מצא אותי ויסיתני לשוב אל האלמנה ולהוסיף
ללמד דרכי “תרבות” – רק על תנאי זה הבטיח
לספחני אל גדוד השודדים החדש שיסד.
ואשוב.

האלמנה בכתה בשובי אליה, קראה לי
“כבשה תועה תלכה” וכדומה. אפס היא לא אבתה
להביע בזה שום מחשבה רעה. ושוב אני לבוש אותו
הבגד החדש, שכל כך הצר והציק לי. הכל בכלל
שב להיות כתמל שלשם. כשהיתה האלמנה מצלצלת
בפעמון, צריך היה שכל בני הבית ישבו אל
השלחן, אך גם אז לא העזו עדיין להתחיל באכילה –
חס ושלום, – צריך היה לחכות עוד עד שהאלמנה, תכף
את ראשה, ותלחש דבר מה על גבי הקערה. היא לא
אבתה להוציא בזה איזה שם רע על המאכל, חלילה, הכל
היה מוכן על צד היותר טוב, אף־על־פי שבעיני, אמנם,
לא מצא חן הדבר, שכל מאכל ומאכל הוכן לבדו;
המרק, הצלי הירק. בעיני טוב יותר, כשהכל מערב
בבליל יחד. אפס זהו דבר התלוי בטעם.

אחרי סעדת הערב לקחה האלמנה ספר
ותקרא לפני בקול על אדות “משה בתוך הסוף”. מתוך
הכרח שמעתי את דברי ימי הילד העלוב. אולם,
כשהגידה לי שהוא מת כבר לפני מאות שנים,
קצפתי קצף גדול, ולא חפצתי לשמוע עוד בעד כל
הון – מה־לי לנפטרים זרים? אין זה מענין אותי
כלל.

פעם אחת חפצתי לעשן. בקשתי
רשיון על זה מאת האלמנה. והנה נפלתי אל הפחת.
היא אמרה שאין העשון נאה לי לגמרי; ושבכלל
רגילות נתעבה היא ושלא אעז אפילו לחשוב על אדות
הדבר הזה עוד. הנה כאלה הם בני האדם. מחוים
דעה בענינים שאין להם השגה אדותם. מענה היא את
נפשי במשה זה, שאין לה שום דבר אליו, שאין הוא
אפילו קרובה ושאר־בשרה ושכלום אי־אפשר
לעשות בו עכשו, ואוסרת עלי את העשון, שאין בו
משום מדה מגנה כלל. ובעצמה, דע לך, היא מריחה
טבק ואינה רואה בזה שום רעה. לה הרי מתר.

באה אליה אחותה מיס וטסון, בתולה
זקנה רזה, והתחילה גם זו לענותני – למדתני קרוא
וכתוב. שעה שלמה הכרחתי לעמד לפניה כגלם
ולשמוע את דבריה, ואחר־כך הסיחה בי שוב את
האלמנה עם משה שלה, וככה נמצאתי כל העת – כמה
שאומרים: בין שתי להבות. ודאי שלא יכלתי לשאת
עוד, אלמלי הגיעה לאשרי שנת המנוחה. מובן
שהשתעממתי שעמום נורא ואתנהג ברגז. אז
התחילה מיס וטסון תכף: “אל תנענע רגליך היקלבורי”.
"וכי חטוטרת חפצת לרכוש לך, היקלבורי? “הישר
גבך”. או “אל תתמתח ככה, היקלבורי”. “אל תפהק,
היקלבורי, כאלו נכון אתה לבלוע את כל העולם”. “מתי
איפוא תלמד מדות טובות?” וכן הלאה עד שנטרפה
דעתי לגמרי. אחר־כך התחילה מספרת באזני על
אדות הגיהנם, שרק הרשעים יבואו שמה. היא קצפה
קצף נורא ותצעק צעקה גדולה. אך אנכי, לא זו היתה
דעתי כלל. אני חפצתי רק להפטר ממנה מהרה,
ובכלל, אין אני אסטניס כלל. אך היא הוסיפה לצעק,
ותאמר, שאני הנני בודאי נער רע מאד, אם יכלתי
להעלות על לשוני דברים, שהיא לא תוציא מפיה
כמוהם לעולם, ושהיא משתדלת ללכת בדרך הטוב,
כדי שתזכה לגן־עדן. אך המקום, ששם אוכל
לחיות עמה יחדו, לא משך את לבי אחריו, ואחליט
בלבי לחיות כמו שחייתי קדם, ובלבד שלא אבא
עמה יחדו לגן־עדן. אך כדי שלא להגדיל חמתה,
לא הבעתי את מחשבתי בקול. וגם ללא הועיל היה
דברי, אלו הוצאתי אותו מפי.

אפס, כהחלה לדבר על אדות גן־העדן –
מושבם של הצדיקים, כמו שאמרה, – הרצתה לפני
את כל אשר ידעה אדותיו. אמרה לי, ששם עוסקים כל
היום בשירה עלי נבל. גם זה לא משך את לבי, אך
שתקתי, ואשאל רק, אם יזכה לגן־עדן ידידי תם
סואר, והיא ענתה לי בהחלט: “לא”. הדבר הזה שמח את
לבי, כי אם כן, הלא נהיה אני ותם יחדו.

מיס וטסון הוסיפה עוד להגות הרבה כגון
זה. מרה שחורה בעתתני, אחר־כך באו הכושים.
התפללו כלם וילכו לישן. גם אני עליתי אל
עליתי ובידי קצה נר של חלב. שמתי אותו על
השלחן ואשב על הסף לפני החלון ואשתדל
להעלות על לבי מחשבות עליזות, אך לא עלה בידי.
הרגשתי את עצמי עזוב כל כך, מה רב חפצי למות.
נדמה לי שבחשכת הלילה מסתובבות ביליל
ובחריקת שנים נשמות המתים שלא מצאו מנוחה
בקבר. קר וחם אחזוני חליפות, וכל הון שבעולם
נתתי, אלמלי נמצא ברגע זה איש על ידי. ונוסף על
זה עברה שממית על ידי השמאלית. אני זרקתי אותה
חיש לתוך האש ישר על הנר וקדם שהספקתי לקפץ
ממקומי נשרפה כלה. הכל יודעים שסמן רע הוא,
וברכי מטו, כשהתחלתי פושט מעלי את בגדי.
אני סבותי שלש פעמים על מקומי, ובכל פעם הכיתי
על חזי, לקחתי חוט ואקשר בו אחד מתלתלי
שערי, כדי לגרש את הרוחות הרעות. אך בעמקי
נפשי לא היתה אמונה רבה בסגלות האלה. סגלה זו
יפה בשעה שפרסת הברזל הנמצאה לך, אבדה
בטרם שהספקת לקבוע אותה במשקוף הדלת
ובמקרים כדומים לזה. אך מה־צריך לעשות כדי
להחלץ מן האסון בשעה שהמת שממית, לא ידעתי
לגמרי.

רועד כלי מפחד, ישבתי על קצה המטה
ואצית אש במקטרת להרגיע את נפשי, דומיה
שלטה בבית, האלמנה סגרה את עצמה בחדרה. כה
ישבתי זמן רב. מרחוק נשמע צלצול שעון: בום, בום,
בום, – שתים עשרה פעם, ושוב השתררה דמית
מות.

פתאם נשמע מאחרי חלוני איזה קול
שריטה. הפסקתי את נשימתי ואקשיב. הקול נשנה,
ובפעם הזאת לוה אותו יליל חרש. אני שתקתי.
“מיאו! מיאו!” נשמע שוב היליל חרש ובזהירות. חיש
לבשתי את בגדי, כביתי את הנר ואצא בעד החלון
אל הגג ועל העמוד התומך את הגג ירדתי ארצה
ואזחל על ארבע בצל העצים לארך השדרה, ומהרה
מצאתי שם את ידידי תם שחכה לי.




פרק שני


על בהונות רגלינו זחלנו מתגנבים אל
מוצא הגן על פני השביל הצר בין העצים, וכפופים,
שלא יגעו ראשינו בענפים. אך בעברנו על פתח
בית המבשלים נפגעתי בשרש עץ ואפל בשאון.
חדלנו לשאף רוח, פשוטים ארצה. הכושי של מיס
וטסון, דזשים שמו, ישב על סף הדלת. אנחנו יכלנו
לראותו היטב, כי אש דלקה מאחריו. הוא קם, הושיט את
צוארו, הקשיב רגע אחד, אחר־כך שאל:

– מי שם?
–



שוב הקשיב, פסע על בהונות רגליו לפנים
ויעמד דוקא בינינו, באפן שיכלתי לצבט אותו
לו חפצתי. הוא עמד, ואנחנו שכבנו מתחרשים
כעכברים. כה עברו רגעים אחדים. פתאם התחילה
רגלי לוהטת, צריך היה להתגרד, ואני לא ערבתי את
לבי להתנועע. אחר־כך התגרדה אזני. אחר־כך
גבי בין כפות הידים. כמעט שנטרפה דעתי.
ומדוע זה תמיד בא הצרך להתגרד, כשאסור
הדבר, לאחר זמן חשבתי לפעמים קרובות על אדות
הדבר הזה. חק הוא: כשאורח אתה בבית זר, בשעת
הלוית המת, או כשעומד אתה בבית־התפלה, או משיב
למורה בבית־הספר – בקצרה, בכל שעה שאסור
להתנועע, בא דוקא ההכרח להתגרד במאה מקומות
בפעם אחת.

לסוף אמר דזשים שוב:

– מי אפוא שם? תתפקענה עיני אם לא
איש מתחבא פה. אך דזשים איננו טפש ככה. דזשים
ישב פה ויחכה.

ובשלוה שלמה התמתח על הארץ ביני
ובין תם בהשענו בגבו על העץ ובפשטו את רגליו
באפן שאחת מרגליו נגעה כמעט בשלי. עתה
התחדשו יסורי. בראשונה צריך היה לגרד את
חטמי, וההכרח היה נורא, כמעט שהתפרצו דמעות
מעיני. ואני איני נע ואיני זע. אחר־כך היה הצרך
לגרד בזה אחר זה את כל חלקי גופי. איני מבין גם,
כיצד יכלתי לשאת את הענוי. כה עברו חמשה
ששה רגעים, שנדמו בעיני לשעות. אני מניתי כבר
אחד עשר מקומות שונים, שצריך היה להתגרד שם.
לאשרי היה, שבאותו רגע עצמו, שאפס כחי לסבול
עוד, שמעתי נחרתו החמה של דזשיק הישן –
אנחנו נצלנו.

תם נתן לי אות על־ידי שריקה קלה
ואנחנו זחלנו על ארבע הלאה. כאשר עברנו
כעשרה צעדים, לחש לי תם, שכדאי היה לקשור את
דזשים, לשם הלצה, אל העץ. אך אני לא הסכמתי,
ביראי שמא יקיץ, ירים שאון ואז יגלה הדבר,
שאינני בבית. אז הודיע תם, שנרו קטן ושהוא
רוצה לקחת מבית המבשלים נרות אחדים. מיראתי
שמא יקיץ דזשים, לא הסכמתי גם לזה, אך תם עמד
על דעתו. התגנבנו ונבא אל בית המבשלים
לקחנו נרות ותם הניח על השלחן חמשה סנטים
מחירם. אני כמעט שמתי מפחד, אך תם חפץ
להתלוצץ דוקא ולשטות בדזשים, ואני הכרחתי
לחכות לשובו זמן רב למדי, וסביבי שלטה הדומיה
ומצבי היה לא נעים כמו שהיה קדם.

לסוף שב תם, אנחנו הלכנו בחפזה לארך
השביל ונעלה על גבעה גבוהה מאחרי הבית. אגב
אורחא ספר תם שאסר את דזשים בחבל אל העץ ואת
מגבעתו תלה על ענף, והכושי לא נע ולא זע בשעת
מעשה אלא שהוסיף להשמיע נחרתו. דזשים הגיד
אחר־כך, שמכשפות הטילו בו קסמים ותרכבנה
עליו לרחב כל המדינה, ואחר־כך זרקו אותו שוב
תחת העץ, ולאות שדוקא הן התעללו בו תלו את
מגבעתו על הענף. אולם כשספר דזשים על אדות
המקרה בפעם השנית, נשמע הדבר שהמכשפות
רכבו עליו עד אורליאן החדשה. ובכל פעם שהיה
חוזר על ספורו, היה מסעו מתרחק יותר ויותר עד
שסוף סוף הוכיח, שהמכשפות רכבו עליו לרחב כל
העולם, ומשום זה כל גבו מכסה חבורות ירוקות.
בכלל התגאה בזה דזשים גאוה נוראה והביט
מגבוה על כל יתר הכושים. ממרחק כמה מילים באו
הכושים לשמוע את ספורו של דזשים, הוא נעשה מאז
לכושי החשוב יותר מכל הכושים של המקום, וכל
הכושים הזרים הביטו אליו בפה פרוע, כאלו הוא
יצור משנה מיצורי הים.

דזשים נשא תמיד על צוארו את המטבע
של חמש צנטים שהשאיר תם בבית המבשלים
ויוכיח שקמיע נפלא הוא, אשר נתן לו השד
בעצמו. לפי דבריו היה למטבע הזה סגלה לרפא
כל מיני מחלות שבעולם, גם מטבע זה הועיל הרבה
להגדיל את תהלת דזשים וסוף סוף לא חפץ דזשים
לעשות עוד כל עבודה, כל כך גדל גאונו על שום
שראה את השד ושהרכיב על גבו את
המכשפות.

כשעלינו אני ותם על הגבעה, השקפנו
על העירה שהשתטחה לרגלינו. רק בשלשה או
ארבעה מקומות הבהבה אש של מנורות, – כנראה,
בבתים שנמצאו בהם חולים. מעל ראשנו הזהירו
הכוכבים ולרגלינו זרם חרש הנהר הרחב, התמונה
היתה נהדרה, אנחנו ירדנו מעל הגבע מן הצד
שכנגד ונמצא שם את ידידינו שחכו לנו, את דזשו
הרפר, את בן רודזשרס ועוד שנים נערים. התרנו
סירה זרה ונשט לארך הנהר עד המקום שהחוף נתקע
בבליטה גדולה לתוך הנהר. שם יצאנו אל החוף.
נכנסנו לתוך סבך השיחים העבתים, ששם אלץ
אותנו תם להשבע שנעלים את הסוד, ואחר כך
הראה לנו בתוך גבעה אחת חור שלא נראה כמעט
לעינים. הדלקנו נר ונזחל על ברכינו ועל ידינו
לתוך המאורה. כה זחלנו כדרך מאתים מטר במנהרה
צרה ונבא למין מערה. תם משש את כתלי המערה
ופתאם נעלם תחת סלע אחד שעין איש לא יכלה
להבדיל שם שום נקיק. אנחנו באנו אחריו שוב לתוך
מעבר צר, ואחר כך ראינו את עצמנו במין חדר, אלא
שהיה חדר זה קר, מלא טחב ומכסה רקב, פה הגיד תם
את הנאום החגיגי הזה:

– פה ניסד גדוד של שודדים וקראנו לו “גדודו של תם סואר”. כל החפץ
להספח אליו, צריך שישבע ויחתם את שמו
בדם.

– מובן, שכלנו הסכמנו, ותם הוציא
מכיסו פסת ניר, שהיו רשומים עליה דברי אלה
נוראה, ויקרא אותה בקול. תכן האלה היה, שכל אחד
מבני הגדוד הצעירים מחיב להיות נאמן לגדוד
ולהעלים את סודו פן יומת. ואם איזה איש זר יעליב או
יעשה עול לאחד מבני הגדוד – הגדוד מחיב
להנקם מעושה הרע, והחבר אשר עליו יפול הגורל
לעשות את הנקמה, לא יישן ולא יאכל עד שימית את
האויב ואת כל בני משפחתו, וירשם בסיף צלב של
דמים – אות הגדוד – על חזה המומת. שום איש זר לא יעז
להשתמש באות הזה, ואם יזיד וישתמש בו יהא
נתבע לדין, ואם לא יועיל גם זה, מות יומת. חבר
הגדוד שיגלה את סודות הגדוד – ראשו יהא נכרת,
וגופו ישרף ואפרו יזרה לרוח, ושמו ימחה מן
הרשימה בקו עבה של דם וזכרו יסיף לעולם
ועד.

אנחנו שמחנו מאד על האלה ונשאל את
תם, האמנם יצר אותה לבדו? הוא אמר: שרבה הגה
מלבו, אך יש שלקח מספרים ישנים על־אדות שודדים
וחמסני הים, ושכל גדוד הגון מחיב שתהיה לו
אלה כגון זו.

אחד מאתנו אמר שצריך להמית גם את כל
משפחת החבר אשר יבגד בגדוד. תם מצא שהרעיון
נאה, הוציא את עפרונו וירשם אותו על ספר
האלה.

– כן הדבר. אבל מה נעשה בזה שאין לו
משפחה? – שאל בן רודזשרס בהראותו עלי, – את מי
נמית אז?

– יש לו אב, – ענה תם סואר.

– אמנם יש לו אב, אבל כיצד נמצא אותו.
לפנים היה מוטל לפחות שכור בחוצות, ועתה הנה
עברה כבר שנה ואיש לא ראה אותו.

חברי האגדה התחילו מתיעצים, ויחליטו
כבר למחות אותי מן הרשימה, כי – כה אמרו – צריך
שיהא לכל אחד מן החברים איש קרוב, שיוכלו להמית
במקרה של בגידה, ועל כן לעול יחשב הדבר בנוגע
ליתר חברים, אם יספחו אותי אל הגדוד מאחרי שאין
לי איש להמית אותו, נכון הייתי לתת את קולי בבכי
מצרת נפשי, אבל פתאם עלה רעיון מוצלח על לבי:
זכרתי את מיס וטסון ואציע להמית אותה במקרה של
בגידה מצדי. הרעיון הזה מצא חן בעיני כל
ויקראו כלם בקול אחד:

– יפה! טובה היא! אפשר לספח את היקל אל הגדוד.

– אז עשה כל אחד מאתנו שרטת בבשר אצבעו ויחתם בדמו את שמו על ספר האלה.

– ובמה איפוא יתעסק הגדוד? – שאל בן רודזשרס.

– שום עסק אחר לא יהיה לו, אלא לחמוס, לשדוד ולרצח, – ענה תם.

– ומה נחמוס? בתים או מקנה, או…

– הרי שטות! – קרא תם. – הלא זו היא גנבה
פשוטה. לא גנבים נבזים אנחנו, אלא שודדים. זה
נעלה יותר. חבושי מסכות מתנפלים אנחנו על עגלות
הדאר, על אורחות של נוסעים בדרך המלך, הורגים את
בני האדם וגוזלים מהם את השעונים, את הכסף!

– ותמיד צריך להרוג את הכל?

– מובן, זה פשוט יותר מכל. קראתי עוד
אחרת בספרים, אך על הרב השודדים עושים כך.
אפשר גם לסחב אחדים מהשדודים אל איזה מרתף
ולהחזיק אותם עד שיתן כפרם.

– כפר? – מה הדבר הזה? שאל בן רודזשרס.

– גם אני לא ידעתי, אך כך כתוב
בספרים – ומחיבים איפוא גם אנחנו לעשות
כך.

– אבל כיצד נעשה את הדבר, אם לא ידענו מה היא!

– מחיבים אנחנו לעשות כן! הלא אמרתי
לך, שכן כתוב בספרים. וכי רוצה אתה לעשות
אחרת, כרצונך?

– הנקל לך לדבר כך, תם, – אבל כיצד
“נכפר” את השבוים, אם לא ידענו איך עושים זאת?
מאד חפצתי לדעת את הדבר. אמר, למשל, מה דעתך
בענין זה?

– אני… אני לא ידעתי, אלא שחושב אני,
כי להחזיק עד בוא כפרם, משמע, עד שימותו
מאליהם.

– אם כן הרי זה דבר אחר לגמרי. עכשו
הכל מובן. מדוע לא הגדת קדם? ובכן, נחזיק את
השבוים עד שיבוא כפרם, כלומר, עד שימותו
מאליהם. אך הרבה טרחה יטילו עלינו. הם יאכלו את
הכל, וזולת זאת יחבלו תמיד מזמות לברוח.

– דברי שטות אתה מדבר, בן! כיצד
יברחו, אם תמיד ישמר אותם איש מאתנו, ועליו יהיה
להמית אותם בכדור של רובה בו ברגע שינסו
לברוח.

– לשמור? הנה טוב הדבר! מצא חן בעיני!
משמע, שאיש מאתנו צריך שיעמד כל הלילה על
המשמר ולא יישן? הרי שטות! מדוע זה לא נקח פשוט
בול עץ ולא “נכפר” אותם לאלתר?

– יען כי אין זה כתוב בספר. שואל אני
אותך בן רודזשרס, הנכון אתה לעשות את הכל לפי
הכלל אם לא? חושב אנכי, כי האנשים שכתבו את
הספרים היטיבו לדעת ממך, מה צריך לעשות. כלום
יבאו הם לשמוע תורה מפיך? סלח נא, ואנחנו
“נכפר” את שבוינו לפי כל הכללים – לא אחרת!

– טוב הדבר. אחת היא לי, אלא שאני מוצא בזה אולת נוראה. וגם את הנשים נמית?

– בן רודזשרס! לו אני תחתך, כי אז
שתקתי ולא דברתי דברי שטות כאלה. להמית את
הנשים הנראה או נשמע דבר כגון זה? את הנשים
מביאים פשוט בנמוס אל איזה מרתף ומתהלכים
עמהן במנהג יפה ככל האפשר. לאחרי זמן מה הן
“מתאהבות” באחד השודדים ונשארות אצלנו
תמיד.

– טוב איפוא הדבר. מסכים אנכי. אך שקיל
טיבותך. עד מהרה תהיה כל מערתנו מלאה נשים ושוטים
המחכים לכפר, ובשבילנו לא ישאר עוד מקום. אכן,
כודאי הדבר. אפס עשה כרצונך, תם, אני
שותק.

בינתים, בשעת משא־ומתן זה, נפלה
שנה על טומי ברנס וכשהעירו אותו, נפל עליו פחד,
נתן קולו בבכי, בקש שישיבו אותו מהרה אל אמו,
ולא אבה להיות עוד לשודד.

התחילו הכל לועגים וצוחקים עליו. אז
קצף ואמר, שילך תכף ויגלה לכל את סוד הגדוד.
כדי להרגיע אותו, נתן לו תם חמשה צנטים, וכלנו
החלטנו לשוב לבתינו ולהאסף שוב בשבוע הבא,
ואז נגזל ונמית לפחות שנים אנשים להתחלה.

בן רודזשרס הודיע שקשה לו לברוח
מביתו בימות החול, ועל־כן הוא מבקש להתחיל
בגזלה מן היום הראשון לשבוע הבא; אך כל יתר
הנערים הרימו קול צעקה, שחטא הוא לעסוק במעשי
שודדים ביום הראשון. אז החלטנו להאסף יחד
במקרה הנאות הראשון שיבא לידנו ואז נועיד את
היום, אז בחרנו בתם סואר לראש הגדוד ואת דזשו
הרפר לסגנו ונשב לבתינו.

אני טפסתי ועליתי שוב על הגג ומשם,
דרך החלון אל חדרי, בשעה שהתחיל כבר מאיר
היום. בגדי החדש היה מטנף כלו בטיט וברפש,
ואני בעצמי עיף ככלב.







פרק שלישי


הרי קבלתי את שכרי בבקר הבא מאת
מיס וטסון בגלל בגדי המטנפים! האלמנה לא
חרפתני. בשתיקה נקתה את בגדי, אך פניה הפיקו
באותה שעה עצב רב כל כך, שבושה כסתה את פני.
אחר־כך קראתני מיס וטסון אל חדרה והתחילה
מתפללת עמי יחדו, אך התפלה לא עלתה יפה. היא
אמרה לי, שעלי להתפלל בכל יום ואקבל את כל
אשר אבקש מאת האלהים. אפס תספר את הבדיות
האלה לאחרים, ואותי לא תרמה עוד. אני נסיתי כבר
להתפלל והיוצא מזה מה הוא? פעם אחת מצאתי חכה,
אך בלי וו. והנה התפללתי והתפללתי, כשלש
או ארבע פעמים, ווו לא היה בכל זאת. אז בקשתי את
מיס וטסון שתתפלל בעדי, אך היא כעסה ותקרא
אותי שוטה. לא ידעתי מדוע. גם היא לא בארה לי את
הדבר, ואני בעצמי לא מצאתי את החידה.

הזקן שלי לא נראה שנה תמימה. אני
שמחתי על הדבר, כי לא היה לי כל חשק לראות את
אבי. כשהיה פכח, היה רגיל לחלק לי מהלמות מדי
אבא לפניו, ואני הייתי נמלט אל היער בבאו
לקראתי. פעם אחת אמרו לי, כי מצאו את גוף אבי
בנהר לא הרחק מן העיר. למצער כה החליטו,
שהנטבע הוא אבי, כי קומתו היתה כקומת אבי ולבוש
היה קרעים כמוהו ושערותיו היו ארכות כשערו. את
פניו אי אפשר היה להכיר. זמן רב ביותר נמצא
מתחת למים. קברו אותו על חוף הנהר, אך אני לא
שלותי בכל זאת. אני לא האמנתי במות אבי, ואחשוב
כי במהרה יראה שוב באיזה מקום כדי לענותני
ולהכותני.

במשך ירח שלם היינו משחקים בשודדים,
אחר כך עזבתי את הענג הזה, וגם הנשארים עשו
כמוני. אנחנו לא גזלנו אפילו כלי איש אחד, לא
הרגנו איש, ונעש את כל הדברים לשום משחק לבד,
היינו מתפרצים מתוך היער ומתנפלים על רועי
החזירים או על הנשים שהובילו ירקות בעגלות אל
השוק, אך לא בזזנו מאומה ולא הבאנו שום איש אל
המערה. ללפת ולתפוחי האדמה שבעגלות קרא תם
סואר נציבי זהב ושכיות חמדה. ואחרי נצחונות כמו
אלה היינו שבים בשאון ובמהומה אל מערתנו
ונתפאר בשכיות החמדה שבזזנו, במספר
האנשים שרצחנו ובצלבים ששרטנו על חזה
המומתים. אך מעט מעט נפל הדבר עלינו למשא.

ביום בהיר אחד שלח תם סואר את אחד
הנערים לעבור בשחיף עץ דולק בידו – “לפיד
בוער”, לפי דבריו, בכל רחובות העיר, מה שהיה לאות,
שבני הגדוד מחיבים להאסף יחדו. כאשר נאספנו
כלנו הגיד לנו, שנודע לו מפי מרגליו, שבימים
הקרובים תעבר אורחת סוחרים ספרדים וערבים
עשירים, ומאתים פילים להם, וששה עדרי גמלים
ויותר מאלף בהמה נושאות משא – מאיזה מין היתה
הבהמה הזאת, לא ידע גם בעצמו, – וכלן עמוסות
אבני שהם, וכלם יחנו מאחרי מערתנו. ומכיון
ששמירתם לא רבה, והיא מונה רק ארבע מאות חילים,
על כן עלינו לשים להם מארב, להרוג את בני האדם
ולשדד את האבנים היקרות. תם צוה עלינו להיות
נכונים, ללטש את החרבות ולשים כדורים ברובים.
מעולם לא התנפלנו גם על עגלות הצנון מבלי
שנשתמש בחרבות וברובים, שבעצם היו רק גזרי
פחים ומקלות של יעים.

מובן שאני לא האמנתי, כי יש ביכלתנו
להתנפל במין נשק כזה על אורחת הספרדים
והערבים, אך אני חפצתי מאד להשקיף על הגמלים
ועל הפילים, לכן באתי ביום השבת בשעה
הקבועה אל המקום המיועד ויושב עם כל הגדוד
במארב. על פי האות שנתן לנו תם קפצנו כלנו
ממקומנו, התפרצנו מן היער ונרץ במורד
הגבעה, אך שום ספרדים, ערבים, גמלים ושנהבים לא
היו שם. זה היה פשוט חבר מטילים של בית־הספר
ליום הראשון שחנה פה, ואף אלה היו ילדות קטנות
מאד מן המחלקה הנמוכה. אנחנו התנפלנו עליהן
ונגרש את התינוקות, ושללנו היה רק פרות אחדים
מסכרים, צפיחיות מספר ובן לקח עוד שלל בבה
אחת ודזשו – סדור תפלות. אך הנה באה המורה,
והתחילה דשה את גבותינו במטרונה. אנחנו
השלכנו את שללנו ונברח. אבני שהם, סוף סוף, לא
ראיתי, ואמר לתם על־אדות הדבר הזה.

– הרי גל גדול של אבני שהם היה שם, – ענה לי, – גם ערבים וגמלים וכל שאר הדברים.

– אך מדוע זה לא ראינו מאומה? – שאלתי.

– הוא ענה לי, שאלמלא הייתי שוטה כזה
ואקרא בספר הנקרא “דון קישוט”, כי אז ידעתי
מדוע ולא הייתי מקשן. לפי דבריו היה כל זה מעשה
כשוף. שם היו חילים למאות, גם פילים, והמון
אוצרות, אך יש לנו אויבים אדירים־קוסמים שכדי
להכעיסנו הפכו את כל זה לתלמידות בית־ספר ליום
הראשון.

– לו כן, – אמרתי, – הבה נלחם איפוא כנגד הקוסמים הללו.

אך תם סואר כנה אותי חמור.

קוסם כזה יקרא לעזרתו מחנה שלם של
רוחות, והם ירטשו אותך כהרף עין לגזרים. הלא
קומתם כעץ, ועבים כמגדל של בית תפלה.

– אם־כן, – אמרתי, – צריך שנרכש גם
אנו רוחות מספר שיהיו לנו לעזר, ואז נוכל
לאחרים.

– כיצד איפוא תרכש אותם?

– לא ידעתי. כיצד רוכשים אותם תמים?

– כיצד? פשוט מאד. צריך לחכך מנורת
ברזל ישנה, או טבעת של ברזל, אז יופיעו הרוחות
ברעמים ובברקים וימלאו את כל אשר יצוום. הנקל
להם לעקר מן האדמה מגדל שלם ולזרק אותו על ראש
כל הבא לקראתם.

– ומי זה יצוה עליהם?

– אותו קוסם, המחכך את המנורה או את
הטבעת, ושעליהם להיות נשמעים לו. אם הוא יצוה
עליהם, למשל, לבנות ארמון של אבני שהם שארכו
יהיה ארבעים מיל ולמלא אותו סוכר של שעורים או
שכיות חמדה אחרות, ולהביא אליו אחרי־כן את בת
המלך הכינאי לכלה, או כל מה שיעלה על לבו
לצוותם – הרי הם מחיבים לעשות הכל. או אם יאבה
להסיע את הארמון הזה אל מקום אחר, עליהם לסחב
אותו לרחב כל העולם, עד שימצאו מקום נאות
בשבילו, או…

– אבל, – הפסקתי אותו, – מדוע הם חמורים
כאלה, שאינם משאירים את הארמונים בשביל עצמם,
תחת היותם עבדים נכנעים אצל אחרים? לו אני תחתם,
ולא הייתי רץ ועובד כך משום זה, שעלה על לב איזה
איש לחכך מנורת ברזל ישנה או טבעת של
ברזל.

– דעתך משנה מאד, היק פין. מחיב אתה
לעבוד, לו היית לרוח ולו היה איש מחכך טבעת, אין
שואלים ואין שמים לב לרצונך.

– מה? לו הייתי רם כעץ ועבה כמגדל? טוב
הדבר. אנכי הייתי בא, אולם היה בטוח, בפעם
השנית לא היו קוראים אותי לבא עוד.

– אין כדאי לדבר עמך אפילו, היק פין.
אין אתה יודע כלום ואין אתה מבין כלום. ראשך ריק
לגמרי. שלשה ימים תמימים חשבתי על אדות הדבר
הזה ולסוף החלטתי לנסות, עד כמה כנים הם דברי
תם. אני השגתי מנורת פחים ישנה וטבעת של
ברזל הלכתי היערה, ואחכך אותן שם עד שאד עלה
ממני, כמו מן הקלחת הרותחת – כל כך תאבתי
להיות בעל ארמון. אבל כל זה היה לשוא. לא היו לא
רעמים ולא ברקים, לא עשן וגם לא רוח. אז הבינותי
שכל זה הבל ודמיונו של תם. יאמין לו הוא בערבים
ובפילים, אבל אני אינני שוטה כל כך – יותר מדי
נדמה הדבר לתלמידות בית־הספר ליום הראשון.




פרק רביעי


כה עברו שלשה או ארבעה ירחים. עברו
כבר מחצית ימי החרף. בקרתי בהתמדה בבית־הספר.
למדתי קרוא להברות ולכתוב, שננתי את לוח הכפל
עד שש פעמים שבע – שלשים וחמשה. הלאה מזה לא
עברתי, וחושב אני, שאלו למדתי מאה שנה, ולא עלה
בידי לשנן יותר מזה, אין לי שום כשרון
למתימטקה.

בראשונה שנאתי את בית־הספר, אך לאט
לאט התרגלתי אליו. כשהיה כחי אפס לגמרי, הייתי
תועה כל היום באיזה מקום, והמהלמות שהייתי
מקבל ביום השני, תחדשנה את כחי ותלמדנה
אותי בינה. וכל שהרביתי לבקר בבית־הספר, כן
הוקל הדבר בשבילי.כמו כן התרגלתי לאט לאט
לסדרים שבבית האלמנה ולא נראו לי עוד כאלו
קשים הם מנשוא. רק החיים בתוך ארבעת הכתלים
והשנה על המשכב לא מצאו עדיין חן בעיני, ועד
שהגיעו ימות הקר, הייתי בורח בלילה אל היער,
ישן שם כאות נפשי. את חיי החפש הישנים שלי
אהבתי יותר מחיי החדשים; אפס גם לאלה
התרגלתי מעט מעט. אני והאלמנה צעדנו פסיעות
קטנות אבל בטוחות, ונשבע רצון יחדו זה מזו.
היא הגידה אפילו שפניה לא יאדמו עוד מבשת
בגללי.

פעם אחת בשעת סעדת הבקר הפכתי את
כלי המלח ואחפץ לזרוק מאחרי גבי מקצת מלח
שנפזר – סגלה לקדם את פני הרעה. והנה התנפלה
עלי מיס וטסון.

– הסר את הידים, היקלבירי! – התחילה מצפצפת. – תמיד אתה עושה מעשה אולת!

האלמנה חפצה להמליץ טוב עלי, אך לא
יכל הדבר להצילני מן הרעה, –ידעתי היטב. אני
קמתי מלפני השלחן זועף ועצוב. תמיד הייתי
חושב, איה תשיגני הצרה ומה תהיה צרה זו. יודע
אני עוד תחבלות לקדם פני רעה, אך במקרה זה לא
יסכנו, על־כן לא עשיתי מאומה ואצא מן הבית
מרגיש למפרע את האסון המתרגש לבא.

סבותי את הגן ואעבר את הגדר הגבוהה.
בלילה נפל שלג צח, ועקבות איזה בן־אדם נקבעו בו
ברור. הן באו ישר ממחצב האבנים ותסבנה את כל
הגדר. אך בתוך הגן לא היו שום סמני בן־אדם.
הדבר הפליאני מאד. למי היה צרך לרמוס פה את
השלג? התחלתי מתבונן אל העקבות. בראשונה לא
ראיתי בהן שום דבר מיחד. אך לאחרונה מצאתי בהן
לגדל פחדי דבר מה ידוע לי, ואבן כי שעתי הגיעה.
על עקב הרגל השמאלית נראה לעיני סמן של צלב
עשוי ממסמרים עבים, סגלה לגרש את הטמאה.

אחרי רגע אחד עמדתי כבר מעבר לגבעה.
לעתים הייתי מתבונן לאחור באימת מות, אך לא
ראיתי איש. כברק התפרצתי לתוך ביתו של השופט,
שפגש אותי בדברים האלה:

– מה זה אתה אץ, נער? הבאת לקבל את  נשך כספך?

– לא, – עניתי, – כלום יש לי לקבל דבר  מה?

– כן, רבית בעד חצי שנה שלמה. תמול
בערב היה המועד. יותר ממאה וחמשים דולרים –
הון שלם בשבילך, נער. אך טוב לך שאחבר את
הכסף הזה אל הקרן שלך, אם לא כן תבזבז
אותו.

– לא, – אמרתי, – אני איני בא כלל לקבל
כסף, לא את הרבית ולא את ששת האלפים שלי. ישארו
נא בידך, סיר. רוצה אני לתת לך במתנה את הכל,
הכל.

הוא השקיף עלי משתומם, ונדמה היה שאינו מבין כלום. אחר כך שאל:

– מה הדבר, נער?

– אל נא תשאלני כלום, סיר, כלום, אך  קחה נא, בקשתיך, קח לך את הכסף.

– נער, איני מבין מה אתה סח, מה  לך?

– אבקשך, אנא, קח לך את הכסף ואל  תשאלני דבר, איני חפץ לשקר!

הוא חשב רגע, ואחר כך אמר:

– הנה, סבור אני, שהבינותי לרעך. אתה
חפץ למסור לי את זכותך, למכור, ולא לתת במתנה.
הכן תחשב? לא כן? ומבלי משא ומתן עוד, רשם
דברים אחדים על פסת ניר, קרא אותם באזני
ויאמר:

– שמע נא, זהו שטר עסקא שלנו. כתוב
פה, שאני קניתי ממך את זכיותיך. הא לך דולאר,
ועתה, חתום!

אני חתמתי ואברח.

אצל דזשים, הכושי של מיס וטסון היה
כדור של שער, מדתו כאגרוף, שלפי דבריו מצא
אותו בקיבת הפר, ועל פי הכדור הזה יכל היה
דזשים לנבא אותות מראש, מפני שבתוך כדור זה
נמצא רוח יודע הכל. ואלך בערב אל דזשים ואמר
לו, שאבי שב העירה, באשר ראיתי על השלג את
עקבותיו, וברצוני לדעת מה הביא אותו הלום ואם
יאריכו ימי שהותו פה.

דזשים לקח את כדורו, לחש קצת עליו,
הרימו וזרקו על הארץ. הכדור נפל הכן ויתגלגל
רק על שטח אצבע אחת. דזשים זרק אותו עוד פעמים
אחדות והכדור נפל מדי פעם כמנהגו הראשון. אז
כרע דזשים על ברכיו, הטה אזנו אל הכדור והתחיל
מקשיב, אך הרוח לא אבה דבר מאומה. דזשים אמר, שהוא
אינו חפץ לדבר חנם בלי כסף. הפעתי1 לו מטבע ישן מזיף, שנחשתו נשקפה מכל
מקום, ושהיה מלכלך ומחוק כל כך, ששום איש לא
יכל לטעות בו. על־אדות הדולר שלי, מובן,
ששתקתי, כי די היה לכדור השער גם במטבע
פחות זה. דזשים לקח את המטבע, הריח אותו, חכך
אותו, נשכו בשניו, ולסוף הבטיח לסבב את הענין
באפן שלא יכיר כדור השער שהמטבע מזיף,
והוסיף אגב אורחא שיקח תפוח אדמה חי, יתקע בו
את המטבע ויעזבהו שם כל הלילה, ולבקר לא
תראה עוד הנחשת, עד שאפילו בן אדם לא יכיר את
הזיוף, ומכל שכן כדור השער. כמה טפש אני,
ששכחתי על־אדות תפוח האדמה. הלא גם אני
ידעתי תחבולה זו.

דזשים שם את המטבע תחת הכדור והתחיל מקשיב.

– עתה הכל מתקן, – אמר,– והכדור  יגיד עתה את כל האמת.

– הבה! – עניתי.

והכדור התחיל מדבר לדזשים, ודזשים אלי, לאמר:

– אביך הזקן עדיין אינו יודע בעצמו,
מה הוא רוצה לעשות. פעם ברצונו לעזב את המקום,
ופעם – להשאר פה. אך אתה השקט, היק, תן לזקן
שיעשה כאשר יעלה על רוחו. סביביו מרחפים שני
מלאכים, אחד לבן, ואחד שחור. הלבן חפץ להוציאו אל
הדרך הטובה, ובא השחור והדף אותו ממנו. דזשים
העלוב אינו יכל להגיד מי יתגבר, הלבן או
השחור. אשר מוכן בשבילך לעתיד, תבא גם צרה, אך
גם שמחות רבות. בראשונה תבאנה מחלות ופגעים, אך
אחריהן – בריאות ואשר. אצלך תהיינה שתי נערות,
אחת צהבה ואחת שחורה; אחת עשירה והשניה עניה.
אתה תשא לך קדם את העניה, אחר־כך – את העשירה.
אסור לך לגשת אל המים, שמא תפל לתוכם ותטבע.
שמע בקול דזשים הזקן העלוב, היק, ואל תשכח את
אשר הגיד לך.

בקול רם וחגיגי נתתי לו הבטחתי על הדבר הזה.

כשנכנסתי בערב אותו היום אל חדרי עם הנר הדולק בידי, ראיתי את אבי על הכסא.




פרק חמישי


תמיד הייתי ירא אותו מאד, כי הכאיב לי
במהלמותיו מאד. אך הפעם הבינותי, שאין הימים
האלה דומים לימים שעברו בראשונה. אמנם, עמדתי
לשאף רוח. מן ההפתעה נפסקה נשימתי, אך מהרה
התגברתי על עצמי ואצעד לפנים.

אבי היה כבן חמשים, ומראהו כבר
כזקן. שערותיו הארכות המסבכות והשמנות נפלו
על פניו, באפן שעיניו הבריקו מביניהן, כמו מתוך
סבך של שיחים. גם בשערות ראשו, גם בשערות זקנו
לא היה אף שער לבן אחד. בפניו, כל כמה שהיו
נראים, לא נראתה טפת דם; הם גם חורים לא היו, אלא
צבעם היה כצבע המות, ירקרק, – נורא היה להביט
עליהם, – דומים היו לבטן הדג. איזה סמרטוטים היו
תלויים עליו במקום בגדים. את הרגל הימנית הרים על
ברכו השמאלית, ומן המגף הפתוח לרוחה נשקפו
שלש אצבעות, על הרצפה התגוללה מגבעת הצמר
שלו הישנה והמעוכה.

מחריש התבוננתי בו. גם הוא לא גרע עין
ממני, בהתנועעו על הכסא. לסוף הצגתי את הנר
על השלחן וארא והנה החלון פתוח. משמע, הזקן
טפס על הגג ונכנס דרך החלון. גג ארור. אבא
התבונן בי עוד זמן רב מכל צד ויאמר פתאם:

– שד משחת, איזה פרנט – הביטו נא. וכי מה
אתה אומר בלבך? חושב אתה שנעשית אדון
חשוב?

– לו כן, –עניתי. הככה תעיז לדבר עם
אביך, כלבלב! – התחיל נוהם, – נדמה שהספקת
כבר למלא את ראשך כל מיני הבלים במשך הזמן,
שלא התראינו. כתר נא. אני אגרש מראשך את
השגעון. שמעתי, שאתה מבקר בבית־הספר
ויודע אתה קרוא וכתוב, ועל כן תחשוב, שטוב
אתה מאביך? הוי, בהמה. הנה אראה לך! מי נתן
לך הרשיון לבקר בבית־הספר? מי, הריני שואל
אותך, הרשה לך!

– האלמנה. היא צותה.

– האלמנה? ומי הרשה לאלמנה לתקוע את חטמה במקום שאין שואלים לעצתה?

– אין איש.

– טוב איפוא, אני אראה לה. ואתה גלם,
פוחז, עזוב את בית־הספר. השמעת? אני אראה
לכל, כיצד ממלאים ראשו של שוטה כמוך רעיונות,
שטוב אתה מאביך. לו תנסה להראות את חטמך
בבית־הספר. אמך לא ידעה לא קרוא ולא כתוב, וכך
מתה, ואיש ממשפחתנו לא שנה, וגם אני לא אדע,
ופתאם יבא בן בהמה כזה וידמה לו חזיונות לא
שער איש. אך אני לא אסבל כזאת, השמעת? הראה,
כיצד אתה יודע לקרא?

לקחתי את הספר והתחלתי קרוא על־אדות
הגינירל ושינגטון והמלחמה. רגע שמע את קריאתי,
אחר כך חטף את הספר מידי, זרק אותו אל הזוית
אשר מנגד וינהם:

– גלם ממש. מעולם לא האמנתי. חשבתי
כי נעשה לבן חיל. אך כתר נא, אני אוציא את הגאוה
מראשך. אני לא אסבל כזאת, השמעת? אני לא אעשה
התולים, ואם אמצאך בבית־הספר – אתה האדון
החשוב, ואחלק לך מהלמות שצעקתך תגיע
השמימה. הרי כלום אינך חסר עוד, אלא שיעשוך
לחסיד צבוע. לא, שד משחת – הרי זה בן לי!

הוא חטף מעל השלחן תמונה קטנה של
צבעים, שהיה מציר עליה נער רועה שתי פרות,
וישאל:

– וזה מה?

– תמונה זו נתנה לי למתנה בעבור שהטבתי לדעת את השעורים.

הוא קרע אותה חיש לגזרים וישאג:

– חכה נא, ממני תקבל מתנה נאה מזו. אני אציר לך תמונה על גבך.

הוא ישב שוב על מקומו והתחיל מנהם דבר מה בפני עצמו. אחר־כך שב לדבר בקול רם:

– הנראה כזאת? הביטו נא, בקשתיכם,
על פרנט זה! מטה, סדינים, מרבד על הרצפה. ואביו
הורו ישן ברפת עם החזירים יחדו או במקום אחר
כגון זה. ולזה יקרא בן. חכה נא עלם, אני אוציא
את ההבל מראשך, זכור נא את דברי – אני אוציא.
הנה תכיר אותי, רמאי. אומרים שיש לך כסף.
האמת הדבר? – הפסיק פתאם את זרם דבריו.

– שקר הדבר.

– הריני מגיד לך, עלם:
זכור תזכור שמדבר אתה עם אביך. הזהר שלא
תפקע סבלנותי. זה שני ימים הריני סובב בעיר,
והכל מדברים רק על אדות כספך. גם בבקעה
ספרו לי כבר אדותיו. משמע, שאמת הדבר. על־כן
באתי; מחר תמציא לידי את הכסף הזה. השמעת?
הוא דרוש לי

– אין לי שום כסף.

– שקר תשקר. כספך אצל  השופט,

ומחיב אתה להמציאו לידי. הוא דרוש לי, הגדתי לך.

– אין לי כסף. שאל בעצמך את פי  השופט. גם הוא יגיד לך.

– יפה, אני אשאלהו. אני אלמדהו בינה,
אם לא יפתח לפני את צרורו. כמה יש בכיסך?
הבה.

– יש לי רק דולר אחד, והוא דרוש לי, כדי…

– ירוק אירק על הצרך שיש לך בו.  תנהו הלום, מהר.

הוא לקח את המטבע, 2 נשק אותו, כדי להוכח שאינו מזיף ויאמר,
שהוא הולך העירה לקנות לו יין שרוף, שכל היום לא
הכניס טפה לתוך פיו (ובאותה שעה נדף ממנו ריח
כמו מחבית של יין). אחר־כך, כשיצא כבר בעד
החלון על הגג, הכניס שוב את ראשו לתוך החלון,
ויגדפני עוד על גאותי ועל רצוני להיות חכם
ממנו, ועוד הפעם, כשחשבתי שהוא הלך כבר
לגמרי, נראה בחלון ויצוה לזכור, שילקני, אם
ימצאני בבית־הספר.

ממחרת הלך שכור לגמרי אל השופט
טאטשר, ואים עליו שאם לא יתן לו את הכסף, יתבע
אותו לדין.

אך השופט טאטשר והאלמנה הגישו
בקשה אל בית המשפט, שיוציאו אותי מרשות אבא,
וימנו אחד מהם לאפוטרופוס לי. זה היה המוצא
הטוב מכל בשבילי. אך לאסון נתמנה שופט חדש
בעירנו, אשר לא ידע את הזקן שלי, ויחלט שלא מן
הישר להחריב משפחה ולגזול מהאב את בנו, משום
זה נאלצו השופט טאטשר והאלמנה לחדל מהענין
הזה בלי תוצאות.

הדבר הזה הוסיף רק שמן על הלהבה,
והזקן שלי התעקש בלי קץ. הוא אים שיכני עד
מות, אם לא אמציא לו את הכסף. אני מהרתי אל
השופט טאטשר ואלוה אצלו שלשה דולרים מכספי.
אבא לקח אותם, שתה לשכרה, התהולל, גדף והקים
מהומות בכל העיר עד שאסרו אותו בכלא למשך שבוע
תמים. אך לא חדש היה הדבר בשבילו ולא למדהו
תבינה. הוא אמר שיכולים לעשות כל רעה אך אי אפשר
לשלול ממנו את שלטונו על בנו יוצא חלציו. והוא
יוכיח את הדבר לכל העיר ולבנו המתיפה בבגדיו,
בחלקו לו מהלמות, שיזכור אותן כל ימי
חייו.

לסוף המועד הוציאו את אבא לחפש.
השופט החדש החליט להחזירו בתשובה. הוא לקח אותו
אל ביתו, נתן לו בגדים חדשים נקיים תחת השקים
שלבש, השאיר אותו לסעדת הבקר ולסעדות
הצהרים והערב, – במלה אחת בא בקשרי ידידות עם
אבי. אחרי סעדת הערב התחיל מדבר עמו על־אדות
האלהים, על־אדות יום הדין הנורא, על־אדות כתבי
הקדש וחברת הפכחון, – עד שהזקן שלי נרגש
אפילו, התחיל בוכה ומודה, שחי כל ימיו כשוטה אמלל,
אך עתה שבה אליו בינתו, חפץ להתחיל חיים חדשים
ולהיות לאיש, אשר שום בן אדם לא יהיה נאלץ עוד
להתביש בגללו, אם רק יעזור לו האדון השופט ולא
יהדף אותו מעל פניו בחרפה. השופט ענה שהוא נכון
לפול על צואריו בגלל הדברים האלה, וגם הוריד
דמעה מרב רגש. גם אשתו בכתה. אבא הוכיח, שכל
ימי חייו לא הבין איש ללבו, ושהחסד יקר מכל
בשביל בן האדם האובד. השופט הסכים לדבריו
לגמרי, ויבכו שניהם עוד. כשהגיעה השעה
לשכב, קם אבי בעל התשובה ממקומו, הושיט את ידו
ויאמר:

– הביטו על כף יד זו, גבירות ואדונים,
קחוה ולחצו אותה. הרי זה לא כבר היתה עדין יד של
בהמה, אך לא כן עכשו, עכשו היא כף יד של בן אדם
שהתחיל לחיות חיים חדשים, ושהוא מבכר למות משוב
אל הדרך אשר הלך בה קדם. זכרו את הדברים
האלה, אל תשכחו את האיש שהוציא מפיו. עכשיו היא
יד של איש ישר, קחוה, אל תראו, לחצוה.

השופט, אשתו וכל בניו בזה אחר זה
לחצו את יד הזקן, ואשת השופט נשקה אותה אפילו.
אחר כך חתם על איזו הבטחה חגיגית, בהציגו
תחתיה שלשה צלבים. השופט העיר הערה, שהיום הזה
הוא המאשר בחייו, ואחר לותה כל המשפחה
בנצחון את אבי אל החדר היפה מכל החדרים, חדר
אורחים. בלילה התאוה הזקן מאד לשתות יין
ובשעה שהכל ישנו, יצא בעד החלון על גג המעקה,
ירד ארצה, התגנב ויבא העירה, וימר שם את בגדו
החדש בבקבוק יין. מזין כך, שב חרש אל קנו החם
ויחג שם את תשובתו על פי דרכו. לפנות בקר חפץ
לברוח באותה דרך עצמה מן החדר, אלא שלא עמד
הכן על רגליו, נפל מעל הגג ותשבר זרועו בשני
מקומות. מבלי היות לו כח לנוע, שכב כשתי שעות על
השלג, ששם מצאוהו קפוא למחצה. הביאו אותו אל
בית החולים – ואני יכלתי להרגיש את עצמי שלו
במשך שבועות אחדים. ובחדר הכבוד של השופט צריך
היה להביא מבול שלם עד שנעשה אפשר להכנס
לתוכו.




פרק ששי


בינתים זרמו המקרים באפן היותר
טוב. אך הנה יצא אבי שוב לחפש ושוב התחילו
תעלוליו. הלך אל השופט טאטשר ואים שיתבע אותו
לדין, אם לא יתן לו את הכסף. ואמנם, הגיש עליו
תלונה אל המשפט. אים גם עלי, שלמרות אסורו,
הוספתי לבקר בבית־הספר. פעמים שתים הערים
ויחטפני ויכני יפה, אך לרב הייתי מצליח
להמלט מפניו. קודם לא הסב לי בית־הספר ענג מיחד,
אך עכשו הייתי מבקר בו בשמחה להכעיס את אבי.
המשפט שנהל אבי בגלל הכסף נמשך זמן רב
ואפשר היה שימשך עד אין קץ. ואני הייתי לוה
שנים ושלשה דולרים מאת השופט, לתת כפר לאבי
שלא יכני. ואך בא הכסף לידו, סבא לשכרה,
הפריע את הסדר בחוצות ותכף הובא אל בית האסורים.
אגב, חיים כאלה היו לפי רוחו, הוא לא בקש
אחרת.

סבלנותה של האלמנה פקעה משום שאבא
היה תועה תמיד סביב ביתה. היא הזהירה אותו כבר
פעמים אחדות ולסוף אמרה שתקרא את שכניה לעזר
לה, אך ללא הועיל. אבי קצף קצף גדול ויאמר שהוא
יראה למי השלטון על היקלבירי פין. ביום אביב יפה
אחד, כשלא הרגשתי שום רעה, ארב לי, משכני
בכח אל הנהר, ויושיבני בסירה. יצא עמי אל חוף
אילנויס, והביאני אל סכה ישנה של קורות בסבך
היער, שאי אפשר היה לאיש מן הצד למצא אותה.

אני לא העזתי לסור ממנו אף פסיעה
אחת, ולא היתה כל אפשרות לברוח. אנחנו ישבנו
במלונה ישנה זו, ואבא סגר את הדלת בלילה ואת
המפתח החביא מראשותיו. היה לו קנה רובה ישן,
שבודאי גנב אותו באיזה מקום. ואנחנו צדנו ציד,
דגנו ונתפרנס בשללנו. לפעמים סגר אותי הזקן
בבית, וילך לבדו אל החוף ויחליף שם את צידו
ואת דגיו ביין. אחר כך שב הביתה, סבא יין
ויכני. נודע לאלמנה, איפה החביאני הזקן,
ותשלח אחד מאנשיה לחלצני. אך אבא אלץ אותו
לברוח בקנה רובו. אפס, עד מהרה הרגלתי לחיים
כאלה, ואפילו אהבה התחלתי מרגיש אליהם, רק
רצועתו של אבי עדין היתה לא לפי רוחי, מאד נעם לי
פה החפש, להתגולל כל היום על העשב, לעשן את
מקטרתי, לצוד דגים, מבלי דעת את הספרים ואת
הלמוד. כה עברו שנים שלשה ירחים בגדי נהפכו
לסחבות מגאלות. עכשו לא יכלתי גם לתאר לעצמי,
כיצד חייתי אצל האלמנה, ששם צריך היה לרחץ את
הגוף, לאכל מן הקערה, לסרוק את השער, לשכב
ולקום בשעות קבועות, לטפל תמיד בספרים, ועם כל
זה להיות מקשיב תמיד את תלונותיה ואת תוכחתה של
מיס וטסון הזקנה. לא היה לי עכשו שום חשק לשוב אל
הכלא הזה! בשבתי בבית האלמנה שכחתי גם
לגדף ולהשבע, כי היא לא אהבה את הדברים האלה,
אך עכשו היינו מגדפים אני והזקן שלי איש את
משנהו כמתחרים יחדו בגדוף. בכלל, חייתי
חיים טובים ביער.

אלא שאבי התחיל משתמש לעתים תכופות
יתר על המדה במקלו. כחי אבד, פשוט, אני הייתי
כלי מכסה חבורות ומכות ולעתים קרובות יותר
ויותר היה אבי עוזב את הבית וסוגר אותי בתוכו
לבדי. פעם אחת אבד גם למשך שלשה ימים רצופים.
השתעממתי, גם יראתי. חשבתי אפילו שהוא טבע
בנהר, ואני אמות פה ברעב. אני נבהלתי כהגן.
כמה פעמים נסיתי לברוח, אך לחנם. החלונות היו
קטנים כל כך, שאפילו כלב לא יכל לחדר דרכם.
פי ארבת העשן היה צר מאד, והדלת נעשתה מקורות
של אלונים עבים. בצאתו, לא עזב אבי אצלי מעולם לא
סכין ולא שום כלי חד. כמה פעמים חפשתי בכל
הבית מראשו ועד סופו בשעה שלא היה אבא. אך
הפעם מצאתי בזוית מתחת לעצם הגג משור ישן
שהעלה חלודה. הרי זו היתה שמחה, מהרה משחתי
אותו בשומן והתחלתי בעבודה. הרימותי את קצה
השמיכה שהיתה תלויה בפנה ליד השלחן, שלא
יחדר הרוח ויכבה את הנר, והחלותי לנסר את
הקורה, כדי לעשות חור בקיר ולצאת דרכו. העבודה
היתה קשה מאד. עוד מעט שגמרתי את המלאכה, והנה
פתאם שמעתי קול ירית אבי ביער. מהרה אספתי
את הנסרים ואחביא את המשור. כמעט שהספקתי
להביא הכל בסדר, ואבי התגלגל לתוך הבית. היה
סר וזעף, משמע, שלא שתה מאומה, ויספר שהיה בעיר
ושהעסקים רעים. הטוען הגיד שאפשר לזכות
במשפט, אם רק יעלו אותו על הפרק, אך ברור
המשפט נדחה שוב, משום נכלי השופט טטשר.
ומפטפטים עוד בני האדם, שהגישו שוב השתדלות
לפני המשפט, לקחת אותי מאבי ולתת את האלמנה לי
לאפוטרופסית, וקרוב לאמת שהשתדלות זו תמלא.
השמועה הזאת לא היתה נעימה לי. בשום אופן לא
חפצתי לשוב אל האלמנה, שהיא תשוב לענותני
בבגדים ובמדות ותאבה לעשותני ל“בן תרבות”.
והזקן התחיל מחרף ומגדף את כל אשר בעולם.

– תנסה נא האלמנה לבקש את הנער, –אמר.

הוא יודע מקום ביער הרחק מזה כששה
שבעה מילים, שיוכלו לבקש אותו עד שיפלו פגרים
מתים ללא ימצאוהו. רגע אחד חדלה נשימתי מפחד,
אחר כך זכרתי מה שמוכן אצלי ושיכל אני לברוח
בכל זמן שארצה.

הזקן שלחני אל הסירה להביא את צרכי
האכל, שהביא מן העיר. אני הוצאתי את המשא על החוף
ואשב בסירה לחשב ברצינות את מצבי. החלטתי
לגמור עוד באותו לילה את עבודתי ולברוח בשעה
שהזקן שלי יסבא לשכרה – בזה הייתי בטוח,
בהביטי על הבקבוק הגדול המלא יין שהביא מן
העיר. אני השתקעתי כל כך במחשבותי,
ששכחתי על־אדות כל אשר מסביב, וזכרתי את עצמי
רק ברגע שגער אבי עלי וישאל הנרדמתי או
נטבעתי.

הכנסתי את כל המשא לתוך הבית,
בשעה שהיום כבר חשך כמעט לגמרי. אני הכינותי
לסעדת הערב, 3ואבא דבק בבקבוק היין ועד מהרה נעשה שכור.
אחרי הסעדה התחיל שוב למצות מן
הבקבוק ויודיע שנשאר בתוכו עוד כדי שתים
שתיות ואחת delirium tremens“”. את
המבטא האחרון לא הבינותי. ודאי שזו היתה מין
הלצה, כי בהוציאו אותו מפיו פער את פיו בשחוק.
“לאחרי שעה, – חשבתי, –כשיהיה שכור לגמרי אגנב
ממנו את המפתח, או שאגמור לנסר את הקורה
בקיר”. לסוף נפל הזקן באמת על המשכב. אך היום
סרה ההצלחה מעלי. הוא לא נרדם כדרכו תרדמת
מות ויתגלגל בלי מנוחה מצד אל צד, נאנח ונאנק
ובכלל לא מצא מקום לעצמו. ואני הרגשתי פתאם
עיפות נוראה. עפעפי התדבקו מאליהן ובטרם
נתתי חשבון לעצמי ממה שאני עושה, השתקעתי
בשנה חזקה.

ההארכתי לישן – לא ידעתי. אך פתאם
העירני קול צעקה נוראה ואקפץ ממקומי. אבי עמד
באמצע החדר, התבונן סביב בעינים מפיקות שגעון
ויתאונן על איזה נחשים. פעם צעק שהנחשים זוחלים
על רגליו, פעם רקד תחתיו בהבטיחו שנחש אחד
נשך אותו. אך כמה שהתבוננתי, ואף נחש אחד לא
ראיתי. בינתים הסתובב בחדר ויצעק: “הסר חיש,
הרחק את זה, הוא נושך אותי בצוארי”. במשך כל ימי
חיי לא ראיתי עוד עינים מפיקות טרוף כמו אלה. לסוף
עיף, נפל ארצה וישכב זמן מה מבלי נוע. אחר־כך
התחיל להתגלגל מהרה על פני הרצפה, חוטף דבר
מה בידיו מתוך האויר, נוגע בכל דבר והופך על
פניו את כל הבא לידו, ובאותה שעה קרא בקול
זועות, ששדים חפצים לחנקו. אחר־כך שקט, שכב
זמן מה, נאנח חרש ולסוף נשתתק לגמרי. ביער
נשמעה קריאת ינשוף ויליל זאב. פחד נפל עלי, ואבא
הוסיף לשכב חרש. פתאם התרומם, כפף את ראשו על
צדו והתחיל מקשיב.

– טופ־טופ־טופ, – לחש בפחד. – השמעת?
המתים הולכים. טופ־טופ־טופ. הם חפצים לשאת אותי מזה.
אני לא אלך! לא, לא!.. הנה הם! עזבוני לנפשי! אל
תגעו בי! הסירו ידיכם – הוי, כמה קרות הן. סורו!
עזבוני לנפשי!

הוא זחל על ארבע מתחנן למתים שלא
יגעו בו. אחר־כך התעטף מהרה בשמיכתו הישנה
ויתחבא תחת השלחן, מבלי חדול להתחנן
למתים. אחר־כך התחיל לבכות פתאם בקול, עד
ששמעתי את יללתו מבעד לשמיכה.

לאחרי רגע זרק מעליו את השמיכה, קפץ
ועמד על רגליו, הביט סביב בעינים של פרא, הרגיש
בי ויטש אלי בעד רחב כל החדר. אמר, שאני הנני
מלאך המות, שהוא חפץ לחטוף ולהרוג אותי, שלא
אוכל לעשות לו רעה. התחננתי אליו לחוס עלי,
אמרתי לו, שבנו היק אנכי, אך הוא רק צחק בקול רם
ובאכזריות, נהם ויקללני וישתדל לחטפני.
לאשרי עיף מהרה מן הציד הפרא הזה, ישב כשהפך
את גבו נכח הדלת, אמר שהוא חפץ לנוח רגע אחד
ואחר־כך יהרגני. את הסכין שם תחתיו.

– הנה אישן קצת, אחליף כח, ואז אראה לך, מי משנינו החזק… – פטפט.

הוא נרדם מהרה. לאחרי רגעים אחדים
לקחתי את הכסא הישן, חרש העתקתי אותו אל
הקיר ואקח ממנו את הרובה שהיה תלוי על גבי
מסמר. התבוננתי בו היטב, הממלא הוא, ואשים אותו
על חבית כשפיהו נטוי לצד אבא, ואני הסתתרתי
מאחרי החבית. בפחד חכיתי לרגע שינוע. אלי,
כמה הלאתה ונמשכה העת.




פרק שביעי


– קום! מה הדבר?

פתחתי את עיני. התבוננתי סביב,
מבלי הבין כלום, ומשתדל לזכור את אשר היה
תמול. נראה, שנרדמתי. היה כבר אור. אבי עמד על
גבי ופניו זועפים וחולים ויאמר:

– למה לקחת את הרובה?

הבינותי שהוא אינו זוכר כלום ואענה:

– איש חפץ להתפרץ הביתה, ואעמד על המשמר.

– ומדוע לא העירותני?

– נסיתי להעירך, ולא יכלתי.

– טוב איפוא! קום! לא עת התגולל על
המשכב. לך הבט אם נצודו דגים לסעדת הבקר. אני
תכף אבא.

הוא פתח את הדלת ואני רצתי אל החוף.
שעת עלית המים היתה. על פני המים צפו קורות
וכפיסי עץ. שעת השתפך הנהר היתה הטובה מכל
הימים שישבתי בעיר. הנהר נשא על גבו גזרי עץ
גדולים, לפעמים גזעים שלמים, לפעמים קורות חמש
ושש קשורות יחדו. לא נשאר לי, אלא לצוד אותן
ולמכור למוכרי העצים ובבתי נסור העצים. הדבר
הזה הכניס לי רוחים יפים.

הלכתי אל הנהר בהשקיפי בעין אחת
שמא יראה אבא, ובשנית – שמא אפשר למצא איזה
שלל על פני הנהר. פתאם ראיתי והנה סירה צפה,
סירה טובה מאד ארכה כשתים עשרה או ארבע עשרה
רגל. והיא צפה בגאון, כדומה לברבור. מבלי חשוב
הרבה, קפצתי לתוך המים, כצפרדע, כמו שהייתי
לבוש, ואשוט אל הסירה. אפס אני חשבתי, כי איש מוטל
על קרקע הסירה, וצחוק יצחק עלי לכל ענג נפשו,
מדי אקרב אליו. שמעתי, שבעלי הסירות מתלוצצים
לעתים קרובות ככה. אך הפעם לא כן היה. באמת לא
היה איש בתוך הסירה. אני טפסתי ועליתי בה,
ואשים פני אל החוף.“הנה ישמח הזקן, חשבתי, הן
מחיר הסירה לפחות דולרים עשרה”. אך בהגיעי אל
החוף, לא היה עוד אבא שם. אז הופיע רעיון חדש במחי
ואסתיר את הסירה במפרץ קטן, שעלו עליו גפן פרא
וערבות. “מוטב שאשאיר את הסירה לי, – חשבתי,
–אחביאה היטב, ותחת נודי ביער וכתותי את רגלי,
אשוב במורד הנהר בסירתי, אתור לי על החוף מקום
בטוח ושמה ארד”.

אני הייתי כל כך קרוב אל המלונה,
שבכל רגע אפשר היה שאבא ירגיש בי, בכל זאת עלה
בידי להסתיר את סירתי. התבוננתי סביב וארא בעד
ענפי הערבות את אבי במרחק צעדים אחדים ממני. אך
הוא כונן את הרובה למול איזה ענף, וכנראה לא חשד
כלום.

כשהקריב לגשת, העמדתי פנים כאלו
שוקד אני על החכות. הוא התחיל נוהם ומגדף על שאני
נעלם זמן רב, אך אני אמרתי, שאחרתי מפני
שנפלתי המימה. יראתי, שמא ישאל מדוע בגדי
שרוים במים. אנחנו הסירונו מעל החכות חמשה דגים
ונשב הביתה בשלום.

אחרי סעדת הבקר שכבנו לנוח, כי
שנינו הרגשנו עיפות הגונה אחרי מאורעות הלילה.
טרם נרדמתי, עלה רעיון על לבי, שמוטב ובטוח
יותר לשלל מאת האלמנה דוגלאס ומאת אבי לגמרי את
האפשרות לרדוף אחרי מהתקוה, שאספיק להשמט
מרדיפותיהם. צריך להשתדל שתכוינה שתים
ארנבות במכה אחת.

אך תחבלה מחכמה יותר לא יכלתי
למצא. וזולת זאת, הרים הזקן שלי את ראשו לשתות
מים ויבטא:

– אם יהיה עוד איש תועה מסביב למלונה,
היק, העריני תכף. השמעת? ברור שמזמות רעות
בלבו; אני אפשט את עורו מעליו. העירני איפוא.

הוא שכב שוב ויישן, אך דבריו עוררו
רעיון מוצלח בלבי. עכשו ידעתי, מה שעלי לעשות,
כדי להנצל מרודפים.

בצהרים קמנו ונלך לארך הנהר,
הזרם נשא במהירות שברי כלים שונים. אגב, צפה
ועברה על פנינו רפסודה או חלק של רפסודה, כתשע
קורות קשורות יחדו. קפצנו לתוך סירתנו, ונסיע
את הרפסודה אל החוף. אחר כך אכלנו את סעדת
הצהרים. כל איש אחר שבמקום אבי היה נשאר על החוף
מחכה עד הערב, אולי אפשר יהיה להוציא עוד דבר מה
מן הנהר; אך לא היה זה ממנהגו של הזקן. תשעת
הקורות הספיקו לשתיה אחת, על כן החליט תכף
ללכת העירה ולמכור אותן שם. הוא סגר אותי, ישב
בסירה, קשר את הרפסודה אל קצה הסירה, וישט. היה
כחצי השעה השלישית. הייתי בטוח כמעט,
שבלילה הזה לא ישוב. חכיתי קצת, כדי לתת לו
פנאי להתרחק, אחר כך הוצאתי את משורי והתחלתי
בעבודה. ובטרם שהגיע הזקן אל החוף השני,
הספקתי כבר לצאת, בשלום מן הפח הנורא, וארא
עוד מרחוק נקדה שחורה מתרחקת – אבא
והרפסודה.

לקחתי את השק עם הקמח ואשא אותו אל
סירתי, הנסתרה במפרץ. אחר־כך הוצאתי שם נתח
בשר חזיר, בקבוק היין, קהוה, סכר, לקחתי גם את
כל כלי הציד, דלי ופך, קלחת, ספל ישן של פחים,
את משורי הנחלד, שתי שמיכות, כף לבשל קהוה,
את כל החכות, ואפילו את הגפרותיות – בקצור
הריקותי את הבית עד תמו. חפצתי לקחת גם את
הגרזן, אך רק גרזן אחד היה בבית, והוא היה מונח
על גל העצים שבחצר ומשום סברות שונות אסור היה
לי לקחתי את הרובה – ואהי נכון.

בנשאי את הכלים אל סירתי דרסתי את
האדמה שלפני החור שעשיתי בקיר, על כן היה מן
ההכרח לטאטא את עקבותי ולהסיר את הנסרים. את קצה
הקורה שנסרתי השיבותי בזהירות על מקומו ואתמך
אותו בשתים אבנים, כי הקורה לא היתה סמוכה היטב
לארץ. ובכן איפוא, האיש שלא ידע מהנעשה פה, לא
יכל לחשד כלום, ומלבד זאת – על לב מי יעלה הרעיון
להביט, אם לא נסרו את קורות הבית מאחור? והדרך
שהובילה אל הסירה היתה מכסה עשב, על כן לא נראו
עקבותי. עמדתי על חוף הנהר והתבוננתי היטב
שמא יראה דבר מה חשוד. אך מנוחה שלטה סביב.
לקחתי את הרובה ואבא היערה לירות איזה עוף והנה
פתאם ראיתי חזיר פרא קטן. החזירים שבים להיות
פראים מהרה, אחרי ברחם מבעליהם. יריתי והכיתי
אותו ואקחהו עמי.

אחר כך לקחתי את הגרזן והתחלתי
לשבר את דלת המלונה, מה שעלה לי ביגיעה רבה. אז
סחבתי את החזיר אל השלחן, גזרתי את גרגרתו
ואטילהו ארצה, כדי שיזוב דמו – הרצפה שבבית
לא היתה מוצעה קרשים, אלא עפר דרוך היטב. אחר
כך לקחתי שק ישן, מלאתי אותו אבנים כבדות,
טבלתי אותו בשלולית הדם ואסחבהו על פני הארץ
אל חוף הנהר, ששם זרקתיו לתוך המים. השק
השאיר מאחריו סמני דם רחבים, שגם עור יכל היה
לראותן. חפץ חפצתי שיהיה תם סואר באותו מעמד,
הוא היה מחבר על פי זה ספור פנטסטי שלם – מתאר
אמן הוא.

לסוף תלשתי פאה של שער מראשי,
טבלתי את הגרזן בדם, הדבקתי אליו את השער
ואשליך את הגרזן אל קרן זוית. אחר־כך לקחתי את
החזיר, לחצתי את פצעיו שלא יהא דמו מטפטף,
מצאתי לי מקום מתאים על חוף הנהר ואזרוק גם אותו
המימה.

בינתים התחיל מעריב היום. אני שטתי
קצת במורד הנהר, אחר־כך אסרתי את הסירה אל
ערבה שעל שפת המים, סעדתי את לבי והתחלתי
מצפה

שיראה הירח. הדלקתי אש במקטרתי
והתחלתי מתישב ברצינות על אדות התכנית
שהתויתי לי. מובן שילכו בעקבות שהשאיר אחריו
השק הישן שלי המלא אבנים, ויבקשו את נבלתי
בנהר. אחר־כך ירוצו היערה לרדוף אחרי
השודדים שרצחו אותי וישדו את כל ההון שבבית.
שיבקשו את נבלתי במים לבד – בזה לא היה לי כל
ספק. עד מהרה ייעפו בכל זאת, יחדלו לחשוב אדותי,
וזה הוא כל הדרוש לחפצי. יכול אוכל לחיות בכל מקום
שארצה. האי דזשאקסון הוא שיתאים לחפצי. שם ידועה
לי כל פנה, איש לא יבא לבקשני שמה. בלילות אוכל
ללכת העירה ולהשיג את כל הדרוש לי. הידד, האי
דזשאקסון יהיה נחלתי!

אני עיפתי אמנם כהגן, וקדם לכל
החלטתי לנוס קצת. כשהקיצותי לא הבינותי ברגע
הראשון, איפה אני, התרוממתי קצת ואתבונן
בתמהון על כל סביבי, אחר התחלתי זוכר לאט לאט.
לפני השתרעה חלקת המים על שטח כמה מילים
במרחק. הירח הזהיר באור בהיר, עד שיכלתי
לספור את כל הקורות ששטו חרש על פני הנהר
שחורים במרחק כמאה מטרים לפנים. שלטה דומית
מות ונראה לי שהשעה היתה כבר מאחרת. נשבה עלי
איזו רוח מיחדת, איזה מין רעננות, לא ידעתי איך
להביע, אפס, הרי אתם מבינים מה שאני חפץ
להגיד.

אני פהקתי התמתחתי ויהי אך עלה על
דעתי להתיר את סירתי ולשוט הלאה, והנה פתאם
שמעתי איזה קול על פני המים. התחלתי מקשיב
היטב, ועד מהרה הבינותי מה הדבר. זה היה קול עמום
ומדוד שוה של משוטים מתנועעים בבתי הברזל
שלהם. תמיד נשמע קולם בליל שקט ובהיר. אני
השקפתי בעד ענפי הערבה ואוכח, כי אמנם שטה
סירה על פני הנהר. לא יכלתי עוד להבחין כמה
נפשות היו בה. אך הנה היא מתברכת יותר ויותר
ואבחין שרק איש אחד בתוך הסירה. כנראה היה זה
אבי, אף־על־פי שלא חכיתי לשובו בלילה הזה. האיש
שט עם הזרם, קרוב יותר אל החוף על פני המים
השוקטים, ויעבר על פני בקרבה רבה כל כך,
שיכלתי לגעת בו במשוטי. לתמהוני, היה זה באמת
אבי, ואפילו פכח, במה שנוכחתי על־פי נהלו את
הסירה.

אי־אפשר היה לאבד זמן. ברגע הבא
שטתי מהרה ובזהירות עם הזרם, משתדל לעשות
דרכי בצל החופים. אחרי עברי מיל אחד או שנים
הפניתי את סירתי אל אמצע הנהר. אני ידעתי
שבקרוב יהיה נמל, שמשם אפשר שיראוני ויקראו
אלי. באתי בין הקורות הצפות בתוך, שמתי אש
במקטרתי ואשכב בסירה, בהפקידי אותה בידי
הזרם.

אני שכבתי, עשנתי ואביט השמימה.
עב לא נראה. אני לא ידעתי,שמדי תשכב על גבך
בליל של ירח ומביט למעלה, השמים נראים עמקים
בלי קץ. כל כך

נעים היה הדבר. וכמה מרחיק להתפשט
בלילה כזה כל הגה קל על פני המים. אני שמעתי
דברי בני אדם מצד הנמל, וגם אפשר היה לי
להבחין כל מלה מבעה. אחד אמר, שמעתה יהיו
הימים ארכים והלילות קצרים. השני ענה על זה
שהלילה הזה לא על הקצרים ימנה; ועל זה, לא
ידעתי משום מה, ענו הכל בצחוק. אחר כך חזר על
דבריו, בחשבו אותם למחכמים וחדים. ושוב צחקו
הכל. אחר כך אמר אחד, שהגיעה השעה השלישית
כבר, ושבמהרה יאיר היום. אחר כך נשמע שוב
צחוק. אך כששטה סירתי הלאה והלאה, נעשו
הקולות עמומים וכהים, עד שלא יכלתי להבחין אז את
המלים. נשמע רק שאון מרחוק וצחוק, אך מהרה
נשתתקו גם אלה.

הנמל נשאר כבר מרחוק, התרוממתי
וארא מלפני את האי דזשאקסון המכסה יער סבוך,
מרחוק קם לעיני בתור משאת גדולה כהה, כדומה
לאנית קיטור גדולה בלי אש מאירה. החוף השפל
והמכסה חול היה כלו מתחת למים.

נשוא על ידי הזרם המהיר, סבבתי חיש את הכף, נכנסתי לתוך המים השוקטים, ואצא אל החוף המפנה לצד אילינויס, את סירתי הכנסתי לתוך מפרץ קטן ידוע לי
שהיה מתעלם מאחרי ערבות עבתות,באפן ששום עין זרה לא יכלה לחשוד
במציאותה של הסירה בתוך המפרץ. הידד! אני הייתי חפשי!

טפסתי ועליתי על החוף ישבתי על
שרש של עץ והתחלתי משקיף על הנהר הנההר,
אשר קורות כהות צפו על פניו חרש. מרחוק השתרעה
העירה עם אשיה המהבהבות פה ושם כדומה
לכוכבים. הנה שטה על פני רפסודה גדולה ואבוקה
באמצעיתה. השקפתי, כיצד הוא עובר במתינות על
פני ואשמע כיצד קורא האיש העומד על הרפסודה אל
איזה איש אחר: “החזק! הימינה על הצלע!” הרפסודה
נמצאה על הנהר בתוך, ולי נראה שמדברים על
ידי.

על האפק נראתה רצועה אמצה של
דמדומי שחר, הלכתי היערה ואשכב לנוח עד
סעדת הבקר.




פרק שמיני


השמש עלתה כבר במרומי השמים
בשעה שהקיצותי משנתי. כנראה היתה כבר
השעה השמינית. אני שכבתי בעשב בצל העצים
וארגיש את עצמי בטוב ובחפש, כצפור בתוך קנה.
העצים עמדו צפופים כל כך שקרני השמש כמעט
שלא חדרו בעד הענפים. על הארץ, במקום
שהקרנים הזהירו בעד העלים רקדו כתמים בהירים
– ראיה שרוח קלה נשבה. שתי סנאיות ישבו על
ענף אחד וישקפנה עלי בידידות

כל כך נעם לי פה, שהתעצלתי לקום
ולדאג לסעדה. אני גם את עיני סגרתי, בבקשי
לנום עוד קצת. והנה פתאם הגיע לאזני איזה קול
נרחק בלתי ברור “בום־בום” על פני הנהר.
התרוממתי והתחלתי מקשיב. הקול נשנה. קפצתי
ועמדתי על רגלי, וארוץ אל החוף. הפרדתי בין
הענפים והתחלתי צופה, כמעט מנגד לנמל התאבך
ממעל למים ענן קטן לבן. הנמל מלא בני אדם. עכשו
הבינותי מה הדבר. “בום!” – ואני הבחנתי ברור עשן
שעלה מצלעה של אנית קיטור. אלי! הם ירו מכלי
תותח על פני המים, כדי שתצוף נבלתי
למעלה.

אני רעבתי מאד, אך לא ערבתי את לבי
אפילו לחשוב על־אדות מדורת אש – העשן יכל לגלות את
מחבואי ואשב כה על החוף מקשיב ליריות התותח
וצופה על תמרות העשן הלבן. הנהר היה נרחב מאד
במקום זה, ובבקר בהיר זה היה מראהו נפלא. ברב
ענג הייתי יושב פה כל העת שהם מבקשים את פגרי
המת, לו רק היה לי במה להשביע את נפשי. פתאם
זכרתי את המנהג השולט בעירנו בשעת חפוש
נבלת הטבוע, לזרוק לתוך המים ככר לחם שכסף חי
בתוכו – בטוחים שככר זו ודאי תעמד ממעל לגוף
המת. הנה, – חשבתי, – הוצא נא מן המים ככר כזו,
היא תסכן לך יותר מאשר לפגרך המת“. ואמנם, אך
עלה הרעיון הזה על לבי, והנה רואה אנכי שטה
ככר לחם לגמרי כזו. אני החזקתי אותה בשבט
ואוציאה בשלום מן המים, זו היתה חלת לחם נהדרה,
כמו שאוכלים העשירים, לא דומה ללחם הקשה והאמץ,
שהעניים משברים את שניהם בו. צריך ל”מות" כדי
להשיג מין מאכל דומה לחלת הלחם שלי.

אני ישבתי במנוחה על שרשי, ואבלע את
שללי ואשקיף כיצד משתדלים מבקשי למצא את
פגרי. רעיון עלה על לבי: “אפשר, – חשבתי, –
שהאלמנה או הכהן התפללו, שהחלה תמצא אותי,
והנה שטה אלי”.

שמתי אש במקטרתי ואוסיף להשקיף על
האניה. היא שטה עם הזרם, ועל כן היתה צריכה
לעבור לארך האי, כל כך קרובה אלי, כלחם
שצדתי. אם־כן הרי יכלתי לראות אותם היטב.
האניה התקרבה. אני כביתי את מקטרתי שכבתי על
החוף, והסתתרתי מאחרי עץ, ומבין הענפים
התבוננתי אל הנעשה.

האניה התקרבה לגמרי, עד שהנוסעים
יכלו להשליך דף מן האניה על החוף ולרדת אל האי.
כמעט כל מכרי נאספו פה. אבי, שהיה מראהו נבוך
קצת, השופט טטשר ובתו, דזשו הרפר, תם סואר
ואחיו ואחותו גם דודתו הזקנה פולי,
ורבים אחרים. את האלמנה ואת מיס וטסון לא ראיתי.
ודאי שהאסון המר את לבם. כלם שוחחו על אדות
הרציחה. רב החובל קרא פתאם:

– עכשו התבוננו היטב, אדוני! על יד האי חזק הזרם מאד. אפשר, שבמקום הזה נסחף אל החוף, והגוף נאחז בסבך הסוף. אני
מקוה, שפה נמצאהו.

אך אני לא קויתי לזה לגמרי. כלם
התגודדו בירכתי האניה, ומבלי שאף רוח, לטשו
עיניהם על המים. חפצתי לצחק בפניהם, כל כך היו
תנועות פניהם מגחכות.

–“בום”! – רעמה שוב ירית התותח, ובפעם
הזאת, – בקרבה רבה כל כך אלי, שעוד מעט ואזני
נעשו חרשות מן הקול, ועיני – עורות מן העשן. רגע
אחד חשבתי, שכבר מתי. אלו ירו עוד פעם אחת,
ומצאו בטח את הפגר שבקשו. מעט מעט שבה רוחי
אלי, ואבין, שהודות לאל, הנני שלם בכל אברי.
בנתים עברה האניה הלאה, ומהרה נעלמה מן העין.
סבבו את הכף ויעברו על פני האי מעברו השני,
והוסיפו לירות בלי הרף. גם אני עברתי אל עבר האי
השני ואתבונן, כיצד שבו על עקבותם העירה, אחרי
שנלאו לבקש את גופי המת. עכשו קויתי, שיעזבו
אותי לנפשי לעולם ועד.

הוצאתי את הוני מן הסירה, ואתקן לי
מושב נעים בסבך היער. מן השמיכות תקנתי לי
מין אהל, כדי להגן על הוני מפני הגשם. אחר־כך
צדתי דגים, המכנים חתולי־הים, הוצאתי את קרביהם
בעזרת המשור, הדלקתי אש ואכן לי סעדה מצינה
לערב. אחר־כך השלכתי שוב את החכות המימה לדוג
לסעדת השחרית.

כשהחשיך היום שמתי אש במקטרתי
ואשב על יד מדורתי שבע רצון מעצמי מאד. אך מעט
מעט התחיל תוקף אותי רגש של איזו בדידות. הלכתי אל
החוף והתחלתי משקיף על הגלים המתגלגלים על
הככבים המזהירים בשמים, מניתי את הקורות
הצפות על המים, אחר כך שבתי אל אהלי ואשכב
לישן. הסגלה היותר בדוקה כנגד הבדידות היא
השנה.

כה עברו שלשה ימים ושלשה לילות בלי
שנוי. אחר־כך עלה על דעתי לצאת ולרגל את תוך
האי. הלא האי היה נחלתי, אני הייתי, כביכול,
המושל בו, ואבה לחקר כל קרן זוית שבו. אך קדם
לכל הייתי צריך לכלות את הזמן. מצאתי הרבה
גרגרי אדמה בשלים, וענבים כהים רבים מאד,
ופירות אחרים, שבמשך הזמן אפשר יהיה להשתמש
בהם למאכל.

אני עברתי בסבך היער, כמו שדמיתי, אל הקצה השני של האי.

לקחתי עמי את רובי, אך לא יריתי,
ביראי לגלות על־ידי קול היריה את מקום מחבואי.
כמעט שדרכה כף רגלי על נחש גדול ונורא מאד,
שהתפתל בתוך העשב והפרחים. הלכתי הלאה
והלאה, בהשקיפי סביב בלי דאגה, והנה פתאם
פגעתי בשירים מעלים עשן של מדורה שבערה זה לא
כבר.

כמעט שיצאה נפשי בראותי את הדבר
הזה. מבלי חשוב הרבה התחלתי מתגנב לאחור,
בזהירות על קצה בהונות רגלי. לרגעים הייתי נצב
ומקשיב, אך לבי דפק בחזקה כל כך, שלא יכלתי
להאזין כלום. התגנבתי עוד, ושוב עמדתי מלא
פחד, והגזעים הכרותים נדמו לי כבני אדם, ומאימה
נהפכתי כלי לקרח לקול נפץ ענף מתחת
לרגלי.

שבתי אל אהלי, כשרוחי כהה למדי.
מהרה אספתי את כל הוני, ואשא אותו אל הסירה,
כדי להיות נכון לקראת כל פגע, ואכבה את מדורתי,
ואזרק את האפר לכל צד ואעלה על עץ, לתור את
הסביבה.

כה ישבתי כשתים שעות, מבלי ראות
ומבלי שמוע מאומה; אפס, אלפי פעמים נרעדתי
מקולות ומצעדים שנדמו לי. אך הרי לא יכלתי
להשאר על העץ לנצח. ירדתי למטה ומשום
זהירותי השתדלתי להשאר בסבך היער,
בהקשיבו4 היטב לכל קול מסביב.
זולתי גרגרי האדמה והלחם שנשאר לי מסעדת
הבקר לא היה לי שום אכל.

כשחשך היום, הרגשתי רעבון חזק.
ובטרם יצא הירח התגנבתי לבא אל סירתי ואשוט
לאילינוס; שם יצאתי אל החוף, ואבשל לי ארחת ערב
ביער. וכמעט שחפצתי לשכב, והנה עלה באזני
קול שעטת פרסות וקולות של בני־אדם. אף אני לא
הייתי שוטה. מהרה העברתי את כל מה שהיה אצלי
אל הסירה ובעצמי זחלתי ואבא אל הסבך ואצפה
למה שיהיה שוב.

לא הספקתי לצעד צעדים מספר, והנה פתאם שמעתי איזה קול:

– אם נמצא מקום נאות, נשכב פה. הסוסים עיפו לגמרי.

אני עברתי שוב אל סירתי מבלי התמהמה
ואשוט אל מקומי הישן. החלטתי ללון בתוך
הסירה.

אך שנתי נדדה. רעיונות שאי־אפשר היה
לגרש אותם התגודדו במחי, וכשנמנמתי רגע,
הקיצותי מלא אימה שמא איש מחזיק בערפי. כל זה לא
נעם מאד. “כך אי אפשר לחיות, – חשבתי, – צריך ללכת
ולהודע בעד כל מחיר, מי הגר שם על האי”. אחרי
ההחלטה הזאת הוקל לי קצת.

אמרתי ועשיתי. לקחתי את המשוטים
ואשוט לארך האי, נזהר להשאר בצל החופים. הירח
האיר בבהירות כך, שהאור היה על הנהר כמו בעצם
היום. יותר משעה הייתי שט. מסביב שלטה דומית
מות. הכל ישן שנה עמקה. כמעט שהגעתי כבר
לקצה האי השני. נשבה רוח קרירה שלפני עלות
השחר, ורוחי נעשתה בהירה ועליזה יותר. נגשתי
אל החוף, לקחתי את רובי ואלך בזהירות אל היער,
ואשים פני אל המקום, ששם ראיתי את המדורה. אך
לא הצלחתי בדרכי. זמן רב לא יכלתי למצא אותו,
לסוף הבריקה אש בין העצים, הלכתי כנגדו וארא
פתאם: גבר שוכב על הארץ. הבינותי, שאבדתי, האיש
היה מעטף כלו בשמיכה, ושכב קרוב כל כך אל
המדורה, שכמעט נגע ראשו באש. במרחק שש רגל
נחבאתי בין השיחים ולא גרעתי עין ממנו.
בינתים גדל האור. פתאם התנענע הזר, פהק,
התמתח ויסר מעליו את השמיכה. לבי חדל מדפוק,
אך בהתבונני יותר – ראיתי את מי? את דזשים. את
דזשים של מיס וטסון, הכושי הזקן הנאמן. ומה
שמחתי עליו!

– דזשים! הידד! דזשים! – קראתי וארוץ אליו מבין השיחים.

דזשים לטש עיניו אלי באימה, לחץ את כפיו בתחנונים, נפל על ברכיו ויאמר:

– אל תגע בדזשים הזקן, אל תגע! דזשים
הריהו כושי זקן ועלוב. מעולם לא עשה רעה לרוחות.
דזשים הזקן אפילו אהב את המתים. שוב עוד אל הנהר
שמשם באת. אל תגע בדזשים הזקן והטוב, אל
תגע, רוחו של היק העלוב; דזשים היה לו תמיד ידיד
טוב.

אך מהרה הרגעתי אותו, בהבטיחי לו,
שלא מתי וכי לגמרי לא רוח אנכי. כל כך שמחתי
במצאי את דזשים – אני לא הייתי עוד בודד עכשו.
אמרתי, שאין אני ירא פן יסגירני. אני פטפטתי
ופטפטתי, והוא ישב ולטש עיניו מחריש. לסוף
אמרתי:

– לגמרי האיר היום. עת לסעד, תקן נא את המדורה, זקן.

– למה ידליק דזשים מדורה, כי מה נבשל
– גרגרי אדמה או עשב? אפס, הרי רובה יש לך, יכל
תוכל לירות איזו חיה, שהיא טובה מהגרגרים.

– גרגרים ועשב? – חזרתי על דבריו. – כלום נזונות עד עתה רק בזה, עלוב!

– לא מצאתי שום מזון אחר, – ענה.

– כמה אתה שוהה פה, דזשים?

– דזשים בא באותו לילה שרצחו אותך.

– כיצד – זמן רב כזה?

– כן.

– וכל הזמן הזה אכלת רק גרגרים ועשב?

– כן, רק זה אכל דזשים המסכן.

– ודאי שרעב אתה מאד, עלובי.

– דזשים נכון לבלוע עתה סוס שלם. דזשים יאכל עתה את הכל. הרבו ימי שבתך על האי?

– מהלילה שנרצחתי.

– האמנם? ומה זה אכלת? אך, הרי יש לך
רובה. זה טוב. עכשו תוכל לירות צלי יפה. ובינתים
ידליק דזשים אש.

בראשונה שמנו פנינו אל סירתי, ועד
שבקש לו דזשים מקום בשביל המדורה, הבאתי קמח,
בשר חזיר, קומקום לקהוה, סכר, מחבת וספל של
פחים. בראותו את העשר הזה הביט דזשים עלי
כשפיו פעור ובלבו מחשבה, שכל זה נעשה בעזרת
כח הטמאה.

אחר כך דגותי דג־חתול שמן. דזשים הוציא את קרביו ויצלהו.

כשהיתה הסעדה נכונה, בלענוה תכף
כשהוסרה מעל האש, ביחוד דזשים. העלוב היה רעב
מאד. כשמלאנו את קבותינו, השתרענו לרוחה על
העשב ודזשים אמר:

– שמע נא היק, היק הטוב והנעים. שמע נא
לדברי דזשים הזקן. ומי זה איפא נרצח במלונה
הישנה ההיא?

אני ספרתי לו הכל בפרטות, והוא
השתומם מאד על שכלי, על מהירותי ועל תבונתי.
אפילו תם סואר בעצמו, –אמר, – לא היה יכל לחבל
מזמות טובות מאלה. אני הרגשתי את עצמי משחד
מאד בגלל התהלות האלה, ואשאל גם אני:

– אך כיצד באת אתה הלום, דזשים? כיצד ולמה?

הוא השקיף עלי נבוך, ולא ענה דבר.

לאחרי רגע אמר:

– מוטב שישתק דזשים.

– מדוע, דזשים?

– הרי דזשים יודע, מדוע. אתה לא תסגיר את דזשים הזקן? היק, לעולם לא תסגיר?

– לו תבלעני האדמה תחתי אם אסגירך, דזשים.

– דזשים מאמין לך. דזשים הזקן נותן
אמון לדבריך, היק, דזשים… דזשים הזקן העלוב
ברח…

– דזשים!!!

– היק, אתה לא תסגיר את דזשים העלוב? הבטחת, היק. אתה לא תסגיר את דזשים העלוב?

– טוב הבטחתי לך, דזשים. אני הבטחתי
לך, דזשים, ואקים את דברי. לו ייסרני האל, –
אקים, ואפילו אם בוז יבוזו לי על זה, אם יכוני,
ואם יקראוני אבוליציוניסט5 –
אחת היא לי. כלום לא אמר. אפס, אני לא אסע אליהם.
ספר אפוא.

– אכן, היק, כן היה הדבר. אף על פי
שמיס וטסון הזקנה חרפה את דזשים, אף על פי שלא
היתה טובה לדזשים, בכל זאת הבטיחה לבלי מכור את
דזשים העלוב לאורליאן החדשה. אך פתאם התחיל בא
אלינו סוחר בעבדים וזמן רב שוחח עם המיס הזקנה,
הגיע הדבר לידי כך, שדזשים התחיל מפחד, והנה
פעם אחת בערב שמע מאחרי הדלת, כיצד דברה מיס
וטסון לאחותה מיסטריס דוגלאס. “איני רוצה למכור את
הכושי שלי, אך שמונה מאות דולרים הוא סכום גדול
כל כך, שאיני יודעת מה לעשות”. על זה ענתה לה
מיסטריס דוגלאס: “אוי, אל תמכרי את דזשים הזקן
העלוב, כושי טוב הוא”. ודזשים לא חפץ לשמוע עוד,
ויברח מבלי הבט מאחריו.

ברח דזשים ורץ מהרה אל הנהר, חפץ
לקחת איזו סירה ולשוט להלאה והרחק, אך אנשים
רבים היו על החוף, ובכן נטל על דזשים לשכב כל
הלילה בתוך הסוף. והנה בשעה הששית בבקר
ישבו גבירות וגברים רבים באנית קיטור, באמרם
שהיק נרצח ביער, ושהם נוסעים לראות את מקום
הרצח. דזשים העלוב התעצב מאד, כשמעו את הידיעה.
“היק העלוב, – חשב, – כל כך טוב היה, כל כך צעיר,
כל כך נער עליז. היק העלוב!”

דזשים הזקן העלוב מכרח היה לשכב
בתוך הסוף כל היום, ואף על פי שהיה רעב מאד,
בכל זאת לא ירא כלום. דזשים ידע שהמיס הזקנה
והאלמנה תלכנה בבקר השכם לבית הכנסת, ושלא
תזכרנה את דזשים, מפני שהן יודעות, שהוא צריך
להוציא את הבהמה אל המרעה.

לפנות ערב יצא דזשים מן הסוף, וילך
במורד הנהר, אחר כך התחיל חושב מה לעשות? אם
ילך רגלי ימצאו הכלבים אותו על פי עקבותיו. אם
יגנוב סירה, ידעו בני האדם ויבינו. טוב מכל ונאות
למטרה – הרי היא רפסודה, שאינה משאירה אחריה שום
סמן. בהתבוננו סביב, ראה דזשים אש מתנוצצת על
המים. זו היתה רפסודה. דזשים התנפל המימה
וישט לאמצע הנהר אל הרפסודה, עלה עליה מבלי
שירגישו בו וישכב פרקדן. הלילה היה אפל. וגם
דזשים שחור, על כן חשב שישוט כל הלילה מבלי
שירגישו בו, אף על פי שהיו על הרפסודה בני אדם
מרבים, שצחקו השתעשעו ויזמרו לאור האבוקה.
אולם ההצלחה לא האירה פנים לדזשים העלוב, אך קרוב
התקרבה הרפסודה אל האי והנה איש ואבוקה בידו שם
פניו אל עבר דזשים, ודזשים העלוב מכרח היה
להתנפל שוב לתוך המים הקרים. זמן רב שט דזשים
לארך האי ולא מצא מקום נאות לצאת אל היבשה. לסוף
עלה בידו לעלות על החוף, ודזשים הלך היערה, מבלי
היות לו עוד רצון לטפל ברפסודות, שיש אבוקות
עליהן. במגבעתו היתה מקטרת וגפרורים יבשים
ויהי דזשים הזקן שמח בחלקו.

– וכל הימים האלה לא היה לך לחם ובשר
דזשים עלובי, וכל הימים האלה מכרח אתה להסתתר
בסבך היער! השמעת כיצד ירו מן התותח?

– ודאי, ודזשים חשב: “היק הקטן והעלוב,
עכשו הם מבקשים את גופו”. דזשים ראה גם אנית
קיטור מאחרי השיחים.

בשעה זו עפו על פנינו זוג אפרוחים
וירדו ארצה לא הרחק ממנו. דזשים אמר, שזה סמן
לגשם. חפצתי לצוד אותם, אך דזשים עצרני, באמרו,
שסמן רע הוא. אביו, אמר, חלה פעם אחת, ובאותה שעה
צד איש אחד עוף, אז אמרה סבתו, שאביו ימות, ואמנם
אביו מת, אפס רק לאחרי זמן. דזשים אמר גם כן,
שאסור לספר, מה מכינים לסעדת הצהרים, שזה מביא
אסון; שאסור לנער את מפת השלחן לאחרי שקיעת
החמה. עוד אמר שאם ימות איש אשר לו כורת משלו,
צריך להודיע את הדבורים על אדות מות בעליהן לפני
זריחת החמה, פן תחדלנה מעבודתן ותמתנה.
הדבורים אינן עוקצות את השוטים, אמר עוד דזשים. אך
אני איני מאמין לדבריו, כי פעמים רבות היו לי
עסקים עם הדבורים, ולא עקצו אותי אף פעם אחת,
ואני לגמרי איני חושב את עצמי לשוטה.

על־אדות רבים מהסמנים האלה שמעתי
גם קדם, אך לא על־אדות כלם. ודזשים ידע כמעט את
כלם. נראה לי, שיש בעולם רק סמנים רעים, ואשאל
את דזשים, היש גם טובים, המנבאים לאשר, ועל זה
ענה לי:

– מעט מזער. אפס גם אין צרך בהם. למה
לך לדעת, שהאשר נכון לך? הרי איש לא יזהר מפניו
ולא ילחם נגדו. האשר חזק. האשר בא לבדו בלי
שום סמנים קודמים. אפס אם זרועיך וחזך מכסים
שער, הרי תהיה עשיר. סמן טוב הוא. אם עני ואמלל
אתה ולא תאבה לחיות עוד, תשקיף על השער ותבין
שצריך שתחכה קצת, והאשר יבא מאליו,
במהרה.

– ולך זרועות וחזה שעירים?

– למה תשאל, כלום לא תראה בעצמך? דזשים שעיר הרבה.

– ומה איפוא. העשיר אתה?

– לא. אך דזשים היה עשיר. ודזשים יהיה
בקרוב שוב לעשיר. פעם אחת היו כבר לדזשים
ארבעה עשר דולרים, – ארבעה עשר דולרים. אך
דזשים עשה בהם משלח יד ונשרף.

– באיזה משלח יד, דזשים?

– קניתי פרה, היק, פרה חיה. דזשים
הזקן והשוטה בזבז עשרה דולרים על פרה זקנה
וחולה שמתה לאחרי שלשה ימים.

– ועשרת הדולרים שלך אבדו?

– לא, לא כלם, רק תשעה. דזשים מכר את
העור ואת הזנב במחיר דולר אחד ועשרה
צנטים.

– ובכן איפוא נשארו לך חמשה דולארים
ועשרה צנטים. ומה עשית איפוא. העשית שוב משלח
יד?

– כן, הלא ידעת, היק, את הכושי הקטע
בעל הרגל האחת. והנה הכושי הזה יסד בנק
ויאמר שכל כושי שיביא לו דולאר אחד, יקבל
בסוף השנה ארבעה. כל הכושים רצו ויביאו אליו
את כספם, אך לא הרבה קבלו בחזרה. רק דזשים
לבדו קבל הרבה, מפני שהוא חפץ לקבל יותר מכל
הכושים. דזשים אמר, שאם הכושי הפסח לא יתן
לו יותר, הרי ייסד לו בעצמו בנק. הכושי הפסח
לא חפץ בזה, באמרו, שלא יספיק כסף בשביל שני
בנקים, ויבטיח לדזשים לתת לו לסוף השנה תחת
חמשת הדולארים שלו – שלשים וחמשה. דזשים
השוטה שם את כספו בבאנק. אך דזשים החליט
לעשות עסק בכספו בטרם יגיע סוף השנה. כושי
אחד, בוב שמו, הוציא מן הנהר, מבלי דעת בעליו,
קורות רבות – רפסודה שלמה. דזשים קנה את כל העצים
האלה, ויאמר שבוב יכל לקבל את מחיר הרפסודה
שלשים וחמשה דולארים מן הבנק בסוף השנה.
בלילה נגנבה הרפסודה, וממחרת הודיע הכושי
החגר אותנו, שהבנק פשט את הרגל ואיש לא יקבל
פרוטה. ובכן אבדו חמשת השקלים של דזשים!

– ומה עשית בעשרת הצנטים שלך, דזשים?

– בראשונה חפץ דזשים לקנות לו בעדם
דבר מה, אך בלילה ראה בחלום, שהוא מחיב לתת את
עשרת הצנטים הללו לכושי הזקן בלעם, שהיה
שוטה כל כך, עד שהחלו לכנותו “אתונו של
בלעם”. אפס הוא היה בר מזל מאד, ודזשים העלוב לא
היה בר־מזל כלל, ובכן נראה בחלום, שדזשים מחיב
לתת את כספו לבלעם, שיעשה בהם כחפצו, ואז
יהיה גם דזשים מאשר. בלעם לקח את עשרת הצנטים
והלך אל בית הכנסיה, ושם אמר הכהן, שהאיש
המנדב לעניים, נותן לאלהים, ועל זה יושב לו מאה
שערים. נתן בלעם הזקן את עשרת הצנטים הללו
לעני, אחר כך ישב וחכה וחכה, מה יהא בסוף.

– ומה היה הסוף? דזשים?

– לא כלום, היק. דזשים נשאר כך בלי
עשרת הצנטים. “אתה תקבל מאה שערים”, – אמר
הכהן, – “מאה שערים”, דזשים היה שמח לקבל
בחזרה רק את עשרת הצנטים העלובים שלו.

הוי, דזשים, אין רע! מכון שיש לך חזה וזרועות שעירים, הרי תהיה לעשיר.

– אכן דזשים עשיר הוא כבר גם עתה.
דזשים הנהו עתה אדון לעצמו. לו רק השגתי
שמונה מאות דולרים, שמשלמים בעדי, ורב
לי.






פרק תשיעי


עלה על דעתי להשקיף עוד הפעם על
המקום, שגליתי בשעת מסעי הראשון אל מק האי.
יצאנו לדרך ועד מהרה באנו אל המקום הזה, כי כל
שטח האי היה רק שלשה מילים ארכו ורבע המיל
רחבו.

על המקום הזה באמצע האי היתה גבעה
תלולה למדי, גבהה כארבעים רגל. קשה היה מאד
לטפס עליה, כי שפועה התלול היה מכסה שיחים
עבתים ועוקצים. במרומי הגבעה כמעט על עצם
ראשה, גלינו על צור, מצד אילינויס, מערה גדולה
ויפה. די רוח היה בתוכה בשביל שנים שלשה
חדרים, ודזשים יכל לעמד בתוכה זקוף כל קומתו.
וכמה קריר היה שם. דזשים אמר, שעלינו לתקן פה
מעון לנו, אף על פי שבעיני לא היה טוב הדבר לטפס
תמיד על גבה שכזה. אבל דזשים אמר, שאם נסתיר את
סירתנו, ונביא את כל חפצינו הנה, נוכל להחבא פה
על צד היותר טוב, בבא זר אל האי; ושבלי עזרת
כלבים לא יגלה שום איש בעולם את מחבואנו. ונוסף
על זה – עמד על דעתו – הצפרים מבשרות גשם,
וכלום רוצה אני שכל חפצינו יאבדו? הטעם האחרון
פעל עלי ואוכח. שבנו על עקבינו, ונקריב את
סירתנו כפי האפשר אל הצור שלנו, הריקונו
ממנה את כל כלינו ונסתירם במערה. את הסירה
הסתרנו במקום בטוח מתחת לערבות עבתות. אחר
כך פקדנו את החכות, הסירונו מעליהן דגים אחדים,
השלכנו אותן שוב והתחלנו מכינים סעדה
לצהרים.

פי המערה היה רחב למדי. מצד אחד של
המבוא היתה האדמה גבוהה קצת, על כן היתה ראויה
להעלות עליה מדורה, ונעל אש להכין את
הארחה.

במקום מרבדים פרשנו על הארץ את
השמיכות. את יתר הכלים שמנו בעמק המערה.
במהרה התכסו השמים עננים כבדים אמצים.
ברקו ברקים, רעם רעם – הצפרים לא נבאו הפעם
לשקר, סערה כגון זו לא ראיתי עוד בכל ימי חיי.
הגשם שטף כנחלים, מראה השמים היה אמוץ-שחור,
והעצים הקרובים נדמו כמעטפים קורי עכביש.

– מה נעים פה, דזשים, – אמרתי. – תודה
לאל שמצאנו את המחסה הזה. הבה נא לי דג עוד ופת
לחם הגונה.

– ובכל זאת פה הנך, היק, הודות לדזשים
הזקן. אלמלי דזשים הזקן, וישבת עכשו שרוי
במים ובקור בתוך היער. אכן הצפרים יודעות
תמיד, מתי ירד הגשם.

והמים גאו הלוך וגאה בתוך הנהר
שנים עשר יום ולסוף עלו על גדותיו. במקומות
אחדים היה האי כשתים שלש רגל מתחת למים.
ביום היינו עוברים על פני האי בסירתנו. ביער
שררה קרירות נפלאה גם בשעה שהשמש בערה
ולהטה. בשוטנו בין העצים היינו נתקלים לפעמים
בהמון גפני יער שנסתבכו מסביב לעצים
ויחסמו את הדרך בפנינו, עד שהיינו מכרחים
לשוב ולבקש דרכים אחרות. על כל גזע ישן נופל
ישבו שפנים, סנאים, נחשים וצבים ובעלי חיים
אחרים, ומשום שהמים לא חסרו זה שלשה ימים,
נעשו החיות כל כך נכנעות, שאפשר היה להושיט
יד ולקחתן. צדנו הרבה שפנים וסנאים. בעלי
חיים אחרים לא לקחנו, מפני שבמערתנו עצמו די
והותר.

על פני הנהר צפו שוב קורות רבות.
פעם אחת החזקנו בחלק של רפסודה, שהיתה
עשויה מקורות של ברושים טובים ועבים, קשורים
יחדו. רחב הרפסודה היה כמעט שתים עשרה רגל,
וארכה כחמש עשרה רגל בקצור זו היתה רפסודה
יפה, הגונה, ונסתיר אותה מתחת לערבות, בחשבנו
שתהיה לנו לתועלת במשך הימים, וכן אמנם
היה.

בלילה הבא – ביום היינו מתיראים
להראות על פני הנהר, – לפני עלות השחר, ראינו
והנה בית צף, בית עצים אמתי. מובן שתכף שטנו
אליו ונשקף בעד החלון. אך החשך היה עוד, ולא
ראינו מאומה, על כן קשרנו את סירתנו אל הבית
הצף ונחלט לחכות עד אור הבקר.

לא הספקנו עדיין לעבור על פני כל
האי, ויהי אור די הבחן את אשר מסביב. השקפנו
לתוך החדר, ונרא מטה, שלחן שני כסאות ישנים
ומקלקלים וכלים רבים אחרים משלכים על הרצפה.
בקרן זוית היתה מוטלת כעין תבנית בן אדם, אך
בלי נוע.

– הו, מי פה? - קרא דזשים.

מענה לא היה. וגם על קריאתי כך. אז אמר דזשים:

– הוא אינו ישן, הוא מת. השאר פה, הי, אני אלך ואראה.

הוא נכנס אל הבית, כפף את ראשו על גבי האיש המוטל ויאמר:

– אמנם, מת הוא. ירו בו לתוך גבו. הוא
מת זה כבר, ודאי לפני ימים ארבעה או חמשה. גש
הנה, היק, רק אל תביט, נורא הדבר.

– אני לא הבטתי. דזשים השליך על
הגויה איזה סמרטוטים, מה שאפשר היה לבלי
עשות כלל, כי המת לא היה מענין אותי לגמרי. על
פני הרצפה היו משלכים כרטיסים של קוביא,
וביניהם מוטלים בקבוקים משל יין, שתי מסכות
של צמר שחורות, על פני הקירות היו רשומים
כתבות וציורים של שטות. אחד מהם מחוי בפחם.
אנחנו הוצאנו חפצים רבים מן הבית לתוך סירתנו,
בחשבנו, שבמשך הימים יביאו לנו תועלת. אחר
כך לקחנו עוד מנורת פחים ישנה, סכין של
מבשלים בלי נצב, אולר חדש לגמרי, צרורות
אחדים של נרות חלב, מנורת פחים, בקבוק גדול,
וקערת פחים שמיכה ישנה קרועה, ותרמיל עם
מחטים, עוקצים, חוטים, אצבעון, שעוה, ומספרים.
ועוד פטיש, מסמרים אחדים, שרוך עבה לחכה עם
ווים חזקים, עור ישן של פר, צוארון של כלבים,
פרסת ברזל, וצנצנות אחדות מלאות סמים לרפואה,
אך בלי הריצפטים. בקצור, אנחנו הריקונו את כל
הבית. לסוף מצאתי עוד מסרק, קשת ישנה של כנור
ורגל של עץ, שהיתה ארכה יותר מדאי בשבילי
וקצרה – בשביל דזשים. את הרגל השניה לא מצאנו
למרות כל חפושינו עמוסי משא שלל זה שבנו
לביתנו.






פרק עשירי


אחרי סעדת הבקר חפצתי לשוחח על
אדות מאורעותינו, והסיבותי את השיחה על אדות
המת, שמצאנו בתוך הבית הצף. אך דזשים לא חפץ
להזכיר אותו, משום “שזה מביא פרעניות”. הוא אמר:
רוחו של המת, שלא בא לקבורה, תועה לעתים קרובות
יותר מרוחו של המת שהוא נח בקברו בשלום.
הסברה הזאת נראתה בעיני נכונה, ולא דברתי עוד
על אדות הנרצח. אפס בכלל לא חדלתי מעמול בפתרון
השאלה, מי רצח את האיש הזה ולמה?

אנחנו בררנו את כל הסמרטוטים
והבגדים הישנים שמצאנו בבית הצף, והנה בתוך
הארג התחתון של אדרת ישנה אחת מצאנו שמונה
דולארים של כסף תפורים בתפר. דזשים החליט,
שודאי הדבר, שהאדרת היתה גנובה, מפני
שאלמלי ידעו אנשי הבית הזה על אדות הכסף, כי
אז, מובן הדבר, שלא השאירו אותו פה. אני אמרתי
שהאדרת הישנה ודאי היתה שיכת לנרצח, אך
דזשים לא חפץ עוד להמשיך את השיחה.

– הרי אתה מבטיח, דזשים, שהמשוחח
על אדות מתים והנגיעה בעורו של נחש מביאות רעה,
וכשהבאתי לפני זמן מה עור של נחש, הבטחת
שצרה גדולה עתידה לפנינו, ועתה איזו צרה באה
עלינו? אנחנו מצאנו שמונה דולארים וכל
הסמרטיטים האלה. ולואי שתבאנה עלינו רעות
כמו אלה יום-יום, דזשים.

– אין זה סמן כלל, היק, כלל לא סמן;
עדין לא הגיעה השעה לצחק, צרה תבא, זכר-נא את
דברי, דזשים, תבא צרה.

– וצרה אמנם באה. אנחנו דברנו את
הדברים האלה ביום השלישי, וביום הששי
לאחרי סעדת הצהרים שכבנו בראש הגבעה
ונעשן את מקטרותינו. פתאם אפס הטבק. רצתי
אל המערה להביא טבק חדש, והנה בביאת המערה
נתקלתי בצפעוני. אני התחכמתי, ואך אותו על
ראשו מכה רבה כל כך, שרוחו נפחה תכף.

אחר כך גלגלתי אותו ואזרקו
למרגלי משכבו של דזשים, חפצתי להפחידו
ולצחק עליו. אחר כך שכחתי לגמרי על אדות
הדבר הזה. ובשובנו בערב אל המערה, ודזשים
השתרע על משכבו, בשעה שאני הדלקתי אש,
נשך אותו נחש – הנקבה של הנחש שהרגתי אני,
– היא זחלה ובאה הנה, כנראה, אחרי צאתי עם
הטבק שלקחתי.

דזשים קפץ ביללה, והדבר שנראה
קדם לעינינו לפני אור הנר, הלא הוא הנחש, שאבה
לנשוך את דזשים בשנית. אני הרגתי אותו תכף.
ודזשים חטף את בקבוק היין שלי וימהר לבלוע
את היין מתוכו.

דזשים הלך יחף, והנחש שף אותו
בעקבו. אני, ודאי, הייתי האשם בכל זה. כל תינוק
יודע, שלמקום שהשארת את הנחש המת, שמה
יבא רעו, ואני, השוטה, שכחתי את הדבר. דזשים
צוה עלי לכרות את ראש הנחש, ולזרוק אותו, לפשוט
את עורו, ולצלות לו נתח מבשרו. אני עשיתי כך,
הוא אכל ויאמר, שזה יביא לו תרופה. כמו כן נטל
עלי להסיר את הקשקשים מעל הנחש ולקשור אותן
אל כפות ידיו, כי, לפי דבריו, גם זו תרופה כנגד
עקיצת נחשים. אחר כך יצאתי חרש מן המערה
ואזרק את הנחש השני לתוך השיחים. אסור היה,
שיודע לדזשים, כי אנכי הסבותי באסון.

ודזשים ינק וינק מתוך הבקבוק,
כתינוק מן השדים. לפעמים קפץ ודהר ביללה,
כמטרף, על רגל אחת, וכששבה אליו בינתו התחיל
לינק שוב מן הבקבוק. כף רגלו צבה מאד, וגם כל
הרגל. לסוף נעשתה פעלת היין נכרת, ואקוה כי
דזשים נצל. בכל זאת הייתי מבכר להיות נשוך-נחש,
משתות לשכרה כמו אבא.

ארבעה ימים וארבעה לילות שכב
דזשים על משכבו. אחר כך פחתה הספחת ויקם
בריא ואיתן. מאז נדרתי לבלי געת עוד בעור של
נחש; הרבה סבלתי כבר פחד. גם דזשים היה
בטוח, שמעתה אהיה מקשיב ולא אצחק עליו עוד
ודאי! “ומה גם, – אמר, – שאיני בטוח עדין,
שנצלנו כבר מהתוצאות הרעות. מוטב, –הוסיף, –מוטב
אלף פעמים להשקיף בעד השכם השמאלית על
הירח החדש. בזה הסכנה מעטה עד החצי
מהסכנה של נגיעת יד בעור של נחש”. עכשו הייתי
גם אני בטוח כמעט, אף על פי שאת המעשה הראשון
חשבתי לרעה ולשטות שאין בן-אדם יכל לעשותו
כמותן. בקר הזקן – כמו שקראו לו בעיר, – עשה
פעם אחת את הדבר הזה ועכשו היה נורא. כעבור
שתי שנים נפל שכור מעל מגדל הפעמונים, ונהפך
לרקיק ממש, באפן שבמקום ארון, שמו אותו בין
שני לוחות ישנים, וכך קברוהו, לפחות, כך ספרו.
אני בעיני לא ראיתי. אבי דבר לעתים על אדות
הדבר הזה ויבטיח, שכל זה הגיע לבקר הזקן,
על שום שהביט על הירח החדש, בעד השכם
השמאלית, הרי זה זקן שוטה!

הימים עברו, והנהר שב לקדמותו.
אנחנו פשטנו את העור מעל שפן אחד, ונתקע בו את
הוו שמצאנו בבית הצף, ונשליך את החכה לתוך
המים. על הוו נצוד דג חתול גדול כגדל
בן-אדם.

ממחרת היום ההוא קמתי משנתי ורוחי
סרה, וכדי להתבדר החלטתי לנסוע לעבר הנהר
ולראות מה נעשה שם. דזשים אשר את חפצי, אלא
שיעץ לחכות עד חשכת הלילה, והעקר – להיות
זהיר. אחר כך אמר, שלא למותר יהיה להתחפש
בבגדי ילדה לצרך המסע הזה. שמלות נשים היו
לנו מאשר מצאנו בבית הצף. העצה הזאת ישרה
בעיני מאד. אנחנו קצרנו אחת מהשמלות, אני
הפשלתי את מכנסי ואלבש את השמלה. דזשים
רכס את הלולאות על גבי, והדבר עלה יפה. לראשי
חבשתי מגבעת ישנה, בעלת כנפים רחבות
ואקשור אותה מתחת לסנטרי. מתחת לפאר היפה
הזה לא נראו כמעט פני לגמרי. דזשים הבטיח
ששום איש בעולם לא יכירני אפילו לאור היום.
כל היום לבשתי את המחלצות האלה, כדי
להתרגל אליהן, ולעת ערב הייתי כבר רגיל בהן
למדי, רק דזשים העיר את אזני, שמהלכי לא מהלך
ילדה, וגם שאסור להרים את השמלה כדי לשים את
הידים בכיסי המכנסים, אני שמתי לבי אל
הדברים האלה והשתדלתי לבלי שכוח
אותם.

כשהחשיך היום ישבתי בתוך הסירה
ואשוט לצד העיר, בעברי על פני הנמל ואגיע אל
החוף לא הרחק מהמקום שמתחילים שמה הבתים,
ראיתי במלונה אחת, שאיש לא ישב בה זה כבר – אני
ידעתי את הדבר, – מהבהבת אש. התאויתי לדעת מי
גר פה. התגנבתי אל החלון ואשקיף בעדו. אשה
כבת ארבעים ישבה ותארג לאור נר של חלב. פניה
לא היו נודעים לי. משמע, זרה היתה פה, כי לא היה
איש על שטח מיל שלם בכל הסביבה, שלא הכרתי
בו. לאשר גדול היה הדבר בשבילי, מה שהאשה
היתה זרה במקום הזה, כי נשימתי פסקה אפילו,
לרעיון שיכירוני על פי קולי ויחטפוני.
התחלתי כבר מתחרט על מעשי. אבל את הזרה אין לי
לירא, וזולת זאת, אם הזרה הזאת ישבה בעיר אפילו
שני ימים בלבד וידעה גם אז את כל החדשות של
העירה הקטנה ומסרה לי את הידיעות הנחוצות.
דפקתי על הדלת, בהחליטי בכל כח רצוני לבלי
שכוח, שילדה אנכי.






פרק אחד עשר


– הכנס! – ענתה האשה.

נכנסתי.

– שבי.

אני נשמעתי. היא התבוננה בי מראשי
ועד רגלי בעיניה הקטנות והמבריקות
ותשאלני:

– מה שמך?

– שרה וויליאמס.

– איפה תגורי? בעיר הזאת?

– לא. בהוקר וויל, מהלך שבעה מילים
מזה. כל היום הלכתי רגלי, ועכשו עיפה אני
בלי כח.

– וגם רעבה את, ודאי? חכי נא, אני אתן לך אכל.

– לא. לא רעבתי. לפני שעות שתים
האכילוני באחזה אחת, על כן אחרתי ככה. אמי
חולה. כסף אין לנו. ואבא להגיד לדודי לאבנר מיר.
אמי אמרה לי, שהוא יושב בקצה השני של
העירה. מעולם לא הייתי עוד פה, היודעת את
אותו?

– לא. אני גרה פה זה רק שני שבועות
ואיני יודעת איש. אך רחוקה עוד הדרך בשבילך
עד קצה העיר השני. מוטב שתשארי ללין פה.
הסירי את המגבעת.

– לא. תודה רבה, – עניתי, –חפצה אני רק
לנוח רגע, ואחר אלך הלאה. איני יראה מפני
החשך.

אך היא אמרה, שלא תתן לי ללכת
לבדי, שמהרה ישוב בעלה וילוני. אחר כך
התחילה מספרת על אדות בעלה ומשפחתה.
הודיעה, שקדם היה מצבה טוב יותר; ושכנראה
נואלו בעברם הלום תחת השארם במקום מגורם
הישן… היא פטפטה בלי הרף, עד שהתחלתי חושב
כבר, שגם אני נואלתי בסורי אליה – בקוותי
להודע מפיה חדשות. אך לאט לאט התחילה שיחתה
שוטפת בזרם ישר ותספר על אדות הזקן שלי
ועל אדות הרציחה. ספרה על אדותי ועל אדות תם
סואיר, כיצד שמצאנו ששת אלפים דולארים,
שבלשונה נהפכו לעשרת אלפים, – ספרה על אדות
אבי ואיזה אוצר נחמד הוא, ואיזה אוצר נחמד הנני
אני בעצמי, לסוף הגיעה עד מיתתי.

– ומי זה איפה רצח את היק פין? –
שאלתי. –על אדות הרציחה הזאת ספרו גם
בהוקרוויל, אפס לא ידעו מי הרוצח.

– את הדבר הזה אין יודעים גם פה.
רבים היו משלמים מחיר רב, ובלבד שיודע להם
מי הרוצח. חושדים, שהזקן פין בעצמו עשה את
הדבר

– לא. אי אפשר הדבר!

– בראשונה היו כמעט הכל בטוחים
בזה. פוחז זה אינו יודע עד כמה היה קרוב אל
התליה! אחר כך שנו את דעתם וחשדו ברציחה
את הכושי הבורח, דזשים.

– כיצד? הוא?

נזכרתי בעוד מועד, והחלטתי שמוטב
לי לשתוק. אך היא לא הכירה כלום, והוסיפה את
שיחתה:

–כן, הכושי ברח באותו הלילה,
שנרצח היק פין. הכריזו פרס של שלש מאות
דולארים לאיש שיחטף אותו. בעד הזקן פין קבעו
כמו כן פרס – מאתים דולאר. הלא הוא בעצמו בא
בבקר שלאחרי הרציחה אל העיר ויספר על אדות
הכל, ואחר כך נסע בקטר יחד עם הכל לבקש את
גופת הבן הנרצח. אך תכף לאחר זה נעלם מן העיר,
וכאשר זכרו אדותו בערב, כדי להעלותו על
התליה, כי חשבו כי פעל ידיו הוא, נעלמו
עקבותיו כבר. וביום השני נודע, שברח הכושי,
ושבפעם האחרונה ראו אותו בשעה העשירית
בערב ליל הרציחה. אז נפל החשד עליו, ובאותו יום
עצמו נראה שוב הזקן פין בעיר, ובקולי קולות
דרש מאת השופט טטשר כסף לרדוף אחרי הרוצח
הנבל, אחרי הכושי. השופט נתן לו דולרים מספר,
ובאותו ערב עצמו שתה הזקן לשכרה, ויעש
שערוריות ברחובות בלוית עוד איזה שני פוחזים
חשודים, ועמם יחד נעלם מן העיר. מאז לא ראה אותו
עוד איש. ואף אין איש מתגעגע עליו, ומה גם
שהכל בטוחים שוב, שהוא בעצמו הרג את בנו
הילד, והוא מדבר על אדות איזה רוצח, רק כדי
לסמא את העין, הוא חשב, שעל ידי כך יקבל את
כסף בנו מהרה יותר משיקבלו, אם יחכה לסוף
המשפט המשעמם. כי הרי נבל זה ירמה את הכל.
אוי, הרי זה נוכל ערום! אם לא ישוב הנה בטרם
תעבור שנה ישתקע הדבר. אין שום אות על
אשמתו. והוא יקבל את הכסף בלב שוקט.

– ודאי, אז לא יהיה עוד מעצור, גם אני
חושבת כך. איזה נוכל! ובכן איפוא חדלו לחשוד את
הכושי?

– לא, לא הכל. אבל במהרה יתפשו אותו, ואז יודע כל הדבר.

– וכי עוד רודפים אחריו לתפשו?

– הוי פתיה. הרי שלש מאות דולארים
אינם מתגוללים באשפה. הוא לא יכל להרחיק
לברוח. דעת רבים היא, וגם אני חושבת כך. לפני
יומים נכנסתי בשיחה עם שני זקנים, איש
ואשתו, הגרים לא הרחק מזה. בתוך יתר דבריהם
אמרו לי, שהאי דזשקסון ריק מאדם. ואני נכונה
לתת את ראשי כפר, אם לא ראיתי בימים האלה עשן
על האי. ומי יודע, – אפשר ששם שם מתחבא
הכושי הבורח. מאז אמנם לא ראיתי עוד עשן.
אפשר שהכושי עזב את האי, אך אני בכל זאת לא
ספרתי דבר לאיש, ואחליט לחכות לשוב בעלי. הוא
עזב את הבית ליומים לרגלי עסקיו עם ידידו
יחדו, ורק היום שב. אני ספרתי לו את כל אשר
ראיתי, והוא חפץ ללכת עוד היום עם עוד אחד ולרגל
את האי.

אני ישבתי כעל גחלים בוערות,
ומתוך מבוכה לא ידעתי מה לעשות בידי. לסוף
לקחתי מחט, שהיה מוטל על השלחן והתחלתי
מכניס לאזנו נימא. אך ידי רעדו מאד, ובשום אפן
לא יכלתי להביא את החוט לתוך החור. פתאם חדלה
האשה מדבר, השקפתי עליה

וארא והנה היא מביטה עלי בשום-לב
ומחיכת בחיוך משנה. אני הנחתי הצדה את
המחט והחוט ואעמיד פנים, כאלו אני מתענין
מאד בספוריה ואמר:

– אלי! שלש מאות דולארים! איזה סכום
עצום! לו לאמי כך. בעלך נכון עוד היום ללכת אל
האי?

– מובן. אני חושבת, בחצי הלילה ילכו לשם.

– הלא טוב ללכת ביום. קל לראות יותר.

– הוי, שוטה, וכי מה את חושבת, הכושי
עור יומם, מה? לא, דוקא בלילה קל יהיה לתפוש
אותו, כשאינו נזהר וישן על יד המדורה.

הרגשתי, שהאשה מוסיפה להתבונן
בי בעיון, ורגש לא נעים מלא אותי. אחרי רגע
שאלה אותי שוב:

– איך אמרת – מה שמך?

– מ…מרי וויליאמס.

פתאם זכרתי שבראשונה קראתי לעצמי
שרה, או שם אחר, ונבוך לא העזתי לשאת את עיני.
וכאלו רק להשלים את מבוכתי, שתקה האשה
והוסיפה להביט עלי, כי, כנראה, איזה ספק מלא
אותה. לסוף הביעה בקול מתוק כדבש:

– כיצד אפוא, נשמתי, כנית לעצמך קדם שרה?

– אמנם כן: שרה-מרי-וויליאמס. קוראים לי גם שרה, גם מרי. אחת היא.

– הנה כן אפוא, –ותצחק.

אני שבתי למנוחתי קצת, אך בכל זאת
התאויתי למהר ולהחלץ בשלום מן המקום, אלא
שלא העזתי עוד. ובעלת הבית התחילה מתאוננת
שוב על הימים הרעים ומפטפטת בלי הפסק.
והעכברים הוציאו את חטמיהם מכל סדקי החדר ולא
חדלו. בתוך שאר דבריה אמרה בעלת הבית, שהיא
מחזיקה תמיד על ידה דבר מה קשה להטיל בחיות
הארורות, אלמלי כך לא תתנה לה מנוח, כשהיא
יחידה בבית. ובזה הראתה לי כדור עופרת,
ובקשתני לזרוק אותו על העכבר. אני חפצתי
להסתלק מזה בטרם שישוב בעלה, אפס כחדתי
את הדבר; לקחתי את העופרת ואך את העכבר הראשון
שנראה מכה גדולה כל כך, שברב עמל נמלט אל
חורו. בעלת הבית הללה את המכה, ותאמר
שהעכבר השני ודאי שילך למיתה. הרימה את
העופרת והביאה דוללה של חוטי-צמר, שהטילה עלי
לעזור לה בהתרתם. אני הושטתי את שתי זרועותי,
היא שמה עליהן את הצמר והמשיכה את ספוריה על
אדות בעלה.

–אל תאחרי את המועד, שמא יראה עכבר.
החזיקי את העופרת על ברכיך, שתהיה מוכנה תחת
ידך – הפסיקה פתאם את דבריה.

זרקה את העופרת ישר אל חיקי, ואני
אחדתי מהרה את שתי ברכי, שלא תפל ארצה. היא
דברה עוד רגע אחר כך חדלה פתאם, ובהשקיפה ישר
אל פני אמרה לגמרי בלי איבה:

– תני נא תודה, מה שמך האמתי?

– מ-מה?

– מה שמך באמת? – הוסיפה ותשם את
ידה על שכמי. – אמרי איפוא: ביל, או תם, ואפשר
דזשיק?

כל גופי רעד, ולא ידעתי מה להשיב. לסוף לחשתי בכבדות:

לא טוב לצחק על ילדה עניה. אם נפלתי עליך למשא, הריני…

–לא כלום, לא כלום, שב במנוחה. שום רעה
לא אעשה לך ולא אלשין עליך, רק את האמת תגד לי:
מי אתה ומה קרה לך? מאום לא אספר, ואף עזרה
אושיט לך, גם אישי יעזור לך כפי יכלתו. ודאי
הנך פועל בורח - הלא כן, מצאתי את הפתרון? אך אין
רע, ילדי. אדוניך ודאי התימר בך ולא יכלת
סבול? אמת?

על זה השיבותי, שעכשו נוכחתי גם אני,
שאין להתחפש עוד, וטוב יותר להתודות על הכל, אם
היא תשמור את הבטחתה ולא תגלה את סודי. אחר כך
ספרתי לה, שאבי ואמי מתו, ואפטרופסי, בעל
אחזה זקן, הגר כשלשים מיל מהכא, לקחני אליו
ויתהלך אתי באכזריות, ענני ברעב, עד
שהחלטתי לברוח. השתמשתי בשעה שעזב את
הבית לזמן שלשת ימים, גנבתי את שמלות בתו
ואלך בדרך. הלכתי שלשה לילות, וביום הייתי
נחבא וישן. לחם ובשר לקחתי צידה לדרך. אבנר
מור, דודי, מובן, יעמד על צדי ויגן עלי בפני בעל
האחזה הזקן, ועל כן באתי הנה, גשנה.

–גשנה, ילדי? הרי אין זה כלל גשן, אלא
פטרסבורג. גשן נמצאה הרחק מזה דרך שתי שעות
וחצי. מי זה אמר לך, שפה גשן?

– איש אחד, שפגשתיו בבקר ביער,
הוא אמר: כשתגיע עד פרשת דרכים, פנה הימינה,
והגעתי אחרי שעה גשנה.

– ודאי שהיה שכור, או שהתעלל בך, ילדי העלוב.

– אמנם, נדמה שהיה מבשם. ועכשו אין
מה לעשות. תכף אצא לדרך ולבקר אהיה בגשן, שם
איני ירא מאומה.

– חכה רגע, הנה אכין לך צידה לדרך.

מהרה הכינה בשבילי אכל, ואחר כך שאלה:

– אמר-נא לי, כיצד קמה על רגליה פרה
שוכבת על הארץ, מאחור או מפנים? רק ענה תכף, בלי
חשוב.

– מאחור.

– וסוס?

– ברגליו הקדומות.

– מאיזה צד מתכסה העץ אזוב יותר?

– מצד צפון.

– וכשחמש עשרה פרות רועות יחדו על
גבעה אחת, כמה מהן אוכלות עשב כשראשיהן מפנים
לצד אחד?

– חמש העשרה כלן.

– טוב, עכשו אני מאמין בדבריך,
שאמנם בכפר גרת, כי חשוב חשבתי בראשונה,
שעוד אתה מרמה אותי, ועתה מה הוא שמך
באמת?

– דזשארדז פטרס.

– טוב, זכור את הדבר ואל תקרא לעצמך
עוד אלכסנדר, ואחר כך דזשארדז אלכסנדר,
כשיתפסו אותך. וגם אל תתראה בפני הנשים.
בשמלת נשים זו לא תראה כילדה. את הגברים אפשר
שתרמה עוד, ואת הנשים – לעולם לא. וזכור עוד,
בני, כשתכניס חוט במחט, תחזיק את המחט הכן,
ואת החוט תביא לחור המחט, ולא להפך. כך עושים
רק הגברים, וכל תינוקת קטנה תבין מי אתה,
בראותה אותך מעלה את המחט על החוט. ואם תזרק
עוד דבר מה על עכבר, תעמד על בהונות רגליך, ואת
ידך תרים גבוה מעל שכמך, והשתדלת להחטיא
את המטרה על שטח של שש או שבע רגל, כמשפט
הילדות, אך מעולם אל תזרק מכף היד ומהמרפק,
כמשפט הילדים. ועוד זאת תזכר: כשחוטפות
הילדות בחיקן דבר מה, אז הן מפרידות את ברכיהן
ולא מאחדות כמו שעשית אתה, בשעה שחטפת את
העופרת. אני הבינותי שהנך נער, באותו רגע
שחפצת להכניס חוט לתוך המחט. ומעשיך שבאו
אחרי כן הוכיחו לו רק כי צדקתי. ועכשו רוץ אל
דודך,
שרה-מרי-וויליאמס-דזשורדז-אלכסנדר-פטרס. ואם
תהיה דרושה לך עזרה, שלח לקרא את יהודית
לופטוס – זה שמי, ואני אעשה בשבילך את כל
אשר אוכל. אל תסיר כל עת לכתך מן הנהר, ואם
יקרה לך המקרה לעבור עוד במקום הזה, קח
פזמקאות ונעלים, הדרך פה מכסה אבנים, ואתה
תפצע את רגליך כהוגן, בטרם תבא גשנה.

אחרי עברי ליד החוף כחמשה עשר מטר,
שבתי על פני הבית אל מקום הסתר, שהיתה סירתי
חבויה שם, קפצתי לתוכה ואמהר ואמלט. עברתי את
הנהר לרחבו, כנגד האי; את המגבעת השלכתי
מעל ראשי. פתאם שמעתי הולם של שעון. התחלתי
מונה – אחת עשרה כבר. כהגיעי אל האי, לא אבדתי
רגע למנוחה, אף על פי שהייתי עיף מאד, ואמהר אל
המקום ששם היה משכני הקדם ואעלה שם מדורה
גדולה.

אחר כך מהרתי שוב אל הסירה, ובכל
כחי חתרתי אל מפלטנו על הסלע. כצאתי אל החוף,
רצתי חיש אל המערה ואמצא את דזשים ישן שנת
ישרים. קראתי אליו:

–דזשים, קום, קום, רודפים אחרינו!

הוא לא דבר דבר, לא שאל. אך לפי חפזונו
ורעדו חזיתי, עד כמה היה נפחד. כהרף עין
העברנו את כל הוננו על הרפסודה, הנסתרה בין
הערבות. את המדורה ליד המערה כבינו תכף מבלי
השאיר ניצוץ.




פרק שנים-עשר


ודאי כחצות הלילה עברנו את האי.
הרפסודה שטה לאטה. במקרה של חשד החלטנו
לעזוב את הרפסודה ולשבת בתוך הסירה ולחתור
בחפזון אל חוף אילינוס.

אם האנשים ההם באו באמת לחפש באי,
כי אז, מובן, שמהרו קדם כל אל המדורה שהדלקתי
ושמה עמדו על המשמר כל הלילה לחכות לשובו של
דזשים. בכל אפן לא רדפו אחרינו, ואם מדורתי לא
הביאה אותם לידי טעות, לא אשמתי היא. אני הדלקתיה
בכונה טובה.

כשנראו בצד מזרח דמדומי שחרית
יצאנו אל חוף אילינוס במפרץ קטן ושם הסתרנו את
הרפסודה בערבות. כל היום שכבנו חרש ונבט על
הסירות ועל הרפסודות ששטו במורד הזרם על פנינו
ועל הקטרים שנלחמו נגד הזרם במעלה הנהר.
אני ספרתי לדזשים על אדות המאורע של יום אתמל
עם האשה, שלא רמו אותה גם שמלות הנשים וגם
המגבעת, דזשים אמר, שהיא ודאי אשה ערומה,
ושמידה לא היינו נחלצים על נקלה, כמו מידי
הגברים. היא לא היתה יושבת בטל ושומרת את
המדורה העזובה, אלא שהיתה רודפת אחרינו
בעקבותינו, ואף לא הלכה, ודאי, בלי כלב.

– מדוע לא יעצה לגברים לקחת כלב? –שאלתי.

– ודאי, שסוף סוף עשתה כן, כי
המפגרים הללו אחרו את המועד היקר בבקשם את
הכלב, ואנחנו יושבים לנו על הרפסודה, נסתרים
בין השיחים, תחת שבתנו במשמר, מאחרי שבעה
מנעולים – ענה דזשים.

באמת, אחת היא לי לגמרי, מדוע אנו יושבים פה, ובלבד שחפשים הננו.

כשהחשיך היום, הוצאנו את ראשינו
מסבכי השיחים, והתבוננו סביב. מפנים, מאחור
ומצדדים – אין נפש. דזשים לקח דפים עליונים אחדים
מן הרפסודה, ויכונן דבר מה דומה לסכה שתגן
עלינו ועל הוננו מפני רוחות רעות. ועל הרפסודה
גופה מתחת לסכה עשה מצע גבוה כמעט רגל אחת,
ומשום זה לא עלו הגלים על כלינו ועל שמיכותינו,
בשעה שעברו הקטרים על פנינו. באמצע הסכה
עשינו מחמר דבר מה דומה לכירים, שעליו היינו
יכולים להדליק אש, מבלי ירא, שמא ירגישו בנו.
אחר כך הכינונו עוד משוטים על כל מקרה, שמא
ישברו הישנים. מקל עקם שמש לנו במקום עמוד
לפנס, שהיינו מדליקים אותו מדי פעם, כשנראה
מרחוק קטר,שלא יקפץ עלינו ולא יטביע
אותנו.

בלילה הבא שטנו כשבע שעות במורד
הזרם. צדנו דגים, פטפטנו, שחינו ליד הרפסודה
כדי לגרש את השנה. האויר היה יפה, ומאומה לא
ארע לנו גם בלילה הזה, גם בשני וגם לאחר
זה.

בכל ערב הייתי יורד אל החוף בשעה
העשירית לערך ואבא לאיזה מושב קטן, קניתי שם את
כל הדרוש לנו: שומן, קמח, טבק, פעמים שעלה בידי
לגנוב אפרוח תרנגלים, שלא הספיק לשבת על קנו,
ואביא אותו אל הרפסודה. אבא היה אומר: “אם יקרה לך
מקרה, קח את האפרוח אליך תמיד. אם לא ידרש לך,
ידרש לאחרים, ומעשים טובים – שכרם תמיד בצדם”.
אולם הזקן היה משאיר את האפרוח תמיד אצלו, וכל
דבריו היו רק לשם מליצה יפה.

לבקרים בעלות השחר הייתי מתגנב אל
השדות ולוקח “בהקפה” קשוא או דלוע –וכל הבא
לידי. אבא היה אומר, שמותר לקחת “בהקפה”,
כשלוקח אתה בכונה להשיב אך האלמנה דוגלאס
אמרה, שזה דומה לגנבה, ושום איש הגון אינו עושה
כך. על שאלתי, מי מהם צדק, ענה דזשים, שצדקה
האלמנה, וגם הזקן צדק, ואם אנחנו נוציא איזה
דברים מכלל “הקפותינו”, למשל: דלועים רעים
ותפוחים חמוצים, ונחליט החלטה גמורה לבלי קחת
אותם אז מותר יהיה לנו לקחת את כל שאר הדברים
בלב שוקט. בראשונה הרגשנו רגש לא נעים במקרים
שכאלה, אך לאחרי שהחלטנו את החלטתנו, שקטה
רוחנו. ולא קשה היה כלל לקחת על עצמנו אסור של
דלועים מקלקלים ותפוחים חמוצים.

בקצור חיינו חיים טובים ומאשרים.

בלילה החמשי כששטנו לפני העיר
סן-לואי קמה סערה נוראה ויהיו ברקים ורעמים
וגשם שוטף ירד ארצה דליים. התחבאנו מתחת לגג
סכתנו, במסרנו את הרפסודה בידי הגלים. לנגה
הברקים נראו סלעי החופים והאבנים החדות שעלו מן
המים.

– הוי דזשים! – קראתי פתאם, –הביטה, מה זה שם!

זה היה קטר, שקפץ ועלה על סלע
וישבר. הזרם נשאנו ישר למולו, ולנגה הברק
ראינו ברור את גזרתו. חלק המכסה העליון התרומם
על פני המים, ולאור ברק חדש נראה ברור גם כסא
שעמד אצל הפעמון הגדול, ואפילו מגבעת של צמר
ישנה תלויה על גב הכסא.

הלילה השחור, הסערה, הרעש והאניה
המעציבה האלה פעלו עלי רשם חזק. התאויתי תאוה
עזה לעלות על הקטר ולראות את הנעשה שם.

– דזשים, נקרב אל האניה, –התחננתי.

אך בראשונה לא חפץ דזשים בעד שום שכר שבעולם. ואני הוספתי:

– הנה בתאו של רב החובל יכולים אנו
להשיג דבר מה “בהקפה”. הנני ערב לך דזשים,
אנחנו נמצא שם סיגרות שמחירן חמשה צנטים האחת.
סיגרות נהדרות דזשים. חובלי האניות בני-אדם
עשירים הם. נלכה דזשים, קח נר. בין כה וכה לא אנוח,
בטרם שנבקר באניה. תם סואיר לא היה מניח
מידו מקרה שכזה. הוא היה מכנה למאורע זה “מאורע
של גבורים”, והיה עולה על האניה אפילו בסכנת
נפשות. וכיצד היה מתפאר אחר כך! כמה חפצתי,
שיהיה תם פה!

דזשים הסכים לסוף אנחנו התקרבנו בזהירות ונקשר את הרפסודה אל האניה.

המכסה התרומם במקום הזה למעלה.
אנחנו זחלנו בתוך החשך על פני שפוע המכסה אל
תאו של החובל, בדרכנו בזהירות ובפשטנו את
ידינו לפנים, כדי שלא להיות נפגעים בדבר מה. עד
מהרה הגענו אל מזוזת הביאה, ירדנו לתוכה,
ונעמוד מול הפתח הפתוח של תא החובל. פתאם
–והנה אימה! - בתא השני מאחור ראינו נגה אור
ונשמע קולות מדברים חרש.

כמעט שיצאה נפשו של דזשים מפחד,
וילחש לי בתחינה שאמהר ללכת אחריו. אני עניתי:
טוב, נלכה. והנה פתאם שמענו קול יללה
נוראה:

– עזבוני, אחי, נשבעתי, שלא אמסרכם בידי הרשות.

קול אחר ענה ברמה למדי:

– שקר,תשקר, דזשיק טרנר! ידענו את
תעלוליך. תמיד אתה לוקח לך את החלק הגדול
בשעת החלוקה ועודך מאים להלשין, אם לא נמלא
את חפצך. עתה הנך בידינו, כלב נבזה!

דזשים נעלם, והיה כבר, ודאי, על
הרפסודה, ובי התעורר החפץ לדעת מה זה. “בעד כל
מחיר לא היה תם סואר עוזב את הדבר, – אמרתי
לעצמי. – וגם אני צריך שאשגיח מה נעשה שם”.
זחלתי על ארבע לפנים לארך הפרוזדור הצר
ואשקיף לתוך התא. שם ישב על הרצפה בן-אדם אסור
ידים ורגלים. שנים אחרים עמדו על גבו, ביד
האחד פנס קטן, והשני בידו רובה, שהכין אותו ישר
מול ראש האסור, ויאמר.

– תכף אירה בך, כבכלב שוטה, מלשין!

והלז התפתל על הארץ ויצעק:

– אל תגע בי, ביל! בשם האל, אל תגע בי! נשבעתי, לא אגיד לאיש דבר.

– חכה, אלתיר, – אמר האיש שהפנס בידו.

– למה נטפל בו הרבה דזשיק. חפץ אנכי
להשתיק את הכלב הזה לנצח. כלום גמול זה לא ישוה
לו? כלום לא המית הוא את הזקן גאטפילד?

– אבל איני רוצה שתהרגהו, וטעמי ונמוקי עמי.

– יברכך האל בעד דבריך, דזשיק, לעולם לא אשכחם, כל עוד אחיה,–יבב האסור.

מבלי שים לב לדבריו תלה דזשיק את
הפנס על מסמר ויקרא את ביל ללכת אחריו, וילך
בחשך ישר אל המקום אשר אני נחבאתי שם. כעקרב
מהרתי לזחל הצדה ואבא לתוך התא הראשון
שפגשתי, כדי שלא אגלה לעניהם.

בטרם הכנסם אל התא, שאנכי נכנסתי לתוכו, עמד דזשיק ואמר לביל:

– הכנס הנה.

שני הנוכלים נכנסו. אני רק הספקתי
לטפס ולעלות על המשכב העליון. לא יכלתי
לראותם. אך הרגשתי שהם פה בשל ריח היין
החזק שנדף מהם. תודה לאל, שאיני שותה יין, אף על
פי, כך חושב אני, שאין כה וכה, לא היו מרגישים
בי, כי נשימתי פסקה מאימה. נסו נא לבלי ירא,
כשאתם עדים למועצות נעימות כאלה. הנוכלים
נועצו חרש, אך בהתלהבות. ביל חפץ להרוג את טרנר
ויהי מה.

– חכה רגע, ביל, ושמע לדברי, אני לא
גמרתי עוד. אמנם טוב להרוג אותו ביריה, אך אפשר
לבא לידי אותן תוצאות עצמן באפן אחר. למה נקח
סכנת אשם על נפשנו אם אפשר לעשות אותו דבר
עצמו מבלי שום סכנה. כלום לא הצדק אתי?

– ודאי.

– אכן. אך כיצד תעשה את הדבר?

– שמע נא, אנחנו נחקר היטב את האניה
עוד פעם, שלא נשכח פה דבר. אחר כך נמתין
במנוחה ובטרם תעברנה שתי שעות, יתפרד הסיר
הישן הזה כלו, ואם בן החיל שלנו יטבע –מי
אשם בזה? מדוע עלה על האניה השבורה? התישב
נא בדעתך. תמיד הנני מתנגד לרצח, אם אפשר
בלעדו –הלא שטות ונבלה היא.

– הצדק אתך. ואם האניה לא תמהר לטבע?

– אבל שתי שעות יכולים אנו להמתין בכל אפן. נלכה!

הם יצאו, ואף אני ירדתי בחפזון מן
המשכב, כשזעה קרה נזלה מעלי, ואזחל אל
המקום ששמה קרבה סירתנו. חשך היה כמו בקבר,
לא ראיתי אפילו את ידי לנגד עיני. לחשתי חרש:
“דזשים”! ובמקום מענה שמעתי אנחה רפה.

– מהרה, דזשים, אין פנאי ליבב. חבר
שודדים ורוצחים שם, ואם לא נמצא את סירתם ולא נשלח
אותו עם הזרם, רע יהיה לאחד מאנשי החיל ההם.
ואני חפצתי ששלשתם יפלו בידי השופט. מהרה.
אני אחפש את הסירה מצד זה של האניה, אתה – מן
הצד השני. אחר כך שב מהרה על הרפסודה!…

– הרפסודה? אויה, אלי. אין רפסודה. הזרם
שטף ונשא את הרפסודה, ודזשים הזקן העלוב והיק
אבדו. אין רפסודה…




פרק שלשה עשר


נשימתי פסקה, כמעט שהתעלפתי
מאימה. לא צחוק היה הדבר להשאר על האניה
השבורה ועוד בחברת הרוצחים. עכשו צריך היה
למצא את סירתם ויהי מה, – בשבילנו. רועדים בכל
גופנו היינו מגששים לארך שפת האניה מימין,
ונראה לנו, כאלו נצח שלם עבר, עד שהגענו אל
קצה האניה. אך הסירה לא נמצאה בשום אפן. דזשים
כמעט שלא יכל להחזיק מעמד מאימה. מצבי אני לא
היה טוב מזה, אך אני לא הייתי מודה ברפיוני בעד
כל מחיר שבעולם. אני משכתי אותו לפנים,
בהבטיחי לו, כי בין כה וכה אבדנו, אם נשאר על
האניה השבורה בין הנוכלים האלה. זחלנו הלאה,
ולסוף הגענו אל אותו חלק האניה, שהמים עברו
עליו כבר. והנה פתאם – שמחה! – באפל ראיתי דבר
מה שחור על פני המים. זו היתה הסירה. שאפנו
רוח לרוחה, אבל ברגע שהייתי מוכן כבר לקפוץ
לתוך הסירה, נפתחה פתאם הביאה התחתונה
ונראה ראשו של אחד הרוצחים. כיצד לא הרגיש בי –
זה היה פשוט מעשה נסים. הוא הפך את פניו לאחור
וילחש:

– הרחק את הפנס הארור הזה, ביל, הוא יכל לגלות אותנו.

זרק איזה שק לתוך הסירה ויקפץ גם
בעצמו לתוכה. זה היה דזשיק. אחר כך עלה ביל
וירד גם הוא למטה.

– שוט, –לחש דזשיק.

אני לא יכלתי כבר להחזיק מעמד, וכמעט שאבדה בינתי. פתאם אמר ביל:

– המתן קצת, ההיטבת לחפש בבגדי הנבל?

– לא, כלום אתה לא עשית את הדבר?

– לא, יענשני אלהים. ובכן איפוא נשאר כל חלקו של הנבל בבגדו! נמהרה ונלכה.

הרוצחים יצאו מן הסירה וימהרו
למטה. כמהר ברק קפצנו לתוך הסירה. נדמה לי,
כאלו רוח נשאנו. הוצאתי סכין, גזרתי את החבל
– ברגע אחד נעשה הדבר, ונשט.

אנחנו לא נגענו במשוטים, לא הוצאנו
הגה, אף לא נשמנו. בלי קול שטנו בתוך אפלת
המות לארך האניה השבורה ואחרי שני רגעים
היינו כבר רחוקים ממנה. נצלנו ונברך לבורא
העולם.

כשהתרחקנו על שטח מאתים או שלש
מאות מטר, ראינו כוכב אור מזהיר על פני המים,
במקום שהסירה היתה קשורה שם. זה היה הפנס,
שהרוצחים, כנראה, חפשו בעזרתו את הסירה
שנעלמה, בבואם לידי הכרה, שמצבם עתה נואש,
כמצב שהכינו בשביל טרנר.

אנחנו עבדנו בכל כחנו ונשט רודפים
אחרי רפסודתנו. פתאם עלה על לבי הרעיון,
שהגורל שהכינותי בשביל האנשים האלה, אף על פי
שהם רוצחים, קשה ביותר, – עד עכשו לא היה לי פנאי
לחשוב על אדות הדבר הזה. אמרתי לעצמי: מי יודע
היק, מה שתהיה אתה במשך הימים, ושער את
עצמך במקומם - מה היית אומר אתה?

– דזשים, –החלטתי,– אך ראה נראה אש
על החוף, נצא עליו, נסתיר את הסירה, אני אלך אל
בני-אדם אבדא מלבי איזה בדים, ואשלח אותם אל
האניה השבורה, כדי שלא יטבעו הנבלים ההם,
כעכברים, מוטב שיתלו, כשתגיע שעתם.

אך לא עלה בידינו להוציא את מחשבתנו
אל הפעל. הסערה התנשאה שוב. גשם שוטף ירד.
אש לא נראתה, הכל ישן. אנחנו שטנו הלאה והלאה
ונתבונן בשים לב לפנים בתקותנו למצא את
הרפסודה. פתאם בשעת ברוק הברק ראינו מלפנים
דבר מה שחור. זו היתה רפסודתנו. מה שמחנו לקראת
רפסודתנו הישנה הנעימה שמצאנו שוב! באותה
שעה עצמה ראינו אור על החוף. אני חפצתי לרדת אל
החוף ויהי מה – גורל שלשת הרוצחים העיק עלי. אך
משום שהסירה היתה מלאה שלל עד שפתה, הריקונו
אותה אל הרפסודה בגל אחד, ואבקש את דזשים
שיסע הלאה, ורק לאחר שעה ידליק אש ולא יכבה
אותה עד שובי, כדי שאוכל למצא אותו על פי האות
הזה. אחר כך שטתי אל המקום שנראה שם האור.
הוברר, שזה היה אור של פנס, תלוי על עמוד של
קטר בעל קרקע שטוח. בקשתי את השומר ולסוף
מצאתיו ישן שנת ישרים על גל של חבלים. הדפתי
אותו על נקלה פעמים ואחל לילל בקול.

הוא קפץ על רגליו ויתבונן סביב
בפחד, וכשראה אותי פהק, התמתח וינהם בדרך
שלום

– מה זה היה לך, אל תילל, נער, מה היה?

מתיפח אמרתי: –“אבא, אמא, אחות”!…

לא יכלתי להוסיף…היללות הפסיקו את דבורי.

– אל תילל איפוא, נער, איש איש וצרתו,
וגם לצרתך אפשר לעזור. מה קרה לאבא ולאמא
ולאחות?

– הם… להם…כלום אתה השומר?

– כן, –אמר נהנה מעצמו. –אני רב
החובלים, בעל האניה, המלח, המנהיג
והשומר–הכל בבת אחת. לעתים קרובות הנני גם
הנוסע היחידי והמשא. איני עשיר כמו דזשים
הורנבאק, איני יכל לבזבז ממון כמוהו גם על תם,
גם על דיק גם על הארכי, בכל זאת לא חפצתי בשום
מחיר שבעולם לעשות עמו חליפין במצבנו, מפני
שאני – כך אני אומר,– מכיר רק את חיי הנוסע
בימים. מבכר אני למסור את עצמי לתליה, משבת
שם על ההר, במקום שאין אתה יודע כלום מהנעשה
בתבל. – בשום מחיר שבעולם ולו יתנו לי גל של
זהב – כך אני אומר…

כאן הפסקתיו, בהתחילי לילל שוב.

– הם אינם יודעים מה לעשות!…

– מי זה הם?

– אבא ואמא, אחותי ומיס הוקר. הוי, לי הטיבות להם ולקחת סירה ושטת אליהם…

– לאן? איה הם?

– על האניה השבורה.

– על איזה אניה שבורה?

– הלא רק אניה אחת שבורה יש.

– כיצד? על ולטר-סקוט?

– כן,כן.

– אל רחמן! כיצד באו להתם?

– לא ברצונם הטוב.

– ודאי. אלי, הרי לא טוב יהיה, אם לא יעזבוה תכף. אך כיצד איפוא באו על האניה?

– פשוט מאד. מיס הוקר התארחה שם בעיר.

– בבוסט לנדינג?

– כן. בבוסט לנדינג. ולפנות ערב חפצה
לבקר בבית אחת רעותיה וללון שם – אוי, שכחתי את
שמה. ותשב יחד עם הכושית הזקנה בסירה. אך על
הנהר אבדו משוטיהן, נשאו אותן הגלים, נתקלה
סירתן באניה השבורה. הסירה ומנהיגה ירדו
מצולות. רק מיס הוקר לבדה נצלה, כי החזיקה בקצה
האניה השבורה ותטפס ותעל על המכסה. ואחרי
חצי שעה לערך עברנו אנחנו בסירה מהשוק. היתה
אפלה חשכה כל כך, שלא ראינו את האניה
השבורה ונתקלנו בה גם אנו. מובן, שסירתנו
נטבעה, אף על פי שאנחנו נצלנו, מלבד בילי
וויפלי, שנטבע. אוי, מה גדול האסון, עלם טוב
כזה…

– אלי, הנה מאורע נפלא. מעולם לא שמעתי כמוהו. ומה היה אחר כך?מה עשיתם אז?

– אנחנו צעקנו כמשגעים בראשונה,
אך החוף רחוק, ואיש לא שמע את צעקתנו. אז אמר
אבא: אין לצעק על חנם. איש מאתנו צריך שימהר
לשחות אל החוף ולבקש עזרה. אני התנפלתי
המימה. מיס הוקר קראה אלי, שאם לא יושיטו עזרה
מן החוף, עלי למצא את דודה ולהתיעץ עמו. והנה
אנכי פה… אוי, לו חפצת לנסוע שמה…

– נשבע אנכי בחיי עולם הבא שלי
שנכון אנכי לנסוע, אך, הרי אתה רואה, לנסוע
חנם, איני יכל, מי יתן שכרי.

– אי משום זה אל תדאג. מיס הוקר אמרה שדודה הורנבאק…

– כיצד? הוא דודה? שמע איפוא ילד, רואה
אתה שם אש? טוב… לך ישר שמה, וכשתבא שאל
בבית המשקים איה דזשים הורנבאק. רק מהר, אל
תתמהמה בדרך, ואמרת לו, שאני אמציא לו את
בת אחיו שלמה ובריאה, יהי נא שוקט ובטוח. מהר
איפוא, עצל, רוץ בכל כחך, ואני אשוט תכף.

– עשיתי את עצמי, כאלו הלכתי
בדרך שהראה לי אל האש, אבל אחרי עברי איזה
שטח, שבתי בגנבה אל סירתי הנסתרה, ואשב בה
ואשוט לארך החוף ואחבא בין רפסודות העצים,
שיכלתי להשגיח משם היסע האיש הזה להציל
את האובדים. בנפשי הייתי שבע-רצון מעצמי, כי,
חשבתי, לא רבים היו משתדלים ככה להציל
ממות חבר של שודדים.

– אך הנה נתקה סירת הקיטור ממקומה. וגם אני עזבתי את מחבואי.

– כשהשגתי בשלום את דזשים, האיר
כבר המזרח. קרבנו אל אי קטן אחד, הסתרנו את
הרפסודה, שכבנו בסכה ונישן שנת ישרים.






פרק ארבעה עשר


כשהקיצונו, התחלנו מעינים בשלל,
שלקחנו מן השודדים שעל האניה השבורה.
מצאנו הרבה דברים יפים: מגפים, שמיכות, בגדים,
ספרים רבים קנה צופים, שנים ארגזים מלאים
סיגרות, ובכלל דברים נחוצים רבים. ביחוד היו
טובות הסיגרות – הרונה, או שם אחר אשר נקראו בו.
כל היום שכבנו בצל העצים ונעשן. אני קראתי
באותה שעה בספרים, במלה אחת, בלינו את העת
בנעימים. אני גם ספרתי לדזשים, מה שקרה לי
על האניה השבורה ועל סירת הקיטור בעלת
הקרקע השטוח, ואקרא לזה “מאורע מענין”. אך
דזשים לא אבה לשמוע עוד על אדות שום מאורעות.
אמר, ששבע-מאורעות הוא כבר, שמת כמעט מפחד,
כשלא מצא את הרפסודה, ויחליט שהכל אבד: או
שיטבע עם שברי האניה יחד, או שינצל, יושב
אל ביתו וימכר תכף, מה שגרוע מן המות. בעצם
צדק לגמרי. הוא צדק כמעט תמיד. בשביל כושי הרי
זה ראש מפליא בשכלו!

בנתים קראתי בקול לפני דזשים בספר
אחד, שהיה מספר בו הרבה אדות מלכים, גרפים,
הרצוגים ועוד אדונים מיחסים כאלה, כיצד הם
מתלבשים יפה ומכנים איש לאחיו: "הוד מלכות, הוד
אורה, הוד נגה, ולא פשוט אדון או מיסטר. כמעט
שקפצו עיניו של דזשים מתמהון, הדבר ענין
אותו מאד. אמר:

– דזשים לא ידע שכל כך רבים הם,
דזשים לא שמע מעולם כדברים האלה, דזשים ידע רק
על אדות מלך אחד שלמה ועוד על אדות המלכים של
הקוביה. כמה היא אפוא משכרת המלכים?

– כמה משכרתם? – חזרתי על שאלתו,–
הרי אלף דולר לחדש, או יותר. כמה שיחפצו הלא
הכל שלהם.

– הנה מה טוב. ומה הם עושים, היק?

– מה עושים? לא כלום. המלכים אינם עושים כלום. הם רק יושבים.

– מה זה תדבר!

– מובן, דזשים, ודאי, הם יושבים תמיד.
אכן אם תקרה מלחמה, עליהם לקום וללכת למלחמה.
כן, ואם תפל הישיבה עליהם למשא, אז יקצפו
קצת בבית “הפרלמנט”, או יצוו לכרות ראשים
אחדים. ובימים הרגילים, הרי הם יושבים בתוך
ההרמון.

– איה?

– בהרמון.

– זה מה?

– המקום, שהם מחזיקים שם את נשיהם.
כלום לא שמעת על אדות הרמון, דזשים? הלא גם
למלך שלמה היה הרמון ובתוכו כמיליון
נשים.

–אכן, כן הדבר. דזשים שכח לגמרי.
אכן, אכן. דזשים חושב שההרמון יהיה גדול
כאכסניא. הכן, היק? ובכן כל הבית מלא חדרי
ילדים וכלם צועקים, מתלבטים. הילדים בוכים,
הנשים מגדפות. שלמה הזקן לא היה חכם, אף על פי
שבני-האדם קוראים לו חכם. דזשים הזקן אומר שהוא
לא היה כלל חכם. איש חכם לא יבן בתים להושיב בו
מקצה אל קצה נשים וילדים ולשבת בתוך השאון
והמהומה. איש חכם ישב לבדו או שיבנה לו חנות
קטנה וימכר סיגרות ושכר, ויסגר את החנות
כשיאבה לנוח. דזשים אומר ששלמה לא היה חכם
כלל.

– אני אומר לך, ששלמה היה החכם מכל
המלכים, כה אמרה לי האלמנה, והיא הלא
יודעת.

– דזשים אינו שם לב למה שאמרה
האלמנה. שלמה היה מטרף למחצה. השמעת על אדות
הילד שחפץ לגזור לשנים?

– כן, האלמנה ספרה לי.

– כן. כלום לא טרוף הוא? שמע. הנה
הגזע הזה יהיה אשה אחת, אתה – השנית. דזשים
יהיה שלמה. ושטר דולר זה – הילד. הגזע ואתה
שניכם חפצים לקבל את הדולר. דזשים אינו שואל את
פי השכנים, למי הדולר, לך או לאשה האחרת,
אלא שדזשים לוקח פשוט את הדולר, קורעו
לשנים ואומר: הנה לך חלק, והנה לך חלק. הזאת
חכמה? גם אתה לא קבלת מאומה, גם האשה
השניה לא קבלה מאומה. ושלמה חפץ לעשות כך
לילד. מה שויו של חצי הילד? לא כלום. מיליון
שלם של חצאי ילדים אינו שוה פרוטה. לא, שלמה היה
איש לא חכם.

– אבל, דזשים, אתה אינך מבין, לא זה העקר.

– יקחך שטן עם העקר שלך. דזשים
יודע מה שהוא יודע. ואתה, היק, שמע מה שיאמר
לך דזשים. העקר הנהו אחר לגמרי, ועמק יותר
מאשר תחשוב אתה, העקר באבותיו של שלמה,
שחנכו אותו לא כהלכה. למשל, קח בן-אדם, שרק
שנים שלשה ילדים לו. איש כזה לא יהא מבזבז כך
את ילדיו. איש כזה יודע היטב בכמה יעלו הילדים.
ועתה קח בן-אדם שיש לו חמשה מיליונים ילדים
ממלאים בית אחד. איש כזה הנהו אחר לגמרי, אחת
היא לאיש כזה – אם יגזור לשנים את הילד, או את
החתול. אחת היא לו, אחד יותר, או אחד פחות. וגם
לשלמה הזקן אחת היא, תריסר יותר, או תריסר
פחות. הרבה יש לו. הנה העקר. היק יכול להאמין
לדזשים.

כאלה הנם תמיד הכושים. אם יכניסו
רעיון לתוך ראשם, לא תוציאו אותו בשום אפן משם.
קדקדו של דזשים היה חזק, ו“שלמה” השתקע בו
לנצח. על כן הסבותי את השיחה לענין אחר
וספרתי לדזשים על אדות מלך אחר, על אדות לודוויק
הששה עשר הצרפתי, שלפי שקראתי, כרתו
הצרפתים עצמם את ראשו, ועל אדות בנו הקטן
הדופין, שעליו היה לעלות על הכסא אחרי מות
אביו, אך הצרפתים השליכוהו אל הכלא, ששם מת
הדופין, לפחות – כך מספרים.

– ילד עלוב.

– אך זכור לך, דזשים, רבים אומרים שהוא לגמרי לא מת, אלא שברח אלינו לאמיריקה.

טוב הדבר. אך, היק, הנער העלוב יהיה
פה גלמוד לגמרי. הוא יתגעגע על מולדתו, הלא אין
אצלינו מלכים - הוא היחיד.

– אכן, פה לא ימצא מלכים. אמת.

– במה יחיה פה?

– גם אני איני יודע. ישרת בפוליציה או יהיה מורה שפת צרפת.

– כיצד, היק? כלום הצרפתים אינם מדברים כמונו? מדוע זה?

– גם אני איני יודע. הנה קראתי בספר
אחד, כיצד מדברים הצרפתים. מה תאמר כשיגש
אליך איש ויאמר: “פאליבו פרנצה”?

– מה יעשה דזשים? יכהו שוק על ירך –
ותו לא. מובן אם לא לבן הוא. אל תעז לחרף את
הכושי.

– שוטה, הן לא דברי חרוף הם. פרושו של הדברים פשוט: “המדברים אתם צרפתית”?

– ומדוע זה לא ידבר בלשון בני-אדם?

– שמע נא דזשים, החתול מדבר כמונו?

– לא, מובן, אך…

– והפרה?

– לא, אך…

– המדבר החתול בלשון הפרה, או הפרה בלשון החתול?

– לא, אבל…

– ואתה לא תתפלא מדוע החיות מדברות כל אחת בלשונה.

– ודאי, אבל.

– חכה, חכה. אתה לא תתפלא שהחיות אינן מדברות כמונו?

– שטות אתה שואל, היק!

– מדוע זה לא יוכל הצרפתי לדבר בלשון אחרת, לא כמונו?

– כלום החתול בן-אדם, היק?

– לא.

– ברור שאני לחתול לדבר בלשון בני-אדם. וכלום הפרה בן-אדם, או חתול?

– לא. הפרה – פרה, פשוט.

– ובכן אין לה לדבר לא בלשון החתולים ולא בלשון בני-אדם. והצרפתי בן-אדם?

– ודאי!

– ומדוע זה לא ידבר בלשון בני-אדם? – זה הדבר אשר חפצתי לדעתו, היק!

לא יכלתי להמשיך את השיחה. להתוכח עם הכושי – אבוד זמן הוא. חדלתי.




פרק חמשה עשר


קוינו להגיע במשך שלשת הלילות
הבאים עד קאיר, בסופה של אילינוס, המקום שהנהר
אוהיו משתפך לתוך מיסיסיפי. זה היה באמת מחוז
חפצנו, שם אמרנו למכור את רפסודתנו לרדת
באניה ולעבור על פני אוהיו למדינות החפש,
ששמה כל הכושים בני-חורין ולצאת על-ידי כך
מחוץ לכל סכנה.

אך בלילה הבא התנשא אד עב כל כך,
שנאלצנו לבקש מקום לעמד שם, כי לא היתה שום
אפשרות לנסוע הלאה. אני עברתי בסירה לפנים,
לבקש דבר, שאפשר לקשור אליו את הרפסודה. אך
מאום לא נראה סביב, זולתי עצים רכים. אני קשרתי
את החבל אל אחד מהם, אך לאסוננו היה החוף תלול
מאד במקום הזה, והזרם עז, וכהרף עין נשא הזרם
את הרפסודה יחד עם העץ שנעקר משרשיו, וכל זה
נעלם בתוך האד. עיני חשכו. נדמה לי, שאבדתי,
אבדתי ושוב לא אראה עוד את דזשים.

התחלתי רודף אחרי הרפסודה
בהשתדלי לשוט בקרבת החוף, כדי שלא אהיה אובד
דרך. אך פתאם באתי בתוך אד עב כל כך,
ששטתי בלי דרך ומבלי דעת לאן נושאני
הזרם.

“אין כדאי לעבוד במשוט”, - חשבתי, -
אפשר לעלות על שרטון ולהשאר עומד שם, מוטב יותר
למסור את עצמי בידי הזרם". אך לשבת בחבוק ידים
בשעה כזו, שבכל נפשך הנך חותר לפנים, קשה
מאד. צעקתי בקול והתחלתי מקשיב. מרחוק נשמע הד
רפה. רוחי שבה אלי. חתרתי לצד הקול וארא והנה
אנכי שט לצד אחר לגמרי, יותר אל הימין. אחר נשמע
הקול משמאל ומרחוק יותר. ברור, שאנכי אבדתי
זמן לבטלה בחתרי מצד אל צד, והזרם נשא את
הרפסודה הלאה והלאה.

אני עזבתי את המשוטים. שוב נשמע קול,
וגם הפעם מאחרי, אלא מצד אחר. הקולות התקרבו
פעם, ופעם התרחקו. ובלי הרף היו משנים את מקומם.
אני השיבותי עליהם. כל זה היה לטובה, אלמלי
ידעתי בטח, שדזשים הוא הקורא, ולא אחר. בתוך
האד נשמע צלצול כל כך סודי ומפיל פחד ואי אפשר
להכיר את הקול.

הבינותי שבאתי ברשת שלמה של איים
קטנים, שלפעמים יכלתי גם להבחין את שרטוטיהם
סביב, ולפעמים לא ראיתי כלום אלא שזמזום המים
הרוחצים את הענפים ואת השיחים שעל שפתם העיד על
ישותם.

לסוף יצאתי אל רחבי הנהר, אך הקולות
פסקו כבר. החלטתי, שהרפסודה נשברה וגם דזשים
אבד. נפשי היתה כל כך מדכאה, ואני – עיף
ששכבתי על קרקע הסירה, סגרתי עיני ואמר אל
עצמי: “יהי מה שיהיה”. באמת לא חפצתי לישון, אך
העיפות עשתה את שלה ואישן.

משמע, שישנתי כדאיבעי, כי בשעה
שהקיצותי לא נראו עוד עקבות של אד, והכוכבים נגהו
בהירים בשמים, ואני שטתי על פני הנהר הנרחב
והשוקט. בראשונה אמרתי, שחלום הוא, אך לאט לאט
שבה אלי הכרת המציאות ונראה לי, שכל זה עבר עלי
כבר לפני שבוע תמים.

הנהר היה במקום זה רחב שלא כרגיל,
משני עבריו צמחו עצים גבוהים ישישים, שנראו
כקיר כהה לנגה הרפה של הכוכבים. פתאם ראיתי
מלפני כתם כהה על המים. פניתי אליו וארא והנה
אלה רק זוג של קורות קשורות יחדו. שוב רואה אנכי
דבר מה שחור, נוסע אנכי להתם, - שוב לא כלום. אחר
כך עוד כתם שחור. אך הפעם הרי זה באמת הרפסודה,
ודזשים עליה.

דזשים ישב על הרפסודה בראש מורד על
ברכיו שקוע בתרדמה עזה. ידו האחת היתה תלויה
על המשוט. המשוט השני היה שבור, וכל הרפסודה
מכסה עלים, ענפים שבורים ורפש. “גם בגורלך עלו
הרפתקאות לא נעימות, בשוטך בין האיים” –
חשבתי.

קרבתי, עברתי אל הרפסודה,
השתטחתי על יד דזשים ואתחיל לפהק בקול
ולהתמתח, נוגע במתכון בדזשים.

– הוי, דזשים. נדמה שהשתקעתי בשנה. מדוע לא העירותני?

– אל רחום! האתה זה היק? חי אתה? לא
נטבעת? שוב אצלי? כל כך, טוב הדבר, שאי אפשר
להאמין באמתותו. דזשים לא יוכל גם להשיב רוחו
משמחה. דזשים הזקן והעלוב חושב, שמא הוא חולם
חלום. הבה יתבונן דזשים עליך, האתה זה, היק! חי
אתה, ושוב אצלי, היק הטוב הזקן, הנאמן! כבוד
ותודה לאלהים!

– מה זה היה לך, פתי זקן, דזשים? הבלעת כוס יתרה?

– מי? דזשים הזקן? כוס יתרה? נפשו של דזשים הזקן לא הלכה אחרי כוס.

– למה זה תדבר הבלים?

– איזה הבלים?

– כיצד, התשאל עוד, דזשים? כלום לא
פטפטת, שאנכי נסעתי ממך, נטבעתי, שוב
באתי? ואני ישנתי פה כל העת שנת ישרים.

– היק… היק פין, הביטה ישר בעיני,
הבט בעיני דזשים הזקן, כלום לא נסעת
ממני?

– נסעתי? מה היה לך דזשים, יקחך שד! נסעתי? לאן אפשר היה לי לנסוע?

– דזשים הזקן דעתו נטרפה עליו.
מקרה לא טהור בזה. הדזשים אני, אם לא דזשים? על
הרפסודה דזשים, אם לא? חפץ דזשים לדעת את הדבר,
או שדזשים הזקן יצא לגמרי מדעתו?

– מובן, על הרפסודה אתה, דזשים. ברור
הדבר, כמו שאתה הנך דזשים הזקן המטרף
והשוטה.

– ובכן, דזשים אני. ענה לי אפוא עכשו,
היק, כלום לא נסעת בסירה לבקש מקום לקשור שם
את הרפסודה?

– איה? מתי?

– ואתה לא קשרת את הרפסודה, והזרם
לא נשא אותה עם המורד ואתה,היק, לא נשארת
מאחור עם הסירה בתוך האד?

– איזה אד?

– בתוך האד העב והלבן כחצות
הלילה? וכלום לא צעק דזשים ולא קרא, וכלום אתה
היק גם כן לא ענית ולא צעקת, עד שאבדנו שנינו
בין האיים הקטנים? דזשים העלוב לא ידע לגמרי,
איהו. וכלום לא נפגעה הרפסודה כל העת באיים
האלה, וכלום לא נטבע דזשים כמעט, ולא היה כל כך
עצוב, עצוב? אמור, היק, כלום לא היה כך?

– נשגב הדבר ממני, דזשים. לא
ראיתי שום אד, שום איים, שום פגיעות – מאומה לא
ראיתי. כל הלילה ישבתי פה ושוחחתי עמך –
אפשר גם לפני עשרה רגעים עוד. אחר כך
התנמנמת, וגם אני. לשתות לשכרה, אמנם לא
יכלת, משמע אפוא – פשוט, אתה ראית כל זה
בחלום.

– אי אפשר, היק. שד משחת, אי אפשר
לחלום חלום כזה בעשרה רגעים. לא, אי אפשר
הדבר.

– אל תאמן לך, קשה-ערף, ובכל זאת חלמת רק חלום, כי כל הדברים לא היו מעולם.

כחמשה רגעים שתק דזשים, שקוע במחשבות, אחר כך קרא:

– משמע אפוא, שדזשים ראה כל זה בחלום,
היק? כשאתה מדבר כן, משמע אמת הדבר, אבל, היק,
זה היה חלום נורא כל כך, מעולם לא היה עוד המקרה,
שדזשים ירגיש את עצמו מדכא כל כך אחרי
חלום.

דזשים התחיל מספר על אדות מאורעות
הלילה, וצריך להגיד את האמת – הוא פאר הרבה את
המאורעות. אחר כך התחיל פותר את החלום הזה
שלפי דבריו נראה לנו מן השמים לאות.

בשמים, שהתכסו שוב עננים, ברגע שהעירותי את דזשים, נראו הכוכבים מחדש.

– כל זה יפה מאד, דזשים. אתה היטבת
לפתור את חלומך, - אמרתי, - אבל מה הדבר
הזה?

ובדברים האלה הוריתי לו על העלים
ושברי הענפים והרפש, שכסו את הרפסודה. כל זה
נראה ברור לאור הכוכבים.

דזשים השקיף על האשפה, אחר כך עלי,
ושוב על האשפה, מבלי הוציא הגה. החלום השתרש
כל כך בלבו, שקשה היה עליו לשוב אל
המציאות. אך לכששער בנפשו את הכל, השקיף
עלי במבט ארוך, חודר ובלי חיוך, כמעט בעצב,
ויאמר:

– אתה שואל, מה זה, – דזשים יגיד לך.
כשנענה דזשים הזקן מעצר יגון, בקראו אליך
ובהלחמו נגד הזרם, וחשב בלבו שהיק אבד, -
נשבר לבו בקרבו, ויישן דזשים. וכשהקיץ דזשים
וירא את היק שלם ובריא, נזלו עיניו דמעות חמות.
דזשים חפץ לנשק את כפות רגליך, כל כך שמח
דזשים ויהי מאשר. ואתה, היק, חשבת רק, כיצד
להתעלל בדזשים הזקן והעלוב, לשטות בו,
לכנותו. הרפש הזה פתרונו – אותה האשפה שלשם
הלצה נכונים בני-אדם להשליכה על ידידיהם
הנאמנים, כדי להביאם במבוכה ולהשפילם.

– לאט התרומם ממקומו, ויזחל אל תחת
גג הסכה, מבלי הוסיף עוד מלה, אך רב היה
בשבילי גם זה. כל כך התבישתי, שאני בעצמי
נכון הייתי לנשק את רגליו השחורות, ובלבד
שיכיר את חרטתי וישוב מדבריו.

רבע השעה עברה בטרם עלה לי
להתגבר על עצמי ולבקש סליחה מאת הכושי. אך
אני עשיתי את הדבר ומעולם לא התחרטתי על זה.
הלצות של שטות לא הרשיתי לעצמי עוד בנוגע אליו,
וגם קדם לא הייתי משטה בו כך, אלו ידעתי שהוא
יהיה נעלע.






פרק ששה עשר


כל היום הבא ישנו כמתים. עם בא
הלילה עשינו את דרכנו הלאה, בשוטנו מאחרי
רפסודה ארכה מאד, שהאריכה לעבור על פנינו
כדומה לתהלוכה חגיגית. רפסודתנו הקטנה נדמתה
לעמתה כפרעש שנאחז בזנב נחש הים.

כך הגענו עד לקשת הנהר. שוב כסו
עננים את השמים, הנשימה כבדה מן החם. אנחנו
דברנו על אדות קאיר – זו המטרה הכי קרובה של
מסענו, והיינו דנים, כיצד אפשר להכיר אותה,
כשנגיע אליה. אני אמרתי, שאנו יכולים לעבור
עליה מבלי הרגש בה, מפני ששמעתי, שרק בת
תריסר בתים היא ואם אלה לא יהיו מוארים, כיצד
איפוא נדע שאנו עוברים לפני העיר? דזשים אמר,
שנקל להכיר את קאיר, לפי שהיא עומדת במקום
שמתאחדים שני נהרות (מיריסיפי ואוהיא), אני
החלטתי, שאצא אל החוף תכף כשתראה אש
ואמרתי לראשון שיבא לקראתי, כי אבי שט אחרי עם
סחורה, ומשום שאינו יודע את המקום, שלח אותי
לשאל, הרחוקה עוד הדרך עד קאיר. דזשים שבח את
החלטתי, אז עשנו את מקטרותינו ונשב
להמתין.

על לבי עלה רעיון פתאם: מי הביא לידי כך, שדזשים הנהו כמעט חפשי? –
אנכי! אנכי, היק פין, הייתי מסייע לכושי לברוח
מאת אדונו6. בפעם הראשונה
ללכתי יחדו עם דזשים בדרך עלתה בראשי
ההכרה הברורה על אדות הדבר שעשיתי, פעם
תקפני חם, ופעם קר. השתדלתי להצדיק את עצמי,
שבאמת אין בי אשם, כי הרי לא אנכי הסתי את
דזשים שיברח מבית אדוניו. אך הרעיונות האלה
לא הביאו לידי שום תוצאות. כליותי יסרוני מרה:
“הרי אתה היית מסיע לדזשים, תחת מסרך אותו
בידי הרשות”. והרי זה אמת, למרות כל עקמומיותיך.
ומה עשתה לך מיס וטסון, היק פין, - לחש לי קול
בקרבי עוד, – שנתת לכושי היחיד שלה
לברוח? מה עשתה לך הזקנה העלובה, שעוללת לה
ככה? היא למדתך קרוא, למדתך נמוסים נאים,
דרשה טובתך לפי דרכה! מדוע עשית ככה,
היק?

אני חשתי את עצמי נבל כל כך,
בליעל כל כך, שהתאויתי למות. התהלכתי על
פני הרפסודה הלוך ושוב, מקלל את עצמי. גם
דזשים לא יכל לשבת במנוחה על מקומו, שנינו לא
מצאנו מנוח. מדי פעם, כשיקרא דזשים: “הנה
קאיר!” נדמה לי כאלו תוחבים סכין לתוך לבי.
ואלמלי היתה זו באמת העיר קאיר, ודאי שנפלתי
מת תחתי.

ובשעה שהייתי אני טרוד במחשבות מרות
אלה, דבר דזשים בלי הרף, הוא ספר, שתכף
כשיגיע לחפש, יעבד כשור פר, יחשך כסף
לפדות את אשתו, השיכת לבעל אחזה אחד הגר
בשכונתה של מיס וטסון. אחר כך יצברו שניהם
כסף לפדות את בניהם; ואם אדונם לא יסכים על זה,
אז ישכרו אובוליציוניסטים, שיגנבו אותם
מאדונם.

בשרי סמר לשמע הדברים האלה. קדם
לא היה מעז להביע את מחשבותיו בגלוי כך, הנה
מה שגרמתי! כליותי יסרוני יותר מבראשונה,
לסוף עלה על דעתי, שלא עבר עוד הזמן, שאפשר לי
עוד לצאת אל החוף ולמסור את דזשים בידי הרשות. אחר
הדברים האלה שקטתי, ומשא נגל מעל לבי. כל
ספקותי ודאגותי היו כלא היו. החלותי להתבונן
בשים לב, אולי תראה אש, וגם הוצאתי איזו זמירות
בעד חטמי. והנה נראתה אש, ודזשים קרא: -
נצלנו, היק, נצלנו! הכון מהרה, ודאי זוהי קאיר
הזקנה החביבה, לסוף, לסוף! הרי דזשים יודע
דזשים מרגיש. זו מחיבת להיות קאיר! קאיר
הזקנה, הטובה!

– מוטב שאשוט אנכי קדם בסירה, דזשים, וראיתי: אפשר שאתה טועה, - העירותי.

קפץ, התיר את הסירה, הציע על הספסל
את חזיתו הישנה, שתערב עלי הישיבה, נתן לי את
המשוטים, וכמו נחנק משמחה לוני בדבריו:

– דזשים הזקן חפץ לזמר מתוך ששון.
הוא יספר לכל, שכל זה הגיע לו, הודות להיק.
מעולם לא היה דזשים נעשה בן חורין בלי עזרת היק,
היק הטוב והנאמן, דזשים יזכור את הדבר כל ימי
חייו. היק פין הוא ידידו הטוב של הכושי השחור
הזקן והעלוב, היק הוא ידידו היחיד של דזשים
הזקן.

ואני אמרתי להלשין עליו, כדי
להשקיט את מוסר כליותי! דבריו המסו את לבי
כדנג. המשוט נראה לי כבד, כאלו היה נסוך
עופרת, ואני לא ידעתי עוד, האשמח, שאנכי שט אל
החוף, אם לא. ודזשים קרא עוד אחרי:

– ישמרך האל, היק הנאמן והטוב!
הדזשנטלמן הלבן היחיד, שלא רמה את דזשים
הזקן והעלוב.

– אני הייתי מדכא לגמרי. לבי היה
מרתח, אך אני אמרתי לעצמי, שמחיב אנכי
לעשות כן, ואין מוצא אחר. ובאותו רגע בדיוק
ראיתי: סירה צפה ושני אנשים יושבים בה. הם עמדו,
וגם אני עמדתי. אחד מהם שאל:

– מה שם?

– חלק של רפסודה שבורה.

– המשם באת?

– כן.

– היש שם עוד גברים?

– רק אחד.

– חמשה כושים ברחו היום מן האחזה
שמעבר לקשת הנהר ההיא. והאיש אשר עמך לבן או
שחור הוא?

אני לא יכלתי לענות כלום. רגע אחד
חפצתי להתודות באמץ לב על הכל, אך כח לא היה
בי, נפחדתי מאד.

– לבן, - עניתי.

– טוב, אנחנו נראה בעצמנו.

– אנא, – אמרתי, – שם אבי, אפשר
שתעזרו לי להוציא את הרפסודה אל החוף? אבי אינו
בריא לגמרי, גם אמי, גם אננה-מריה.

– גש הלאה, נער, אין לנו פנאי. אל
תילל. נוצרים מחיבים לעזור איש לאחיו. סע
בראשונה, חיש, אנחנו נבא אחריך.

הם לקחו את המשוטים בידיהם, וגם אני.
אחרי הרימי את המשוטים שתים ושלש פעמים
אמרתי להם:

– מה ישמח אבא! כל האנשים,
שבקשתים לעזור לנו, ברחו ממנו, ואני בלבדי
לא אכיל כח להוציא את הרפסודה.

– נבלה. אך אמר נא, נער, מה היה לאביך?

– מה… לא כלום… הוא… אך בעצם הדבר, לא כלום, כמעט לא כלום…

– נער, הנך משקר! אמור מה לאביך, מהר אמור, פן מרה תהיה אחריתך.

– הנה אדבר אמת, רק אתם אל נא
תעזבוני, בשם ד'! הוא… אפס הידעתם מה? כאשר
תתקרבו קצת אל הרפסודה, אזרק אליכם את הכבל,
ולא יהיה לכם צרך כלל לגשת אל הרפסודה.

– לאחור, דזשים! שוב לאחור! – קרא אחד
מהם, והם הפנו חיש את הסירה לאחור. – הלאה מאתנו
נער. יקחך שד, הרוח ישיב עלינו מן הרפסודה.
ודאי שאביך חולה מחלת האבעבועות, ואתה יודע את
הדבר ברור היטב, מדוע לא הודעתנו תכף, תחת
התחברך פה אלינו להבא אותנו בסכנה.

– אויה, – התחלתי מתיפח, – קדם דברתי אמת, והכל היו בורחים ממני תכף.

– עלוב! באמת הרי הצדק אתך. צר לנו
עליך מאד, אך אין לנו חשק להיות נדבקים במחלה.
הנה אורה אותך מה שתעשה. פה אל תצא אל החוף.
כי תועלת לא תצא לך מזה, אלא נזק. ואתה שוט לך
הלאה במורד הזרם כשתי שעות, עד שתראה עיר על
החוף השמאלי של הנהר… אמר נא לי. אביך ודאי
עני מאד, וגם ודאי רע לו? הביטה איפוא, הנה אני שם
על לוח זה עשרים דולארים. קח אותם, כאשר יצוף
הלוח על פניך, צר לי מאד לעזוב אותך בצרתך, נער
עלוב, אך אין לשחק משחקים עם האבעבועות.

– חכה, פרקר, - קרא השני, - הנה עוד
עשרים דולארים ממני. שים גם את אלה על הלוח.
שלום לך, נער, עשה כמו שהגיד לך פרקר, ובא הכל
על מקומו בשלום.

– שלום, נער. אם תפגוש את הכושים
הבורחים, בקש, ועזרו לך לתפוש אותם, וקבלת
כסף רב בשכרך.

– תודה אדוני, תודה רבה. אם אראה את הכושים הבורחים, אשתדל לחטפם.

הם נסעו ועברו, ואני שמתי פני אל
הרפסודה. נכנסתי אל הסכה, אך דזשים לא היה שם.
בקשתי בכל קרן זוית, ולא מצאתיו. אז קראתי אליו
בקול: -דזשים!

– פה דזשים, היק! העברו הללו? אל תדבר בקול רם כך.

הוא ישב בתוך המים ורק חטמו נראה
מלמעלה, אני אמרתי לו, שעקבות האנשים ההם לא
נודעו עוד, אז עלה על הרפסודה ויאמר:

דזשים שמע את הכל, היק, ויקפץ דזשים
המימה, כדי שישחה אל החוף, אם יגשו האנשים
ההם אל הרפסודה, וישוב אחרי עזבם אותה. הוי, היק,
מה השכלת להערים להם! זו היא הערמה הטובה מכל
אשר ראה דזשים בכל ימי חייו. הה, אלי! היק, אתה
הצלת שוב את דזשים הזקן. דזשים מבין היטב, מה
עשית לכושי העלוב. דזשים לא ישכח את הדבר כל
ימי חייו.

התחלנו משוחחים על דבר הכסף. עשרים
שקל לגלגלת – לא רע הדבר. דזשים אמר, שעכשו אנו
יכולים לנסוע על פני הנהר אוהיא באנית קיטור אל
כל אשר נחפץ, ובכל זאת ישאר לנו עוד חלק מן
הכסף, אשר בעזרתו נתחיל חיים חדשים במדינות
החפש. לפי חשבונו נשאר לנו לשוט על הרפסודה רק
עוד שעות שתים, לא יותר, וכמה התאוה שתמהרנה
השעות האלה לעבור!

עם עלות השחר נגשנו אל החוף, ודזשים
השתדל בשקידה יתרה להסתיר את הרפסודה מעיני
זרים. כל היום התעסק בסדור החפצים, כדי שיהיה
נכון לרגע, שצריך יהיה לעזוב את הרפסודה.

בשעה העשירית בערב לערך ראינו,
לסוף, אורות של עיר, המשתרעת על החוף השמאלי.
אני שטתי בסירה לאסוף ידיעות. עד מהרה ראיתי איש
פורש רשת מתוך סירה.

– הפה קאיר? – שאלתי בגשתי אליו.

– קאיר? הרי זה שוטה.

– ומה העיר הזאת?

– אם רוצה אתה לדעת, לך שאל בעצמך.
ואם תוסיף להפחיד את הדגים בשאלותיך הנבערות,
לו אפילו עוד רגע אחד, והוריתי לך קאיר כזו, אשר
כל ימיך לא תשכח אותה.

אני שבתי אל הרפסודה. דזשים הצטער
מאד. אני נחמתיו באמרי, שהעיר השניה ודאי
תהיה קאיר.

כעלות השחר הסתרנו את הרפסודה לכל
היום. אני החלותי לחשוד, כי מקרה לא טוב הוא.
ודזשים – גם הוא.

– דזשים, - אמרתי. – נדמה שבשעת האד עברנו על פני קאיר.

– אל נדבר בזה, היק. אין מזל לכושים
העלובים. דזשים היה יודע תמיד כי עור הנחש
יהיה לנו למפגע.

– ולואי שלא ראיתי מעולם את עור הנחש הארור הזה, דזשים!

– לא אתה האשם בזה, היק, אתה לא ידעת איזה תלאות יביא עור הנחש.

כשהאיר היום, ראינו ברור שהמים
הבהירים של הנהר אוהיא מתערבים במים
העכורים-ירקרקים של מיסיסיפי. הכל אבד. אנחנו
עברנו על פני קאיר ולא הרגשנו בה.

אי אפשר היה לחשוב כלל לשוב לאחור
על הרפסודה כנגד הזרם. נשאר לבקש הצלה
בסירה. אם כה ואם כה ברגע הזה לא נשאר אחרת
לפנינו בלתי אם לשכב ולישן ולחכות עד
הלילה. כל היום ישנו בתוך שיחים של צמר
גפן, ובערב כשנגשנו אל הרפסודה ראינו
והנה תקותנו האחרונה – סירתנו, איננה, הזרם
החזק סחף אותה.

אנחנו עמדנו מבלי דבר דבר, ידענו
שגם באסון החדש הזה היתה ידו של עור הנחש.
צריך היה להכנע ולשתוק. החלטנו לנסוע הלאה
עם הזרם, עד שנשיג סירה אחרת, כלומר: נקנה,
כי לקחת בהקפה יראנו.

אם יש בני אדם שאינם אובים עוד
להאמין, שעור הנחש מביא אסון, מעתה, כשידע
מה שקרה לנו אחרי כן, ודאי שספקותיו תהיינה
עוברות ובטלות לגמרי. תמיד אפשר לפגוש בדרך
רפסודות רבות, שבעליהן ימכרו סירה יתרה
בענג, והפעם לא הצליח הדבר בידנו. והלילה
הלך והחשיך ואפלתו גברה כל כך, שאי אפשר
היה לראות את היד המורמה מתחת לחטם, ומכל
שכן את החוף, והשעה היתה מאחרת, סביב – דממת
מות, ופתאם והנה שאון מכונה של אנית קיטור עלה
באזנינו. הדלקנו את הפנס, שיראו אותנו מעל
האניה. אפס… המפלצת שהיתה דומה לעננה שחורה
מכסה תולעי-יוחנא מאירים הלכה והתקרבה,
ונדמה, שהיא נחפזה מאד, ועד שלא הספקנו
לפנות אנה ואנה, והנה פיות האש של התנורים
הפתוחים לרוחה הבריקו על גבנו. נשמעו צעקות,
שריקות החליל… דזשים התנפל המימה – מעבר אחד
של הרפסודה, אני –מהעבר השני, ובאותו רגע
נשמע נפץ הקורות של רפסודתנו השבורה…

הזרם נשא אותו לצד החוף, התאמצתי
ואעל אל היבשה בשלום. ופה התחלתי רץ לפנים
ולאחור ואקרא ביאוש: דזשים! דזשים! אך דזשים לא
נראה ולא נשמע, ולסוף עיף ומתעלף, נפלתי
לרגלי עץ אחד ואבך מרה; כל כך הרגשתי את
עצמי אמלל ועזוב… וכה נרדמתי בזמנות!






פרק שבעה עשר


כשהקיצותי עמד כבר השמש במרום
השמים. בעמל קמתי על רגלי ובנפש מלאה יאוש
הלכתי לארך החוף במורד הזרם, בהתבונני היטב,
אולי אראה מרחוק את פגרו של הכושי העלוב שלי.
הרעב הציקני לשים פני אל היבשה, אל המקום
הנושב מבני אדם, אך אני לא יכלתי לעזוב את
דזשים כך, מבלי דעת מה היה גורלו. זמן רב תעיתי
כך, ולא מצאתי את עקבותיו. מלפני השתרע על שטח
גדול יער, שהגיע בקצהו האחד עד הנהר.

ושקוע בהרהורים מרים כאלה הלכתי
הלאה אל צד הנהר. ובגשתי אליו והנה – מה ראו
עיני? לא דזשים, לא, אלא חלק של רפסודתנו, ואפילו
רובה והסכה עליה. לא ידעתי מה היה לי מרב
ששוני. נרגש נפלתי על ברכי ואזחל על ארבע עד
הרפסודה. אך פה ראיתי לגדל תמהוני, שהרפסודה
לא במקרה נזרקה על החוף, אלא שהיתה קשורה
בחבל אל עץ. בזהירות התגנבתי אל הסכה
ואשקיף לתוכה. בקרן זוית אפלה נראה ראש
תלתלים שחורים… אל רחמן! אינני זוכר מה שהיה
לי. נדמה שקראתי בקול מתוך שמחה, אחר כן נתתי
קולי בבכי, כילד קטן. בשוב אלי רוחי ראיתי והנה
אני חבוק בזרועותיו של דזשים, ועל פני נוזלות
דמעותינו, שלי ושל דזשים, שהתערבו יחד.
כששקטה רוחנו, ספרתי לדזשים על אדות פחדי ועל
אדות היאוש המר שגבר עלי שוב בבקר זה. גם
דזשים ספר לי את הדברים האלה:

– הידעת היק, משוש חיי, כשקפץ
עלינו הקטר הנורא, עלה על לבו של דזשים, שמוטב
לקפץ המימה. דזשים עשה כך, וזמן רב בלה תחת
המים, אחר כך עלה למעלה, אך כשמעו את שאון
הקטר, ירד שוב אל קרקע הנהר. כה עשה פעמים
אחדות. ולפני שחותי אל החוף החלטתי לבקש את
רפסודתנו הזקנה והנעימה. וכשצף דזשים למעלה
בפעם האחרונה, ראה מרחוק את המפלצת הגדולה
השחורה ומאחריה – כתם שחור קטן. דזשים שחה אל
הכתם הקטן, בחשבו שזוהי הרפסודה. ואמנם זו
היתה הרפסודה, ואפילו סכתנו עליה. דזשים טפס
ועלה וישכב תכף בתוך הסכה.

– כלום לא שמעת, דזשים, בקראי לך? – שאלתי. – בכל כחי צעקתי מעל החוף.

– דזשים לא שמע כלום. דזשים היה רחוק מאד
מהחוף. דזשים ידע, שהיק ישחה עם הזרם אל החוף
שמאלה, וגם דזשים שט אל החוף שמאלה, כדי לבקש
ולמצא אותך ביום. וכן היה.

אמנם כן היה. תודה לאל! שוב היינו
שלשתנו יחדו: דזשים, הרפסודה ואני. אפילו העור
של הנחש לא יכל לפעל פה כלום. דזשים הכין לי
סעדת מלך. אחר כך התעסקנו בבדק הרפסודה,
שנפחתה כמעט למחצה. עד הערב שב הכל על מכונו
ונשב אל ארח חיינו הרגיל.

עם בוא הלילה עזבנו את החוף, יצאנו אל
אמצע הנהר ונמסר את הרפסודה בידי הזרם.
העלינו אש במקטרותינו ונורד את רגלינו המימה
ונשיח שיחות בטלות על אדות ענינים שונים.

נעים לחיות על הרפסודה. אתה שוכב לך
פרקדן ומתענג על השמים המכסים כוכבים,
לעתים היינו דנים על אדות השאלה, הנעשו
הכוכבים בידים, או שנהיו מאליהם. דזשים שער,
שהם נעשו, אבל אני הייתי בטוח שהם נהיו
מאליהם. הן כמה זמן נדרש בשביל לעשות בידים
מספר עצום כזה של כוכבים! דזשים סבר עוד, שהירח
אולי דגר אותם. לזה לא התנגדתי, מפני שבעיני
ראיתי כמה עצום מספר הביצים של צפרדע פשוטה.
בענג מיחד התענגנו על הכוכבים הנופלים. דזשים
אמר, שאלה הם מקלקלים שנזרקו מן הקן.

פעם אחת כעלות השחר מצאתי סירה.
ישבתי בה ואשוט אל החוף, שהיה רחוק מיל אחד מהאי
שעמדנו אצלו. בעברי על פני ככר קטנה, שנתיב
צר בשביל הבהמה נמשך על פניה אל קצה הנהר,
ראיתי שני אנשים רצים. נפחדתי, בחשבי שודאי
הם רודפים אחרי או אחרי דזשים, ואבה לשוב על עקבי.
אך האנשים התקרבו כבר והתחילו מתחננים אלי
להציל את חייהם, ויאמרו כי לא עשו שום רעה, ובכל
זאת בני אדם רודפים אותם, וגם כלבים רצים
אחריהם.

אני אספתי אותם לתוך סירתי ואשוט מהר
אל רפסודתנו. לאחרי חמשה רגעים נשמעה מרחוק
נביחת כלבים וקולות בני אדם. אך אנחנו הספקנו
כבר לצאת אל אמצע הנהר, ונבא בשלום אל
רפסודתנו ונחבא שם כל היום.

אחד משני הזרים האלה היה כבן
שבעים, ואפילו יותר, בעל קרחת וזקן ארך לבן.
לראשו היתה חבושה מגבעת של צמר ישנה, ועל
גופו כתנת צמר מזהמה, מכנסים כחלים קרועים
ותקונים לתוך המגפים. על זרועו היתה תלויה
חזיה מצבע תכלת, ישנה, בעלת כפתורים של
נחשת. וזולת זאת היו לשניהם שקים מלאים.

הזר השני היה כבן שלשים ולבוש קצת יותר יפה.

אחרי סעדת הבקר החלונו בשיחה, ואז
הברר, ששני הזרים אינם יודעים גם איש את
אחיו.

– כיצד בא עליך השד? – שאל הקרח את השני, את הצעיר.

– אני הייתי מוכר פה אמצעי אחד להסיר
את האבן מעל השנים, אלא שיחד עם האבן הוא
מכלה גם את האימל של השנים. לאסוני נשארתי
בעיר הזאת יום אחד יותר מהדרוש, והנה אך
הכינותי את עצמי לדרך, ואפגש אותך רץ בכל כחך.
אתה אמרת שרודפים אחריך ותבקש עזרה ממני,
אני עניתי שגם לי קרה כמקרה הזה כמעט, ויכל
נוכל לרוץ יחדו. הנה כל הדבר. ולך מה קרה?

– רואה אתה, אנכי הייתי נואם פה נאומים
על אדות הפרישות מן היין. במשך שבוע תמים
עשיתי עסקים טובים מאד. נעשיתי חביב על המין
היפה, גם הזקנות גם הצעירות לבן הלך שבי
אחרי. השתכרתי מחמשה עד ששה דולרים לערב.
אך תמול התפשטה פתאם השמועה שאני בעצמי יש
לי בקבוק יין שבמסתרים אני יונק ממנו בחשק
רב, והיום בבקר השכם העירני משנתי כושי אחד
וספר לי, שהגברים נדברו יחדו לתפשני למשוח
אותי בזפת ולגלגלני בנוצות ולהרכיבני על מוט.
אני לא חכיתי לסעדת הבקר – גם תאבון האכילה
אבד לי לגמרי.

– זקן, – אמר הצעיר, – דומה שיחדו נהיה זוג יפה. מה תאמר אתה על זה? א?

– איני מתנגד. אפס במה עוסק אתה?

– בעצם הדבר הריני מסדר אותיות, מבין
הרבה בחכמת הרפואה, יכול אני לשמש גם אקטור,
ביחוד טרגי. בשעת הצרך הנני אשף מראה
פוקוסים, ולפעמים הנני מורה זמרה וגיאוגרפיה,
ומנאים נאומים. במלה אחת אמן כל בו, ובלבד שלא
תכבד המלאכה. ואתה במה תתעסק?

– יותר מכל הנני רופא חולים. רופא אני את
מחלות הסרטן, השבץ וכדומה, יכל אני גם לנבא
עתידות, אם יזדמן לי איש שאפשר להודע מפיו
פרטים על אדות פני הסביבה. אך אמנותי העקרית
היא – נאומים תחת השמים. יכל אני להיות מיסיוניר
יפה.

כרגע נמשכה הדומיה אחר כך בטא הצעיר באנחה ממשכה: “אויה!”

– מה אתה מתאנח? שאל הקרח.

– כבד עלי הדבר, שעלי לחיות חיים כאלה, ואשפיל את עצמי עד חברה שכזו.

– במה לא תמצא חברתנו חן בעיניך? – שאל הקרח בכעס.

– אכן, טובה חברה זו בשבילי. ליפה
ממנה איני כדאי. אך מי הביאני לידי ירידה זו,
אחרי שבתי במרומים? אני בעצמי איני מאשים אתכם
כלל, דזשנטילמינים, אני בעצמי אשם בכל.

ובדברו את הדברים האלה התחיל מנגב את עיניו באיזה סמרטוט.

– איזה ירידה? מאין ירדת?

– אוי, הרי אתם לא תתנו אמון בי. החברה
לעולם לא בעלת אמונה היא. עזבו אותי לנפשי. אחת
היא לכם. סוד לדתי…

– סוד לדתך? חפץ אתה לומר, כי…

– דזשנטלמינים, – אמר הצעיר בקול
חגיגי, – חפץ אני להתגלות לפניכם, מרגיש אני
שאפשר לבטוח בכם לפי זכיותי הריני הרצוג!

דזשים לטש את עיניו מתמהון; גם אני.
רק הקרח העיר במנוחה: שטות. למה תדבר
הבלים?

– לא, דברי אמת הם. אבי סבי, בנו הבכור
של ההרצוג מסומרסט ברח לאמריקה בסוף המאה
שעברה, כדי לשאף אל תוכו את האויר הטהור של
החפש. הוא נשא לו פה אשה וימת, בהשאירו בן
אחריו. באותה שעה מת באנגליה אביו, והבן
השני של ההרצוג החזיק בירושה ובשם הכבוד,
והיורש האמתי נשאר במרחק מבלי דעת אותו
איש. והנה אני הנני מזרעו של ההרצוג שלא
הכירו בזכותו, ועל פי דין הנני ההרצוג הסומרסטי
האמתי. ואני – עני, מגרש, משולל מצבי הרם,
מרדף מבני אדם, נעלב מן החברה, לבי מרתח,
ונופל הגעתי לחברת איזה בני בלי שם על
הרפסודה.

דזשים חס עליו מאד, וגם אני. השתדלנו
לנחם אותו, אך הוא אמר, שלא יקבל תנחומין, ורק
חסד קטן הוא מבקש ממנו בעד כל ענוייו, שנכיר
אותו להרצוג. אנחנו ענינו, שבחפץ לב הננו נכונים
להכיר אותו, ולו רק יגיד לנו כיצד עושים את הדבר.
הוא באר לנו, שאנחנו מחיבים להשתחוות לו
בכבוד, מדי דברנו עמו, ולפנות אליו בדברים:
“הוד חסדך”, או “הוד אורך” או “מילורד”, ושלא יבא
בטרוניה, גם אם נכנה אותו פשוט סומרסט, מפני
שגם זה תאר כבוד יותר משם; ואחד מאתנו מחיב
לשרת לפניו בשעת הסעדה, ובכלל להיות לו
לשליח בכל אשר ידרש.

לא כלום. לא כבד היה הדבר בשבילנו,
ונסכם. בשעת הסעדה שרת דזשים לפניו ויכנה
אותו: “הוד חסדך” וכדומה, ונראה היה שההרצוג
היה שבע-רצון.

תחת זאת נעשה הזקן זעף יותר ויותר
וכמעט שלא דבר דבר. נראה היה שהוא הוגה איזה
מחשבה. אחר הסעדה התחיל:

– שמע נא, סומרסט, צר לי עליך מאד, אך לא אתה בלבדך ענית כך.

– האמנם?

– לא. אתה אינך יחידי, ששללו ממנו לא על פי דין את מצבו הרם.

והזקן התחיל בוכה.

– חכה נא, מה חפצת להגיד?

– סומרסט, היכל אנכי לבטוח בך? – הוסיף הזקן בהתיפחו בקול.

– תוכל לבטוח בי, כמו בצור איתן.

– סומרסט… אני הנני דופין…

ודזשים ואני לטשנו את עינינו יותר מבתחלה.

– מי?! – שאל ההרצוג.

– אכן, ידידי, אמת הדבר, אתה רואה
לעיניך ברגע הזה את הדופין האמלל והאובד, את
לודוויק XVII בנו של לודוויג XVI ושל מאריה אנטואניט.

– אתה? בשנותיך? לא, אי אפשר. אולי
הנך קארל הגדול. למצער הנך בן שש או שבע מאות
שנה.

– יד התלאות, סומרסט, בזה. הדאגות
הלבינו בטרם עת את זקני. מצרה נעשתה בי
הקרחת הזאת, כן, דזשנטלמינים, אתם רואים
לעיניכם בתוך הסחבות ובעוני את מלך צרפת הנודד
והעשוק.

הוא התחיל לילל ככה, שאני ודזשים לא
ידענו מה לעשות – כל כך חסנו עליו, – ובאותה שעה
גם התגאינו שהוא נמצא בינינו. התחלנו לשרת גם
לפניו ולמלא את כל מאוייו כמו שעשינו להרצוג.
אולם הוא אמר, כי רק אז לא יהיו עליו חייו כל כך
למעמסה, אם בני האדם יכנו אותו “הוד מלכות,” ולא
ישבו לפניו בלתי אם ברשותו. אני ודזשים התחלנו
לכנותו בשם הכבוד “הוד מלכות” ולא ישבנו
בחברתו בלתי אם ברשותו, הדבר מצא חן בעיניו
ויהי עליז ושמח. אך ההרצוג לא שמח בזה. הוא
הלך סר וזעף, אז אמר לו המלך:

– כנראה יאריכו ימי שבתנו על
הרפסודה הארורה הזאת, סומרסט, ולמה זה נשב פה
זועפים וסרים ונטיל שעמום איש על אחיו. הן לא
אשמתי היא, שאתה נולדת הרצוג, ואני מלך – למה
זה נזעף? צריך להסתגל תמיד אל תנאי החיים –
זהו כלל גדול אצלי, ואם נשקיף על המצב ברצינות
יותר, וראינו שהחיים אינם רעים פה כלל; אכול ושתה
לשבע ומאומה אל תעשה. שמע נא, הרצוג, הושט לי את
ידך והיינו רעים.

ההרצוג הושיט לו את ידו, ואני ודזשים שמחנו מאד על השלום שהשלימו יחדו.

אפס עד מהרה הבינותי, שלא מלך והרצוג
הם, אלא רמאים ונוכלים פשוטים. אך לא הראיתי שום
סמן, שאני מבין, והסתרתי את רעיונותי בחבי;
לפחות לא תהיינה מריבות ונאצות. אם הם רוצים
שנכנם בתארי הכבוד של מלך והרצוג – לו יהי
כרצונם, ובלבד ששלום ישלט במשפחה. לא היה
כדאי גם לספר על אדות הדבר לדזשים, ולא אמרתי לו
כלום.

והם סבבוני בשאלות ויאבו לדעת
דוקא, מדוע אנו מסתירים ביום את הרפסודה, תחת
שוטנו הלאה. אני חברתי להם את הבדיה הזאת:

– הורי, – אמרתי, – ישבו בנוף פייק
במיסורי, ששם נולדתי. אך כל בני משפחתנו
מתו, זולתי אבא ואחא אייק. אבא החליט לעזוב את
הנוף ולהתישב אצל הדוד בין, שיש לו אחזה
קטנה על שפת הנהר במרחק עשרים וארבעה מיל
מעיר אורליאן. אבא היה עני ועמוס חובות. כשמכר
את הכל, ויפרע את חובותיו, לא נשאר לנו מאומה
זולתי ששה עשר דולארים והכושי שלנו דזשים.
הסכום הזה לא הספיק לנו לדרך של אלף וארבע
מאות פרסאות אפילו על מכסה של אניה. אז מצא אבא
את הרפסודה הזאת ונחלט לעשות דרכנו ברפסודה.
אך ימי אשרנו לא ארכו. פעם אחת בלילה פגעה
אניה ברפסודתנו, ואנחנו נפלנו כלנו המימה.
אני ודזשים עלינו מן המים, אך אבא היה שכור,
ואייק – רק בן ארבע שנים, וישארו על קרקע המים
לעולם ועד. ימים מספר אחרי הדברים האלה עברו
עלי תלאות רבות, כי בני אדם היו באים בסירות אל
רפסודתנו ויאבו לגזול ממני את דזשים, בחשבם
שהוא כושי בורח. על כן איננו הולכים עוד בדרך
יומם. ובלילה לא יגעו בנו לרעה.

– המתינו, – אמר ההרצוג, – הנה אמצא
תחבולה, שנוכל לשוט גם ביום. רק לא ביום הזה,
אסור לנו לעבור על פני העירה הזאת יומם, פן תהיה
מרה אחריתנו.

המלך וההרצוג הלכו אל הסכה לראות
את יצוענו. לי היה שק ממלא תבן, ולדזשים – שק
ממלא מוץ של מאיס, שיש בו שבלים שלמות,
המגרדות את הגוף. ההרצוג החליט לזכות ביצועי, אך
המלך התנגד לזה:

– אני הייתי סובר, שההבדל במצבנו
ילמד אותך שלא לכבוד תהיה לי השנה על שק של
מוץ. הוד חסדך יכול להשאיר שק זה של מוץ בשביל
עצמך.

אני ודזשים נפחדנו, בחשבנו, שתכף
תצמח מריבה ביניהם, אך לשמחתנו ענה ההרצוג
כך:

– גורלי – להענות תמיד. האסון מגר את
רוח שהיה גאה לפנים. הנני מותר, הנני נכנע,
כזה הוא גורלי. בודד אנכי בתבל, ואהיה נענה
וסובל…

כשהחשיך היום נסענו הלאה. המלך
בקש לשחות באמצע הנהר ולבלי הדלק אש בטרם
שנעבור על פני העירה. עד מהרה נראו לעינינו
המון אשים – זו היתה העירה, – ורק כשהתרחקנו
ממנה כמיל הדלקנו את פנסנו. עם זריחת הקרן
הראשונה של השחר, בחרנו לנו מקום סתר ונעמד
שם.

אחרי סעדת הבקר הוציא הזקן סדר של
קוביא והתחיל משחק עם ההרצוג – חמשה צנטים
המשחק. כשנמאס עליהם המשחק, הכניס ההרצוג
את ידו לתוך שקו, הוציא ממנו מספר רב של מודעות
נדפסות קטנות והתחיל קורא בהם בקול. על אחת מהן
היה כתוב: “הדוקטור ארמאן די מונטלבן מפריז
ישמיע נאום בבית… בשעה… (המקום והשעה
חסרו) מחיר הכניסה – עשרה צנטים” ועל זה הוסיף
ההרצוג:

– דוקטור זה אני הוא.

על המודעה השניה היה כתוב: “הטרגיק
הריק הצעיר המפרסם בכל העולם, המציג על הבמה
את הטרגידיות של שקספיר בתיאטרון הלונדוני”
על מודעות אחרות היה מכנה שמות אחרים והבטיח
דברים עוד יותר מפליאים. למשל, כיצד אפשר למצא
זהב ומים בעזרת מקל הקוסמים וכדומה.

– ובכל זאת המוזה של הטרגידיה הריהו
חביבתי, – קרא אחרי דומית רגע, – השחקת מעודך
על הבמה. הוד מלכותך?

– לא, – ענה המלך.

– אם כן, עליך למהר ולעשות את הדבר, –
אמר ההרצוג, – בעירה הראשונה אשר נבא אליה
נשכור לנו אולם ונציג את המלחמה מן
“ריטשרד III” או את המחזה על המעקה מן “רומיאה ודזשוליטה”. מה תאמר לזה?

– מסכים אני לכל בענג רב, ובלבד
שתהיה לנו הכנסת כסף, סומרסט. אך אני לא הרבה
ידעתי מהאמנות של התיאטרון. אני הייתי עדיין
רך וצעיר ביותר, כשהיה אבי מזמין את האקטורים
אל ארמונו. מה דעתך, התוכל ללמדני?

– על נקלה.

– יפה הדבר! שמח אני לקראת כל חדש. הבה נתחיל תכף.

ההרצוג באר לו בפרטות, מי היו רומיאה
ודזשוליטה, אחר כך אמר, שהוא בעצמו היה מציג
תמיד את רומיאה, והמלך יכל להציג את
דזשוליטה.

– אבל, – השיב המלך, – אם דזשוליטה
היתה נערה צעירה, אז הנני אני זקן קצת יותר
מהראוי בשביל תפקידה.

– לא כלום, אל תדאג, עמי הארץ של
המקום הזה לא ישימו לב לזה. וזולת זאת הלא תשחק
בכלי אשה, וזה הוא דבר אחר לגמרי. דזשוליטה
יושבת על המעקה ומתענגת על הירח בטרם תעלה
על משכבה. היא לבושה קפוט, ועל ראשה שביס.
והנה השמלות האלה.

ויוצא משקו מיני שמלות ארכות של ארג קליקא7, ויאמר שאלו הם בגדים משנות הבינים בשביל ריטשרד III ובשביל אנשי חצרו, אחרי כן הוציא מאותו
שק שוב טלית ארכה ושביס – בשביל דזשוליטה.
המלך היה שבע רצון. אחר כך לקח ההרצוג את הספר
ויקרא את דברי שני התפקידים כל כך יפה,
ובהתלהבות, עד שמרב רגש קפץ ורקד והתעוה
בהעויות משנות, כדי להראות לנו, כיצד משחקים
יפה. אחר כך נתן את הספר למלך שישנן את
תפקידו על פה.

במרחק של שלשה מילים לערך ראינו
עירה קטנה. אחרי סעדת הצהרים, אמר לנו ההרצוג,
שהוא מצא תחבלה כיצד אפשר יהיה להמשיך את
הנסיעה גם ביום מבלי פחד של סכנה בשביל
דזשים, ועל שום זה עליו לנסוע העירה כדי לתקן שם
את הדבר, גם המלך אבה לנסוע אל העירה, לראות
שמא אפשר להרויח שם כל הקהוה שהיה לנו אפס
ודזשים יעץ לי לנסוע עמם יחדו לקנות קהוה
חדש.

בבואנו העירה, נדמה לנו שכל יושביה
מתו, בעמל רב עלה בידנו למצא כושי חולה אחד
שהתחמם כנגד השמש, והוא ספר לנו שכל בני
העיר מזקן ועד נער הלכו אל המיטינג אשר ביער
במרחק שני מילים מן העיר. המלך החליט ללכת
שמה, בתקותו לעשות שם איזה עסק. גם אותי לקח
עמו.

ההרצוג אמר, שהוא חפץ למצא בית-דפוס.
עד מהרה מצאנו דבר מה כגון זה. המסדרים הלכו גם
הם אל המיטינג, והבית עמד פתוח וריק. ההרצוג
הסיר את חזיתו ויאמר שהוא מצא כבר את כל הדרוש
בשבילו, ואני והמלך הלכנו אל המיטינג.

כל היער מלא עגלות. במקומות אחדים
היו בנויות סכות נרחבות ובתוכן נאסף המון רב
לשמוע את הנאומים. המטיפים עמדו על במות
גבוהות מצד אחד. הנשים היו לבושות שמלות
תפורות מבד גס מעשי ידי עצמן. הצעירות
במטפחות דקות. רוב בני הישוב הצעירים הלכו
יחף והילדים התרוצצו בכתנותיהם לבד. בסכה
הראשונה שנכנסנו לתוכה קרא הנואם פרק מן
התהלים. היה קורא שני פסוקים, וכל האספה מזמרת
אחריו, כל זה היה יפה ונהדר. העם התלהב יותר
ויותר והרים את קולו בזמרה יותר ויותר. לסוף
התפלה התחילו אחדים מתיפחים, ואחרים – זועקים
כמטרפים. אחר כך התחיל המטיף לנאם, וכיצד נאם,
איך התלהב! הוא התרוצץ על הבמה מקצה אל משנהו,
התפתל – גופו וידיו התנועעו בלי הרף, וישמיע
את דבריו בכל קולו. לפעמים הרים מעל לראשו את
כתבי הקדש וינע אותם ויגעה: “הנה זה נחש
הנחשת אשר במדבר! הביטו עליו וחייתם!” וכל
העם קרא: “הושענה! אמן!” לסוף דרש שכל הנאספים
יתחרטו על עונותיהם.

– באו, נשברי לב ושבו על ספסל
החוזרים בתשובה. (“אמן!” געה ההמון). באו העמלים,
העניים והעמוסים! (“אמן!”) באו עניי הרוח, שערי
השמים פתוחים לפניכם, באו והייתם ברוכים!
(“אמן! הושענה! הושענה, הללויה!”) וכן הלאה. מכל
עבר נהדפו לגשת אל ספסל התשובה בצעקות
וביללות.

פתאם ראיתי והנה גם המלך עומד על
הבימה ומשוחח עם המטיף. האחרון נתן לו את
מקומו, והמלך התחיל מספר בקול מחריש אזנים,
שעלה על כל השאון סביב, שבמשך שלשים שנה
היה שודד על ים אוקינוס ההודי אך בימי האביב,
אחרי מלחמה אכזריה, נפחת גדודו ויבא הלום
לאסוף אנשים חדשים. אך הודות לאל, בלילה שעבר
שדדו את רכושו, וירד מעל האניה באין בכיסו אף
פרוטה אחת. עכשו הוא שמח על זה מאד, כי ברגע זה
נהפך לאיש אחר, וזו הפעם הראשונה בחייו שהוא
מאשר כיום הזה. ומבלי שים לב שהוא עני כל
כך, ישוב אל הים ההודי ויקרב את שארית חייו
להחזיר את הפירטים ההודים על דרך הטוב והצדק.
הדבר יעלה בידו, מפני שהוא יודע היטב את כל
הפירטים שעל הים ההודי. אמנם הרבה זמן ידרש,
כדי להגיע אל הים ההודי באין לו פרוטה בכיסו.
אך אחת היא לו. הוא ילך שמה ויהי מה, ומדי פעם
כשיעלה בידו להחזיר בתשובה את אחד השודדים,
ואמר לו: “לא לי תודתך, לא בצדקתי נעשה הטוב, כי
אלה המה מעשים של האנשים הטובים על המיטינג
בפוקוויל שהם אחים נאמנים ועושים חסד לאנושיות,
ושל המטיף הרע הנאמן לכל שודד ים!”

ובדברים האחרונים נתן המלך את קולו
בבכי וכל העם אחריו. פתאם קפץ אחד ויקרא:
“נקבצה כסף בשבילו!” ושוב נשמע קול אחר: “יעבר
הוא עם מגבעתו לפנינו”! הכל הסכימו לזה,
והמטיף גם כן.

המלך עבר על פני כל העם ומגבעתו
בידו הפשוטה, בשבחו ובהללו את ההמון המתיחס
בנדיבות כל כך אל הפירטים. נמצאו אנשים
שבקשוהו להשאר פה שבוע אחד, לפחות. אולם הוא
ענה שהוא נחפז לשוב אל אוקינוס ההודי, כדי
להתחיל תכף בהחזרת השודדים בתשובה.

כששבנו אל הרפסודה מנה המלך את
כספו הנאסף וימצא שמונים ושבעה דולרים,
שבעים וחמשה צנטים. זולת זאת גנב בקבוק מלא
יין בן שלשה לוגים, שראה מתחת לעגלה אחת.

גם ההרצוג לא טמן ידו בצלחת. הוא
הדפיס בבית הדפוס שתי מודעות קטנות בשביל
שני בעלי אחזות. ויקבל בשכרן ארבעה
דולרים. אחר כך סדר מודעה בשביל העתון,
שמחירה היה עשרה דולרים, אך הסכים לקבל רק
ארבעה בתנאי שישלמו לו את הכסף למפרע.

לסוף הראה לנו מודעה קטנה אחת
שהדפיס חנם, מפני שהיא היתה מודעה בשבילנו.
עליה היתה נדפסת תמונת כושי בורח ומתחתיה
המלים: “200 דולרים פרס”. ואחרי המלים האלה
סמניו המדיקים של דזשים. ושמה היה מספר,
שהכושי ברח מהאחזה סנט-דזשין אשר מאחרי
אורליאן החדשה וכל מי שישיב את הכושי לבעליו
יקבל את הפרס, וגם הוצאות הדרך תושבנה
לו.

– מהיום והלאה, – אמר ההרצוג, – נוכל
לנסוע גם יומם. כראותנו איש, נאסור תכף את דזשים
בחבלים ואמרנו שאנחנו חפשנו את הכושי
ומובילים אנחנו אותו להשיבו לבעליו. ומשום
שעניים אנו, הרינו נוסעים ברפסודה ולא
באניה.

אנחנו הסכמנו כלנו שההרצוג הוא בעל מזמות, ושמעתה אפשר לנסוע גם יומם.

עד השעה העשירית בערב ישבנו
מתחבאים, כעכברים, ולא העזנו להוציא חטם
ממסתרנו. אחר כך יצאנו לדרך ונעבר
מתגנבים על פני העירה, ונדלק את הפנס רק
כשנשארה העירה מאחרינו.

כשהעירני דזשים בשעה הרביעית לעמוד על המשמר לחש לי:

– מה דעתך, היק, הנפגוש עוד מלכים רבים בדרכנו?

– לא, דזשים, אין אני סובר כך.

– תודה איפוא לאל. הן המלך שכור כלוט,
וגם ההרצוג לא טוב ממנו. נוכל להסתפק בשנים
אלה.

בבקר בקש דזשים את המלך שידבר
קצת צרפתית, כדי לשמוע כיצד מצלצלים דברי
השפה. אך המלך ענה לו, שכל כך ארכו הימים
למני עזבו את ארץ צרפת וכל כך רבו התלאות
שעברו עליו מאז, ששכח לגמרי את לשון עמו.




פרק שמונה עשר


השמש זרחה כבר בשעה שהמלך
וההרצוג יצאו לסוף מתוך הסכה. אחרי הסעדה
ישב המלך על קצה הרפסודה שלף את נעליו, הפשיל
את מכנסיו, הוריד את רגליו המימה, הדליק אש
במקטרתו והתחיל משנן על פה את תפקידה של
דזשוליטה. כששנן היטב למדי את המלים התחיל
הוא וההרצוג לעסוק בתרגילים. ההרצוג אלץ אותו
לנוח מאות פעמים, לשים את כף ידו על חזהו, לסוף
הודיע שהדבר עולה יפה, ובלבד שהמלך לא יצעק
בקול גס – “רומיאי”, אלא שיבטא בנחת, ברך,
במתיקות “רו-מי-או!” שהרי דזשוליטה – נערה צעירה
רכה ויפת תאר, כמעט תינוקת, לא יכלה לנער
כחמור. אחר כך הוציא שתי חרבות, שעשה מבדי
אלון והתחילו מציגים את המלחמה מן “ריטשרד
III”. נעים היה לראות כיצד התפתלו
באמנות וידהרו על הרפסודה. לסוף מעדו רגלי
המלך ויפל המימה. אז החליטו לנוח והתחילו
משיחים דברים בטלים על אדות המאורעות שעברו
עליהם על הנהר.

ההרצוג השתמש במקרה הראשון שבא
לידו וידפס מודעות אחדות. בימים שלאחר זה
היתה העבודה רותחת על הרפסודה. כל היום למדו
להלחם בחרבות או שהתרגלו, – עשו ריפיטיציות –
כמה שאמר ההרצוג במחזה מן “רומיאה
ודזשוליטה”.

פעם אחת בבקר כשהיינו כבר רחוקים
ממדינת ארקנזס ראינו עירה קטנה, משתרעת במקום
שהנהר פונה הצדה. כלנו, זולת דזשים, ישבנו
בסירה ונשט אל העירה, בתקותנו להציג שם את
החזיון.

בשעה טובה באנו העירה. ביום ההוא
הכינו מחזה גדול בקרקס, וכל יושבי הסביבה באו
מכל המקומות בעגלותיהם ובמרכבותיהם מהימים
שלפני המבול. הקרקס עזב בערב הזה את העיר,
ותהי השעה נאה להציג ספקטקל. ההרצוג שכר
אולם ואנחנו הלכנו להדביק מודעות בעיר. הנה מה
שהיה כתוב בהם:







תחית המתים של יצירות שקספיר. מחזה נפלא! ==== רק פעם אחת!




::: הטרגיק המפרסם בכל העולם::: דוד האריק הצעיר מן התיאטרון הלונדוני
הדרוריליני. ועמו אידמונד קין הבכור מתיאטרון המלך בהיימארקיט, ומפיקאדילי
בלונדון. וכמו כן מן התיאטרונים של המלכים שעל
הקונטינט, יתכבדו להציג בפני הקהל הנכבד את ====המחזה על המעקה====
מן רומיאו ודשזוליטה!! רומיאו – האדון האריק דזשוליטה – האדון קין.
בהשתתפות כל להקת המשחקים. בגדים חדשים, ודיקוראציה חדשה.
–––––––––––––––––––––––––––– !!הוצג במשך 300 פעמים רצופות בפריז!!
––––––––––––––––––––––––––––– רק פעם אחת, משום ההזמנות שאינן פוסקות
מצד התיאטרונים שבאירופה.





הדבקנו את המודעות והתחלנו תועים
ברחובות העיר. כל מה שהתקרבה יותר שעת הצהרים,
כן רבו העגלות והסוסים ברחובות, ומדי רגע
הוסיפו עגלות חדשות לבא. משפחות בני הכפרים
הביאו את ארוחתם עמם ויאכלו פה על העגלות.

זמן רב נשאר עוד עד הערב. אני הלכתי
אל הקרקס ואתע לפני הכתל האחרון של האהל עד
שהלך לו השומר. אז הרימותי את קצה היריעה
ואזחל ואבא אל האהל פנימה. אכן, היה לי מטבע של
זהב בן עשרים שקל ועוד מעות קטנות, אבל יראתי
לבזבז ממון על הבלים שכאלה. הן מי יודע מה ילד
יום, ולהוציא ממון על קרקס אפשר רק בשעה שאין
הוצאות אחרות.

הקרקס היה נהדר. מחזה נפלא כגון זה
לא ראיתי מעודי. גברים לבושים רק כתנותיהם לעורם
בלי מעילים ואפילו בלי מגפים, רכבו על סוסים,
ובשורה אחת עמהם רקדו גם כן על סוסים יפה־פיות
לבושות שמלות ורדיות קצרות וחזיות משבצות
אבני שהם וזהב – חושב אני שערכן ודאי מיליון
דולר. מחזה נפלא.

אחר כך בתוך מרוצת הסוסים קפצו
הגברות והגברים ארצה השתחוו בחן ובמהירות
לפני הצבור ויברחו לעבר היריעה. הצבור התחיל
מוחא כפים, צועק ומרעיש עולמות.

חושב אני, שאי אפשר שיהיה קרקס יפה מזה. לפחות, אני הייתי שבע רצון מאד.

ובאותו ערב עצמו הצגנו גם אנו את
המחזה שלנו. אפס באו אלינו לא יותר משנים עשר
איש, עד שכמעט לא הספיקה ההכנסה להשיב את
ההוצאות. והבאים לראות במחזה צחקו בכל פה כל
העת, מה שהיה לעלבון גדול להרצוג, וכלם הלכו
מבלי חכות לסוף, זולתי נער קטן אחד שנרדם.
ההרצוג אמר שהשוטים הללו מארקנזס אינם מבינים
לגמרי את שקספיר, שהם צריכים לדבר מה גס – איזו
קומדיה שפלה, ואולי דבר מה גרוע יותר.




פרק תשעה עשר


ימים אחדים שטנו במורד הזרם, מבלי
עמוד בשום מקום, עד שהתרחקנו כל כך דרומה,
שהתחלנו פוגשים עצים מכסים אזוב ספרדי, שהיה
תלוי מעליהם כגון זקנים ירקים, פה התחלנו שוב את
מעשינו. הנוכלים נסו את מזלם באפנים שונים. גם
קראו נאומים על פי פסוקים מכתבי הקדש, גם
קסמו, גם נחשו, אך מאומה לא מצאו בעמלם. מזל רע
רדף אותם. הם התעצבו באמת, וישבו במשך שעות
שלמות סרים וזועפים ויחבלו תחבולות למצוא
ישועה בצרה. דזשים ואנכי התחלנו כבר מפחדים,
שמא יחבלו איזה מזמות של שטן.

לסוף הגענו עד עירה קטנה. המלך
הגיד, שהוא הולך העירה לראות, שמא אפשר להציג
שם ספקטקל, ואם לא ישוב עד סעדת הצהרים, אות
הוא שצריכים ההרצוג ואני לבא אליו, ודזשים ישאר
כרגיל על הנהר. הוא לא שב לסעדת הצהרים. אני
וההרצוג הלכנו אל העיר ואחרי עמל רב מצאנו אותו
שכור באיזה תא מזהם של בית מרזח לא פחות מזהם.
הם התחילו רבים ביניהם, ועל לבי עלה רעיון מצלח
להפלט עד מהרה מן המקום הזה. כמעוף ברק רצתי
אל הנהר והתחלתי קורא לדזשים, אך מענה לא היה.
באתי אל הרפסודה, ושוב קראתי לדזשים פעם ושתים,
אך אין קול ואין עונה – דזשים לא היה פה. בלב מרתח
החלטתי ללכת קצת לארך הדרך, ועד מהרה בא
לקראתי איזה נער. שאלתי אותו, אולי ראה כושי,
ואתאר את מראהו של דזשים.

– ודאי, ראיתי. סחבו אותו לצד הרחים של הזקן סיילאס פילפס, – ענה.

מפיו נודע לי גם שאיזה זקן בעל מראה
חשוד, חטף את דזשים, שבעדו נקבע פרס של מאתים
דולר, ואחר כך מסר את זכותו לאיש אחר בעד
ארבעים דולרים.

– את המודעה על אדות פרס של מאתים דולר
ראיתי בעיני, – הוסיף הנער, היא היתה נדפסה
באותיות גדולות כאלה – וירא את מדת האותיות על
זרועו.

אז הבינותי מה הדבר. ודאי, שבשהותו
לבדו בעיר, מכר המלך את דזשים, וכשעזבנו אני
וההרצוג את דזשים לבדו, תפסו אותו. דמי רתח
בקרבי, לבי הלם בכח, ואהיה נכון לשוב אל
המלך ולהגיד לו, שבאמת מלך כל הנבלים
והנוכלים הוא. אך לא עשיתי את הדבר הזה. בין כה
וכה לא אושיע בזה את דזשים. דזשים הזקן והעלוב,
כמה צריך היה שיצטער! ואת הנוכלים האלה
יענש האלהים במהרה, כמעט שהייתי בטוח בזה, אם
יקדים ואם יאחר, אך גמולם יושב להם.

ואמנם לאחרי יומים, כשאני ותם… אפס
למה זה הנני מלבט שפתים, אין זה נוגע כלל
לספורי עכשו. אך, הבה אספרה בקצרה: לאחרי
יומים באו אנשים מעירה רחוקה ובשורה בפיהם,
ששם נתפשו שנים נוכלים, שמשחו אותם בזפת,
גוללום בנוצות, העבירום בעיר רכובים על מוט,
ויתעללו בהם. לפי המתאר היה מראה הנוכלים
דומה למראה בני העליה שלי. טוב הדבר. כגמולם
נענשו. ודזשים העלוב! הרי הוא לא עשה להם רעה.
ומדוע זה התאכזרו לו ככה?…

מהיום ההוא לא שמעתי עוד מאומה על אדות האדונים האלה, ומקוה אני שלעולם לא אראה ולא אשמע על אדותם עוד.






פרק עשרים


הנער שמפיו נודעה לי השמועה
המעציבה היה כבר רחוק ממני, ואני הוספתי עוד
לעמוד על מקומי, ולא ידעתי נפשי. בלי כח נפלתי
תחת עץ אחד ואחשב מחשבות. חשבתי, חשבתי,
חבלתי תחבלות, ובכל זאת לא הברר לי כלום, זולתי
מה שדזשים נעלם, ואני נשארתי בודד בכל
התבל.

הנער אמר, שדרך שעה אחת מהכא עד
הרחיים. בלי התמהמה רצתי שמה, אך בדרך
עמדתי: אפילו אם אבא להתם מה אעשה? הרעיון הזה
הממני פתאם, ואהי מכרח לשבת תחת עץ לברר
לעצמי את כל הדברים האלה.

וכי מה הדבר, אשר אני רוצה לעשותו?
לעזור עוד הפעם לדזשים שיהיה בורח? בפעם
הראשונה לא הרגיז הדבר את מנוחת לבי, מפני
שלא אני הייתי האחראי, ועכשו עלי לקחת את כל
האשם על נפשי, ואז לא אוכל להסתיר את חרפתי,
כשאפגש את תם סואר או איש אחר מבני העיר ההיא.
בכל זאת טובים היו הימים ההם מלפנים, ואפילו אצל
האלמנה וטסון בכל אפן לא דרשה רעתי, ואני תחת
תודה הייתי נכון לעזור לכושי שלה לברוח. אולי
אערך אליה מכתב, אפשר שאכתב כך: “מיסטריס
וטסון הכבודה. הכושי הבורח שלך הנהו פה אצל
האדון פילפס ובעד המחיר המיעד תוכלי להחזיר
אותו אליך, פין היק”. אך דזשים, דזשים העלוב! במשך
ימים רבים יהיה נאלץ לכפר את אשמתו. וכמה טוב
ורחמן היה בנוגע אלי, וכמה אהבני. איך אביט
שוקט, בשעה שיסחבוהו שוב אל מיסטריס וטסון
והיא, קוצפת ונרגזת, תמכרהו ותפרידהו על ידי
כך מאת אשתו וילדיו? אני לא יכלתי לעשות את
הרעה הזאת לדזשים. ואקפץ מעל מקומי וארוץ לפנים
בדרך. כיצד אמלא את משלחתי, לא ידעתי, ולא
חשבתי עוד; חפצתי להקדים ולבא אל המקום.

בראשונה הלכתי ביער עבת ואחר כך
בשפלה מכסה ירק רענן. מרחוק ראיתי כבר שלט עם
כתבת: “בית נסור עצים של ס. פילפס”. לסוף הגעתי
למחוז חפצי. מסביב אין שום נפש חיה, כאלו מתו פה
הכל, ודאי שאנשי המקום עבדו כלם בשדה.
באויר נשמע זמזום של חסילים ורמשים אחרים.
המראה הכללי של התמונה נסך עלי עצב: דומה
כאלו הכל מתו ונקברו. ואם יגיע פתאם לאזניך
לחש העלים, הרי נדמה, כאלו רוחות באו מעולם אחר
והם קוראים לך. רעד עבר בכל אברי, ואחשב: אולי
טוב למות ולשים בבת אחת קץ לעמק בכא זה?

קודם כל סבבתי את החצר, בחפצי
להתבונן היטב אל הסביבה, ואחר כך עברתי את
הגדר ואשים פני ישר אל בית המבשלים. עברתי
כבר כחצי הדרך בין הגדר ובין בית המבשלים,
והנה פתאם התחיל כלב אחד נובח עלי; אחריו – שני.
לאחרי רגעים אחדים סבוני ודאי כחמשה עשר
כלבים. כלם נבחו בכל כחם ויללו בקולות
משנים. מכל הקצוות ומכל הפנות – מאחרי הגדר,
מאחרי הסכות הופיעו כלבים נובחים חדשים לרגעים.
אני עמדתי באמצע ואביט בלי נוע על העדר
הזה.

איזו כושית יצאה מן בית המבשלים והתחילה מאימת על הכלבים בשפוד שבידה.

– וכי דעתכם נטרפה? נמר! יונה! הרי לך,
הרי לך! – קראה כל העת ותחלק מנות בכלי זינה
פעם לאחד ופעם לשני.

הכלבים נשתתקו, בהורידם את זנבותיהם ויברחו.

אחרי הכושית הזקנה יצאה ילדה
שחורה ושני נערים שחורים לבושים קרעים, הם
החזיקו את כנף שמלת אמם בידיהם ויביטו בפחד
מאחריה, כצפרים נבהלות. פתאם נפתחה הדלת ומן
הבית יצאה אשה לבנה עם ילדיה, שגם הם התחבאו
מאחרי שמלת אמם כבני גילם השחורים.

פניה של האשה צחקו; כלה זהרה משמחה ומענג ומרחוק כבר קראה אלי:

– לסוף הנך פה! האתה זה?

– ודאי, אנכי זה

המענה הזה נתק מפי מבלי שחכיתי
לו, אני לא נתתי חשבון לעצמי על אדות דברי
ומעשי. היא חטפה אותי בזרועותיה ותלחצני אל
חזה בכח רב כל כך, שנחנקתי כמעט. אחר כך
החזיקה בכפי, לחצה והניעה אותן, ודמעות של
שמחה נזלו מעיניה. זמן רב נשקה ותחבקני
עוד.

– אינך דומה כלל לאמך, אך אחת היא,
ילדי היקר, – דברה, – אלי, כמה שמחה אני
לראותך. נכונה אני לחנק אותך בזרועי… ילדים,
הרי זה בן דודתכם תם. הושיטו לו את ידיכם וברכו
אותו בשלום, – פנתה אל התינוקות, שנשקפו מאחרי
שמלתה.

אך הילדים הביטו זועפים, בשימם את אצבעותיהם לתוך פיותיהם.

– אלישבע, מהרי ושימי לפניו אכל. אתה הנך, ודאי, רעב מאד?

אני עניתי שסעדתי באניה, ועל כן
הנני שבע לגמרי. אך דברתי שקר: הייתי רעב
מאד. היא אחזה בידי ותנהלני אל הבית, והילדים
רצו אחריה. שם הושיבתני על כסא של תבן, ותשב
למולי על ספסל קטן. ופה התחילה שוב לוחצת את כפי,
מתבוננה בפני, ולסוף אמרה:

– סוף כל סוף יכולה אני לראות אותך
כאות נפשי, וכמה ערגה נפשי לזה במשך ימים
ושנים ארכים! אך מדוע אחרת כך? זה יומים אנו
מחכים לבואך, הקרה איזה מקרה לאניה?

– כן, גבירה, – האניה…

– הרף, יקירי, אל תקרא לי גבירה. קרא לי פשוט: דודה סאליה. ומה איפה8 קרה לאניה?
על השאלה האחרונה היה קשה לענות, כי
לא ידעתי מאין צריכה היתה האניה לבא. על כן
עניתי פשוט:

– הצילינדר התפקע.

– אל רחמן! הקרה אסון לאיש?

– לא, רק כושי אחד נהרג.

– תודה לאל, אפשר היה לאסון גדול מזה.
כן, ומה איפוא חפצתי להגיד. דודך היה הולך יום
יום העירה לקבל את פניך. גם עכשו הנהו שם,
ומחכה אני לו בכל רגע שיבא. אולי פגשת אותו
בדרך? איש זקן בעלי…

– לא, לא, אני לא ראיתי איש. אך באה
האניה, ואני יצאתי לדרך. ומפני שהחם היה
גדול, על כן שכבתי לנוח ביער ואישן. שאון
אופנים של עגלה העירני ואלך הלום. ואפשר
שבעגלה ההיא היה דודי?

– אפשר מאד, כמה זמן עבר מאז?

– אל נכון לא ידעתי, אך ודאי שעה אחת.

– אבל מה הדבר? איה חפציך? אולי צריך לשלוח ולהביאו?

– מפני שהיה החם גדול, עזבתי את
צקלוני ביער. אך אל תדאגי נא, דודתי, אני
החבאתי אותו היטב, ואשים אות, שעל פיהו אמצא
אותו.

– אז תהיה נאלץ ללכת אחריו בעצמך.

כמעט שלא ידעתי מה שאני עונה.
נפשי תאוה למהר ולהפנות את הילדים הצדה, כדי
להודע מפיהם מי הנני פה. אך אי אפשר היה גם
לחשוב על אדות הדבר. מיסיס פילפס פטפטה בלי
הרף. פיה עבד כטחנה של רוח. פתאם התנודדה:

– מה הדבר! אנכי השתבעתי בפטפוט,
עד ששכחתי לשאל את פיך על אדות אחותי ועל אדות
כל קרובינו. הבה, נער, ספר בפרטות על אדות כל,
כיצד הם חיים, מה הם עושים, מה מסרו לי על ידך?
ספר איפוא, הכל, עד המלה האחרונה, אל תשכח
מאומה.

זעה קרה התפרצה על גופי מן השאלות האלה.

הנה באתי במצר. עד עתה הושיעו לי מן
השמים, והפעם ראיתי, שלא אחלץ עוד. כמו דג
מוצא מן המים פותח את פיו אין אונים, כן אמצתי
את כח מחי, בבקשי למצא איזה מוצא. ובשעה
שחפצתי כבר לפתוח את פי ולגמגם איזו מלים
בטרם אשים פעמי לדרך המלאה חתחתים, והנה
חטפה את ידי, הדפתני אל מעבר המטה ותאמר:

– הנה הוא הולך, הולך! כפף את ראשך
למטה, שלא תהיה נראה. הנה אעשה לו משחק.
ילדים, אל תוציאו הגה על אדות תם, פן אגמל
לכם!…

ואני ישבתי במארב מפחד לשאף רוח, ורק חכיתי לרגע שירעם הרעם.

כשנכנס הזקן החדרה, הוצאתי בכל זאת
את ראשי, כדי לראות אותו. מיסיס פילפס קפצה
עליו:

– ומה, הבא?

– לא, – ענה הלז.

– אלי, אלי, מה זה קרה לו?
– את שואלת שאלה, שאין לי תשובה עליה. באמת
הנני מתחיל גם בעצמי לדאג לו.

– לדאג? ואני בינתי אבדה כבר, בבקשי
פתרונים לחידה הזאת. ודאי שעברת על פניו, והוא
על פניך, ולא הכרתם זה את זה. אני, אפילו, הנני
מרגשת כי כן הדבר.

– הוי, זקנה, אל תוציאי אותי מדעתי. גם
בלאו הכי אבדה בינתי מדאגה. אך אני לא עברתי על
פניו, יודע אני את הדבר היטב. נורא הדבר, סאליה,
נורא. רעיון עולה על לבי, שאסון קרה לאניה.

– הה, סילס, הבט אל הדרך, נדמה שהלך שם…

הוא קפץ אל החלון, ועכשיו הגיעה
השעה, שעמלה כל כך בהכנתה. היא חטפה אותי
מהרה בצוארוני ותסחבני אל אמצע החדר, וכשהפך
בעלה את פניו, עמדה כבר מזהירה, צוחקת ואדמה
כלהבת אש, ואני על ידה, אמלל ככלב שרוי במים
שאזניו וזנבו תלויים למטה.

– מי הוא זה, אשר שלח לנו אלהים? – שאל ויתבונן בי.

– ומה דעתך – מי הוא זה?

– כיצד אוכל לדעת? שום השגה אין לי. ומי הוא, סוף סוף?

– תם סואיר הוא, ידידי.

כמו רעם הממני. סואר! אך בטרם
הספקתי לשאף רוח, והזקן חטפני והתחיל לוחץ את
כף ידי בלי סוף. ואשתו רקדה סביבו משמחה,
כגון הודות, צחקה, בכתה וכמו ברד של יריעות
נשפכו עלי המון שאלות פעם מצד זה ופעם מצד זה:
על אדות הדודה פולי, על אדות סיד, על אדות מרי
ורבים אחרים.

אך כל שמחתם כאין היתה לנגד שמחתי.
לסוף נודע לי, מי אני. כשעה שלמה הקיפוני
בשאלות, עד שלשוני התחילה אפילו כואבת
בענותי. וכל כך הרביתי לספר להם על אדות
משפחתי, כלומר על אדות משפחת תם סואיר, שהיה
החומר מספיק בשביל שש משפחות במשך שש
שנים.

הרגשתי את עצמי כדג בתוך המים.
נעם לי מאד להראות כתם סואיר. כבר התחלתי מתרגל
בתפקידי, והנה פתאם הגיעה לאזני שריקת אניה
באה, אז עלה הרעיון על לבי: ומה אם תם, תם האמתי,
יבא באניה זו, יכנס הנה, ובטרם אספיק לתת לו
אות, יקראני בשמי? אז אבדתי. מפחד פרצה זעה על
מצחי. לא. כדבר הזה היה לא יהיה. עלי למהר
לקראתו ולהודיע לו מראש על אדות כל הקורות.

אמרתי להם, שעלי למהר ולקחת את כלי,
שמא יאבדו. הזקן חפץ דוקא ללותני, אך אני
הודיתי לו, ואבקש שיתן לי סוס, ולענג גדול יהיה
לי, כשאהיה נוהג את הסוס בעצמי, וזולת זאת, אין
כדאי שיסע בדרך בשלי ביום חם כזה. לסוף
הסכים ואני נסעתי.






פרק עשרים ואחד


הנה כי כן נסעתי בעגלה העירה. בחצי
הדרך פגשתי עגלה אחרת. ואת מי ראיתי בה? את
תם. את תם חביבי יקירי. אני קראתי: “עמוד!” הוא עמד
אך כשראה אותי, פתח את פיו וכאלו נדהם
מתמהון. אחר כך בלע את רקו פעמים ושלש,
כאלו נחר גרונו, והתחיל בקול רועד
ומתחנן:

– דומה, שמעולם לא גרמתי לך רעה, היק
פין. גם אתה יודע את הדבר היטב. תמיד הייתי רע
לך. מדוע זה באת מעולם האמת לבהלני?

– מה זה אתה מדבר? – אמרתי לו, – כיצד אפשר שאבא מעולם האמת, אם לגמרי לא מתי?

קולי הרגיע אותו קצת, אך הוא הוסיף בכל זאת:

– אנא, אל תרמני, שים ידך על חזך. אמר לי: לא רוח אתה?

– על הן צדקי, לא.

– אני… אני… עכשו אני מחיב להאמין
לך, אך לא אבין את כל זה. ובכן איפא לא נרצחת
אז?

– גם לא עלה על דעתי. צחוק עשיתי להם
כדי להחלץ מהם. עבור אל עגלתי ומשני, אז תוכח,
שיש לי גם עצמות גם עור.

הוא עשה כעצתי, וכל כך מאשר היה
לראותני, שלא ידע מה לעשות משמחה. בכל זאת חפץ
לדעת על אדות המאורע. שהרי כל כך סודי היה –
ממש לפי טעמו. הבטחתי למלא את חפצו אחר כך,
ולעת עתה הפניתי אותו הצדה, כדי שלא ישמע
הרכב ואספר לו על אדות המצב הקשה שאני נתון
בו עכשו ואבקשהו למצא תחבלה. הוא בקש
לחשוב רגעים אחדים, שבסופם הודיעני בששון,
שמצא תחבלה, והיא יפה מאד.

– הנה מה שעליך לעשות: קח את צקלוני
תוך עגלתך, כאלו שלך הוא, וסע שמה. אך אל
תמהר, שלא תבא בטרם מועד. כחצי שעה אחרי בואך
אבא גם אני. אתה העמד פנים, כאלו אינך מכיר
בי. וראית מה שיהיה אחר כך.

– כל זה טוב מאד, – עניתי, – אך יש פה
דברים בגו, שאין איש יודע אותם זולתי. אצל קרוביך
נמצא כושי, שאני חפץ להוציאו לחפש. דזשים,
דזשים הזקן של מיס וטסון, הלא ידעתהו.

– כיצד! – קרא – דזשים הזקן פה?

הוא השתקע שוב במחשבות.

– ידעתי את מחשבותיך, – הוספתי אני, –
אתה חושב שאני עושה מעשה מגנה ושפל. ומה
בכך, הרי אני איש שפל ומגנה וחפץ אני לשחררו.
אתה רק הבטח לי, שלא תגלה את סודי, תם!

עיניו התלהטו.

– לגלות סודך? אני אעזר לך לשחרר את דזשים, – אמר.

אני נדהמתי, כאלו ירו לתוך אזני. לא
האמנתי למשמע אזני, כי לא יאמן הדבר. אך מודה
אני, ערכו של תם סואיר נפל בעיני, ואני
הצטערתי על זה. כיצד? תם סואיר בן הורים נכבדים
והוא גונב כושים?

– אי אפשר הדבר. אתה משטה בי!

– גם לא עלה על לבי לשטות, אני מדבר בתם לבי, היק!

– טוב אפוא, משטה אתה, אם לא, אך זכור,
שכשתסב השיחה אדותיו, אז גם אני גם אתה –
כלום לא שמענו אפילו אדותיו.

כה חרצנו. ונעבר את הצקלון אל עגלתי
ונסע איש לעברו. מובן, שתכף שכחתי כי עלי
לנסוע לאט, כדי שלא אבא בטרם מועד, ואקדם לבא
כחצי שעה קדם. בעל האחזה הזקן עמד באותה
שעה ליד הפתח.

– אכן, הרי זה פלא, – קרא. – מי הגיד,
שסוסתי הזקנה מכשרה לגבורות שכאלה. עכשו
לא אמכרנה גם במאה דולר. והיה זמן שחפצתי
למכרה בחמשה עשר. הביטו. הלא גם זעה אין עליה.
אכן, נפלא הדבר!

ובעזרו לי לרדת מעל העגלה נד בראשו
כל העת. בעל נפש נדיבה היה בעל אחזה זה. אך אותי
לא הפליא הדבר כלל: זולת מה שהיה בעל אחזה,
היה עוד מטיף. בכספו בנה בית תפלה של עץ, הטיף
שם, גם בית ספר בנה, והיה מורה שם לילדים בלי
קבל בשכרו אף אגורה אחת. בארץ הדרום מרבים
בעלי אחזות כאלה. מנהג הוא. לאחרי חצי שעה בא
תם סואיר. אך בעודו רחוק כחמשה עשר מטר, ראתה
אותו כבר הדודה סאליה בעד החלון ותקרא:

– איש בא. מי הוא? זר לגמרי דזשימי, –
פנתה לאחת הילדות – רוצי אל אלישבע והגידי לה,
שתביא עוד קערת מרק.

כלם קפצו אל הדלת, – איש זר במקום
הזה – מאורע הוא ומתענינים בו יותר מן הקדחת
הצהבה.

תם רק התחיל מתקרב אל הפתח, ועגלתו
רקדה כבר לשוב העירה. תם היה לבוש יפה, והחברה
הרבה שהיתה נכונה לשמוע את דבריו, הפיחה בו
רוח עז. בגאוה ובחשיבות נפרזה נגש אל בעל
האחזה, הסיר את כובעו, כאלו היה משמש כסוי
לארגז שנמצאה בתוכו צפרת יקרה, ויביע
במתינות:

– המתכבד אני לדבר עם האדון ארטשיבלד ניקולס?

– לא, חביבי, לצערי, לא אני הוא. הרכב
טעה. אחזתו של ניקולס נמצאה במרחק שלשה מילים
מזה. אך לא כלום, הכנס הביתה, בואה.

– הרכב הנהו כבר רחוק, לא אוכל אשיגהו…

– אכן, הוא עבר, אך אתה הכנס אלינו,
בני. אחר הסעדה נרתם את העגלה והביאנוך אל
ניקולס.

– אוי, לעולם לא ארשה לעצמי להטריד אתכם כך. שלשה מילים מה הם לי. לא כלום.

– אנא, – אמרה הדודה מאליה, – לא טרדה
היא לנו, להפך, רק ענג לבד. עליך להשאר. הן לא
קרוב המקום. שלשה מילים שלמים בדרך מלאה אבק,
כראותי שאיש מתקרב, צויתי כבר להכין עוד קערה.
ובכן הכל כסדר. בואה, והרגש את עצמך כאלו
בביתך אתה.

תם סרב עוד זמן מה, אחר כך הודה בנמוס
ובדרך ארץ, ונכנס החדרה. בשעת הסעדה הרבה
לפטפט על אדות עצמו, ועל אדות מסעו.

– כל זה טוב ויפה, – אמרתי בלבי, – אך כיצד יעזר לי לצאת מן המצר? לא אבין.

– פתאם באמצע השיחה קפץ וישק
לדודה סאליה בעצם פיה. אחר כך נשען בחשיבות
על גב הכסא, כאלו מאום לא קרה ויוסף לשיח עם
הילדים. כנשוכת עקרב קפצה הדודה סאליה, נגבה
פעמים את פיה בשרולה ותתנפל על תם.

– הוי, בן מביש, כלבלב עז פנים!

והוא התחפש כנעלב

– גבירה רבת חסד הריני משתומם.

– אתה משתומם? מה תאמרו לזה? בענג רב
הייתי לוקחת מקל… כיצד העזת לנשק לי? וכי מה
חשבת באותה שעה?

אך תם ענה בתמימות:

– מה חשבתי? הריני מבטיחך, ששום
רעיון רע לא עלה על לבי. אני… אני חשבתי
שהדבר ינעם לך… כה אמרו לי.

– מי אמר לך? כלום יש עוד כמוך שוטה ומשגע?

– הכל אמרו…

היא לא יכלה סבול עוד. עיניה ירו זיקים.
אצבעותיה התרוצצו כמו מתוך שבץ. נדמה שהיא
נכונה לנקר את עיניו.

בקול צרוד לגמרי קראה:

– מי המה, הכל? תכף תקרא אותם בשם, או שאצא מדעתי.

תם קפץ ממקומו, וכמו נבוך ובקול בוכים כמעט פנה אלי וישאל:

– ואתה, תם. כלום לא חשבת שהדודה
סאליה תפתח את זרועותיה לקראתי ותקרא: “סיד
סואיר!”

– אלי, אלי! סיד! – קראה האשה ותרץ
אליו. – הוי, רמאי. האמנם מתר להתל כך בדודה
הזקנה?

ובדברים האלה חבקה אותו ונשקה לו. וכאשר שקטה המהומה אמרה:

– הנה שמחת פתאם. אנחנו חכינו לתם
לבדו. וגם האחות פולי כותבת רק על אדות תם. כיצד
באת אתה הלום?

– אכן, כל העת דברו, שיסע רק תם
לבדו, אך אני הרביתי לבקש כל כך, שברגע
האחרון כבר נתנה הדודה גם לי לנסוע. ובשבתנו
באניה, החלטנו אני ותם להכין לכם סורפריז.
צריך היה, שהוא יבא הראשון, ואני – כחצי השעה
אחריו. אכן בבית הזה אין מקבלים את הזרים בסבר
פנים יפות.

– בשביל נערים עזי פנים ודאי שאין
מקום בביתנו, סיד, כדאי אתה שיצרמו אותך עוד את
אזניך. אפס שמחה אני ומאשרה לראותכם, את שניכם,
השובבים, בביתי.

אנחנו אכלנו את הארחה תחת כפת
השמים בין הבית ובין בית המבשלים. כל כך
רבו המטעמים והמשקים על השלחן, שהיו
מספיקים בשביל שבע משפחות כמו אלה; וכל
המאכלים חמים ורעננים.

הדוד סילאס קרא את התפלה ברגש, אך
יראתי, פן תצטנן הארחה בטרם יגמר את תפלותיו,
היתה יראת שוא: המאכלים היו חמים וערבים
מאד.

אחרי הארחה התחילו שיחות אין קץ. אני
ותם היינו זהירים כל העת; אך איש לא דבר דבר על
אדות הכושי העלוב, ואנחנו יראנו לדבר אדותו,
שלא נפל בפח. אני ותם כלו עינינו מיחל לרגע
שנשאר לבדנו, כדי להתיעץ יחדו. הודענו
לבעלי הבית, שעיפנו מאד מן הדרך, והאנשים
הטובים האמינו לנו, ברכונו לשלום
וישלחונו.






פרק עשרים ושנים


כשבאנו אל משכבנו ישבנו עליו
והתחלנו מספרים איש לרעהו על אדות כל
מאורעותינו. אחרי גמרנו לדבר על אדות כל עסקינו,
השתקענו במחשבות. תם אמר:

– שמע נא, היק, כמה טפשים אנחנו. הנה
ראשי לערבון, שיודע אנכי את מקומו של
דזשים.

– האמנם?

– מובן. מקומו ודאי בסכה ההיא, העומדת
בודדה אצל הגדר. הלא ברור הדבר. כלום לא תזכור,
שבשעת הארחה נשא כושי אחד אכל אל תוכה? מה
עלה אז על דעתך?

– אין מאומה, זולתי שהמאכל בשביל כלב

– גם אני חשבתי כך בראשונה, אחר
כך הברר לי, שלא בשביל כלב. על הקערה היה
נתח של אבטיח, והכלבים הן לא יאכלו אבטיחים.
מה דעתך?

– אמנם צדקת לגמרי. שם היה נתח
אבטיח. אכן, יש שבן אדם מביט ואינו יודע מה
שעיניו

רואות, כקיפוד הלז.

– ובצאתו – הוסיף תם, – סגר הכושי את
הדלת אחריו בזהירות ואת המפתח הביא
לדוד

באותו רגע, שאנו קמנו מלפני
השלחן. ודאי היה זה המפתח של אותה הסכה.
ברור, היק: האבטיח מוכיח שבן אדם בסכה,
והמפתח – שהאיש שבוי. ודאי אי אפשר שבאחזה
קטנה זו, שאנשיה טובים כל כך, יהיו שנים
שבויים. מוכח איפא ששבוי רק אחד פה, והוא – דזשים.
עכשו השתדל למצא תכנית למעשינו, שנוכל
לשחרר על פיה את דזשים. גם אני אבקש תחבולות,
ואחר כך נחליט, עצתו של מי טובה יותר.

אמנם ראש של זהב היה לנער הזה. לו
היה לי ראש כזה, ולא המירותיו בעד שום הון: גם לא
בעד שם הכבוד של הרצוג, גם לא בעד משרה של רב
חובל באניה, ואפלו לא בעד משרה של לץ בקרקס.
התחלתי לחבל תחבולות, בדעתי למפרע,
שתחבולותי תהיינה כאין לעמת התכנית
שימציא תם.

– הנכון אתה כבר? – שאלני תם אחרי זמן מה?

– כן – עניתי.

– ספר אפוא, מה הדבר?

– קדם כל צריך, מובן, להוכח, האמנם
דזשים הוא. אחר כך הייתי משתדל לבנות סירה,
ובלילה האפל הראשון הייתי גונב את המפתח של
הסכה מאת הזקן, מוציא את דזשים, מושבו בסירה
והיינו יוצאים לדרך. בלילה היינו שטים וביום –
מתחבאים, כמו שהיינו עושים קדם לכן. ומה, הטובה
עצתי?

– אמנם טובה היא, – ענה תם במקצת בוז, –
אך פשוטה היא יתר על המדה, אין לך אף קורטוב של
דמיון, היק! הרי קל כל כך להוציא אל הפעל את
תכניתך, כמו שקל לגמוע כוס מים, או לבטא
“אמן”. ומה הענג שתסב לנו? לא, צריך למצא
תחבולה אחרת.

אני שתקתי; כי הרי קדם לכן ידעתי
כבר, שעצתי לא תקבל, ועצתו שלו תהיה מחכמה
מענינת ומשכנה יותר. ואמנם אני נוכחתי,
שתחבולתו מענינת עשר מונים משלי. לפי
תכניתו של תם היה שחרורו של דזשים גורר אחריו
סכנות מרבות ומניעות קשות, אולם אחרי כל
ההרפתקאות, היה עלינו לצאת נקיים מכל שמץ
דופי ולהרגיש את עצמנו גבורים.

אך באותה שעה היתה דאגה אחרת
בלבי, איך אפשר, – חשבתי, – שתם סואיר, בן
אחותה של הדודה פולי והדודה סלי, שגר כל ימיו
במשפחה הגונה ושכב על משכב יפה, שבקר בבית
הספר, נער חכם ומחנך זה יערב את לבו לשחרר
כושי, מבלי ירא, פן יאבד לו שמו הטוב? הן לא
טפש הוא. ואיה גאותו? ואיך לא יירא מפני הענש?
וכמה קצתי אני בחיי מפני הענשים האלה, אני,
היק פין. אך אזכר אותם, והנה תכף עיני מתחילות
כהות, ולבי – דופק בחזקה. הלא חרפה היא, בתור
רעו הנאמן הייתי מחיב להזהירו, שלא יעשה את
הדבר. התחלתי לדבר, אך טרם הספקתי לבטא
שתי מלים סתם את פי בכף ידו ויען:

– כלום חושב אתה, שאיני יודע מה אני עושה?

– מובן, אך…

– כלום לא הגדתי לך מראש, שאני אעזר לשחרר את דזשים?

– כן.

– ובכן אין לדבר עוד על אדות זאת.

יותר לא דברתי אליו, וגם ללא הועיל
היו דברי, אלו דברתי עוד. כי הוא היה מקים
תמיד את אשר יעלה על רוחו.

לאט לאט קמה דממה בבית, גם הנרות
דעכו. פתחנו את החלונות, להתבונן שמא אפשר
לרדת ארצה. לאשרנו ראינו את המכונה המגנה
מפני הרעמים, שעל נקלה ירדנו בה למטה.
בעמדנו על הארץ מהרנו אל הסכה להוכח, הכנות
השערותיו של תם על אדות דזשים. הכלבים לא נבחו,
הם ידעו אותנו כבר. התבוננו אל הסכה מכל
עבריה, ומצד אחד, מקרן צפונית, מצאנו בה חור
רבוע, שהיה אטום־לוח קטן.

– הידד – קראתי. – הבה נסיר את הלוח. דזשים יצא בעד החור, והרי הוא חפשי.

– אמנם זהו לפי טעמך, ופשוט מאד, כמו
פעמים שתים – ארבע. לא, אני מקוה שנמצא עצה,
שכדאי יהיה להראות גבורות על ידה.

– אם כן איפא הבה נפתח מוצא מן הסכה במשור, כמו שעשיתי אני כשכלאו אותי.

– דבר זה עודנו מתקבל על הלב, הסכים
תם, – בכל אפן יש בזה איזה דבר סוד לוטה בערפל
וקשה להתגבר עליו. אך מובטחני, שעוד מארעות
רבות נכונו לנו לרגלי הענין הזה. ובשלמה נהיה
נחפזים?

נשען אל קיר הסכה נמצא עוד דבר מה
כעין בנין של עצים, שגדלו כגדל הסכה, אך צר
ממנה קצת. דלת הבנין הזה היתה סגורה על מסגר
תלוי. תם מצא מקל ברזל, ששבר בו את טבעת
המסגר. נכנסנו פנימה, הדלקנו נר וראינו,
שרצפת האדמה מכסה כלים ישנים שונים – מעדרי
ברזל שהעלו חלודה, מפצים. בקרן זוית עמדה
מחרשה מקלקלה. מן הבנין הזה אי אפשר היה
להכנס אל הסכה. יצאנו, השיבונו את הטבעת
למקומה. תם היה שבע־רצון.

– יפה מאד. עכשו הנני יודע מה עלינו
לעשות. אנחנו נחפור באדמה ונוציא את דזשים
במחתרת, וזה דורש עבודת שבוע תמים
בערך.

אחרי הדברים האלה שבנו הביתה. אני
כוננתי פעמי אל הדלת אשר מאחורי הבית, שהיתה
קשורה רק ברצועה של עור. אך בעיני תם נראה הדבר
לא רומנטי למדי. הוא בקש לו מארעות. הוא עמד על
דעתו שעלינו לשוב החדרה שוב דרך המכונה
להסב את הרעמים, אך לא כל כך קל היה הדבר
לעשותו. שלש פעמים טפס תם ועלה על המגן בפני
הרעמים עד חציו, אפס מדי פעם החליק למטה. לסוף
חגר שארית כחו ועלה וממעלה הביט עלי כמנצח.
ואני נכנסתי החדרה בשלוה דרך המעלות. הן לא
גבור אני, וגם לא חפצתי להיות לגבור, כי קשה
הדבר ביותר.

ביום השני עם עלות השחר היינו כבר
בחצר, וקדם לכל נגשנו אל הסכה, כדי ללטף את
הכלבים ולהתחבר אל הכושי, שהיה מביא מזון
לדזשים, אם רק היה זה דזשים. באותה שעה גמרו את
ארחתם והלכו לעבודתם, והכושי של דזשים מלא את
הקערה לחם, בשר ומאכלים אחרים, ברגע זה הביאו
את המפתח של הסכה. תם שאל את הכושי:

– בשביל מי המזון הזה, המאכל הוא לכלבים?

חיוך רחב על פני הכושי. הוא ענה:

– כן, אדוני הטוב. בשביל הכלבים, ולו ידעת בעד איזה כלב נפלא!

אני הדפתי לאט את תם:

– כיצד? כלום תכנס להתם באמצע היום? הרי דבר זה מתנגד לתכניתנו.

– עכשו יש לי כבר תכנית אחרת, – ענה תם בלחש.

ונלך אחרי הכושי ישר אל הסכה. לא
נעים היה הדבר, אפס מכרח הייתי ללכת אחריהם.
בסכה שלטה חשכה גמורה, עד שלא ראינו מאומה,
אך פתאם נשמע קולו של דזשים:

– האח היק! אל רחמן! את מי אני רואה פה? האמנם זהו האדון תם? האדון תם הצעיר?

זה הדבר אשר יראתי. עכשו גלינו את
סודנו. ומה נעשה איפא? אני עמדתי משומם, פי
פתוח, והכושי קרא בתמהון:

– כיצד! כלום יודע אתה את האדונים הללו?

עיננו התרגלו אל החשך, ונוכל כבר
להבחין את אשר בסכה. תם פנה אל הכושי וישאל
אותו בבוז ובתמהון:

– מי זה יודע אותנו?

– הכושי הבורח הזה.

– מאין נודע לך הדבר?

– מאין נודע הדבר לסים? כלום סים חרש? כלום לא קרא אתכם הכושי הזה בשמותיכם?

– אכן נפלא הדבר. מי קרא אותנו? מתי?

ושוקט לגמרי פנה תם אלי וישאלני:

– השמעת איש מדבר פה?

– אני… לא, כלום לא שמעתי.

אז פנה תם אל הכושי, שעמד נדהם לגמרי וישאלהו ברצינות ובדברים קשים:

– מה היה לך, זקן? ההשתגעת? וכיצד יכלת לשמוע את הכושי מדבר אלינו?

– אויה, כל זה בשל הקולות הארורים, סיר.
אימת מות הם מפילים עלי. אוי, אדוני הצעיר, אנא, אל
נא תספר על אדות הדבר הזה לאדון סילאס פן יקצוף
עלי. הוא אומר תמיד שאין רוחות ומכשפות קימים.
אבל כיצד אפשר שלא יהיו קימים, והרי תמיד הם
מענים אותי! לו היה פה בשעה זו, והאמין.

תם הרגיע אותו גם נתן עשרה צנטים
שיקנה לו קשורים לשער ראשו לסגלה. שלח מבט
קשה לצד דזשים ויאמר: "חפצתי לדעת, מה יעשה
הדוד סילאס לבחור זה. לו אני במקומו וצויתי
לתלותו. אני לא הייתי סולח לכלב שוכח תודה זה
שברח מאת אדונו.

וברגע שיצא הכושי מן הפתח
להסתכל במטבע ולהוכח שאינו מזיף, הספיק
תם ללחש לדזשים:

– הזהר, שלא יודע הדבר שאתה
מכירנו. וכשתשמע בלילה שחופרים את האדמה,
ידוע תדע שאנחנו החופרים. אנחנו נשחרר
אותך.

דזשים הספיק עוד ללחץ את ידנו בטרם
שוב הכושי המכשף. אנחנו הבטחנו לכושי לבא
עוד הפעם עמו הלום, אם רצונו בכך. הוא הסכים מלא
שמחה, מפני שהמכשפות תמיד הן מענות אותו
באפלה, ועל כן יותר שירבה מספר האנשים סביבו,
יותר גדול יהיה בטחונו. כה אמר.






פרק עשרים ושלשה


נשארה עוד שעה שלמה עד ארחת הבקר.
הלכנו היערה להשיג איזה חמר להאיר בלילה,
שלא נעבוד בחשך. מנורה לא הסכינה לתכלית זו,
כי היתה מגלה את מצפונינו. צברנו כפיסי עץ
נרקבים המפיצים זהר בחשכה, הסתרנו אותם בעשב
ונשב לנוח.

– כמה צר לי, – העיר תם בקול של
אי-רצון. – הכל הולך ונעשה בלי שום מעצורים. אכן,
לא קל למצא תחבולה מסבכה. אם פה יהיה הכל נעשה
בפשטות, אז אין כדאי להתחיל בכל הדבר הזה. הנה
למשל, גם שומרים אין פה, שאפשר יהיה לישנם או
לקנות אותם בשחד. גם כלב אין, שאפשר יהיה
להרעילו, וגם דזשים זה – הוא מצמד אל רגל המטה.
כדאי להרים את המטה והנה הוא חפשי. וכי איזה
קשי יש בדבר? מצב חסר טעם כזה לא ראיתי מעולם,
היק! צריך שאנו בעצמנו נמציא מניעות ונסבך את
הענין. נזכרתי: צריך להשיג דבר מה כדי לעשות
ממנו משור.

– למה לך משור?

– כיצד – למה? הרי צריך לכרות את רגל מטתו של דזשים, כדי להסיר את הכבל.

– הלא אתה במו פיך אמרת זה עתה, שכדאי להרים את המטה, ונפל הכבל מאליו!

– אוי, כמה מתאימים דבריך לטבעך, היק
פין! בעיניך מוצאים חן כל הדברים הפשוטים. כלום
לא קראת בספרים מעולם? ואין לך השגה על אדות שום
שודדים ועל אדות שום גבורים? הנשמע כדבר הזה,
שישחררו את התפוסים באפן פשוט כזה? נראה
שלא שמעת גם את שמע הברון טרנק, גם לא
שמעת על אדות בנבינותא טשיליני, או על אדות
היינריך Ⅳ. הללו היו גבורים. הם היו גוזרים את רגל
המטה לשנים ובולעים את הנסרת, שלא יודעו
עקבות עבודתם, אחר כך היו מחברים שוב את הרגל,
שלא יכיר שומר התפיסה ואפלו היותר מנסה
שגזרו אותה. ובלילה היו בועטים בה פעם אחת,
והתפזרו חלקיה על הארץ; הכבל מוסר, והשחרור
הרי הוא נכון. אחר כך נשאר לתפוס עוד רק לרדת
בסלם של חבלים מן החלון, ובלבד שישבר את
הרגל עם הקפיצה האחרונה, – כי סלם של חבלים
הריהו תמיד קצר יותר מכדי הצרך תשעה עשר אמה
– דע לך את הדבר הזה. אך שם למטה מחכים לו
עבדיו הנאמנים, המרכיבים אותו על סוס, והנה הוא
טס אל מולדתו היקרה אל לנגידוק, נאבארה, או איזה
שם אחר שיהיה לארץ ההיא. הרי זה הדר! צר לי מאד
שאין תעלה סביב לסכתנו, אך אם יהיה לנו פנאי
בלילה, ועשינו תעלה סביבה:

– למה לנו התעלה? – פרכתי. – מתי חפצנו להוציא את דזשים מתחת כתלי הסכה?

אך תם לא שעה אלי, הוא היה שקוע
במחשבותיו ולא שמע כלום. אחר כך התאנח, נד
בראשו ויאמר:

– לא, כן לא יאה.

– מה לא יאה?

– לכרות את רגלו של דזשים.

– אלי! – קראתי. – מובן הדבר שאין צרך בזה. לשם מה נכרות את רגלו?

– הנה שאלה. רבות פעמים קרו גם
כדברים האלה. כשאי אפשר היה לשחרר את
התפוס, היה הגבור כורת את ידו או את רגלו. אך
הפעם אין צרך בזה. וזולת זאת דזשים טפש הוא, ולא
יבין את הסבה המאלצת אותנו לעשות את המעשה
הזה, הן הוא אינו יודע, שבאירופה קימת מודה
כזו.

הוא התאנח עוד פעם.

– אך מה שאי אפשר בלעדו, – הוסיף, –
הרי זה סלם של חבלים. כל ילד יכול לעשותו. נקח
סדינים, נקרעם, ונשלח אותם אל התפוס צפונים בתוך
חלה. כמעט תמיד עושים כך.

– אך תם סואיר! – קראתי – למה הסלם לדזשים. הרי גם ידוע לא ידע מה לעשות בו.

– לא הסלם נחוץ לו, היק פין. אתה מדבר
כאיש שאין לו בינה. צריך שיהיה לו סלם של
חבלים, אם דרוש הוא לו, ואם לא.

– טוב הדבר, – אמרתי, – אם חק הוא לא
אהיה פורץ־גדר, אך זאת ידעתי: אם אנחנו נקרא את
סדינינו, אז תשיב לנו הדודה סאלי את גמולנו
בחבלים אמתים. אני כבר הרגלתי לכך, אבל אתה
מה תעשה? ומדוע זה לא נעשה את הסלם מקלפת
עצי אגוזים? אז לא יהיה צרך לקרוע סדינים. גם סלם
כזה אפשר לשים בתוך חלת לחם. ובנוגע לדזשים
הרי הוא אינו בקי לגמרי בענינים אלה, ואחת היא
לו, אם יהיה סלם זה של קלפת עץ אגוז או של קרעי
סדינים.

– הבלים היק! מאומה לא תבין. הנשמע
כדבר הזה שירדו התפוסים בסלמות של
קלפה?

– טוב, תם, עשה כרצונך, אולי מוטב שנקח את הסדין הזה התלוי על החבל ליבוש?

– אם כן קח משם גם את הכתנת.

– הכתנת? למה?

– כדי שיוכל דזשים לכתוב עליה את ספר זכרונותיו

– אל תשתטה, תם, הן דזשים אינו יודע כתוב

– ומה בכך? אם לא יכתב, ירשם ציונים
שונים, ולשם זה נכון לו עט מכף של בדיל או מן
מסמר ישן.

– האם לא יהיה הדבר פשוט יותר, אם נתן לו נוצה של אוז?

– הנשמע כדבר הזה, שיהיו אוזים
מתרוצצים סביב לכפות? שוטה שכמוך! התפוסים
מכינים לעצמם עטים תמיד ממסמרים ישנים שהעלו
חלודה ומדברים כדומים להם. לזה דרוש זמן רב –
שבועות, וגם ירחים.

– ודיו? ממה יעשו דיו?

– רבים עושים את הדיו מחלודה מעורבת
בדמעות, אבל זה יאה יותר בשביל הנשים. גבורים
אמתים כותבים בדם; גם דזשים יוכל לעשות כך. אך
כשיהיה לו צרך לבשר לנו דבר מה, יוכל לכתוב
במזלג על קערה של בדיל ולזרוק את הקערה בעד
החלון. כה עשה בעל “מסכת הברזל”.

– לדזשים אין קערת בדיל. מביאים לו מזון בקערה של חמר.

– אין זה מאומה, אנחנו נמציא לו קערה של בדיל.

– אך מי יבאר לנו את אשר יכתב?

– אין כל צרך בזה, היק, ובלבד שיכתב
ויזרק את הקערה, רק באחד ממאה מקרים אפשר
לקרוא את אשר יכתבו התפוסים.

– ולשם מה יקלקלו את הקערה?

– אלי, כמה נבער אתה! הרי הקערה לא של התפוס היא.

– האם לא אחת היא?

הוא חפץ לענות עוד דבר, אך נשמע קול
השופר המזמין לסעדת הצהרים ונרץ
הביתה.

ובעברי על פני החבל, שעליו
נתיבשו הלבנים, חטפתי סדין וכתנת ואשים
בשק שמצאתי באותו מקום עצמו.

עכשו הרי אנו עובדים בשביל התפוס.
והתפוסים לוקחים את כל הבא לידם, ואיש לא
ירשיע אותם. זכותם היא, שהרי הם לוקחים לשם
שחרורם. ומכיון שאנחנו לוקחים לשם שחרורו
של תפוס, הרי גם לנו הזכות לקחת את כל הדרוש
לנו, ואין זה גנבה כלל. לו עשינו את הדבר לא לשם
שחרורו של תפוס, והיתה זו גנבה פשוטה.

ובכן החליט תם לקחת את כל הדרוש
לנו. הדבר הזה מצא חן בעיני, והתחלתי
משתמש בזכותי תכף. אך כמה השתוממתי
כשהתחיל תם מחרפני על גנבי דלעת מאת הכושי
ואכלתי אותו. שערו בנפשכם, שהוא אלץ אותי
לשלם לכושי כסף בעד הדלעת, מפני שזו היתה
גנבה פשוטה, ואנו יש לנו הרשות לקחת רק את
הנחוץ לנו באמת. לחנם הוכחתי לו, שהדלעת
היתה נחוצה לי באמת, כי הרי אכלתי אותה
בענג.

– לא, – ענה, – רואה אני, שאין אתה מבין
את ההבדל. הן אין כל צרך בדלעת לשם שחרורו של
דזשים?

– אין צרך.

– זהו הדבר. מובן, לו היתה הדלעת
נחוצה לך, כדי לטמון בה סכין לרצוח את שומר
התפיסה, אז מותר.

– אני לא הייתי שבע־רצון מהבאור הזה, ואחדל מהבין, מה מתר, ומה אסור.

ממחרת בבקר חכינו לשעה שכל בני
החצר ילכו לעבודתם, והחצר תתרוקן. אז הלך תם
להביא את השק המלא כפיסי עץ נרקבים אל הבנין
שאצל הסכה, ואני עמדתי על המשמר. כששב
ישבנו על העצים לשוחח.

– עכשו הכל מוכן, – אמר, – דרושים עוד כלי מלאכה, אך קשה להשיגם.

– איזה כלי מלאכה?

– כיצד איזה? וכי מתכון אתה לחפור את האדמה בכפות ידיך?

– הלא יש שם מעדרים ישנים וכלים אחרים שאפשר להשתמש לצרך זה.

הוא השקיף עלי בחמלה, עד שכמעט נתתי קולי בבכי.

– היק פין! – אמר, כלום אפשר שיהיו
לתפוסים מעדרים. הודה נא, היק, בתם לבבך, שנבער
אתה משכל לגמרי. הן אם כן נעשה, הרי מוטב למסור
לו את המפתח וסוף.

– טוב אפוא, אם המעדרים לא יסכנו, מה אפוא דרוש לנו? – שאלתי.

זוג של סכיני כיס חדים.

– מה? ולעשות בהם את המחתרת?

– כן.

– תם, דעתך נטרפה עליך.

– אחת היא לי, ובלבד שיעשה כל הדבר
לפי הכללים. בכל הספרים שארע לי לקרותם,
השתמשו באמצעים כאלה. יש שבסכין של כיס
חופרים התפוסים מחתרת בתוך סלע איתן. מובן,
עבודה זו נמשכת שבועות וירחים. הנה, למשל,
התפוס שהיה במגדל דיף על יד הנמל המרסילי,
הוא חפר וחפר, עד שעשה לו מחתרת ויצא וברח. ומה
תחשוב, כמה זמן חפר?

– לא ידעתי, אפשר כשני ירחים.

– שלשים ושבע שנים! ואיה היה מוצא
המחתרת? מה דעתך? – בארץ חינא. הנה כיצד עושים
דבר זה.

– אך הלא אין לדזשים מכרים בחינא?

– אין זה ולא כלום. גם להלז לא היו
מכרים בחינא. אך בן אדם משנה אתה, היק. תמיד
אתה נוטה הצדה מעצם השאלה, ומתענין בפרטים
שאין בהם צרך.

– טוב אפוא. הריני חושב שאחת היא לנו
באיזה מקום יצא דזשים, ובלבד שיצא. אך הלא דזשים
זקן הוא ולא יוכל לחפור לו מחתרת שלשים ושבע
שנים רצופות. וגם ימים לא יאריך כל כך.

– נראה אחר כך. מובן, לא שלשים ושבע שנים נהיה חופרים.

– וכמה זמן אפוא?

– מבין אתה? – אנו איננו יכולים לקים
את כל דרישות הכללים, מפני שאפשר שהיום או
מחר יקבל הדוד סילאס ידיעות על אדות דזשים ואי
אפשר לדעת מתי ישלחוהו. בתנאים כאלה צריך
למהר ולחפור את הבור, ולהעמיד פנים, כאלו
נמשכה העבודה שלשים ושבע שנים. ואז במקרה
הראשון של סכנה נקח אותו ונברח יחדו. דומה אני
שטוב יהיה הדבר?

– את זה הריני מבין, – אמרתי. – להעמיד
פנים – לא קשה הדבר. נכון אנכי להעמיד פנים
כאלו כרינו את הבור מאה שנה וחמשים. ולעת עתה
הבה אלכה ואראה, היעלה בידי לגנוב איזה
סכין.

– קח שלשה, – יעץ תם, – אחד נחוץ לעשות ממנו משור.






פרק עשרים וארבעה


כמו ששערנו, כן היה. כל בני הבית
הקדימו לעלות על משכבותיהם, ועד מהרה השתקע
כל הבית בשנה עמקה. אנחנו ירדנו על פי הקנה
של המגין בפני הרעמים, הוצאנו מן השק צרור עצים
נרקבים למאור והתחלנו את עבודתנו. קדם לכל
פנינו את כל הכלים הישנים מן המקום המוביל לצד
מטתו של דזשים, תם אמר, שהמחתרת צריכה
להעשות מצד המטה. הודות לשמיכה הסרוחה מעל
קצה המטה לא יהיה נראה פי המחתרת מתחת.
חפרנו וחפרנו בסכינים של בית־המבשלים, עיפנו
ככלבים, חבורות עלו בכפות ידינו, ולעת חצות
הלילה לא היתה עבודתנו נכרת כלל.

– ומה, תם? – אמרתי, – גם בשלשים
ושבע שנים, כדרוש לפי הכללים, לא נספיק לגמור
את המלאכה. קרא לי ברבור, אם לא תהיינה דרושות
לנו שלשים ושמונה שנים.

הוא לא השיב כלום על דברי, התאנח אנחה עמקה ויחדל מחפור.

– היק, – אמר, – אם נוסיף לעבוד כך, יהיה
כל עמלנו לשוא. לו היינו תפוסים אמתים, ולו נטל
עלינו להתענות במשמר שנים רבות, כי אז היינו
חופרים רגעים אחדים בכל יום, ועברו שבועות וירחים
מבלי שנרגיש בהם, וחבורות לא תהיינה על
ידינו, והיה הכל נעשה כהלכה. אך עתה אין אנו
יכולים להתמהמה. אם נחפר מחר עוד שתי שעות,
והיינו נאלצים לנוח אחר כך שני שבועות כדי
שתרפאנה ידינו מן החבורות.

– ומה נעשה איפא?

– פשוט הדבר. נניח שאין זה כהלכה,
שזה מתנגד לישר ולחקים, אך אין ברירה. אנוסים
אנחנו לעבוד במעדרים ובלבנו נהיה מתכונים
כאלו אנו חופרים בסכינים.

אני שבחתיו על הדבר הזה, והוא הושיט את ידו ויאמר:

– הבה לי את הסכין.

סכינו היה בידו ואושיט לו את סכיני. אך הוא השליך אותו הצדה בקצר רוח ויקרא:

– תן לי סכין, היק פין!

אני עמדתי נבוך לגמרי: מה הדבר? אך
פתאם הברר לי, מה שהוא דורש ממני. וארוץ מהרה
אל המזוה ואוציא מעדר מתוך גל הכלים השבורים
ואביא לתם. הוא לקח את המעדר והתחיל לחפר בו
מבלי דבר דבר.

גם אני לקחתי מעדר, ושנינו התחלנו
עובדים בחריצות. במשך חצי שעה עיפנו כל כך,
שהיינו נאלצים להפסיק את העבודה. תחת זאת היתה
מרבית העבודה עשויה כבר בעזרת “סכינינו”.
שבע־רצון הלכתי לשוב אל חדרנו. אני עליתי
במעלות; חשבתי, כי גם תם עולה אחרי. אפס הוא לא
בא. השקפתי בעד החלון, וארא והנה הוא האמלל
מטפס ועולה במכונה המגנה בפני הרעמים;
ומשום שהיו כפות ידיו מכסות חבורות היתה
העליה קשה עליו מאד. כשראה אותי, אמר
בעצב:

– מה אעשה, כל עמלי לשוא, איני יכל לעלות, עוצה נא עצה, היק.

– הנה מה שאיעץ לך, אם לא יהיה הדבר
כנגד החקים והישר: עלה במעלות, והתכון
כאלו אתה מטפס במגין בפני הרעמים.

הוא עלה החדרה במעלות; כל הערב לא הוציא מלה מפיו ויהי עצוב־רוח שלא כרגיל.

ביום השני גנב תם כף של בדיל
ומנורת נחשת, כדי להכין מהן עט בשביל דזשים;
נוסף על זה גנב עוד ששה נרות של חלב. ואני הלכתי
לתעות מסביב לסכת הכושים, ובשעת הכשר
גנבתי שלש קערות של בדיל. תם אמר, שאין די
בקערות האלה, ואני עניתי לו, כי כשמשליך
אותן דזשים החוצה, לא יראה אותן איש, מפני
שתפלנה אל בין השיחים אשר מאחרי חלונו.
ואנחנו נוכל לאסוף אותן ולהחזירן לו שישתמש
בהן שוב. דברי אלה הרגיעו את רוח תם.

– עכשו עלינו להמלך כיצד נמציא לדזשים את כל הכלים האלה, – אמר.

– דרך המחתרת, אחרי שמלאכתה תהא נגמרת, – הצעתי.

תם העיף רק עיניו בי. אבל כיצד? מוטב
היה, שיגיד לי דבר מה. הוא שנן מבין שניו:
“משגע”, או מלה הדומה לזו; לא שמעתי ברור. אחר
כך הודיע, שבדעתו להשתמש באחד משלשה
אמצעים אלא שאין כדאי למהר בכלל, מפני שקדם
כל צריך לבאר לדזשים, מה עליו לעשות בכלים.

אחרי השעה העשירית בערב ירדנו
מעליתנו. נגשנו אל חלונו של דזשים – נשמעה
ברור היטב נחרתו. זרקנו אליו נר בעד חלונו, והוא
לא שמע. התחלנו עובדים בלב שמח ולאחרי עבודה
של שתי שעות ומחצית השעה נגמרה המלאכה.
חתרנו אל דזשים החדרה, מצאנו את הנר על הרצפה,
הדלקנו אותו ונעמד לפני דזשים המשמיע נחרה.
אחר כך התחלנו מעוררים אותו. אלי, כמה גדולה
היתה שמחתו, בראותו אותנו! הוא התחיל מלטף
אותנו בדברי חבה: “לבי” גם “סכר מתוק שלי”, גם
“גוזלי” וכיוצא באילו; ויבקש מאתנו למצא כלי
מפץ ולשבר את הרתוק שעל רגליו ולהמלט מזה.
תם באר לו, שאי אפשר לגמרי לעשות כך, שזה
יהיה מתנגד לחק. ובאותו מעמד הודיע לו, על אדות
התכנית שעבדנו, ויוסף שבכל עת אשר יהיה
נדרש אפשר לשנות את התכנית, ושעל דזשים להיות
שקט ושלו בכלל, הוא יהיה משחרר בעד כל מחיר.
דזשים הסכים גם לזה. התחלנו משיחים בשלשה על
אדות הימים שעברו. כשהתחיל דזשים מספר לנו,
שהדוד סילאס בא אליו מדי יום ביומו להתפלל
עמו, והדודה סאלי מבקרת אותו יום יום, כדי
להוכח שטוב לו פה ושמאכילים אותו לשבעה,
וששניהם טובים כל כך, – קרא תם פתאם:

– עכשו ידעתי, כיצד אמציא לך את הכלים. הדוד והדודה בעצמם יביאום אל חדרך!

– אתה לא תעשה את הדבר הזה, תם, –
אמרתי, – הן חסר טעם הוא מכל אשר יזמת עד הנה
לעשות.

אבל הוא לא שעה אלי, ויפרש את תכניתו החדשה:

הוא ספר לדזשים שסלם החבלים יהיה
נמצא בתוך חלת לחם ויהי נמסר אליו בידי הכושי
המביא לו מזון. על ידי הכושי הזה יקבל עוד איזה
דברים כבדים, והכלים הפעוטים יהיו בכיסי בגדיו
של הדוד, והוא, דזשים, צריך שישתדל להוציא
אותם משם בזהירות; עוד כלים אחרים יהיו קשורים
אל סנורה של הדודה. אך יזהר דזשים, שעל פניו לא
יהא נכר, שהוא רואה אותם. זמן רב באר תם לדזשים,
למה דרוש כל אחד מהכלים, וכיצד עליו לנהל את ספר
זכרונותיו בדמו על הכתנת. דזשים העלוב לא יכל
בשום אפן להבין, למה כל התכונה הזאת, ולסוף
החליט, שהוא עצמו, ודאי, טפש יותר מדי ומחו לא
יתפוס את הדבר, ואנו – חכמים, ויודעים את אשר אנו
עושים. הוא הסכים לכל, והבטיח למלא בדיוק את
כל אשר נצוה אותו.

דזשים הציע לנו מקטרות וטבק, ונבלה
את העת בנעימים. אחר כך יצאנו בזחילה דרך
המחתרת ונשב אל חדרנו. אך מה משנה היה
מראנו. הן מובן הדבר – כל כך הרבינו לעבוד. אך
תם היה עליז מאד. הוא אמר שמשחק יפה ומענין
מזה לא היה לו מעולם, שנכון הוא להמשיך אותו עד
סוף חיינו, ולמסור את שחרורו של דזשים בירושה
לבנינו, ושדזשים עצמו היה מרגיש ודאי סוף סוף
את היפי שבמשחק ולא היה רוצה להשתחרר כלל.
וכה אפשר היה להמשיך את הענין עד ימי זקנה
ושיבה של דזשים, ולכתוב ספר על אדות מאורעותיו,
והיה הדבר לכבוד ולתהלה לכל המשתתפים
באותם מעשי הגבורה.

ביום השני גזרנו במשור את המנורה
לחלקים קטנים, ותם שם אותם בכיס בגדו עם כף
הבדיל יחדו. אחרי כן באנו אל סכת הכושים
ובשעה שסים – זה הכושי המכניס מזון לדזשים – סר
הצדה, תקע תם חיש חתיכה אחת של המנורה הגזורה
לתוך הלחם המיעד בשביל דזשים. אחר כך הלכנו
אחרי הכושי, כדי לראות את סוף הדבר. קשה לתאר,
כמה מגחך היה הדבר דזשים כמעט ששבר את
שניו שנפגעו בנחשת המנורה, אך העמיד פנים
כאלו באה אבן בין שניו, כי היה הלחם מלא תמיד
אבני חול. אפס מאז לא הביא עוד שום מאכל לתוך פיו
בטרם יבחן אותו במזלג פה ושם. ובשעה שאנחנו
עמדנו בסכתו של דזשים, פרצו פתאם מתחת למטה
שני כלבים, ואחריהם עוד ועוד, עד שהיה מספרם
כחמשה עשר. לא היתה אפשרות לשאף רוח. ואיך זה
לא עלה על דעתנו לכסות את הבור שחפרנו! סים
נבהל כל כך, שנפל ארצה בין הכלבים והתכוץ
משבץ, שאחז אותו, וקרא: “רוחות רעות”! תם חטף נתח
בשר שמן מקערתו של דזשים, פתח את הדלת לרוחה
ויזרק את הבשר החוצה. הכלבים התפרצו כלם
אחריו כמטרפים, ובטרם שבה רוחי אלי, לא היה עוד
אף כלב אחד בתוך החדר, וגם עקבות תם לא נודעו. עד
מהר שב תם, ומובן, שלפני שובו סגר את דלת
המזוה, אשר בו עשינו את המחתרת, – ברי לי
הדבר. ואנחנו התחלנו מעוררים את הכושי
ומלטפים אותו ומדברים על לבו. שאלנוהו: מה
נראה לו שוב? האמנם לא חדלו עוד הרוחות הרעות
מענות אותו עד הנה? לאט לאט שבה רוחו אליו, ולסוף
אמר בהביטו סביב באימה ובפחד:

– מיסטר סיד, הנה שוב תאמר: סים טפש,
אך הנה במעמד זה ראה סים – חי נפשי – מיליון שלם
של כלבים או של רוחות – לא ידעתי בעצמי. ולא עוד,
אלא שהרגיש אותם: הם קפצו על ידיו ועל צוארו.
אוי, קשה הדבר מנשוא, לו עלה בידי לחטף אותם
אפלו פעם אחת, או אז עזבו אותי למנוחות.

– הנה מה שעלה על לבי, סים, – אמר תם. –
הרוחות ודאי רעבות, על כן הן באות הנה בשעת
הסעדה. הכן בשבילן חלה מקסמת וראית שלא
תוספנה להשבית את מנוחתך.

– אוי לי, מיסטר סיד, כיצד אכין חלה
מקסמת, והרי אין אני יודע, כיצד מכינים אותה, גם
מעולם לא ראיתי כמותה.

– טוב הדבר. נדמה שעלי החובה להכין
אותה בשבילך, הן אתה הושטת לנו חסד רב כל
כך, הראית לנו את הכושי. אך ידע תדע, שאסור
לך לראות ואפלו להתאוות לדעת, מה שאשים בתוך
החלה, אם לא כן יחטפו אותך הרוחות ואפשר – מי
יוכל לדעת? – שימשכו אותך אחריהן. ועוד זאת איעץ
לך – אל תכנס אל הכושי בשעה שהוא אוכל ואל
תגע בחלה.

– ישמרני האל! מה זה עלה על דעתך,
מיסטר סיד? סים לא יגע בחלה, ואפלו בשכר
מיליון דולרים.






פרק עשרים וחמשה


ובכן עלה בידינו לסדר את ענין החלה
בשביל סלם החבלים. מחדרו של דזשים נשאנו
רגלינו ישר אל מזוה אחד, שהספקנו כבר לשים
אליו לב זה כבר ושהיו צבורים בו כל מיני כלים
ישנים: נעלים בלות, סחבות, בקבוקים שבורים, כלי
בית המבשלים שנתקלקלו וחפצים כגון אלה.
בקשנו בגל אשפה זו ונמצא בו מחבת בדיל ישנה
ונקובה. את הנקבים סתמנו, ונאמר לאפות את החלה
בכלי זה. אחר כך באנו אל המרתף ונמלא את
המחבת קמח. אז הלכנו לאכל את ארחת הבקר. בדרך
מצאנו שני מסמרים שהעלו חלודה, ותם אמר שהם
יסכנו לתפוס כדי לרשם בהם את דברי מאורעותיו
על קירות תפיסתו. אחד מהם שמנו בכיס סנורה של
הדודה סאלי, ואת השני בתוך העניבה שעל
מגבעתו של הדוד. שמענו מאת הילדים, ש“אבא
ואמא יבקרו היום את הכושי הבורח”. ועד
שחכינו לבוא הדודה אל הארחה, התחכם תם לשים
בכיסו של הדוד עוד כף של בדיל. לסוף באה הדודה
סאלי – אדמה מחם ומקצף, כמעט שלא היה די ארך
רוח לה לשמוע את התפלה, והנה התחילה ממזגת
ביד אחת את כוסות הקהוה, ובידה השנית תופפה
על ראש אחד הילדים שישב בקרבתה ותצעק:

– את כל הבית הפכתי על פניו, חפשתי
בכל המקומות מעלית הגג ועד המרתף ואת
כתנתך השניה לא יכלתי למצא! אין הדבר הזה
מובן לי לגמרי!

לבי התעלף מפחד, ונשימתי נחנקה
בלועי ושעול תקפני. פת לחם קשה, שזה עתה
שמתיו בפי, התפרץ תכף מבין שני ויעף ויפגע
בעין אחד הילדים. האמלל התכוץ מכאב כתולעת,
והתחיל מילל בקול. היתה מהומה נוראה. וכאשר
שקטה המהומה אחרי רגעים אחדים, אמר הדוד
סילאס:

– אמנם מתמיה הדבר הזה. זוכר אני
היטב, שלבשתי כתנת נקיה בשעה שפשטתי את
המזהמה, יען כי…

– פשיטא! הרי אין לך אחרת זולתי זו
שעל גבך. ומה לי זכרונך הקצר כזכרונם של
התרנגולים. אני בעצמי ראיתי אותה עדין אתמול
תלויה על החבל. והיום איננה. איני מבינה, כיצד
אתה מתחכם לאבד את כתנותיך תמיד. הגעת כבר
לגיל זה, שתוכל לשמור על לבניך שלא יאבדו.

– כן, כן, סאלי, אמת הדבר, אפס לא גדול
כל כך עוני. הן אני איני יכל לדעת, מה נעשה
לכתנתי אחרי שפשטתי אותה, אך מעל גופי לא
אבדה מעולם אף כתנת אחת.

– לאשרי אי אפשר הדבר, אלמלי כך היו
הכתנות כלות מעל גופך. אך הידעת, הן לא
הכתנת לבדה אבדה, גם כף אחת חסרה. היו עשר
כפות, ועכשו רק תשע.

– יותר לא אבד מאומה?

– אבדו עוד חפצים, ודאי! ששה נרות של
חלב. אפס, אפשר שהעכברים כרסמו את הנרות.
משתוממת אני, כיצד לא בלעו עוד עד הנה את כל
הבית. הן אתה סילאס לא השתדלת לסתום את
חוריהם, אך את הכף לא יכלו לכרסם גם
העכברים.

באותו רגע נכנסה הכושית, העושה את עבודת הבית ותאמר:
– גברתי סדין אבד לנו.

– סדין אבד? האל יגן עלינו!

– היום הזה אסתם עוד את חורי העכברים, עוד ביום הזה, – אמר הדוד סילאס בנפש רצוצה.

– שתוק נא אתה, בשם האל, האמנם
תחשב שהעכברים גנבו את הסדין? כיצד אבד
הסדין, ליזה?

– אויה! ליזה אינה יודעת. תמול היה תלוי
עוד על החבל ועתה איננו, – אמרה הכושית
נפחדה.

– אין זאת כי אם מהפכת עולם. מעולם לא
קרה לי כדבר הזה. כתנת וסדין, כף וששה
נרות!

באותו רגע התפרצה הביתה ילדה כושית קטנה כמטרפת:

– מנורת נחשת אבדה לנו!

– גשי הלאה, פסל עץ שכמוך, אם לא כן…

הדודה הגיעה עד לטרוף הדעת. היא
התרוצצה בחדר, השליכה ארצה את כל הבא לידה
והרעישה את הבית. כלנו נדמינו כעכברים
נבהלים, ואני חכיתי בקצר רוח לרגע שאוכל להמלט
החוצה. פתאם תקע הדוד סילאס את ידו לתוך כיסו
ומשתומם ובהעויה של שטות הוציא מתוכו כף של
בדיל. הדודה סאלי הפסיקה את צעקותיה פתאם ותעמד
בפה פעור. אני הייתי מבכר להמצא ברגע זה,
לפחות, בירושלים.

– הלא ידעתי! – קראה הדודה, – ידעתי
כי כן הדבר. כל העת אתה מחזיק את הכף בכיסך
ואינך מגיד כלום, ואשתך תהיה מתפקעת מרגז.
אמרה נא לי, כיצד באה הכף לתוך כיסך? אפשר,
שגם הכלים האחרים גם הם אצלך. חפש נא,
במטוטא.

– באמת, איני יודע, סאלי, – הצטדק הדוד, – הן לו ידעתי, כי אז אמרתי לך…

– חדל, בשם האל מפטפוטיך! צאו כלכם
מזה תכף, ברגע זה, ואל תשובו בטרם אשוב
למנוחתי, השמעתם?

לו בטאה את הדברים האלה בלחש, לו
היו שפתיה נעות בלבד, והבינותי גם אז את מצותה
ומלאתי אותה, כל כך גדלה תאותי לברוח החוצה.
לאות הראשון שנתנה, עמדו כבר רגלי בחדר השני.
באותו רגע הסיר הדוד את מגבעתו מעל הקיר, והנה
פתאם נפל מתוכה מסמר. הוא הרים אותו נבוך ושם
אותו על השלחן, ומבלי דבר דבר עזב את החדר.
תם התבונן אל כל הדברים האלה.

– לא, מוטב שלא על ידו נשלח את החפצים
אל דזשים, – אמר, – אי אפשר לבטוח בו. תחת זאת הסב
לנו טובה רבה בענין הכף, על כן נסתם את כל חורי
העכברים במרתף מבלי הגד לו.

ואחרי שעה אחת של עבודה היו כל חורי
העכברים סתומים כל כך היטב, שהעכברים לא יוכלו
למרות כל עמלם לצאת מהם. פתאם שמענו הד פסיעות
על מדרגות המרתף. כרגע כבינו את הנר ונחבא.
נכנס הדוד סילאס, מחזיק בידו האחת נר, ובשנית
נעורת. מראהו היה כמראה איש שקוע במחשבות,
מתרכז. נראה, שמחשבותיו תעו הרחק מזה. התחיל
עובר לאט על פני כל החורים, משש את כל אחד מהם
בידיו, עד אשר עבר על כלם. אחר כך עמד,
כמשתדל לזכור דבר מה, ויפן לצאת מדבר אל
עצמו:

– איני זוכר, מתי עשיתי את הדבר. הנה
עכשו אפשר לי להוכיח לה, כי לא עכברי אשמים
באבדות. אפס אחת היא, מאום לא יועיל לה, היא לא
תשנה את דרכה.

ובדברו כך, עלה מן המרתף, ואנחנו אחריו. זקן נעים היה הדוד סילאס.

עכשו היה תם נבוך, כי לא ידע איפה
ישיג כף, שהיתה דרושה לנו, אך עד מהרה מצא
תחבולה. נכנסנו אל חדר האוכלים והתחלנו סובבים
על יד סל הכפות, עד שנכנסה הדודה סאלי. אז הוציא
תם מן הסל את הכפות (באותו רגע שמתי כף אחת
בצלחתי) והתחיל מונה.

– דודתי סאלי, – אמר, – והרי פה רק תשע כפות.

– גש הלאה! – קראה הדודה – אני מטיבה לדעת ממך. זה עתה מניתין.

– גם אני, דודתי, מניתין פעמים, ומספרן תשע.

בפנים מפיקים פחד קצת ובקצר רוח נגשה אל השלחן והתחילה מונה.

– אמנם רק תשע כפות פה. ומה הדבר איפה? הבה אמנה עוד פעם.

אני השיבותי במהירות אל הסל את הכף
הגנובה עמי, ויהי במנותה את הכפות
ותקרא:

– שוב עשר! לא, אין זאת אלא מעשה כשפים.

– איפה פה עשר, דודתי היקרה?

– שוטה, כלום לא ראית במנותי אותן?

– אבל אני מבטיח אותך, דודתי…

באותו רגע גנבתי שוב כף אחת; נמנו
הכפות שוב ונמצאו תשע. הדודה קצפה, עד שכל
גופה רעד. אפס היא הוסיפה למנות ולשוב ולמנות.
שלש פעמים עלה המספר עשר, ושלש פעמים –
תשע. היא נבוכה לגמרי, ותבט עלינו כמשגעה.
פתאם חטפה את הסל עם הכפות, והשליכה אותו אל
הזוית, ובשעה זו הדפה את החתול בכח, שהלז
התהפך שלש פעמים באויר.

– צאו מזה תכף! פן אפשט את עורכם מעל בשרכם! – קראה אלינו.

כה שבו אלינו הכף והמסמר. דזשים
קבל אותם עוד באותו יום לפני סעדת הצהרים.
אנחנו היינו בטוחים שעתה לא תהיה עוד הדודה
בטוחה במספר כפותיה עד עולם. ואם תמנה אותן
שלשה ימים רצופים, לא תדע כמה יש לה, תשע או
עשר, ונשא תשא את ראש האיש אשר ידבר אליה עוד
על אדות הכפות.

בלילה השיבונו את הסדין אל מקומו, על
החבל, ונגנב סדין אחר מארונה של הדודה. ימים
אחדים רצופים היינו גונבים ומשיבים אותו לסרוגין,
עד שהסתבכה הדודה גם במספר סדיניה. לסוף
הודיעה, שאם לא תחדל מבדוק את סדיניה, תמות
מכעש 9, והיא אינה רוצה למות בשל סדין נמאס.
כה נגמר בשלום דבר הכתנת, הסדין
הכף והנרות, הודות לעכברים ולמנין המשבש.
ענין המנורה נשתקע מאליו אחרי ההרפתקאות
האלה. תחת זאת רבתה מאד העבודה בהכנת החלה
המקסמת. אנחנו קרענו את הסדין הגנוב לארכו
רצועות רצועות ונקלע מהן חבל, שאפשר היה לתלות
עליו אפלו שור פר ולא רק בן אדם. עשינו את
עצמנו, כאלו עסקנו בעבודה זו תשעה ירחים. אך
כשנסינו לשים את החבל בתוך החלה, לא נכנס
לתוכה אפלו החלק העשירי. אפשר היה למלא בחבל
הזה מאה חלות. אך בזה לא היה צרך, על כן קרע תם
חלק מן החבל במדה הדרושה לנו, ואת השאר זרק
הלאה. אז אפינו את החלה על מחבת ביער. זו היתה
חלה מצינת! הטוב שבאופים לא יעשה כמוה. בכל
זאת לא הייתי מקנא באיש, שיבלע פרוסה
ממנה.

סים העמיד פנים, כאלו אינו רואה, שאנו
שמנו בקערתו של דזשים שלש פנסות של בדיל, את
החלה, ואחר כך יצקנו לתוכה את המרק. דזשים
קבל את כל זאת בשלמות, ואך נשאר לבדו, בצע את
החלה, הוציא מתוכה את החבל ויטמנהו במשכבו.
על אחת הפנסות חרת דבר מה ויזרקנה בעד החלון
החוצה. תם מצא, שדזשים מלא תפקידו על צד היותר
טוב, ויהי שבע־רצון מאד.






פרק עשרים וששה


הכנת העטים – זו היתה עבודה שהיא רק
לפי כחם של שדי שחת, גם את המשור קשה היה
לתקן אך דזשים הבטיח, שרשימת הכתבת על גבי
קיר התפיסה תכבד עליו יותר מכל, אפס תם גם שמוע
לא אבה את דבריו. אם תכבד ואם תקל המלאכה –
הכתבת מחיבת להיות נרשמה.

– הנשמע כזאת, שיעזב התפוס את
תפיסתו ולא ישאיר אחריו כתבת לזכרון? – אמר. –
תהיה מרת דזשיי גריילך למשל, או הזקן
מנורטומברלנד. ואפלו אם קשה העבודה מאד, היק,
אי אפשר לבלי עשותה.

וככלותו את הדברים האלה התחיל
מחבר כתבת ראויה. אחר כך קרא באזנינו את
חבוריו:

הכתבת הראשונה: פה התענה לב נהוג בשבי.

השניה: פה התקים ביגון ובאנחה שבוי שקרוביו ורעיו עזבוהו.

השלישית: לב רטוש, מח עיף ונפש
רצוצה מצאו פה מנוחה אחרי שבתם כלואים שלשים
ושבע שנים.

הרביעית: פה אבד גר עזוב ונענה בן פילגשו של לודויג XVI, אחרי היותו תפוס שלשים ושבע שנים.

קולו של תם רעד מדי קראו את הדברים.
כל הכתבות טובו בעיניו, על כן החליט לחרות את
כלן על הקיר. דזשים התחיל מבטיח שלא יגמר את
המלאכה גם במשך שנה תמימה, ומה גם שאינו
יודע צורת אות. אך תם לא אבה שמוע.

– אני אכתוב את הדברים ואתה תחרות אותם אחר כך, – נחם את דזשים.

פתאם נזכר ויקפץ ויקרא:

– כיצד לא עלה על לבי עד הנה הרעיון
הזה? והרי קירות התפיסה של עץ הם. וזה אי אפשר
לגמרי, צריך שתהיה פה אבן, אבן קשה ממש. צריך
לבקש תחבולה כיצד נתקן את דבר האבן.

דזשים העלוב נדהם לגמרי.

– הלא מות אמות פה בטרם אספיק לגמור גם מחצית המלאכה הזאת, – בכה.

אך תם הרגיע את לבו, בהבטיחו שגם אני אהיה לו לעזר.

בראותו שלטישת העטים אינה
מתקדמת – ודאי! החבורות שעל ידי מן העבודה
הקודמת לא נרפאו עוד, והנה שוב עבודת פרך זו –
אמר תם:

עכשו ידעתי כבר, מה עלינו לעשות.
הנה ראיתי אצל הריחים מתגוללת אבן־טחנה ישנה
ומכיון שדרושה לנו אבן בשביל הכתבת, וצריך
גם ללטוש את העטים ואת המשור, על כן נסיע את
האבן הלום, ובכן נשיג שתי מטרות בפעם
אחת.

זה היה רעיון יפה, גדול, אך גם האבן לא היתה קטנה.

חצות הלילה התקרבה, בשעה שנשאנו
פעמינו ללכת אל הריחים. בעמל הסענו את האבן
ממקומה אפס לא היתה אפשרות כלל לגוללה.
לרגעים נפלה על צדה וסכנה היתה צפויה לכפות
רגלינו. לסוף אפס כחנו בטרם שהספקנו להסיע
את האבן גם עד חצי הדרך. נוכחנו שבלי עזרתו
של דזשים לא נעשה כלום, ונקרא אותו. דזשים הרים
את רגל המטה, הסיר את הכבל, שלשל אותה שלש
פעמים על צוארו ושלשתנו יצאנו דרך
המחתרת. על נקלה התגוללה האבן בהדפנו אותה
אנחנו שנינו, אני ודזשים, ותם מנצח על
המלאכה. כן, ההשגחה היתה אמנותו!

אמנם המחתרת היתה רחבה למדי, אך
צרה מכדי הכנס את האבן בעדה. לקח דזשים את
המעדר בידו ואחרי רגע נכנסה כבר האבן
במחתרת על צד היותר טוב. תם סמן את האותיות
במסמר, אחר כך מסר את המסמר לדזשים שיתחיל
במלאכה תכף ומיד. דזשים התחיל לחרוט את
האותיות במסמר ובמטיל הברזל שהוצאנו מתוך
האשפה אשר במזוה. תם צוה עליו לבל יפסיק
ממלאכתו עד שידעך הנר, ואחר יסתיר את האבן
תחת יצועו וישכב עליו. עזרנו לדזשים להשיב
את הכבל על מקומו על רגל המטה, ובהיותנו כבר
נכונים לעזוב את הסכה, והנה רעיון חדש עלה על
לבו של תם.

– ומה, דזשים, היש פה עכבישים?

– אין, אדוני. תודה לאל, אין.

– אם כן עלינו למצוא עכבישים בשבילך.

– אבל, תם אדוני הטוב, אין לי צרך כלל
בעכבישים. דזשים ירא את העכבישים. נוחים לדזשים
נחשים רועמים מן העכבישים הללו…

– אמנם רעיון נאה הוא, דזשים. ודאי
שישנם פה נחשים רועמים. רעיון מחכם! אבל איפה
תוכל להחזיק אותם?

– את מי, אדוני תם?

– את אלו, את הנחשים הרועמים.

– אל רחום! אדוני תם, הלא נוח לי לנפץ
את קדקדי אל הקיר, משיכניסו נחשים אל
הסכה!

– מה תדבר, דזשים, האמנם תפחד
מפניהם? הלא יכול תוכל לעשות אותם לבעלי
תרבות.

– בעלי תרבות?…

– אמנם כן. כל בעלי החיים אסירי־תודה
הם, אם רק יתהלכו אתם בטוב ובמישרים, ומעולם
לא יעשו רעה למפרנסיהם. נסה נא, רק שלשה ימים,
אנא. ודאי שבזמן קצר יתרגל הנחש אליך כל
כך, שאהוב יאהב אותך, יישן עמך יחדו ולא
יעזבך רגע. אחר כך תוכל לשלשל אותו סביב
לצוארך ולשים את ראשו בפיך…

– אבקשך, אדוני תם, לבל תדבר כך.
דזשים אף שמוע לא יאבה לדבריך. יחכה נא הנחש,
עד שישים דזשים את ראשו בפיו. גם לשכב עמו
יחדו לא יאבה דזשים. כלום לא יאבה דזשים!

– אל תתעקש, דזשים, כל תפוס מחיב
לחנך אצלו איזה בעל־חיים, אשר יגמול לו אהבה על
אהבתו. אם עד הנה לא נעשה עוד נסיון בנחש
הרועם, הרי תגדל תהלתך שבעתים, שהרי אתה
תהיה הראשון. לעולם לא תגיע לך עוד שעת כשר
לגדל ולרומם את שמך כמו בפעם הזאת.

– אין לי צרך בגדלה ובתהלה, אדוני תם! הנחשים יבאו ויטילו ארס בדזשים.

– חכם נא דזשים, נסה נא. אם לא יעלה הדבר בידך, לא אאלצך.

אך דזשים התחיל מאים, שיברח מן
הסכה אם יכניסו נחשים רועמים לתוך הסכה. תם
החליט, שאפשר להכניס אל הסכה עכנאי, שאין לו
ארס, תחת הנחש הרועם, וכדי שישמיע רעם
בזחלו, יקשרו כפתורים אחדים אל זנבו. ודזשים
יהא מתכון בלבו, שנחש רועם הוא.

– לזה אפשר עוד להסכים, אדוני תם. את
העכנאי איני ירא. אפס אולי אפשר שלא להכניס גם
את זה? כלום דין הוא, שיעברו על ראש התפוס
הרפתקאות רבות כל כך? מעולם לא דמיתי ולא עלה
על לבי.

– תמיד יהיה כך, אם רק הכל נעשה לפי הכללים… היש פה עכברים?

– לא, לא ראיתים.

– צריך להמציא הנה עכברים.

– להמציא עכברים? הלא אין לי בהם צרך
כלל! הלא אין כיצורים האלה למאוס, מנוחה לא יתנו
לי. הם ירקדו על גב בן האדם הישן; פעם ישכוהו
ברגלו, ופעם בחטמו… לא. אם נחרץ עלי שיהיה
עמי פה איזה בעל חי, מוטב שתתנו לי הלום את
הנחשתן, ואת העכברים – בעד כל הון לא אבה.

– אבל, דזשים, אי אפשר לתפוס בלי
עכברים. איני יודע אף דוגמא אחת, שלא יהיה
עכברים בכלאו של התפוס. הם מתרגלים אל בני
האדם, והיו ככלבים וכחתולים. התחבולה היותר
נאמנה לעשותם בני תרבות היא המוזיקה. היש עמך
פה איזה כלי זמר?

– אין לי מאומה, זולתי מסרק ופסת ניר.
אכן יש עוד חליל, אך נדמה שאין העכברים מכבדים
מוזיקה שכזו?

– לחנם תחשב ככה. אחת היא להם, איזה
הוא כלי הזמר, ובלבד שינגן. כל בעלי החיים
אוהבים את הנגון, וביחוד בהיותם בשבי. ומה גם
שמנגנים באזניהם איזו נגינה עצובה, עם הקול
הראשון יזחלו ויצאו ממאורותיהם כל בעלי החיים
היושבים בשכונתך, למשל: העכברים, הנחשים,
העכבישים, יעשו אזניהם כאפרכסות ויקשיבו.
חכה נא, אפשר שגם במחולות יצאו סביבך וישמחו
ויצהלו.

– הם ישמחו, אדוני תם. אך מה ירגיש
דזשים העלוב? הוא אינו מוצא בזה שום תועלת ואף שום
נעם, אך מוטב להשקיט את רגזם במנגינות, כדי
שלא יהיו מצערים.

– תם השתקע ברעיונות, ודאי שחשב
באיזו מיני חיות ימלא עוד את ביברו של דזשים
.
– הנה מה ששכחתי לגמרי, – קרא. – אולי אפשר לגדל פה איזה פרח?

– באמת איני יודע, – ענה דזשים, – חשך פה, ואני לא אוכל לשמור עליו.

– בכל זאת צריך שתנסה. תפוסים אחרים
עשו כן והצליחו. הנה יכל תוכל גם אתה לנטוע
איזה דרדר, פה בזוית, רק אל תקרא לו דרדר, אלא
פיטשיולי – כך קוראים לפרחים המגדלים בבתי
הכלאים. ולהשקותו תוכל בדמעות עיניך.

– למה? הן תמיד יש די מים בכדי!

– לא, אי אפשר במים. רק בדמעות, כך עושים כל התפוסים.

– אויה, אדוני תם, כיצד אשקה את הפיטשיולי בדמעות ואני איני בוכה מעולם.

הטעם הזה הביא את תם במבוכה, אך מהרה התעודד.

– כדי שתוכל לבכות, – אמר, – אמציא לך
מבית המבשלים בצל מר. אשים אותו בספל
הקהוה.

כל הדברים האלה נפלו סוף סוף למשא
על דזשים. מרד, והתחיל מתנגד לכל – גם לגדול
הפיטשיולי, שצריך להשקותו בדמעות, גם
למוזיקה בשביל העכברים ויתר השרצים, ולסוף
התחיל להתקומם גם נגד לטוש העטים, ונגד הכתבות
על אבני הריחים, ולספר הזכרון שעל הכתנות.
במשך כל ימיו לא היה לו טרח רב כזה. ועכשו
אינו מבקש כלום, ובלבד שיעזבו אותו
למנוחות.

תם קצף מאד. התחיל מאשים אותו, שאינו
מכיר תודה, ושאינו חפץ להשתמש בשעת
הכשר, כדי לעשות לו שם עולם בכל הארץ.

– כאלו איזו חית יער היית, – אמר לו
תם, – לא תעריך ולא תוקיר את כל הדברים האלה,
הבוז לך!

ואמנם דזשים התחיל מתביש, והבטיח
לבלי הרהר עוד בלבו. אנחנו, שבעי רצון לגמרי,
הלכנו אל חדרנו לישן.




פרק עשרים ושבעה


ממחרת בבקר הלכנו אל הכפר הקרוב,
קנינו מלכדת מצינה, שמנוה במרתף, פתחנו את
אחד החורים הגדולים ואחרי חצי שעה לערך היו לנו
כבר כחמש עשרה נפש עכברים מן המובחר. ליתר
בטחון שמנו את המלכדת תחת מטתה של הדודה
סאלי, כי היה המקום הזה בטוח מאד, מפני שאיש לא
ההין לקרב אל מטת הדודה סאלי. אז מהרנו אל ציד
עכבישים. להותנו קרה המקרה,
שטומאס־פראנקלין־בנימין־דזשיפירסון־אלכסנדר
פילפס הקטן נמצא בקרבת המקום, נפל מבטו על
המלכדת, הלך ופתח את דלתה. כששבנו לקחת את
קניננו, את העכברים שרכשנו לו בעמל רב כל כך,
מצאנו את הדודה סאלי עומדת על המטה וצועקת
כשחוטה, והעכברים מתרוצצים סביב, קופצים על פני
המטות, השלחנות והכסאות ומצפצפים כמטרפים.
כשנמלטו לאחרי רגעים אחדים כל העכברים בעד
הדלת שפתחנו, חטפה הדודה סאלי מטה והתחלה
ממטירה על גבנו מכות נאמנות בקראה:

– אין האבדון בא עליכם נבלים אתם!

אחר כך צריך היה לעמול עוד שתי שעות,
כדי ללכוד חמשה עשר עכברים אחרים. אך אלה
היו גרועים במדתם וביפים מן הראשונים. עכברים
כראשונים לא ראיתי מעולם, ולעולם לא אראה עוד
כמוהם.

זולת זאת אספנו קוליקציה של עכבישים,
חסילים, צפרדעים, תולעים. חפצנו למצא עוד קן של
צרעות, ולא עלה בידינו. אחר כך יצאנו לצוד
עכנאים. מצאנו כשני תריסרים, שמנו אותם בשק
ונביאם אל חדרנו. הדבר היה בין השמשות. עבודה
רבה עשינו ביום הזה, ונרעב מאד. אכלנו לשבע
ונשב אל חדרנו. והנה – מה עינינו רואות! אין אף
נחש אחד בתוך השק. ודאי שלא קשרנו היטב את
פי השק, והנחשים זחלו לארבע רוחות העולם. אך
אנחנו לא התעצבנו ביותר. ידענו כי עד מהרה
יתראו הנחשים. ואמנם הנה זחל אחד ויצא מאחרי
הדלת, והנה שני זחל ונכנס לתוך קערה של אחד
המסבים אל השלחן. פתאם מרגיש מי מאתנו ברגע
שכפף את ראשו להרים דבר מה מעל הארץ, שנחש
התקפל סביב לצוארו. במלה אחת, תמיד בא הנחש,
ברגע שאין מחכים לו כלל. כלם היו יפים מאד.
בעלי קוים נאים. וכלום יש לקצוף עליהם? אבל לא כן
הדודה סאלי: אך נגוע יגע אחד מהם אל ידה או אל
רגלה, וקפצה ממקומה וצעקה בקול, המגיע עד
ליריחו. וכשמצאה אחד מן הנחשים האלה במטתה,
הקימה מהומה גדולה כל כך, שנדמה כאלו הבית
בוער באש. לא יכלתי להגיע עד חקר לב האשה
הזאת. היא הביאה בתאניותיה את הזקן העלוב את
הדוד פילפס לידי כך, שהתחיל מטיל ספק בתועלת
הנחשים ואפילו התחיל מטיח קצת כלפי שמיא.
עבר כבר כשבוע תמים למן העת שנעלמו הנחשים
לגמרי מן הבית, והדודה סאלי עדין מפחדה.
כשמגיע איזה רשרוש לאזניה, הרי היא נרעדת,
וכאשר יתגנב איש מאחריה ויעביר נוצה על
צוארה, הרי היא נכונה להתבקע מחרון. היו מקרים
מגחכים מאד. אך תם אומר שדרכן של כל הנשים
כך היא. הוא אומר, שהאלהים בראן כך משום טעמים
מיחדים. אולם איזה הם הטעמים המיחדים האלה, אינו
יודע, מובן מאליו. אך הדבר נכון, ואין להטיל ספק
באמתותו.

מדי יפגע אחד הנחשים בדודה סאלי,
היינו מקבלים מנה יפה. אך היא אמרה שמנות אלה
אינן ולא כלום לעמת המכות שנקבל אם נמלא שוב
את הבית נחשים. ואמנם היינו נכונים לעשות את
הדבר, – את המהלמות לא יראנו, – אלא שקשה היה
לאסוף מספר רב כזה של נחשים עוד הפעם. לסוף בא
הכל על מקומו בשלום, ואנחנו הבאנו את הנחשים
לשים משכנם בסכתו של דזשים, שכמעט צרה היתה
מהכיל את כל שוכניה. מה רב היה שם הלחץ, השריקה
והרשרוש! לא תוכלו לשער כמו. תחת זאת מה רבו
המצהלות כשהתחיל דזשים לנגן והשרצים נאספו
סביבו מתרגשים. יותר מכל צערו אותו העכבישים.
הוא נלחם עמהם בלי הרף. הוא התאונן, שהעכברים,
העכנאים ואבן הריחים ממלאים את כל הסכה ואין
גם מקום לשכב עליו. ואלו היה מקום, כי גם אז אי
אפשר לסגור את העינים על שום השאון והתנועה
שאינם נפסקים אף רגע אחד. בעלי החיים לא ישנו
מעולם כלם בשעה אחת ובשעה שאלה ישנים,
הללו ערים. הריהו מחכה בקצר רוח שישקטו
העכנאים, אך בטרם ששקטו אלה, והעכברים
הקימו שאון ומהומה, ולמותר יהיה לדבר על אדות
החסילים והעכבישים שלא נתנו לו מנוח אף
רגע.

– האזכה לרגע שאצא חפשי באמת? – ילל
דזשים העלוב, – נוח לי למות מעמוד בכל הנסיונות
האלה.

לאחרי שלשה שבועות בא הכל על מקומו
בשלום. הכתנת נשלחה אליו שומה בתוך מעשה
אופים, ומדי פעם כשישך עכבר את בשרו
בלילה, היה דזשים מחיב למהר ולהשתמש
“בדיו החדשה” ולרשום דבר מה על הכתנת. העטים
היו כבר לטושים, הכתבת על אבן הריחים עשויה, רגל
המטה כרותה, את הנסורת – בלענו אנחנו, ואחרי
המעשה הזה מרדו בנו קבותינו כל כך, שדמינו –
אבדנו, אבדנו. אך נצחנו אנחנו. אולם עלי להודות,
ותם הסכים גם הוא, כי מעולם לא אכלתי עוד קמח
שאינו נוח להתעכל כגון זה. ובכן נעשה כל
הדרוש. אמנם ענינו את כחנו למדי, וביחוד דזשים
העלוב, אך יגיענו מלא את לבנו גאה וגאון. הדוד
סילאס כתב כבר פעמים לאורליאן החדשה על אדות
הכושי הבורח, אך תשובה, כמובן, לא קבל. אז
התחיל מדבר על אדות הצרך להכריז בעתונים של
הערים סין־לואי, ואורליאן החדשה. כשהזכיר את
השם סין־לואי עברה חרדה על גבי. ברור היה הדבר
שאין לאבד זמן לבטלה. גם תם הסכים לזה, אך הוא
אמר שכל המניעה היא משום “מכתבים
אנונימים”.

– דבר זה מה הוא?

־ מכתבים אנונימים היא אזהרה
לקומנדנט של התפיסה, שאיזה אסון מתרחש. דבר
זה נעשה על ידי תחבולות שונות, אבל תמיד צריך
שיהיה אורב על יד התפיסה ושילשין לפני פקיד
הכלא על אדות כל הנעשה. הנה כשהתעתד לודוויק
ה־XVI לברוח מהארמון טוליירי,
הלשינה עליו המשרתת. גם זה אמצעי טוב, ואנחנו
אפשר לנו להשתמש גם בזה. כשמשחררים את
התפוס עושים כך: אמו של התפוס נותנת לו את
שמלותיה ונשארת על מקומו בתוך הכלא, והוא
בורח. גם אנחנו נעשה כך.

– אך, שמע נא, הלא שגעון הוא. למה נעיר
אנחנו את אזנם להיות זהירים? הלא חובם הוא
להשגיח על השבוי.

– אכן, כן הדבר. אבל אי אפשר לבטוח
באנשים האלה. הלא תראה, חפשים אנו לגמרי,
ועושים את כל העולה על רוחנו, והם לא ישגיחו גם
לא יעלה על דעתם, אם לא נהיה מזהירים אותם, יצא
דזשים מן הכלא בלי שום מאורעות, וכל עמלנו
שעמלנו יהיה לריק. אם כן הלא מוטב שנפתח לפניו
את דלת סכתו ונציע לו לצאת החוצה. וגם כלב לא
יחרץ לשונו.

– אמנם לפי דעתי מוטב לעשות כך.

– לפי דעתך, אמנם, – ענה בבוז.

– טוב איפוא, – הוספתי במנוחה, – עשה כאשר תמצא לנכון. אך איפה נקח משרתת?

– אתה תהיה במקום משרתת. ולתכלית זו
עליך להתגנב בלילה לתוך חדר המבשלים ולגנוב
את שמלת הכושית הירוקה.

– אך, תם, הן בבקר תקום מהומה, ודאי שאין לה עוד שמלה אחרת.

– ידעתי, ידעתי, אבל לך דרושה שמלה
זו רק לרבע שעה ולא יותר – כדי להביא את המכתב
האנונימי ולתקוע אותו תחת מזוזת הפתח.

– טוב. אני אביא את המכתב. אך כלום אי
אפשר לעשות את הדבר בהיותי לבוש בגדי
שלי?

– אז לא תהיה דומה עוד למשרתת. כלום לא לא כן, היק?

– אמת, אבל הן איש לא יראני, ובכן אפוא אחת היא, אם כה ואם כה יהיה מראי.

– אין דבר זה שיך לגמרי אל הענין,
היק, לגמרי. עלינו רק להשתדל שנמלא את חובתנו
באמונה. אם יראה אותנו איש, ואם לא יראה – אחת היא.
כלום אין בך כלל חוש של מוסר?

– טוב אפוא, טוב. לא אוסיף עוד. ובכן – אני המשרתת. ומי איפא האם?

– אני אהיה האם. אקח את שמלותיה של הדודה סאלי.

– ובכן אתה תשאר בסכה בשעה שאני ודזשים נברח?

– לזמן קצר. אני אמלא תבן את בגדיו
של דזשים ואשים את הגלם על המטה, שיהיה הוא
במקום אם, ודזשים ילבש את בגדי הדודה סאלי
ואנחנו נמלט שלשתנו יחד.

תם ערך מכתב אנונימי, ואני, מתלבש
בשמלת הכושית, שמתיו תחת הדלת. הנה דברי
המכתב:

“הזהרו! צרה עתידה לבא! הוו זהירים! דורש טוב נעלם”.

ביום השני הדבקנו אל דלת
המסדרון הראשי פסת ניר, שתם רשם עליה בדם
דמות גלגלת של מת ושתי עצמות מונחות שתי
וערב; על דלת הביאה אשר מאחורי הבית הדביק
ציור של ארון למת. אלי! מה רבתה הבהלה. נדמה
להם, שהבית מלא רוחות ונשמות מתים, המתאנחים
בלי הרף, קוראים ומיללים, אך תשמע דפיקת דלת
– והנה הדודה סאלי משמיעה קול פחדים, איש נגש
אליה, והיא לא חכתה לו, או איש משמיע קול – ושוב
יללות פחד, היא יראה להשאר אף רגע אחד לבדה
וביחוד בלילות. תם היה מאשר, שהכל עולה יפה.
– “וזה אות, – אמר, – שהכל נעשה לפי
הכללים”.

– עכשו הגיע החזיון השלישי של הדרמה! – אמר.

אנחנו ערכנו מכתב שני. אך יראנו,
שמא לא יעלה בידנו לשים אותו במקום המיעד, כי
שמענו שבלילה הזה יהיו נצבים כושים לשמור
על הפתחים. אך תם מצא עד מהרה תחבולה. הוא ירד
מחדרנו על פני משיב־הרעמים, התבונן סביב,
ובראותו שהכושי השומר נרדם, תקע את המכתב
בצוארונו. והנה דברי המכתב הזה:



– אל תמסרוני – ידידכם אני. גדוד
שודדים עזי רוח מארץ הודו מתכונן לשחרר
בלילה הזה את הכושי הלבן שלכם. לתכלית זו
חבלו תחבולות נוראות, כדי להפיל עליכם אימה,
ולאלץ אתכם לבל תצאו מן הבית, פן תפריעו אותם
ממעשיהם. גם אני חבר הגדוד הזה הנני. אך
כליותי יסרוני מעשות את הנבלה הזאת מבלי
הזהר אתכם. אדיר חפצי לחדל מחיות חיי שודד
ולשוב אל הדרך הטובה. על כן הנני מגלה לכם את
הסוד. הם יבואו מצד צפון ובמפתח אשר התקינו
לדבר יפתחו את דלת הסכה, כדי להוציא את
הכושי לחפשי. אני אעמוד על המשמר ועלי לתקוע
בשופר לעת סכנה, אך תחת תקוע בשופר אגעה
ככבשה. באותה שעה תוכלו להתגנב לאט, לסגור את
הדלת ולהכות את כלם חרם, אם תחפצו בזה. אם
אינכם אובים לנחל מפלה, עשו איפא ככל אשר הוריתי
אתכם. איני מבקש גמול. די לי בהכרתי, שמלאתי
את חובי.

“ידיד זר”.






פרק עשרים ושמונה


כמעט ששכחתי להגיד, כי למרות כל
הטרדות לא שכחנו מהכין את כל הדרוש לצרך
המנוסה. חרצנו לרדת עם זרם הנהר, ולתכלית זו
היתה דרושה לנו סירה או דבר כגון זה. לאט לאט
אספנו עצים קרשים, גזרים ונכן לנו רפסודה יפה.
אמנם היא לא דמתה ביפיה ובחזקתה אל רפסודתנו
הקודמת, אך חזקה היתה למדי ויכול יכלה לעמוד
בפני הסערה. היא נצבה עתה במפרץ קטן על העגן
במקום בטוח. נשאר עוד לגמור איזה דברים קלי ערך
על הרפסודה, ועל כן שטנו אליה ביום הזה בסירה
הארכה של דודנו, שעמדה תמיד על החוף. הדודה
נתנה לנו ארחת הבקר לדרך וככלותנו את מעשינו
בלינו שמחים וצוהלים את השעה בציד דגים.

בשובנו בשעה מאחרת הביתה היו כל
יושביו נבהלים כל כך, עד ששכחו את נפשם
מפחד. תכף אחרי סעדת הערב צוו עלינו לשכב,
מובן, מבלי הגד לנו את סבת הפחד. אך אנו, מאליו
מובן, ידענו היטב, איזו שואה נפלה על הבית. בטרם
הגענו אל חדרנו, ובהוכחנו שאיש לא יפגשנו
על דרכנו, ירדנו אל המרתף לקחת משם צרכי
אכל. לקחנו צידה, די כלכל את נפשנו שבוע תמים,
והלכנו לשכב. אבל בחצי השעה השתים עשרה
קמנו כבר. תם לבש את שמלותיה של הדודה סאלי,
לקחנו את הצידה ונרד למטה. פתאם זכר תם על
אדות החמאה.

– הלקחת את החמאה? – שאלני.

– הנה, את החמאה שכחתי לקחת. ואני
הכינותי נתח הגון ואשים אותו על עלה של דורה.
ודאי נשארה במרתף. אך לא כלום. נתקים איפא בלי
חמאה, – החלטתי.

־ לא, לא נתקים, – ענה תם ברגז. – אתה
תרד תכף אל המרתף ולקחת את החמאה, ואני אבא אל
דזשים, אמלא את בגדו תבן ואכין את כל הדרוש,
ובשמעי את קול פעמיך אגעה ככבשה: “בה-בה”.

ירדתי המרתפה ואקח את החמאה. אחר
כך כביתי את הנר ואעל למעלה. והנה על המדרגה
העליונה נראתה פתאם הדודה סאלי, ונר בידיה.
מבלי חשוב הרבה החבאתי את החמאה מתחת לכובעי.
אך הדודה הרגישה בי תכף ותצו עלי לעמוד:

– במרתף היית?

– כן…

– מה עשית שם?

– לא כלום.

– כיצד לא כלום.

– כך, לא כלום.

– אבל איך עלה על דעתך לבא אל המרתף בחצי הלילה בשעה שהכל ישנים?

– לא ידעתי, דודתי.

– אל תעז לענות לי דברי שטות כאלה תם! תכף ומיד תגד לי, מה עשית במרתף?

– לא כלום, דודתי סאלי. לגמרי לא כלום, האמיני נא לי, באמת אדבר.

קויתי שהיא תעזבני לנפשי, כדרכה
תמיד, אך מקרים משנים כל כך נפלו בבית,
שהתחילה להתיחס בחשד אל כל דבר קל ערך. על כן
אמרה בהחלט:

– תכף בא אל האולם, ואל תהין לצאת משם
בטרם אשוב. רואה אנכי, שעתיד אתה לעשות איזה
מעשים לא טובים ומכחש לי. אך היה נא בטוח, כרגע
אגלה את הכל, ואז רעה נגד פניך.

בדברים האלה הדפתני לפנים. אני
השלכתי אל חדר האורחים. אלי! כמה רב פה ההמון.
וכל האנשים האלה היו מזינים מכף רגלם ועד
ראשם. פה נאספו כל בעלי האחזות מכל הסביבה,
וכלם השקיפו באימה אף על שהשתדלו להראות
כאמיצים. אני היטבתי לראות: בכל רגע החליפו את
מקומותיהם, התגרדו והתבוננו סביב בלי בטחה. גם
מצבי אני לא טוב היה משלהם, אך את הכובע לא
הסירותי מעל ראשי.

אלי, כמה ערגה נפשי שתמהר הדודה
סאלי לשוב הלום, שתלקני ותשלח אותי לנפשי, –
כי אז יכלתי להגיד לתם שנפלנו בפח, ושעכשו
צריך לשוב מכל ההבל אשר חשב לעשות, ולמהר
לברוח עם דזשים, בטרם השיג אותנו כל הגדוד
המזין הזה.

לסוף באה הדודה סאלי והתחילה חוקרת
ודורשת אותי בערמה רבה כל כך, שחכמתי אבדה,
ולא יכלתי להוציא הגה מפי. ובשעת החקירה
והדרישה ראיתי, שהנאספים מטכסים עצה מה
יעשו: היתנפלו תכף ומיד על השודדים, שהרי
הגיעה חצות לילה, או שיחכו לאות שהבטיח בעל
המכתב האנונימי. והדודה שואלת וחוקרת אותי עוד
ועוד. ואני רועד כלי, ממש מתפלל אני, שתפתח
האדמה את פיה ותבלעני. והחם הולך וגדול בבית,
והחמאה התחילה נמסה מתחת לכובע ונוזלת על
צוארי ועל אזני. כששמעתי שאיזה קול מציע
ללכת תכף על הסכה ולסב את כל גדוד השודדים,
נזדעזעתי מפחד והדודה שגלתה זרם חמאה יורד
אטי על מצחי ועל חטמי, התחילה קוראה, חורת
כארג של פשתן:

– אל רחום וחנון! מה היה לילד? ודאי
שמחו נתרכך ונמס והנה הוא נוזל מתוך
קדקדו!

כל הנאספים מהרו אלי, הסירו בחפזה
את כובעי מעל ראשי, והדודה סאלי התחילה מאמצת
אותי אל לבה, מנשקת ומרבבת בבכי:

– אוי, כמה הסבות לי פחד. תודה לאל,
שאין כל אסון. הלא ידעת: צרה גוררת צרה. ואני
הייתי בטוחה, שאבדת אבדת. ודאי שמחך דומה
לנוזל הזה היורד על מצחך לפי צבעו וצחותו.
לחנם לא הגדת לי תכף, למה ירדת אל המרתף: לא
הייתי מגיד10 לך אף דבר קשה אחד. מהר אל משכבך, ואל תעיז לקום עד הבקר.
אני לא אלצתי אותה לחזור על מצותה
פעמים. ברגע אחד עליתי למעלה, ירדתי על פני
משיב הרעמים ואמהר אל הסכה. כמעט שלא יכלתי
להוציא קול מרוב התרגשות. בקצרה בארתי לתם,
שאסור לאבד רגע לבטלה, שהרי גדוד של חמשה
עשר איש, לפחות, נכון לשים בכל רגע מצור על
הסכה. עיניו של תם התנוצצו מאשר.

– האמנם? – שאל, – לו ידעתי, כי אז
אפשר היה גם לאסף גדוד של מאתים איש. חכה
רגע!

– מהר, מהר, – הפסקתי

– איפה דזשים?

– על ידך, מתחפש. הבה נלך מזה חרש, ונתנו אות.

ברגע זה הגיע לאזנינו הד פעמים, הם התעסקו כבר במנעול. אחד מהם דבר:
– הרי תראו. כלום לא הגדתי, שלא
הגיעה עוד השעה. הדלת סגורה. אך לא כלום. יבאו
שנים מכם פנימה ויחכו למו, והנשארים יארבו
פה ונתנו אות כהתקרבם.

ובטרם הספקנו להשיב רוח, והנה בעלי
האחזות נצבו כבר בתוך הסכה. לאשרנו לא ראו
אותנו בתוך החשך. אנחנו מהרנו לבא במחתרת,
בראשונה דזשים, אחר כך אני ותם – בעקבותינו, כה
צריך היה להתנהג לפי הכללים. בעמדנו בתוך
הבנין השני שמענו פעמי בני אדם מתקרבים. תם
התאמץ להשקיף בעד בדק הדלת, אך לא ראה כלום
מפני החשך. צוה עלינו לחכות עד שיתרחקו
האנשים. אנחנו חכינו בהתאמצנו להסתיר את
נשימתנו. פתאם הדף אותנו. תם לפנים ובאותו סדר
עצמו יצאנו חרש-חרש ונתגנב ונגש אל הגדר.
לאחרי הרף עין היינו כבר מעבר לגדר, כלומר אני
ודזשים. מכנסיו של תם נאחזו בענף חד וישאר
תלוי על הגדר. כשהשתדל להשתחרר בחזקה
השמיעה הגדר נפץ וקול הגיע אלינו: – מי שם?
עמדו, פן נירה ברובים!

מובן, שאנו לא השיבונו דבר, ונרץ בכל
כחנו. מאחרינו נשמעו קולות, דהרות, מהומה,
והכדורים פיף־פף שרקו בלי הרף מעל לראשינו.
קראו:

– הנה הם: הנה הם! רצים לעבר הנהר. שסו את הכלבים!

רגע אחד השתררה דומיה, אחר כך
השתער כל הגדוד עם הכלבים יחדו אל צד הנהר
ברעש ובשאון. ואנחנו לא השמענו קול. אנחנו
הלכנו יחפים ונרד במסלה לצד הטחנה, שהיער
מאחריה. שם הסתתרנו. הכלבים השיגונו וברגע
הראשון השמיעו נביחה אימה, אך בהכירם אותנו,
ברכונו לשלום, כשכשו בזנבותיהם ויקפצו
הלאה ביליל ובנביחה אחרי ההמון המתרחק. ואנחנו
הגענו דרך היער אל שפת הנהר, אשר מנגד, אל
המקום אשר שם היתה צפונה סירתו של הדוד סילאס.
חרש הצלחנו ונגיע אל האי שבתוך הסוף, אשר על
שפתו עמדה רפסודתנו. במשך כל העת הזאת עלו
באזנינו בלי הפסק פעם קולות בני אדם, ופעם
נביחות כלבים, ופעם אלה ואלה יחדו. אחר כך
נשתתקו הקולות לאט לאט, עד שחדלו לגמרי.
בינתים צפה רפסודתנו הלאה והלאה עד שהתרחקנו
מאד. אז פנה תם בקול חגיגי אל דזשים:

– דזשים עכשו הנך בן חורין, וערבתי נתונה לך – לעולם ועד.

דזשים היה מאשר ובקול מהול בדמעות אמר:

– כמה יפה עלה כל הדבר הזה. התכסיס שלך נהדר ומחכם, אדוני תם!

כלנו היינו מאשרים מאד, ויותר מכל –
תם, מפני שכדור, כדור ממש פגע ברגלו.
כשנודע לנו הדבר עברה שמחתנו. אך תם סבל את
כאבו בלי התאונן, למרות מה שהדם נזל בלי הרף
מן הפצע ושהכאב היה גדול. אנחנו השכבנו אותו
בתוך הסכה שעל הרפסודה, אני הסירותי את
כתנתי, כדי לחבוש בה את פצעו, אולם הוא הדף
אותי מאצלו:

– תן לי סחבות, אני בעצמי אעשה את
התחבשת. ואתם חתרו לפנים. האם לא כן, חברים?
כמה יצר לי, שאנחנו לא יכלנו לעזור לברוח
ללודוויק הששה עשר. לו עזרנו לו לברוח, כי אז
לא היה מטל עלינו עכשו לקרא בדברי הימים על
אדות הגילונילינה ויתר הפחדים. על נקלה היינו
מביאים אותו לארצות רחוקות, רחוקות. ועכשו, חברים.
הלאה! מהר!

בינתים התיעצנו אני ודזשים מה נעשה לתם?

– הנה מה שהכושי חושב, – אמר הכושי.
– לו פגע הכדור ברגלו של דזשים, – כלום אמר אז
האדון תם: “הבל הוא, אין צרך ברופא, נברחה הלאה!”
לא. האדון תם לא יגיד מעולם דברים כמו אלה. וגם
דזשים הזקן יודע מה שעליו לעשות. הוא לא יעזוב את
המקום בטרם יבא רופא לראות את הפצע, ואף־על־פי
שיהא נדרש לחכות פה ארבעים שנה.

נשמתו של דזשים היתה טהורה, לבו –
זהב, ואף־על פי שמחוץ היה שחור כפיח התנור.
ידעתי שכה יאמר, ומובן שאני הסכמתי לדבריו.
הודענו לתם על אדות החלטתנו לקרוא לרופא. הוא רב
אתנו, גער בנו, אף נסה לצאת בעצמו מן הסכה.
אך בראותו שאנו עומדים על דעתנו, ואני קפצתי
כבר לתוך הסירה לשוט העירה, אמר אלי:

– אם כך התעקשתם כחמורים הללו,
הבה אבאר לך, לפחות, כיצד תתנהג בביתו של
הרופא. כשתכנס אליו, סגור את הדלת אחריך,
והחזקת בגרונו, ושמת חתולים על עיניו. אחר
כך תאלצהו שישבע לך להשאר אלם ושומר סוד
כקבר, אז תתן לו כיס מלא זהב ונהגת אותו אל
הסירה במסלות עקלקלות – כל זה כשעיניו מחתלות
במטפחת – ואז תנהגהו בסירה הנה והלום לארך
ולרחב הנהר ובין האיים, כדי שלא ידע את הדרך.
חפש בכל כיסיו, ואם תמצא בתוכם גיר או עפרון –
קח ממנו, שלא ירשם בזה שום אות, אשר על פיו
יכיר את הרפסודה. אחר כך תשיב לו, כשתשיב
אותו אל ביתו. כך נוהגים תמיד.

אני הבטחתי למלא את פקדתו לכל
פרטיה ודקדוקיה. דזשים חפץ להסתתר ביער,
בשעה שיהיה הרופא על הרפסודה. ואני שטתי אל
העירה.






פרק עשרים ותשעה


הרופא שפניתי אליו לעזרה היה איש
זקן, טוב, ונאה, ונעים. הוא לא כעס על העירי אותו
משנתו. ספרתי לו, שאני ואחי צדנו ציד על האי
השפני, ונאלצנו ללון על רפסודה שבורה. ודאי
שחלם האח חלום רע, כי פתאם חטף את קנה הרובים
הממלא שהיה מטל על ידו, הרובה ירה מאליו באותו
רגע, והכדור פגע ברגלו.

– אנא, יהיה נא בחסדך, – התחננתי, –
ובאת עמי לבקר את אחי. חפצים אנחנו לשוב עוד
היום הזה אל ביתנו.

– מי הם קרוביכם? – שאלני.

– פילפס, יושבי האחזה.

– כן, כן… חזור על דבריך, כיצד קרה המקרה?

– חלום חלם, אז ירה הרובה.

– חלום משנה.

בכל זאת הדליק את הפנס, לקח את השק עם
כלי הנתוח ונלך יחדו אל הסירה. כראותו אותה
הניע את ראשו בחסר אמונה ויאמר: הסירה תסכן,
אפשר, בשביל אחד, אבל לא בשביל שנים. – –– אל
תירא, סיר, – עניתי, – גם בשלשה נסענו בה.

– ומי השלישי? – אני, סיד… אני עם… והרובה, – נוקשתי בלשוני.

הוא הציג את רגלו על הסירה, הניע אותה,
ויחלט בכל זאת לבקש לו סירה אחרת. אבל כל
הסירות היו רתוקות. אז ישב בסירה לבדו ועלי צוה
ללכת לארך החוף, או טוב מזה, שארוץ אל קרובי
ואספר להם על אדות המקרה. אני לא הסכמתי, אך
בארתי לו, כיצד ימצא את הרפסודה ויסע.

פתאם עלה על לבי רעיון אחד: ומה אם
הפצע יש בו סכנה מרבה, ואי אפשר יהיה להמשיך
את הדרך, והרופא יצוה להמתין פה ימים שלשה או
ארבעה? להמתין? אי אפשר הדבר, מפני שהרופא
יגלה לכל בני העיר את סודנו. לא, אדוני הרופא, אני
אדע מה לעשות. אני אשאר פה עד שובך, ואם תאמר,
שעליך לבקרהו עוד פעם, אלוה אותך, ואפילו אם
אהיה נאלץ לשחות במים, ושם, אם תאבה ואם תמאן,
נחזיק אותך כל זמן שתהיה נחוץ לתם, ואחר כך
נגמול לך כיד המלך ונעזרך. הנה רואה אני,
שלקחו של תם נכנס לתוך לבי והנני מתגאה
בזה. בהחליטי כך, נכנסתי לתוך השיחים לישן
קצת. כשהקיצותי עמדה כבר השמש במרום השמים,
רצתי אל בית הרופא לדעת, השב כבר. אבל שם אמרו
לי, שהזמינו אותו בלילה אל חולה אחד ועדין לא
שב. “אם כן, – חשבתי בלבי, – לא טובים עסקיו של
תם”. מהרתי לרוץ אל הנהר, אך בהפנותי דרכי
מעבר לקרן הרחוב, והנה ראשי נתקל פתאם ישר
בבטנו של בן אדם. התבוננתי: הדוד סילאס
לפני.

– האח, תם! – קרא בשמחה. – איפה הייתם כל העת, פוחזים!

– אני?.. בשום מקום לא הייתי, על הן
צדקי. אני וסיד רדפנו רק אחרי הכושי
הבורח.

– ולאן אתה רץ עכשו? הדודה דואגת לכם מאד.

– לחנם, לגמרי לחנם תדאג, – עניתי. –
מאום לא קרה לנו. חיים אנחנו ושלום לנו. בראשונה
רצנו אחרי האנשים והכלבים. אחר כך אבדנו דרך
ונתע. פתאם נדמה לנו שהאנשים שטים על המים,
מהרנו אל הנהר, ישבנו בסירה ונשט. שטנו הלאה
והלאה, הנה והלום. עיפים ואחזי שנה, קשרנו
לסוף את הסירה אל החוף ונשכב. והנה זה רק כשעה
הקיצונו. סיד הלך אל בית הדאר, אולי ישמע חדשות,
ואני חפצתי לרוץ העירה לקנות צידה. ואחר כך
נשוב הביתה…

ונלך עם הדוד סילאס יחדו אל בית
הדאר, אל תם. אגב, הדוד קבל שם מכתב. אבל “סיד”,
כלומר תם, לא היה בבית הדאר. אחרי שחכינו לו
שעה שלמה, החליט הדוד שאין כדאי לחכות לו עוד:
“סיד יודע בעצמו את הדרך, לא יאבד פה”. ובהביעי
את חפצי להשאר פה, כאלו אובה אני להמתין עד
בוא “סיד” – לא הרשה הדוד:

– אין בזה שום צרך, – אמר. – צריך למהר הביתה להרגיע את רוח הדודה.

בבואנו, שמחה הדודה כל כך עד
שדמעות נזלו מעיניה. היא חבקתני ונשקתני.
חלקה לי מכות מתוך אהבה והודיעה באותה שעה
עצמה:

– הנה יבא הפוחז הלז, וקבל אף הוא את חלקו.

כל הבית היה מלא אנשים בעלי האחזות
ונשיהם, שהזמנו לסעדת הצהרים. שאון כזה –
מקול פטפוטם, צחוקם, וצפצופם – לא שמעתי מעודי.
איש לא שמע את הקול היוצא מפי עצמו. ביחוד אשה
אחת חוטשקיס שמה, לא חדלה מפטפט כל העת.

– הנה, אחותי פילפס, ראיתי את סכת
המזוה, – דברה, – ואני חושבת כי הכושי הבורח
היה מטרף פשוט. האמנם, אחותי דמריל, כן דברתי?
אני במו פי דברתי כך: מטרף. והרי גם תינוק קטן
יבין את הדבר. הנה למשל, אבן הרחיים! האם יעלה
על לב בן אדם, שדעתו מישבת עליו, לחרות דברי
שטות כאלה על אבן? “פה נשבר לב”, או: “פה נענה
תפוס שלשים ושבע שנים”. או גם “בן פלגש של
לודוויק הששה עשר”? אכן, מטרף בדעת! אז אמרתי
כך, עכשו אני אומר כך ועד קץ ימי חיי לא אחדל
מדבר כך.

והסלם העשוי מסחבות? הראיתם אותו? ואיזה צרך היה לו בסלם?

– הוא אשר דברתי, אחותי אטרבק. לא
עברו עוד שלשה רגעים, מאז דברי את הדברים
האלה; היא יכולה להעיד על אמתות דברי. היא אומרת:
ראי את הסלם הזה, ואני אמרתי: “אכן, ראו נא,
למה לו הסלם הזה?” והיא אומרת: “אחותי חוטשקיס” –
כך אמרה…

– לא, אתם בארו נא לי, כיצד באה אבן הריחים הלום, ומי עשה את המחתרת? מי?

– הוא אשר דברתי, אחי פינרוד, הוא אשר
דברתי. הגש נא אלי את קערת המרק, – כדברים
האלה דברתי לאחות דינלפ, אף רגע אחד לא עבר
עוד, למאז דברי את הדברים האלה. “כיצד, אמרתי
לה, הסיעו את האבן הלום? ומבלי עזר מן הצד. לא, –
אמרתי, – אי אפשר הדבר. עזור עזרו לו, והרבה
עזרו לו”. נכונה אני לתת נפשי למות, אם לא שנים
עשר איש עבדו פה. כן, כן, תריסר שלם. ולו
ברצוני היה תלוי הדבר, כי אז חיים קברתי את כל
אחד מהכושים, עד שהיו מודים לי, מי עזר על ידו.
אני הייתי מוציאה הודיה מפיהם, אני הייתי…

– את אומרת: תריסר, ואני חושב כי
לערך ארבעים איש. שימי נא לבך אל העבודה הזאת,
אל המשור העשוי מהאולר, אשר בו כרתו את רגל
המטה, אל הגלם מן התבן…

– הרי אני כבר אמרתי כך, אני אמרתי קדם שבאת ותאמר אתה, אחי הייטויאר.

– שד משחת! ודאי שעבד פה גדוד שלם
של כושים יומם ולילה, עד שגמרו את מעשיהם,
שימי לב אל הכתנת הזאת, אחות פילפס, הן כלה
מכסה איזה סמנים סודיים של דם. שני דולרים נכון
אני לתת מכיסי לאיש, אשר יבאר לי פרושם מה הוא.
ואת הפוחזים אשר כתבו את האותיות האלה הייתי
מלקה, מלקה עד אשר…

– גדוד שלם, אחי מרליס, ודאי! צר לי
שלא עמנו יחדו גרת במשך השבועות האחרונים,
וראיתם מה שהיה נעשה בבית זה. הנבלים היו
גונבים את כל הבא לידם. ולחנם היינו אורבים להם,
כי לא עלה בידנו ללכוד אותם. הן את הסדין,
שממנו עשו את הסלם, גנבו מעל החבל ממש
מתחת לחטמי. והקמח, והכפות, והנרות,
והמנורות, והמחבת הישנה ועוד חפצים שונים
לאלפים, אשר לא אזכרם עוד. וגם את שמלת הבד
החדשה אשר לי. ושימו נא לבכם: אני, סילאס, נערי
תם וסיד היינו עומדים תמיד על המשמר, ומאום לא
גלינו. וגם עתה ברגע האחרון לא חדלו מהתעלל
בנו, ולא בנו לבד אלא גם בשודדים מארץ הודו.
מתחת לחטמנו הנם נעלמים עם הכושי יחדו,
ואף־על־פי שרדפו אחריהם ששה עשר איש וכלבים
עשרים ואחד. שדים ומזיקים לא יוכלו לעשות מעשים
נפלאים מאלה. ואני אמנם חוששתני, שאלה היו
שדי שחת. הרי אתם יודעים את כלבינו. טובים מהם
אין בכל הסביבה, והם לא יכלו אפילו לגלות את
עקבות המזיקים. כיצד תבארו זה? יגיד לי מי
היודע.

– אמנם, לא נשמע כדבר הזה.

– אי אפשר להבין לגמרי.

– האל ירחם. – דומה, כאלו גנבים מבני הבית…

– ישמור האל! ודאי, שהייתי יראה לגור בבית שכזה.

– את אומרת, שהיית יראה. ואני כמעט
שיצאה נפשי מפחד. גם ללכת, גם לעמוד, גם
לשכב יראתי – הייתי יראה תמיד. יש שנדמה לי כי
דעתי נטרפת. יראתי, שמא יתחילו לגנוב את
הילדים. ביום נראה הדבר כשטות, אבל אז, בלילה,
יראתי. שם, בעליה, בחדר הרחוק, ישנו הנערים
התמימים שלי, מאום לא ידעו מכל הנעשה בזה, ומה
אם פתאם יתפרצו הגנבים אליהם? נפחדתי מן
הרעיון ואמהר אל העליה ואסגר את מנעול הדלת
ואת המפתח לקחתי עמי. באמת, כך עשיתי, וכל
אחד מכם ודאי שהיה עושה כך אלו היה במקומי.
אני חשבתי אז: ומה אלו הייתי אני תחתם, כלומר
בחדר ההוא, והחדר אינו סגור ופתאם…

היא נשתתקה פתאם ותלטוש עינים מלאות
השתוממות עלי, כאלו חפצה לברר לעצמה איזה
רעיון עמום.

אני נפחדתי ואמצא לנכון יותר לצאת
ולטיל, כדי לבאר לעצמי היטב, מדוע לא נמצאנו
בחדר, למרות מה שהדלת היתה סגורה. התהלכתי
הנה והנה, מבקש באור בשביל הדודה, אך להתרחק
יראתי, כי בין כה וכה היו מוצאים אותי, ואז היתה
מתחילה חקירה ודרישה אמתית.

כשעזבו האורחים לעת ערב את הבית
ספרתי לדודה, כיצד העירו השאון והיריות אותי
ואת “סיד”, כיצד חפצנו לצאת ולראות מה הדבר, אלא
שהדלת היתה סגורה מן החוץ, ואנחנו ירדנו בעמוד
של משיב הרעמים; ברדתנו נעשו לנו שרטות
בבשרנו ועל כן נשבענו לבלי עשות עוד כדבר
הזה. ואחר כך ספרתי לה את כל הדברים
שספרתי קדם לדוד סילאס. היא יסרתני בדברים
רכים, אך הוסיפה על דבריה, שנכונה היא לסלוח,
מפני שכל הנערים הנם שובבים וקנדסים. נתנה
שבח לאל, שהכל נגמר כך, ותאמר, שהיא יראה
אפילו להעלות על לבה, שאפשרי היה גם סוף אחר.
נשקה לי ותשתקע במחשבות. פתאם קפצה כנשוכת
נחש:

– תם, – קראה, – וסיד איהו? הנה קרוב הלילה, וסיד איננו. אלי, מה קרה לו.

חפצתי להשתמש בשעת הכשר להמלט מן הבית ואמר:

– היה ארוצה העירה ומצאתיו והביאותיו.

אך ערמתי לא עמדה לי.

– אתה תשאר פה, – אמרה בהחלט,
החזיקתני בשכמי ותשכיבני שוב. – רב לי,
כשהאחד איננו. אם לא ישיב עד ארחת הערב, ילך
הדוד העירה וימצאהו.

מובן, שלארחת הערב לא בא, והדוד סילאס
הלך העירה לבקשהו. בשעה העשירית לערך שב
הדוד נרגז קצת ונרגש: הוא לא גלה את עקבות סיד.
הדודה סאלי התרגשה מאד, אף־על־פי שהדוד דבר
על לבה שאין כלל יסוד ליראתה, שכל הנערים
הנם כך, ושהיא בעצמה תוכח בזה מחר, כשישוב
סיד הביתה חי ושלם. הדודה נאלצה להשלים עם
הרעיון הזה, ובכל זאת הודיעה, שלא תכבה את האש
בבית ותחכה לו.

כשהלכתי לישון, באה אל חדרי, עטפה
אותי בשמיכה בדאגה והראתה לי בכלל אותות חבה
יתרה כאם אמתית, ואני קשה היה לי להביט ישר אל
עיניה הטובות והתמימות. אחר ישבה אצלי על המטה
וזמן רב דברה על אדות סיד, שהוא נער טוב ויפה.
לעתים שאלתני ביראה: אולי תעה ויאבד דרך,
ואולי הוא שוכב חולה במקום לא ידוע, והיא רחוקה
ממנו ולא תוכל לנחמו. ובדברה כך, בכתה
ודמעותיה הטהורות נזלו לאט על לחייה. אני
הוכחתי לה שסיד חי ושלום לו, ומחר יתיצב
לפניה; בדברי כך לחצה את כף ידי, נשקה לי
ותבקשני לחזור על דברי. –

כל כך הרגיעו דברי את לבה. בצאתה
מן החדר שלחה בי מבט חודר, אבל גם טוב ומלטף,
ובקול מלא תחנונים אמרה אלי: – “תם, הנה אני
משאירה את הדלת ואת החלון בלתי נעולים על
המנעולים, אך אתה לא תברח, אכן? אל נא תעשה את
הדבר הזה. למעני אבקשך!”

דבריה נכנסו אל לבי. לא יכלתי לברוח
העירה, אבל שנתי נדדה, לא ידעתי מה היה שם לתם.
שתי פעמים ירדתי בעמוד של משיב הרעמים, ואתע
מסביב לבית וארא והנה הדודה סאלי יושבת ליד
החלון, ועיניה הנטויות לצד הדרך מלאות דמעות.
בכל לבי הייתי נכון להושיע לה, אפס לא ידעתי, מה
אעשה. רק בלבי נשבעתי, שמהיום והלאה לא
אעשה עוד דבר אשר יהיה למורת רוח לה.
כשהקיצותי בפעם השלישית עם הנץ החמה, ישבה
עוד ליד החלון. הנר התחיל דועך וראשה השב היה
נטוי על השלחן. היא נרדמה.




פרק שלשים


לפני ארחת הבקר הלך הדוד סילאס עוד
הפעם העירה, וגם הפעם ללא תועלת. כלנו ישבנו
שותקים ועצובים. הקהוה, אשר לא נגעו בה, הצטנן
כבר, והדוד והדודה ישבו עוד שקועים
במחשבותיהם.

– הנה שכחתי! המסרתי לך את המכתב? – שאל הזקן פתאם.

– איזה מכתב?

– הלז, שקבלתי אתמול בבית הדאר.

– אתה לא מסרת לי שום מכתב.

– אם כן, שכחתי למסור לך.

הוא התחיל מבקש בכל כיסי בגדו, אחר כך יצא מן החדר ושב עם המכתב בידו.

– האח, מהאחות מפטרבורג! לשמע
הדברים האלה עלה על לבי הרעיון, שטוב לי לטיל
עתה קצת, אך פחדי גבר כל כך, שלא יכלתי למוש
ממקומי. אפס בטרם הספיקה הדודה לפתוח את
מעטפת המכתב, והנה פתאם השליכה אותו ותקפץ
ותעזב את החדר, כי דבר מה נראה לה בעד החלון.
באותו רגע ראיתי גם אני מחזה נורא מאד: תם סואר
נשוא במטה, ומאחריו הרופא הזקן, דזשים לבוש
שמלת הבד של הדודה וזרועיו קשורות לאחור.
ומאחריהם המון אדם רב.

קדם כל חטפתי את המכתב ואסתירהו
מאחרי אחד הרהיטים. והדודה סאלי קפצה לקראת תם
בבכי ובצעקה:

– אויה, הוא מת, מת! הלא ידעתי, הוא מת!

תם הפנה אליה את ראשו וידובב איזו
מלים שלא היה קשר ביניהן. הוא דבר מתוך
הקדחת. הדודה ספקה כפיה:

– הוא חי, חי עודנו, תודה לאל, הוא חי!

היא נשקה לתם ותמהר הביתה להכין
משכב בשבילו. פזרה פקדות על ימין ועל שמאל.
הכושים וכל בני הבית נחפזו ונבהלו ויתרוצצו
כמשגעים.

ואני הלכתי אחרי ההמון לראות, מה
יעשו לדזשים. הרופא והדוד סילאס הלכו אחריו.
בעלי האחזות היו מלאי חרון. הם כמעט שדרשו
לענש אותו ענש מות, באמרם שענש זה יהיה למשל
לכל הכושים האחרים, אשר יאמרו לברוח מפני
אדוניהם, ומה גם שאשמתו רבה, משום המורא
והפחד שהפיל במשך שני שבועות על הבית ועל
כל המשפחה. נמצאו אחרים שהשתיקו את
הראשונים, באמרם: “הכושי לא לנו הוא, ואם אדונו
ימצא, נהיה מחיבים לשלם בעדו כפר גדול”.
הדברים האלה השתיקו את הסערות, דעתם של
הצועקים נתקררה; בכל זאת לא נתנו מנוחה לדזשים,
אחד הדף אותו בכח, השני הכה אותו על ערפו. כל
אחד השתדל לחלק לו מנה. דזשים סבל את כל זאת
מבלי התאונן, וגם לא הראה שום רמז, שהוא יודע
אותי. הם סחבוהו וישליכוהו שוב אל הסכה הקודמת,
והלבישוהו את בגדיו הישנים, שמו עליו כבלים,
והפעם רתקו את הכבלים לא אל רגל המטה, אלא אל
טבעת ברזל חזקה אשר היתה ברצפה. אסרו את ידיו
ואת רגליו בעבותים, ויגידו לו, שמעתה יהיה
מזונו לחם ומים לבד, עד שיבא אדונו או עד
שימכרוהו בפומבי. את מחתרתנו סתמו בעפר
ויודיעו ששנים מבעלי האחזות יהיו שומרים את
הסכה מדי לילה. אחרי גמרם את מעשיהם התחילו
מתעללים בדזשים.

פתאם בא הרופא. – אדוני, – אמר, – אל
תקשו את לבבכם אל הכושי הזה. אין הוא בן אדם רע
כלל. כשבאתי אל הנער החולה, נוכחתי שבלעדי
עזרה מן הצד נבצר ממני מהוציא את הכדור
מבשרו. אבל גם לעזוב את החולה יחידי וללכת לקרא
לעזרה, לא יכלתי, מפני שמצבו הורע מרגע לרגע.
הוא התחיל כבר מדבר מתוך חם הקדחת, לבל אעז
לשים אותות בגיר על הסירה, פן יהרגני ועוד דברי
הבל כאלה. נואש הייתי, ואתחיל קורא לעזרה. פתאם
הופיע הכושי הזה, כאלו מן האדמה צמח, והוא
הציע לשרתני. במשך כל הנתוח עזר על ידי
בחריצות מרבה. ודאי, אנכי הבינותי תכף שכושי
בורח הוא, ועל כן לא עזבתי אותו מיראה פן
ימלט, אף־על־פי שהפצינטים שלי חכו אלי בעיר.
שהיתי שם כל היום וכל הלילה עד עצם הבקר, כי
אף סירה אחת לא עברה בקרבת המקום, שאוכל לקרא
לעזרתה. ובכן, אדוני, אני מגיד לכם, מעולם לא
ראיתי כושי נאמן ומסור, שידע לכלכל חולים כזה.
ואתם שימו נא אל לבכם, הלא את חפשתו הציג
בסכנה! הוא נדמה לי עיף ונדכה כל כך. ודאי
משום שעבד הרבה בימים האחרונים. והנה, על
דברתי, אדוני, אני אהבתי את הכושי הזה על
אמונתו ועל מסירותו. מחירו יותר מאלף דולאר. וכדאי
הוא שינהגו בו בכבוד. אני לקחתי עמי את כל
הדרוש, ומאום לא חסר שם לחולה, אפשר שהיה טוב לו
שם, מאשר יהיה לו בביתו, מפני ששקט ושלוה
שררו על הרפסודה. רק אני לא הרגשתי את עצמי
יפה ביותר, כי בעיר חכו החולים לבואי, ופה – שנים,
שאני אחראי בעדם. וזולת זאת לא יכלתי לדעת אל
נכון, מתי אשתחרר מן המקום הזה. לאשרי עברה עם
עלות השחר סירה גדולה בקרבת הרפסודה, ושני
האנשים אשר ישבו בתוכה שמעו את קולי. באותה
שעה ישן הכושי על קצה הרפסודה, והילד – שקוע
בקדחת. האנשים האלה אסרו את הכושי בטרם
שהספיק לפקוח את עיניו ולהשיב רוחו אליו, את
הנער הביאו אל הסירה, ובלי שאון הצלחנו הלאה.
הכושי היה כאלם כל העת. כושי טוב הוא, אדוני,
האמינו לי. אני נוכחתי בזה.

– אמנם תהלה יאתה לו, האדון הרופא! – אמר איש אחד.

ספורו של הרופא, אשר אני הייתי אסיר
תודה לו בעדו ואשר הסב טובה רבה לדזשים, פעל על
כל הנאספים. לבם נעשה רך, וכלם כאחד הודיעו
שגמול ישוה לו, ועל כן החליטו לבלי צער אותו
עוד. ואני שמחתי מאד, ויותר מכל, על שהעריכו
כיאות את ערכו של דזשים ולב הזהב שלו. אבל
השתתפותם של בעלי האחזות היתה מגבלת רק
בזה. חשבתי, שיסירו מעליו כבלים אחדים למצער,
אבל גם עלה לא עלה על דעתם לעשות את הדבר הזה.
אני החלטתי לבלי התערב לעת עתה בענין זה,
ולמסור בשעת הכשר לדודה סאלי את ספורו של
הרופא. ושעת כשר כזו תהיה כשתחלוף הסערה
מעל ראשי, כלומר, כשאבאר לדודה מדוע כחדתי
ממנה ש“סיד” פצוע. זמן רב היה לי לחשב את
דרכי, הדודה לא עזבה את מטתו של תם אף רגע אחד,
ומפני הדוד סילאס השתמטתי על נקלה.

ביום השני נודע לי, שמצבו של תם
הוטב, והדודה הלכה לנוח קצת. התגנבתי אל חדר
החולה בקוותי שאינו ישן, ויחדו נחבר איזה
כדים על אדות הפצע. אפס הוא ישן. אני ישבתי אצל
מטתו לחכות עד שיתעורר. אך לאחרי רבע שעה
נכנסה הדודה חרש כצל, הניעה ישר בראשה
ותספר לי בלחש, אשר כמעט לא הגיע לאזני,
שהוקל לתם הרבה, ושיש תקוה, כי יקום משנתו
בדעה מישבת כבר.

ישבנו מחכים. פתאם קפץ תם ובקול ברור ורם שאל:

– אהא! מה הדבר? בבית אני? ואיה הרפסודה?

– שלום לכל, אל תדאג, – עניתי.

– ודזשים? – שאל.

– גם לדזשים שלום.

אני לא יכלתי להוציא קול עליז מגרוני, אך הוא לא שם לבו לזה, ויפן אלי.

– טוב ונהדר. הספרת כבר לדודה סאלי?

חפצתי לענות גם על זה בחיוב. אך הדודה בעצמה התערבה בשיחה.

– מה היה לספר, סיד?

– את דבר כל המאורע אשר הכינונו.

– איזה מאורע?

– אותו המאורע, כיצד שחררנו אני ותם את הכושי.

– האל ירחם! את הכושי שח… מה זה יפטפט. אלי! שוב הוא מדבר מתוך החם.

– לא, דודתי, לא מתוך החם. מכיר אני
היטב את רעיון הדברים, אשר אני מוציא מפי. אני
ותם שחררנו את הכושי.

אנחנו החלטנו לעשות את הדבר,
ונעשהו. וגם בחריצות מלאנו את החלטתנו. הכל
מחיבים להודות.

והתחיל מספר ומספר… הדודה לא
הפסיקה את דבריו, רק עיניה ופיה נפתחו לרוחה
יותר ויותר. ואני לא התערבתי עוד. ראיתי שאין
להנצל עוד מן הצרה, ואשים מבטחי במקרה.

– כן, דודתי היקרה, עבודה קשה היתה
זו, – ספר תם בלי הפסק. – יומם ולילה, שעה אחר
שעה, כל העת, שאתם ישנתם ואפילו חשד לא עלה
על לבכם בנוגע לכל המעשים הנעשים סביב.
ואנחנו היינו מכרחים לגנוב נרות ומנורות, וכתנת
וסדין, וקערות בדיל, ומחבת נחשת, ואבן של
ריחים, וקמח, ועוד כדומה וכדומה… לא תוכלי
לשער בנפשך, כמה קשה היתה העבודה להכין
משורים, לעשות את הכתבות על האבן, ופחות מזה
תוכל11 לשוות בנפשך מה גדל
הענג! אחר כך התחילו המכתבים האנונימים, ואחר
כך ציורי ארונות המתים והשלדים. והבור אשר
חפרנו, והסלם אשר שמנו בחלות, שכל כך
עמלנו בו. והכף אשר תקענו בכיס סינורך…

– אל רחום!

– והעכברים והנחשים ויתר כל בעלי
החיים, אשר מלאנו בו את סכתו של דזשים, לבל
ישתעמם בבדידותו. לא טוב היה, כשהחזקת בתם
עם החמאה שמתחת לכובעו ולא עזבת אותו. כמעט
שקלקלת את כל הענין, כי באו האנשים בטרם
שהספקנו לעזוב את הסכה, ואז היינו נאלצים ממש
לעוף. והאנשים והכלבים רודפים בעקבותינו, יורים
בקני רובים. אז נפצעה רגלי. אנחנו נתנו לרודפים
לעבור לפנים, הכלבים רצו אחריהם, ואנחנו
הסתתרנו בתוך השיחים עד ששקטה המהומה, ואז
הגענו אל הרפסודה, שעשינו בעצמנו ונשט עם
דזשים החפשי יחד. המצא הדבר חן בעיניך,
דודתי. אכן, לא רע המעשה!

– מעולם לא שמעתי כדברים האלה.
ובכן, אתם, הפוחזים הקטנים, הסבותם בכל הדבר
הזה להפיל עלינו אימת מות. כמה רב חפצי לגמול
לכם תכף כפעולתכם. ואני במשך כל העת, בכל
ערב וערב… חכה איפא, פוחז, רק שוב תשוב לאיתנך,
אני אגרש מקרבכם את השד, אשר נסך אפל על
רוחכם, ואכבדכם מנה, אשר תשוו בה. הנה כי כן,
אתם… אתם…

תם היה כל כך מאשר וגאה, שלא יכל
לשמוע את דברי הדודה והפסיק את דבריה לרגעים.
והיא מצדה גערה בנו, אימה עלינו, וסוף סוף אי
אפשר היה לשמוע עוד דברים ברורים בתוך
המהומה. ואני ישבתי כל העת מחריש, מבלי הוציא
הגה מפי. פתאם קראה הדודה:

– טוב טוב, התענג על התעלולים שעשית,
קנדס! אך זכור תזכר את דברי. אם רק עוד פעם אחת
ראה אראה אותך מטפל בכושי הזה!

– באיזה כושי? – שאל תם משתומם, והחיוך חלף תכף מעל פניו.

– השובב הזה עודנו שואל באיזה כושי. מובן, בכושי הבורח.

– תם השקיף עלי בדאגה ויאמר:

– תם, האמנם לא אמרת לי, כי שלום לכל? האם לא נמלט דזשים?

– הוא? – התפלאה הדודה סאלי. – הכושי
הבורח? לא, ידידי, תפשוהו על הרפסודה, שמו אותו
בכבלים שוב, ועכשו הוא נתון במאסר, ומאכלו לחם
ומים, עד שיתגלה אדונו, או שימכרוהו
בפומבי.

תם קפץ על משכבו, כנשוך נחש. עיניו בערו כלפידים, נחיריו התרחבו והתחיל צועק.

– אין להם הרשות לעשות כך. אין לשום
איש הרשות הזאת. השמעת? – פנה אלי, – אין איש יכל
לעשות כך. מהר, רוץ אליו… שחרר אותו. הוא אינו
משעבד עוד; הוא בן חורין, כמוני וכמוך. מהר
מהר!

– בני, מה פתרון הדבר אשר דברת?

– פתרון הדבר הוא – מה שאני מדבר,
דודתי סאלי. ואם לא ילך תכף איש אליו, אקום וארוץ
אליו אני בעצמי. אני ידעתי את דזשים מילדותי,
וגם תם, כן, גם תם ידע אותו. מיס וטסון, גברתו,
מתה לפני שני ירחים. היא התחרטה, שאמרה קדם
למכור אותו, ובצואתה הוציאה אותו לחפשי!

– אם כן, הלא תגיד לי, למה היה לקחת על
שכמך את הטרח הגדול לשחרר אותו, אם בן חורין היה
גם בלאו הכי?

– אכן, שאלה מחכמה היא! למה! תכף נראה
שאשה את. על כן היה עלי לקחת את הטרח על
שכמי, מפני שחפצתי להנות מן המאורע, ממאורע
אמתי. נכון הייתי גם לרחץ בדם, ובלבד… אלי, אלי!
הדודה פולי!!

הדודה פולי, בעצמה ובכבודה נצבה בפתח, טובה כל כך וזורחת כמלאך אלהים.

בקפיצה אחת הגיעה אליה הדודה סאלי
ותתלה את עצמה על צוארה והתחילה לוחצת אותה
בזרועותיה. היא בכתה וצחקה וכמעט שדעתה
נטרפה עליה מגיל. ואני ראיתי שההצלחה פונה אלי
ערף, הסתתרתי מתחת למטה והשתדלתי לבלי
שאוף רוח אפילו. כשהשתחררה הדודה פולי אחרי
עמל רב מחביקותיה של הדודה סאלי, נעצה את מבטה
מעל למשקפיה בתם; נראה לי שהוא נכון להיות נבלע
חיים באדמה.

– אמנם צדקת, תם, – התחילה, – שאתה
מסב את ראשך. גם אני הייתי עושה כך, לו אני
תחתיך. – אלי, – דובבה הדודה סאלי בקול מתחנן, –
האם שנה כל כך מראה הנער?! הלא סיד הוא, ולא תם.
הנה תם… אפס, איה תם, איהו? זה עתה היה
פה.

– ודאי, חפצה את לומר: איה היק פין?
כלום גדלתי שובב כתם שלי בביתי, כדי שלא
אכירהו? אכן, יפה היה הדבר אלמלא כך הוא. צא נא
מתחת המטה, היק פין!
אני יצאתי. אך, אלי! מה הרגשתי אז בלבי!

הדודה סאלי עמדה כאובדת, פניה הפיקו
השתוממות, אשר לא ראיתי כמוה, זולתי על פניו של
הדוד סילאס, בשעה שהדודה ספרה לו את כל המעשים
אשר עשינו. הוא התהלך כשכור מבלי יכלת לעסוק
בשום דבר. ובערב נאם נאום, שהרעיש את לבות כל
בני הסביבה, מפני שאיש לא יכל להבין את דבריו.
הדודה פולי ספרה את כל אשר ידעה: את דברי ימי,
ואת כל אשר עבר עלי. ואני מצדי הייתי נאלץ
להודות, כיצד באתי בין המצרים, כשקבלה אותי
מיס־סיס פילפס בתור בן אחותה תם, ושמאום לא
נשאר לי בלתי אם לענות לה “הן”. אז העירה מיס־סיס
פילפס:

– אנא, קרא לי עוד “דודה סאלי”, אני התרגלתי כבר לזה.

– והנה, כשקבלה אותי הדודה סאלי
בתור תם, – המשכתי את דברי, – לא השיבותי על זה
בשלילה, כי לא מצאתי עצה אחרת. וידוע ידעתי
שתם לא יתלונן על זה, להפך, הוא ישמח על המקרה,
ויהפך את סודי למאורע שלם. וכן היה. הוא קרא
לעצמו סיד והכל בא על מקומו בשלום.

הדודה פולי קימה את הדברים, שמיס
וטסון הוציאה לחפשי את הכושי דזשים. ובכן, עשה
תם סואיר את המעשים רק כדי לשחרר את הכושי
שהיה משחרר כבר. עתה הברר לי, מדוע ערב תם,
שהיה נער ישר ובעל תרבות, את לבו לשחרר כושי
בורח. עד הרגע הזה לא יכלתי להבין את הדבר.
הדודה פולי ספרה, כיצד השתוממה בקבלה מאת
הדודה סאלי מכתב על דבר בואם לשלום של תם
וסיד.

– אפס כששלחתיו אליך, עלה כבר על
לבי שאסור לתת לקנדס שכמותו ללכת לבדו
בדרך, ואחרי שלא קבלתי ממך תשובה על שני
מכתבי, שבהם בקשתי לבאר לי, מה הדברים
שכתבת על אדות בוא סיד אל ביתך, החלטתי לבא
בעצמי הנה.

– כלום כתבת אלי? אני לא קבלתי אף שורה אחת…

הדודה פולי פנתה אל תם ברגז.

– ומה תם?

– וכי מה? – ענה אף הוא בשאלה נרגז קצת.

– אם כן תדמה בלבך… תכף תשיב את המכתבים, פוחז.

– איזה מכתבים?

– אותם המכתבים עצמם. חכה נא, הנני אליך.

– הנה הם שם בשק. משקבלתי אותם
בבית הדאר, הנם מונחים שם. גם לא פתחתי את
המעטפות. החלטתי שאין למהר בזה כלל, ואדרבה,
אפשר שיסבו לנו דאגות לחנם.

– אם בעד זה לא יגמלו לך רצועות – איני
יודעת עוד, מה הוא העולם הזה, – אמרה הדודה פולי. –
גם כתבתי והודעתי על דבר בואי. והמכתב
הזה…

– לא, המכתב הזה נתקבל אתמול. אצלי
הוא, – אמרה הדודה סאלי. נכון הייתי להתערב, שאין
המכתב הזה אצלה, אך שניתי את דעתי בעוד
מועד. “לא, היק פין, – חשבתי בלבי, – מוטב שלא
תפשוק שפתים, אשריך וטוב לך אז”.




פרק שלשים ואחד


אחר הדברים האלה כשנשארנו אני
ותם לבדנו בחדר, שאלתי אותו, מה התכון
לעשות, אלו הצליחה המנוסה והוצאנו לחפשי את
הכושי החפשי כבר. הוא השיב, שברגע אשר עלה על
לבו הרעיון על אדות המנוסה, חשב לשוט עם דזשים
על רפסודה במורד הנהר עד קצו, ולהודיע לו שם
שחפשי הנהו, ולהשיבו אחר כך בתור מנצח
באנית קיטור הביתה. הוא חשב להודיע במכתב
לכושיי־העיר על אדות שובו ולבקש אותם שיכינו לו
קבלת פנים נהדרה, בלפידים ובכלי זמר, ולחלק
לו כבוד גבורים. מובן, שהיה מחזה זה נהדר, אך
אני הייתי שבע־רצון גם עתה.

את דזשים הוציאו תכף לחפש, וכשנודע
לדודה סאלי, לדודה פולי ולדוד סילאס, שדזשים
עזר על יד הרופא בחריצות ובמסירות רבה, הראו לו
אותות חבה יתרה. נתנו לו תכף בגדים חדשים,
האכילוהו לשבע, וישחררוהו מכל עבודה. דומה
היה, שאין איש מאשר בתבל כדזשים. אנחנו
הבאנו אותו אל חדרו של תם – – ושם אך החלו
השיחות, הצחוק והגילה! באותו מעמד נתן תם
לדזשים ארבעים שקל למתנה, תחת אשר נשא וסבל
בארך רוח וימלא את תפקידו של התפוס ולא קלקל
את המשחק, ונהפוך הדבר – שעזר לנו בהכנעה
שלמה.

דזשים היה כל כך אסיר תודה לנו,
נפשו מלאה כל כך התפעלות, שלא יכל להתאפק
וזרם של מלים התפרץ מפיו:

– הרואה אתה עכשו, היק, שאני צדקתי.
התזכור מה שאמרתי לך על האי? דזשים אמר לך,
שחזה שעיר לו, וזה סמן של הצלחה. אני אמרתי
לך, שדזשים היה עשיר ויהיה עשיר עוד יותר. ואתה
מאנת להאמין, ותאמר כי הסמנים דברים תפלים
הם, אל תאמן באותות, כיצד אפשר לבלי האמן, אם
אני צדקתי? ודזשים מבטח היה, שיעשה עוד עשר,
כל כך היה בטוח, כמו שהוא בטוח עכשו, שהוא עומד
במקום הזה.

ועוד הרבה פטפט ברוח זה, תכן לו
תכניות שונות לעתיד, הציע לנו לנסוע לארץ הודו,
להכין כלי זין ולבקש מאורעות שבועות אחדים. אני
הסכמתי תכף, אלא שלא היה לי כסף לקנות כלי
זין. ומן הבית לא ישלחו, אבא שלי ודאי קבל
כבר מאת השופט את כל כספי ויתן אותו
ביין.

– לא, הוא לא עשה כן, – הוכיח לי דזשים, –
כל ששת האלפים שלך שלמים הם ביד השופט,
ואביך אפילו לא נראה עוד בעיר.

פתאם בטא דזשים בקול חגיגי ועצוב:

– ולעולם לא ישוב עוד אביך, היק.

– מדוע? – שאלתי.

– דזשים אומר: לא ישוב. ונכון הדבר, היק!

אך אני הפצרתי כל כך, שהיה נאלץ לבאר לי:

– התזכר את הבית, אשר שט על הנהר
לארך האי, ואת האיש אשר שכב בו מת ופניו למטה?
אני כסיתי אותו אז, לבל תראהו. אביך היה האיש
הזה. עתה תוכל לעשות בכספך ככל העולה על
רוחך.

תם כמעט ששב לאיתנו לגמרי, את
הכדור שהוציאו מן הפצע הוא נושא לעדי על
שרשרת שעונו ובכל רגע הריהו מביט: מה
השעה?

אני גמרתי את כל ספורי, ושמח אני על
זה מאד מאד. לו ידעתי שכל כך קשה לחבר ספר,
כי אז לא החלותי בעד כל הון. מוטב לפוצץ אבנים,
לחטוב עצים, רק לא לחבר ספרים.

אך הנה מה העולה על לבי: נראה הדבר
שמטל יהיה עלי לברוח לבדי אל ארץ הודו: הדודה
סאלי רוצה לאמצני לבן ולעשות אותי לבן תרבות.
ואני לא אוכל לעמוד בנסיון זה, ידעתי מה פרושו
של דבר זה.











כך במקור. – הערת פב"י  ↩



כך במקור. צ“ל ”נשך“ – הערת פב”י  ↩



כך במקור. הערת פב"י  ↩



כך במקור צ“ל ”בהקשיבי“ הערת פב”י  ↩



כן יכונו המתנגדים לסחר העבדי.  ↩



בימי העבדות באמריקה נחשב הדבר הזה לפשע גדול מאד  ↩



קאלענקאר.  ↩



“איפה” במקור. צ“ל: איפוא – הערת פב”י.  ↩



כך במקור – הערת פב"י  ↩



כך במקור. צ“ל מגידה – הערת פב”י  ↩



כך במקור. צ“ל ”תוכלי“ – הערת פב”י  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/45178