


	
	חכמי חלם
	



מפה ומשם

כיצד באו חכמי חלם לעולם


פעם אחת נתן הקדוש־ברוך־הוא למלאך הממנה על
הלדות שני שקים מלאים נשמות בני אדם לזרען על
הארץ. בשק אחד היו נשמות של חכמים, ובשק
השני היו נשמות של טפשים. עף המלאך על פני
הארץ וזרע את הנשמות: פזר חפן אחד של נשמות
חכמות, ואחריו חפן של נשמות טפשות. נולדו בארץ
חכמים ושוטים במספר שוה.



כאשר הגיע המלאך אל המקום, שבו נבנתה
אחר־כך העיר המהללה חלם, נתקלו כנפיו בהר
גבוה נטוע עצים ושיחים. המלאך נפל, ובשק של
הנשמות החכמות נתקע קוץ וקרע בו קרע רחב,
ומתוך השק נפלו כל הנשמות החכמות. וכל
הנולדים במקום ההוא כלם חכמים, כלם נבונים,
כלם בעלי מח חריף.



ברבות הימים גדלו החכמים האלה והיו לאנשים.
אמרו:



– הבה נבנה לנו עיר, ונקרא את שמה חלם.
והרי זוהי חלם, עיר של חכמים, עד היום הזה, ובוניה
הם אבותיהם של החלמאים המהללים בחכמתם בכל
רחבי תבל.


כיצד הורידו עצים לבנין הבתים


נגשו החלמאים לבנות את עירם. הלכו אל היער לכרת
עצים. היער צמח על אותו הר עצמו, שעליו נעשה קרע
בשק הנשמות של המלאך. לקחו החלמאים גרזנים
ומשורים, עלו על ההר וכרתו עצים במספר הדרוש,
ועשו מהם קורות. צריך היה להוריד את העצים מעל ההר
אל המישור אשר לרגליו, והקורות היו עבות וארכות
ומשקלן רב מאד. נשאו עשרה אנשים קורה אחת על
גביהם מן ההר אל השפלה. העבודה היתה קשה
ונמשכה חדשים רבים.



פעם אחת עבר יהודי ליטאי במקום, וראה שהחלמאים
נושאים קורות על גבם מעל ההר. אמר להם:
– מדוע אתם כה עמלים לשאת את הקורות על גביכם
מן ההר אל השפלה? מוטב שתגלגלו אות הקורות
מלמעלה למטה.



אמר ועשה. נגש אל אחת הקורות, דחפה ברגלו –
וראה זה פלא: זו נתגלגלה והגיעה בכחות עצמה
אל תחתית ההר.



נתאספו החלמאים לאספה, כדי לשקל את עצת
הליטאי. שקלו ודנו שבעה ימים ושבעה לילות,
והחליטו שתי החלטות: האחת, שגם בין הליטאים
ישנם בני אדם חכמים, והשניה, שצריך לעשות
כעצת הליטאי. כי באמת, למה יטרחו כל כך לשאת
את הקורות על גביהם, בשעה שאפשר להורידן
למטה בדחיפה אחת של הרגל.



הלכו החלמאים, לקחו את כל הקורות שנשאו קדם
מעל ההר למטה, העלו אותן למעלה, ואחר כך
גלגלו אותן למטה בדחיפה אחת של הרגל.


בנין בית המדרש הגדול


כשהיתה העיר חלם כבר בנויה, וכל החלמאים ישבו
בבתיהם איש וביתו, התחילו מכינים את עצמם לבנין
בית מדרש גדול, שיהיה לתפארת לקהלה החדשה.
הלכו וכרתו עצים ביער, שהיה על אותו הר
שהכרנוהו קדם, וגלגלו אותם אל השפלה בדחיפת
רגלים. אך הבתים הבנויים חסמו את הדרך בפני
הקורות ולא נתנו להן להתגלגל עד מקום בנית
בית המדרש.



צריך היה לשאת את הקורות בידים כמקדם, אלא
שגם זה היה בלתי אפשרי: החלמאים נשאו את
הקורות לרחבו של הרחוב, והקורות היו ארכות מאד
ולא נכנסו לרחוב.



התאספו החלמאים לאספה, שקלו ודנו שבעה ימים
ושבעה לילות, והחליטו להרס את בתי הרחוב, כדי
שיהיה די מקום להעביר בו את הקורות למקום
הבניה.



וכך עשו. ואחרי שהעבירו את כל הקורות, שבו
והקימו את הבתים ההרוסים.


תקנת בית־הקברות


כשהיתה העיר חלם כבר בנויה, ובית המדרש
הגדול עומד על תלו, נאספו החלמאים לדון בדבר
בית הקברות, אשר נחיצותו כה גדולה לכל קהלה
יהודית.



החליטו להכשיר שטח לבית קברות מאחורי העיר, אלא
שלא ידעו מה גדל השטח שיש להכשיר, שלא יהא
גדול מדי ולא קטן מדי, אלא במדה הדרושה
בדיוק.



ישבו החלמאים שבעה ימים ושבעה לילות, שקלו
ודנו, עד שהחליטו: שתצא כל הקהלה, הגברים,
הנשים והטף, אל מחוץ לעיר, אל המקום המיעד לבית
הקברות, ישכבו שם זה לצד זה, שורות שורות לפי
כבודם ולפי יחוסם ומינם: המכבדים במקומות
המשבחים, וההמון הפשוט במקומות הפחות
משבחים, הנשים בשורות נפרדות והילדים בצד,
ויגדרו את השטח התפוס.



וכך עשו, ובית הקברות החלמאי היה לא גדול מדי
ולא קטן מדי, אלא במדה הדרושה בדיוק.


בנין בית המרחץ


נמלכו החלמאים בדעתם, שאין עיר מתקנת כהלכה,
אם אין בה בית מרחץ מתקן. החליטו לבנות להם בית
מרחץ. בנו את היסוד, הקימו את הקירות, העלו את
הגג, התקינו מסגרות לחלונות ולפתחים – וכל
המלאכה הזאת נעשתה כשורה. אך בהגיעם אל
התקנת האצטבאות להזעה, נעצרה פתאם המלאכה,
כי נתקשו בדבר חשוב אחד: להקציע את קרשי
האצטבאות שבבית המרחץ – לא להקציע?



– אם נקציע – יש חשש שמא יחליקו האנשים מעליהן
וינזקו; ואם לא נקציע – יש חשש שמא ישרטו
העצים את השוכבים עליהם.



נאספו החלמאים לאספה, שקלו ודנו שבעה ימים
ושבעה לילות, ולבסוף החליטו:



יש להקציע את הקרשים מצד אחד, ולא להקציע
אותם מן הצד השני, ולהניח אותם כשהצד החלק
למטה.


מאור הרחובות


נמלכו אנשי חלם בדעתם, שאין עיר מתקנת
כהלכה, אם אין רחובותיה מוארים בלילות האפלים.
שאלו:



– מה נעשה, שיהיה אור ברחובות גם בלילות
האפלים?



ישבו באספה שבעה ימים ושבעה לילות, שקלו ודנו
ומצאו תחבולה:



כשעמדה הלבנה במלואה, העמידו בשוק כלי מלא
מים. נשתקפה הלבנה בתוך המים שבכלי,
ופרשו על הכלי כמה סדינים ומחצלות. קשרו אותם
בחבלים וחתמו את הקשרים בחותם הרב והדינים.



וכשהגיע סוף החדש, והלילות היו אפלים, נאספו
כל אנשי העיר להוציא את הלבנה ולתלות אותה
בשמים, שתאיר את הרחובות. שברו את החותמות,
התירו את הקשרים, הסירו את הסדינים ואת
המחצלות מעל הכלי…



וכל הצבור החלמאי נחרד: הלבנה נעלמה מן הכלי.



– נגנבה הלבנה, נגנבה! – נאנחו החלמאים.



ואלמלא נגנבה הלבנה, היה אור בכל רחובות העיר
חלם גם בלילות האפלים שבסוף החדש.


הרחבת גבולות העיר חלם


והחלמאים פרו ורבו מאד. מספרם נעשה עצום ולא
הספיק להם מספר הבתים שבנו בהתחלה. צריך
היה להרחיב את העיר ולבנות בתים חדשים, אך אי
אפשר היה לעשות את הדבר, מפני שאותו ההר,
שעליו נקרע השק המלא נשמות חכמות, ושמעליו
נשאו הבונים את הקורות על גביהם אל השפלה
למטה, תפס את כל המקום הפנוי, ולא היה מקום
לבנות אפלו בנין אחד.



נאספו החלמאים לאספה. שקלו ודנו שבעה ימים
ושבעה לילות, ולבסוף החליטו, שיצאו כל בני
העיר, הקטנים והגדולים, הנשים והטף, וידחפו
בידיהם את ההר, כדי לפנות מקום לבנין בתים
חדשים.



יצאו כל החלמאים והשעינו את ידיהם על צדי ההר
והתחילו דוחפים אותו. דחפו ודחפו עד שהזעה
כסתה את פניהם. נגבו את הזעה והתחילו דוחפים
שוב. דחפו ודחפו עד שנעשה להם חם מאד, והם
פשטו את מעיליהם מעליהם והניחו אותם על הארץ
וחדשו את הדחיפה.



באותה עת עברו גנבים
במקום ההוא. ראו ערמת מעילים, לקחו אותם והלכו
לדרכם, בעוד החלמאים דוחפים בשקידה. דחפו
ודחפו עד שעיפו ועמדו לנוח. הם הביטו לאחור,
לראות כמה הרחיקו כבר את ההר, ומפיהם פרצה
קריאת שמחה:



– ראו עד כמה הרחקנו לדחף! אפלו את המעילים אי
אפשר עוד לראות.



והם הוסיפו לדחף את ההר בשקידה כפולה ומכפלת.


השמש החלמאי


והעיר חלם כבר לא חסר בה דבר: בית קברות לה,
שאינו גדול מדי ואינו קטן מדי, אלא במדה
הדרושה בדיוק, ובית מדרש יפה ומפאר לה, ובית
מרחץ בעל אצטבאות שהן מהקצעות וגם לא מהקצעות
גם כן יש לה, וגם יתר השכלולים שהנהיגו בה
פרנסיה המחכמים. או אז החליטו החלמאים למנות
להם שמש, שישמש את הקהלה וידפק על
התריסים בלילות הימים הנוראים, לעורר את
התושבים לאמירת סליחות.



מנו אדם הגון לשמש. ראה השמש, שהתנור אשר
בבית המדרש יפה מאין כמוהו, וחשש, שמא יבואו
גנבים ויגנבו אותו. מה עשה? לקח סיד ורשם עליו
באותיות גדולות:



זה התנור שיך לבית המדרש הגדול אשר בחלם



ראו החלמאים את אשר עשה השמש והללוהו:
– אכן, זהו איש העושה את מלאכתו באמונה.



זכרו לו את אמונתו ואת חריצותו כל הימים, וגם
השיבו לו כגמולו:



לעת זקנתו, כשנעשו רגליו כושלות, ולא היה לו
כח ללכת בלילות הימים הנוראים לדפק על תריסי
הבתים להעיר את התושבים לאמירת סליחות, הסירו
כל החלמאים את התריסים מעל החלונות והביאום לבית
המדרש, כדי שיוכל השמש לדפק עליהם במקום
אחד, ולא יהיה צריך לכתת את רגליו הכואבות בבץ
וברפש של ימות הסתו.


סופר הקהל החלמאי


גם סופר קהל היה בחלם. וכמו השמש, וכמו כל
תושבי חלם, היה גם הוא חכם וחרוץ.



פעם אחת מצאו אותו כשהוא יושב וכותב מכתב
באותיות גדולות כאותיות קדוש לבנה. שאלוהו:
– למה אתה כותב באותיות גדולות כאלה?



ענה הסופר:



– אני כותב את המכתב לדודי, ודודי חרש הוא, לא
עליכם.


התיש החלמאי


היה היה מלמד בעיר חלם, ולמלמד אשה. חלתה
האשה. הלכו המלמד ואשתו לדרש במכשפים
ובקדרים וביהודים טובים. אמר להם קדר אחד:



– תשתה האשה חלב עזים ותרפא ממחלתה.



לוה המלמד עשרה זהובים, והלך אל אחד הכפרים,
שהיה מפרסם בעזיו היפות והטובות, לקנות שם עז
חולבת, שתוכל אשתו החולה לשתות מחלבה ולהרפא
ממחלתה.



בא המלמד אל הכפר המפרסם בעזיו היפות
והטובות וקנה לו עז יפה חולבת.



לקח את העז והוליכה עמו, ולבו טוב עליו, ונפשו
מלאה גיל, שעז יפה וטובה יש לו, כלאחד מחשובי
חלם. תשתה אשתו חלב עזים ותרפא ממחלתה,
ושוב תהיה בריאה וחזקה, כמו שהיתה לפנים.



והנה נקרה לו פנדק בצד הדרך. אמר המלמד
בלבו:



– הבה אכנס לפנדק ואשמח את לבי בסעדה יפה.



נגש המלמד, הכניס את העז לדיר, קשר אותה בחבל
אל עמוד, והוא עצמו נכנס אל הפנדק, ישב אל
השלחן, פתח את תרמילו, הוציא את לחמו ואת בצליו
והתחיל סועד.



והוא פתח בשיחה עם הפנדקאי, וספר לו, שבעזרת
השם קנה לו עז כאחד מחשובי חלם, וכשתשתה
אשתו החולה חלב עזים, תרפא, אם ירצה השם,
ממחלתה.



שאל הפנדקאי:



– היפה העז?



חפץ המלמד להראות, שהוא מבין גדול בעזים, קמט
את מצחו ואמר:



– הכל טוב. גם זקן ארך לה. גם קרנים ארכות לה.



גם “מה” ארך היא מזמרת, אלא שזנבה הוא קצר.
בקשתי לי עז בעלת זנב ארך ולא מצאתי: אמרו לי,
שבשנה זו נולדו כל העזים עם זנב קצר.



שמע הפנדקאי את הדברים האלה והבין, שאיש
שיחו הנו חלמאי מן החלמאים האמתיים. הלך אל
הדיר, לקח את העז והעמיד תיש במקומה.



והמלמד גמר את סעדתו, נפרד לשלום מן
הפנדקאי, נגש אל הדיר, התיר את התיש והוליכו
אל ביתו.
– הוי, אשה! – קרא אל אשתו בשובו הביתה. – הרי
העז עומדת כבר בחצר. לכי חלבי אותה.



לקחה האשה סיר חדש ויצאה אל החצר לחלב את העז
שהביא בעלה. והנה לא עז, אלא תיש לפניה.



כעס המלמד על המוכר שרמה אותו ואמר:



– אל תקראו לי עוד מלמד, אם לא יחליף לי הרמאי
הרשע את התיש בעז.



לקח את התיש עמו והלך לשוב אל הכפר המפרסם
בעזיו, לכפות על המוכר להחליף לו את התיש בעז.
הלך ולבו מלא צער על הרמאים הרשעים, שאין ישר
בלבם. ראה את הפנדק בצד הדרך, ואמר בלבו:
– אם כה רבה רשעת בני האדם, הרי לא יחשב לי
אלהים לחטא, אם אכנס לפנדק ואסעד את לבי, כדי
שאוכל לשאת את צערי.



נגש המלמד, הכניס את התיש לדיר, קשר אותו
בחבל אל עמוד, והוא עצמו נכנס אל הפנדק, ישב אל
השלחן, פתח את תרמילו, הוציא את לחמו ואת בצליו
והתחיל סועד.



והוא פתח בשיחה עם הפנדקאי, וספר לו, שבעזרת
השם קנה לו עז כאחד מחשובי חלם, כדי שתשתה
אשתו חלב עזים ותרפא ממחלתה, אלא שבהביאו
את העז הביתה, והנה לא עז היא אלא תיש.



– לאן אתה הולך עכשו? – שאל אותו הפנדקאי.



– לכפות על הרמאי, שיחליף לי את התיש בעז – ענה
המלמד.



הלך הפנדקאי אל הדיר, לקח את התיש, והעמיד את
העז במקומו.



והמלמד גמר את סעדתו, נפרד לשלום מן
הפנדקאי, נכנס אל הדיר, התיר את העז והוליכה אל
המוכר אשר בכפר המפרסם בעזיו.



– הוי! למה רמית אותי? – קרא בהכנסו אל בית
המוכר.
– אני קניתי ממך עז, ואתה נתת לי תיש.



יצא המוכר אל החצר, ראה את העז ואמר:
– עז קנית, והרי עז לפניך.



אמר המלמד:



– תן לי סימן שאינך מרמה אותי גם הפעם.



לקח המוכר סיר וקרא לאשתו. חלבה האשה מלא
הסיר חלב מן העז.



לקח המלמד את העז ויצא לדרכו הביתה. לבו היה
טוב עליו ונפשו מלאה גיל, שעכשו אמנם עז יש לו,
ויפה היא: בעלת זקן ובעלת קרנים, וגם מלא הסיר
חלב תתן. ואם אמנם זנבה קצר קצת – מילא…
ובהגיעו אל הפנדק שבצד הדרך, אמר בלבו:



– הבה אכנס על הפנדק ואשמח את לבי בסעדה
יפה.



והוא נגש וקשר את העז בחבל אל עמוד בתוך הדיר,
והוא עצמו נכנס אל הפנדק, ישב אל השלחן, הוציא
מתרמילו את לחמו ואת בצליו והתחיל סועד.



והוא פתח בשיחה עם הפנדקאי, וספר לו, שבעזרת
השם קנה לו עז כאחד מחשובי העיר חלם, כדי
שתשתה אשתו החולה חלב עזים ותרפא ממחלתה.
אלא שבהביאו את העז הביתה מצא, כי לא עז היא
אלא תיש. הלך והחליף את התיש בעז, ועכשו הוא
בטוח, שעז הוא מביא הביתה, והראיה: לעיניו חלבו
אותה, והיא נתנה מלא הסיר חלב.



הלך הפנדקאי, לקח את העז והעמיד את התיש
במקומה. והמלמד גמר את סעדתו, נפרד לשלום מן
הפנדקאי, נכנס אל הדיר, התיר את התיש והלך אל
ביתו.



– הוי, אשה! – קרא בבואו הביתה. – הנה העז עומדת
בחצר. עכשו עז היא, אין ספק בדבר, והראיה: לעיני
חלבו אותה, והיא נתנה מלא הסיר חלב.



לקחה האשה את הסיר החדש, יצאה אל החצר לחלב את
העז שהביא בעלה. והנה לא עז, אלא שוב תיש
לפניה.



שמע המלמד את הדבר וחמתו בערה בו. אמר:



– אל תקראו לי מלמד, אם לא יחליפו לי את התיש
בעז אמתית. גם קנס ישלמו לי, דמי צער ובושה.



לקח את התיש ויצא בדרכו אל המוכר אשר בכפר
המפרסם בעזיו. ובדרך נתעגמה עליו נפשו, על
שיש בעולם רמאים ונוכלים כאלה, שמוכרים
עזים, והן – תישים.



ובהגיעו אל הפנדק שבצד הדרך אמר בלבו:



– אם כה רבה רשעת הרשעים, שמצערים את
בני־האדם, לא יחשב לי אלהים לחטא, אם אכנס
לפנדק ואסעד את לבי, כדי שאוכל לשאת את צערי.



והוא נגש אל הדיר וקשר את התיש בחבל אל עמוד,
ובעצמו נכנס אל הפנדק, ישב אל השלחן, הוציא
מתרמילו את לחמו ואת בצליו והתחיל סועד.



והוא פתח בשיחה עם הפנדקאי, וספר לו, שבעזרת
השם קנה לו עז כאחד מחשובי חלם, כדי שתשתה
אשתו החולה חלב עזים ותרפא ממחלתה. הביא את
העז הביתה ומצא, כי לא עז היא, אלא תיש. הלך
והחליף את התיש בעז, שלא היה ספק בה כי אמנם
עז היא, אלא שבהביאו אותה הביתה, והנה גם
הפעם לא עז היא, אלא תיש.



– לאן אפוא אתה הולך עכשו? – שאל הפנדקאי.



– אל תקרא לי מלמד, אם לא יחליפו לי את התיש בעז
אמתית, וגם קנס ישלמו לי, דמי צער ובושה.



נגש הפנדקאי אל הדיר, לקח את התיש והעמיד את
העז במקומו.



והמלמד, גמר את סעדתו, נפרד לשלום מן
הפנדקאי, נגש אל הדיר, התיר את העז והוליכה אל
הכפר המפרסם בעזיו.



– הוי, רמאי נוכל! – קרא בבואו אל המוכר. – אני
קניתי ממך עז, ואתה נתת לי תיש פעמים.



יצא המוכר אל החצר, ראה את העז ואמר:



– זו עז ולא תיש.



אמר המלמד:



– תן לי סימן שעז אמתית היא.



לקח המוכר סיר, קרא לאשתו, וזו חלבה מלא הסיר
חלב מן העז.



אמר המלמד:



– זה לא סימן, גם בפעם הקודמת היה הסיר מלא חלב.
אמר המוכר:



– איזה סימן אחר אתן לך?
אמר המלמד:



– יתן לי הרב כתב חתום בעצם ידו, שעז היא ולא
תיש.



הלכו כלם אל הרב. ודא הרב על פי שני עדים, שעז
היא זו ולא תיש, ונתן למלמד כתב חתום בעצם ידו
להוכחת הדבר.



לקח המלמד את העז והלך בדרך לביתו, ולבו טוב
עליו ונפשו מלאה גיל, שסוף סוף עז אמתית לו –
בעלת זקן ובעלת קרנים ובעלת כתב מאת הרב. ואם
זנבה קצר קצת – מה אכפת לו?



ובהגיעו אל הפנדק שבצד הדרך אמר בלבו:



– עכשו ודאי שכדאי לי להכנס אל הפנדק
ולשמח את הלב בסעדה יפה.



ושוב קשר את העז בדיר ונכנס פנימה. ישב אל
השלחן, פתח את תרמילו, הוציא את לחמו ואת בצליו
והתחיל סועד.



ושוב פתח בשיחה עם הפנדקאי וספר לו, שבעזרת
השם קנה לו עז כאחד מחשובי חלם, כדי שתשתה
אשתו החולה חלב עזים ותרפא ממחלתה. הוא הביא
את העז הביתה ומצא, כי לא עז היא אלא תיש. הלך
והחליף את התיש בעז, וכשהביא אותה אל ביתו,
והנה שוב לא עז היא אלא תיש. הלך שוב להחליף
את התיש בעז, ועכשו הוא מוביל הביתה עז אמתית,
ולו כתב חתום מאת הרב, שלא תיש היא.



שמע הפנדקאי את הדבר, הלך ולקח את העז והעמיד
את התיש במקומה.



והמלמד גמר את סעדתו, נפרד לשלום מן
הפנדקאי, נגש אל הדיר, הוציא את התיש, לקח אותו
והלך אל ביתו.



– הוי, אשה! קרא בהכנסו אל חצר ביתו. – הנה העז
עומדת בחצר. עכשו ודאי שהיא עז, כי הרב נתן לי
כתב חתום בעצם ידו. צאי וחלבי אותה.



לקחה האשה את הסיר החדש, יצאה אל החצר לחלב את
העז שהביא בעלה המלמד, והנה – שוב תיש
לפניה.



אמרה האשה:



– תיש הוא.



אמר המלמד:



– לא יתכן! הפעם הוא חיב להיות עז כתב יש לי.



חלבי, אשה!



אמרה אשתו:



– ומה אעשה, שהוא אינו רוצה להיות עז?



אמר המלמד:



– אם כן, הריני לוקח אותו אל הרב שלנו לדין תורה.
לקח את התיש ואת הכתב והלך אל הרב החלמאי,
וספר לו את כל המעשה מראשיתו ועד סופו.



– ועכשו, – סים המלמד את ספורו, – הרי הכתב,
שהוא חתום בעצם ידו של רב הכפר ההוא. ישפט נא
הרב ביני ובין התיש.



קרא הרב החלמאי לדינים, בדקו את הכתב, והנה
אין בו שום זיוף. בדקו את הבהמה, והנה באמת
תיש הוא. חשבו וחשבו, שקלו ודנו, ולא יכלו
להחליט. הזמינו את הגבאים, שיעזרו לברר את
הענין. ישבו הרב והדינים והגבאים, חשבו
וחשבו, שקלו ודנו, ולא יכלו להחליט. לפיכך
החליטו לקרא לאספה את כל חכמי חלם.
הגיעו כל חכמי חלם לאספה, דנו בדבר שבעה ימים
ושבעה לילות, שקלו ודנו, חשבו וחשבו, ולבסוף
החליטו:



המלמד זכה במשפט, שהרי קנה עז ולא תיש, אלא
שגם התיש צדק, מפני שכנראה טבע העיר חלם הוא:
עז שבאה לעיר חלם, מיד היא נעשית תיש.


גצל החלמאי שהלך לורשה


היה חלמאי סקרן אחד, ושמו גצל. שמע גצל, שבני
האדם מרבים לספר בשבחה של העיר ורשה: ורשה
עיר גדולה, ורשה עיר יפה. נכנס חשק גדול בלבו
של גצל ללכת ולראות, אם באמת יפה וגדולה העיר ורשה
כמו שמספרים עליה. הוא לא יכל להתגבר על
יצרו, לקח צידה לדרך, נפרד לשלום מאשתו
וילדיו, מקרוביו וידידיו, נטל את מקלו ואת תרמילו –
ןהלך.



גצל החלמאי יצא מביתו בבקר, ועד הצהרים הלך
בלי מנוחה. הוא עיף מאד, וגם הרעב החל להציק לו.
ישב על הארץ, הוציא לחם ונתח גבינה יבשה, וסעד
את לבו. אז התחיל מרגיש, שעיניו נעצמות מתוך
תנומה. אמר גצל בלבו: ורשה לא עוף פורח היא ולא
תעוף ממקומה. ומה אכפת לי, אם אראה שעה מאחר
יותר? הבה אנמנם קצת ואחליף כח.



ובטרם שכב התחיל חושש, שמא יתערבבו אצלו
בשנתו רוחות השמים וישכח את הכוון שבו
הולכים לורשה, וישוב לחלם. עמד וחשב ומצא
תחבולה מחכמת: חלץ את נעליו והציב אותן באמצע
הדרך, כשעקביהן מפנים לכוון חלם וחרטומיהן
לכוון ורשה. לכשיקיץ משנתו ידע, כי הכוון
שאליו פונים חרטומי הנעלים – הוא הכוון לורשה.
שמח החלמאי על העצה המחכמת, עצם את עיניו
ונרדם.



ובשנתו עברה עגלה טעונה ענפי עצים בדרך,
והענפים עודפים ונגררים על פני האדמה. נאחז ענף
אחד בנעליו של גצל החלמאי, משכן והפכן –
עקביהן לכוון ורשה וחרטומיהן לכוון חלם.
והעגלה נסעה לדרכה, וגצל החלמאי לא שמע ולא
הרגיש שנהפכו נעליו, אלא הוסיף לנחר מתוך
שנה מתוקה.



לבסוף הקיץ החלמאי משנתו, שפשף את עיניו
ונזכר שבדרך לורשה הוא. הוא זכר את הסימן
המבהק שעשה לו, ושמח על חכמתו, שהצילה אותו
מספקות ומפקפוקים. עליו לקום איפוא וללכת אל
הכוון שאליו מפנים חרטומי נעליו. קם גזל על
רגליו, העמיס את תרמילו על שכמו, לקח את מקלו
בידו, התנער, נעל את נעליו, ויצא לדרכו בלב
שמח, כי במהרה יראה את העיר ורשה, שהכל
מרבים לספר בשבחה.



אחרי שהתעורר משנתו, היה כחו של גזל החלמאי
רב ורענן. גם שבע היה. על כן היתה הליכתו קלה
ונעימה. הוא הלך שעה, שעתים, עד שלפני שעת
תפלת המנחה הרים את עיניו והנה עיר נצבת מולו.
שמח החלמאי: הנה ורשה!



ושמחתו היתה גדולה עוד יותר, שכל כך מהר עבר
את הדרך אל הכרך הנאה הזה. נכנס אל העיר,
והביט על רחובותיה ועל בתיה, והנה – פלא
פלאים! ורשה זו דומה לחלם עירו ממש כשתי
טפות מים. והדבר מצא חן בעיניו מאד. אמר:
– עכשו אני מבין, מדוע משבחים ומהללים כל כך
את ורשה.



וככל שהוסיף גזל החלמאי לטיל בחוצות העיר, כן
הלך וגדל הדמיון שבין העיר ורשה ובין העיר חלם.
אמר החלמאי:



– צריך לשים לב, אם גם בית הכנסת הורשאי דומה
לזה שבחלם.



הלך אל רחוב בית הכנסת, ושמחה גדולה היתה
בלבו בראותו, שגם בית הכנסת דומה לזה
שבחלם. ולא עוד אלא שהחזן הורשאי שעבר לפני
התבה בתפלת מנחה, והשמש הורשאי שעמד על
הבימה, גם הם דומים לחזן ולשמש של חלם.



אמר גצל החלמאי בלבו:



– אם כן הדבר, כדאי לראות אם יש בורשה גם רחוב
כמו הרחוב אשר בו ביתי, ואם יש באותו רחוב בית
כמו הרחוב שאני גר בו.



יצא מבית הכנסת והלך ומצא גם את הרחוב הדומה
לרחוב אשר בו ביתו, ובאותו רחוב מצא גם בית כמו
הבית שבו הוא גר. ולא עוד אלא שלפני פתח הבית
מצא ילדים, שהיו משחקים במשחק “הזאב והכבש” –
ממש כילדיו. ואשה עומדת בפתח הבית וקוראת
לילדים, שיכנסו לאכל את ארוחת הערב, ממש
כינטה אשתו שנשארה בביתו בחלם.



ראה גזל החלמאי את הדבר הזה ונדהם. הוא נצב שם
בפה פעור, ולא יכל להוציא הגה מרב השתוממות. אך
אותה ינטה שעמדה על המפתן ראתה אותו, מהרה
לקראתו ומשכה אותו בשרוולו.



– הנה סוף סוף באת, גצל. מהר הביתה! האכל כבר על
השלחן!



נפעם גצל החלמאי, אך מפני שהיה חכם הבין מיד,
כי לא רק היא דומה לינטה שלו, אלא שגם גצל של
ינטה זו דומה לו, לגצל החלמאי.



ובגצל החלמאי עלתה תאוה עזה לראות את גצל
הורשאי הדומה לו, והוא החליט בלבו לעשות את
עצמו כאלו הוא גזל הורשאי, עד שישוב הלה
ויזכה לראותו.



נשאר גצל החלמאי בבית זה שהיה דומה לביתו
שבחלם ימים רבים. גצל הורשאי לא שב עוד אל
ביתו, וסקרנותו של גצל החלמאי אינה נותנת לו
לעזב את הבית ולשוב אל העיר חלם. הוא פוחד, שמא
סוף סוף יכירו בו הורשאים ויגרשוהו בחרפה,
וגם מתגעגע הוא אל חלם עירו, אל ינטה שלו ואל
ילדיו שבחלם. אך תאותו לראות את גצל הורשאי
הדומה לו היא כל כך עזה, עד שהיא גוברת על
געגועיו, ולכן עוד מחכה גצל החלמאי לשובו של
גצל הורשאי עד היום הזה.


המגיד שהמליט עגל


מגיד היה בחלם, עיר של חכמים.



היה אותו מגיד דורש ימים רבים בבית הכנסת
החלמאי. היה דורש בשבת, היה דורש בחג, היה
דורש גם בימות החול. והחלמאים שותים בצמא את
דרשותיו המחכמות כנפת צופים, ומשבחים
ומהללים את שמו. ותמיד היה המגיד בריא וחזק,
ושלום לו ולכל העיר.



לפתע פתאם חלה המגיד במחלה קשה וחדל מלדרש
את דרשותיו.



התעצבו תושבי חלם אל לבם, ונבוכו, כי לא
ידעו מה מחלתו. היש לה תרופה? היקום המגיד
מחליו, או לנצח לא יזכו עוד לשמע את אמרותיו
המתוקות ולהנות מהן?



נאספו כל תושבי חלם לאספה. שקלו שבעה ימים
ושבעה לילות. זה אומר: המחלה – קדחת, וזה אומר:
המחלה – ספחת. זה אומר כה וזה אומר כה, עד
שהחליטו להביא את החולה אל רופא ממחה בעיר
הגדולה.



אמרו ועשו. שכרו עגלה והושיבו בה את המגיד
החולה. הושיבו לימינו את השמש החלמאי, שישמר
ויסעד אותו בדרך ושישוחח עם הרופא בעיר.



הגיעו לעיר ונכנסו אל הרופא. ספר השמש לרופא:
– ימים רבים דרש המגיד שלנו בשבת ובחג וגם
בימות החול, ותמיד היה בריא וחזק, ולפתע פתאם
חלה, ואין אנו יודעים מהי מחלה זו.



בדק הרופא את המגיד ואמר:



– צריך לקחת אותו לכפר, שישב באויר צח ובמקום
שיש בו שדות רעננים.



שבו החולה והשמש מן העיר והחלמאים נאספו
לאספה, לשמע את הידיעות שהביא השמש מאצל
הרופא.



ספר להם השמש:



כך אמר הרופא: צריך לקחת את המגיד החולה לכפר,
שישב באויר צח ובמקום שיש בו שדות רעננים.



התפלאו החלמאים:



– כשמשקים את החולה שמן קיק, סימן שהוא חש
במעיו; כשלוחשים לו נגד עין הרע – סימן שהוא חש
בראשו; אבל כפר ואויר צח ומקום שיש בו שדות
רעננים – תרופה לאיזו מחלה היא?



ישבו החלמאים באספה שבעה ימים ושבעה לילות,
שקלו ודנו, ושוב זה אומר: קדחת, וזה אומר: ספחת.
זה אומר כה וזה אומר כה. ודבר לא הבינו ודבר לא
ידעו ודבר לא הברר להם, עד שקם המלמד החלמאי
ודפק על השולחן.



– רבותי! – אמר המלמד, – עתה נזכרתי: השדות
שבכפר הם סגולה לעגל שבבטן. אני זוכר,
שכשהגיע זמנה של פרתי השחורה ללדת עגל,
אמרו שאביא אותה לכפר, למקום שיש בו שדות
רעננים ומרעה דשן. כלומר,המגיד שלנו עתיד
ללדת עגל.



השתוממו החלמאים על חכמתו הרבה של המלמד,
ונהנו הנאה משנה, שהנה יזכו לעגל מהמגיד
החביב שלהם.



ישבו באספה עוד שבעה ימים ושבעה לילות, שקלו
ודנו, ולבסוף החליטו: שישלחו מהיום והלאה את
כל הילדים החלמאים אל החדר של המלמד הזה,
וילמדו אצלו להיות חכמים כמותו; ואת המגיד
החולה ישלחו אל הכפר שמאחורי העיר חלם,
שישב שם בבית היהודי הפנדקאי, במקום שיש
בו שדות רעננים ומרעה דשן, עד שילד את העגל.
והעיר חלם צהלה ושמחה.



שכרו עגלה, הושיבו בה את המגיד החולה, הושיבו את
השמש החלמאי לימינו, שיסעד את החולה עד בוא
היום הגדול, שבו יולד העגל למזל טוב,
וכשיגיע היום הגדול, שיביא את הבשורה
הטובה העירה, אל החלמאים.



הגיעו אל הכפר. התחיל המגיד רועה בשדות
הרעננים ובמרעה הדשן, והשמש משגיח עליו
מחכה לבוא היום הגדול.



המגיד נעשה עגל ושמן, פניו מבהיקים וכרסו
עולה, והשמש רווה נחת ומחכה בארך רוח. –
לבסוף הגיע היום הגדול.



בקר אחד הקיץ השמש משנתו, פקח את עיניו, שפשף
אותן באגרופו, והביט אל המגיד, ששכב מולו
בתוך גל של כרים וכסתות, שקוע בשנה מתוקה של
שחרית. והנה ­ – שמחה וששון! ליד משכבו של
המגיד, על רצפת החמר, רובצת עגלה אדמה בעלת
כתם לבן על ראשה, כסימן למקום שעליו מניח
המגיד תפלין. והעגלה – זה עתה יצאה לאויר
העולם. עיניה ממצמצות, כי לא התרגלה עדין לאור,
והיא כלה רועדת, כי לא התרגלה עדין לאויר העולם
הקריר. והיא מביטה אל המגיד הישן במבט רך כל
כך, וגועה “מה” בנפש עורגת כל כך…



השמש הבין תכף את כל המחזה הזה. הוא קפץ
בחפזון מעל משכבו. ברגע אחד לבש את “ארבע
הכנפות” על כתפיו, ואת המכנסים על רגליו, ואת
הנעלים חטף בידיו, כי לא רצה לאבד זמן כדי
לנעל אותן, ורץ דחוף ומבהל העירה לבשר את
הבשורה הטובה.



– מזל טוב! – קרא בנופפו בנעליו כבדגל לקראת
החלמאים שבחוצות העיר חלם. – מזל טוב! המגיד
המליט כבר בשעה טובה ומצלחת את העגל! מזל טוב!
והשמועה פשטה תכף בכל העיר. היה ששון ושמחה
בכל הבתים והחניות. המלמדים שלחו לחפשי את
התלמידים מן החדרים, הנשים הכינו מטעמים של חג,
וכל התושבים מהרו אל הרב ואל הגבאים לברכם
במזל טוב.



התאספו כל חשובי העיר והגבאים והרב בבית
הקהל החלמאי, ושלחו להביא יין לכבוד השמחה.
שתו וברכו את המגיד היולד ואת העגלה הרכה
והתחילו דנים מה לעשות עכשו.



הפעם לא הרבו בדיונים, כי הזמן היה קצר,
והחליטו: מכיון שהמגיד המליט כבר את העגלה
למזל טוב, והכל בא על מקומו, בעזרת השם,
בשלום, על כן יעשו סעדה גדולה עבור כל הקהל.
והרב והגבאים וחשובי העיר יסעו להביא את
המגיד עם העגלה העירה בתפים ובמחולות ובשמחה
רבה, כדי שישתתפו גם הם בסעדה.



לבשו הרב והגבאים וחשובי העיר בגדי שבת וחג,
לקחו את להקת הכלי־זמר עמהם ויצאו אל הכפר.
באו אל בית הפנדקאי הכפרי. והמגיד פניו
מבהיקים מן המרעה הדשן. והעגלה האדמה – מן
הבקר עד בוא הקהל מן העיר, כבר הספיקה לאזר כח
ולהסתגל אל עולמנו: עמדה יציבה על רגליה,
הפשילה את זנבה, קפצה בראש מטה ודהרה כעגל
ממש.



ראו החלמאים את המגיד ואת העגלה ושמחו מאד. הם
שתו “לחיים” וקראו “מזל טוב” והשמחה רבה עד
מאד.



לבסוף הגיעה העת לשוב העירה. אספו את חפציו של
המגיד שמו אותם בעגלה, והושיבו את המגיד על
החבילות. אחר כך כפתו את רגלי העגלה האדמה
בחבלים והניחו אותה לרגלי המגיד.



והרב עומד בירכתי העגלה מאחורי המגיד ומנצח
על המלאכה. והגבאים נצבים בצדי העגלה
ומשגיחים על התהלוכה. ה“כלי־זמרים” הסתדרו
לפני העגלה, בידיהם הכנורות והחלילים והתפים,
כל הקהל מסביב.



סעו! – פקד הרב.



התהלוכה כבר היתה מוכנה לצאת. פתאם קפץ
הפנדקאי מן הבית:



– שודדים! את עגלתי אתם גוזלים!



צחקו החלמאים, כי חשבו שנטרפה עליו דעתו
משמחה ומפני ששתה עם הקהל.



אבל הוא בשלו:



את עגלתי השיבו!



שאל אותו הרב:



– כפרי בור, היכן יש לך פה עגלה?



אמר הפנדקאי:



– זו שמטלת כפותה בעגלה.



הסתער עליו כל הקהל:



– זו שהמליט המגיד שלנו, שיחיה?



והגבאים לא רצו להתעסק אתו עוד.



– הוי, עגלון! דפק את הסוס! מהר!



הסוס כבר התחיל לנענע באזניו ולהניף את זנבו.
והנה גם פשט את צוארו, וכמעט גם הרים פרסה
ומשך את העגלה.



ראה הפנדקאי שרע מצבו, תפס באופן העגלה שלא
תזוז ממקומה, וקרא לפנדקאית שתבוא לעזרתו.
באה האשה, ראתה תפסה באופן השני של העגלה
קראה לבנות, שתבאנה לעזרתה. באו הבנות, ראו
את כל הנעשה, תפשו באופנים הנותרים של העגלה
והתחילו לצעק ולצוח.



נבהלו החלמאים מצעקות הבנות, הפשילו את כנפות
מעיליהם וברחו. נשארו רק אלה שהיו בעגלה:
המגיד באמצע, הרב מאחוריו, הגבאים בצדדים
והעגלה האדמה לרגליהם.



ראה הרב החלמאי שצריך להתפשר עם הפנדקאי
בדרך של שלום, ואמר לו:



– אמר מה בפיך ונשמע.



אמר הפנדקאי:



– השיבו את העגלה וסעו לכם.



אמר הרב:



– איזו זכות יש לך על עגלה זו שהמליט המגיד
שלנו, שיחיה?



אמר הפנדקאי:



– לא המגיד אלא פרתי הנקדה המליטה אותה.



עמדו הפנדקאי ומשפחתו מצד זה, והחלמאים
מצד זה.



אלה טוענים: הפרה המליטה את העגלה, ואלה
טוענים: לא! המגיד שלנו, שיחיה, המליט את
העגלה.



ואיש לא זז מדעתו.



קראו לשני בוררים, שיתוכו בין הרבים. גם



הבוררים האלה היו מבני בניהם של החלמאים, ועל
כן היתה חכמתם רבה מאד. אמרו:



– לבו של העגל נמשך תמיד אחר אמו. לפיכך יש
להעמיד את הפרה הנקדה בצדה האחד של החצר,
ואת המגיד, שיחיה, בצדה האחר של החצר. נתיר
את רגלי העגלה האדמה ונעמיד אותה ממולם בקצה
החצר. אם תרוץ אל הפרה, הרי זה סימן שהפרה
המליטה אותה. ואם תרוץ אל המגיד – הרי המגיד,
שיחיה, המליט אותה.



שמעו הרב והגבאים את פסק דינם של הבוררים
והתפלאו על חכמתם של בני זרע החלמאים. והם
קבלו עליהם את הדין.



הורידו את המגיד מעל העגלה והעמידו אותו מימין.
הוציאו את הפרה הנקדה מן הרפת והעמידו אותה
משמאל. ואת העגלה העמידו ממול, בקצה החצר,
והצליפו על גבה בשוט כדי שתרוץ.



הפשילה העגלה את זנבה, כפפה את מצחה, וקפצה
ישר מול אותה פנה שבה עמד המגיד החלמאי.



אז נוכחו הכל לדעת, שאמנם המגיד המליט את
העגלה. נוכחו גם הפנדקאי ואשתו ובנותיו. ישבו
כלם בעגלה עם המגיד ועם הרב ועם הגבאים ועם
העגלה האדמה. הגיעו כלם העירה וישבו לסעד.



אכלו ושתו כל הלילה ושבחו והללו את חכמת
החלמאים ואת גדלת המגיד, שהמליט עגלה אדמה
למזל טוב.


מעשה בלביבות של שבועות


מעשה נורא ארע בעיר חלם, מעשה במלמד ואשתו
ובלביבות של שבועות.



היה היה מלמד בעיר חלם. היה המלמד תמיד יוצא
ובא בבתי הגבירים החלמאים. ראה שהגבירים
אוכלים לביבות ממלאות בגבינה ומטגנות בחמאה
בחג השבועות. הבין המלמד, שמאכל זה ערב וטעים
מאד, התאוה גם הוא לאכל אותו בחג השבועות,
והלך וספר לאשתו. אמרה לו אשתו, שגם היא
מתאוה לאכל אותו המאכל. אמר לה המלמד:



– אם כן, לכי הכיני אותו.



ענתה לו האשה:



– להכין אין זו בעיה כלל וכלל, אבל מאין אקח קמח
סלת וגבינה וחמאה? אין פרוטה בבית.



הבין המלמד, שאשתו צדקה ממנו, אך התאוה
לאכל לביבות לא רפתה בלבו, והם ישבו ונועצו
יחדו, דנו וחשבו והחליטו:



– בשנה זו, מכיון שאין פרוטה בבית, יתגברו על
תאותם, אבל, אם ירצה השם, לחג השבועות של
השנה הבאה תכין האשה לביבות של קמח סלת
ממלאות בגבינה ומטגנות בחמאה. לתכלית זו
יחסכו במשך כל השנה פרוטות מארוחות הבקר
שלהם. המלמד פרוטה אחת ליום מארוחת הבקר
שלו, והאשה פרוטה אחת ליום מארוחת הבקר
שלה. את הכסף ישימו בכל יום לתוך הארגז
הגדול בעל הגלגלים, שהכניסה האשה בנדוניה
לבעלה המלמד. למטרה זו יוציאו את כל הכלים
מתוך הארגז, יסגרו אותו במנעול, ויחרצו שני
סדקים במכסהו משני צדיו. סדק אחד בשביל
המלמד, וסדק אחד בשביל אשתו. בערב שבועות
בשנה הבאה יוציאו את הכסף מן הארגז ויקנו
קמח סלת וביצים וגבינה וחמאה וכל הדרוש. תכין
האשה לביבות של קמח סלת ממלאות בגבינה
ומטגנות בחמאה ויאכלו ויהנו כאחד הגבירים.



וכשגמלה ההחלטה בלבם היו שמחים ומלאים
תקוה לקראת חג השבועות של השנה הבאה.



התחילו המלמד ואשתו במעשה החסכון. בבקר
הראשון חסך המלמד פרוטה מסעדתו, וגם אשתו
חסכה פרוטה מסעדתה. שם המלמד את הפרוטה
בסדק שלו, והאשה שמה את הפרוטה בסדק שלה.



בבקר השני אמר המלמד בלבו: הרי אני עובד
בזעת אפי, ואם אחסך מסעדתי וארעב, לא יהיה לי
כח לעבד. תחסך אשתי לבדה, וגם מה שתחסך
היא יספיק לנו להכין לביבות לחג השבועות.



לא חסך המלמד מסעודותיו כלום ולאשתו לא אמר,
אלא היה עושה את עצמו יום יום כאלו שם פרוטה
לתוך הארגז.



וגם האשה אמרה בבקר השני בלבה: הרי אני
מניקה את התינוק. אם אחסך מסעדתי, לא יהיה לי
חלב, והתינוק עלול לחלות, חס וחלילה. יחסך בעלי
לבדו מסעדתו, וגם מה שיחסך הוא יספיק לנו
להכין לביבות לחג השבועות.



לא חסכה גם האשה מסעדתה כלום, ולמלמד לא
אמרה, ובכל יום היתה עושה את עצמה כאלו היא שמה
את פרוטתה לתוך הארגז.



והיו שניהם מרמים זה את זה. זה נגש בבקר בבקר
ועושה את עצמו כאלו שם פרוטה לתוך הסדק, וזו
נגשת בבקר בבקר ועושה את עצמה כאלו שמה
פרוטה לתוך הסדק. זה מסתיר סודו ממנה, וזו
מסתירה סודו ממנו.



ושניהם מתאוים לאכל לביבות ממלאות בגבינה
ומטגנות בחמאה, ושניהם מקוים, כי בחג
השבועות הבא יבואו על ספוקם. המלמד אמר: על
חשבונה של אשתי, ואשתו אמרה: על חשבונו של
בעלי.



עברה השנה והגיע ערב שבועות של השנה הבאה.
היו גם המלמד וגם אשתו שמחים ומאשרים: הנה
סוף סוף יתגשם חלומם הטוב ויאכלו לביבות ממלאות
ומטגנות כאחד הגבירים החלמאים.



נגשו שניהם אל הארגז, הסירו את המנעול, פתחו
את המכסה והביטו אל תוך הארגז. והנה – אוי
ואבוי! מתחת לסדקו של המלמד מנחת רק פרוטה
אחת יחידה, וגם מתחת לסדקה של האשה מנחת רק
פרוטה אחת יחידה. כעסו שניהם כעס גדול. קרא
המלמד:



– רמאית את! לא שמת את פרוטותיך לתוך הארגז!



והאשה ענתה:



– רמאי אתה! לא שמת את פרוטותיך לתוך הארגז!
אמר המלמד:



– אני עובד בזעת אפי. לו חסכתי מסעדתי, לא היה
בי כח לעבד.



אמרה האשה:



– אתה שקרת ולא אמרת לי.



התחילו לריב ולהתקוטט. נסתבכו אצבעותיה של
האשה בזקנו של המלמד, ואצבעותיו של המלמד
נסתבכו בשערות ראשה של אשתו. התחילו
מתאבקים עד שנפלו לתוך הארגז הפתוח
שלפניהם. מעצמת נפילתם נפל המכסה וסגר על
המלמד ועל אשתו אשר בתוך הארגז.



ואף בהיותם בתוך חשכת פנים הארגז לא שכחה
חמת המלמד והאשה ולא חדלו מלריב ומלהאבק.
והארגז שהביאה האשה בנדוניה לבעלה נצב על
גלגלים, ומעצמת התאבקותם החל הארגז
להתגלגל על ארבעת גלגליו הנה והנה, שוב
וסב.



דלת הבית היתה פתוחה, כי הרי היה זה בערב
שבועות, עת האביב. והארגז התגלגל ונסע עד
שהגיע לפתח, ויצא בנסיעה דרך הפתח החוצה.
והמלמד ואשתו שבארגז לא הרגישו והוסיפו
לריב ולהאבק. והארגז התגלגל על גלגליו ויצא
לרחוב. ואותו רחוב במורדו של הר היה, ובקצה
שפועו חצר בית המדרש הגדול. התגלגל הארגז
בחפזון מלמעלה למטה והגיע אל פתחו של בית
המדרש.



וגם פתחו של בית המדרש היה פתוח, כי גם בחצר
בית הכנסת היה ערב שבועות ועת האביב. התגלגל
הארגז על גלגליו ישר לתוך בית המדרש. וגם
שם לא שקט, כי המלמד ואשתו שבתוכו לא
השלימו, והוסיפו להאבק ולדחף את הארגז,
שהתגלגל מן הדחיפות הנה והנה, מהפתח אל
התנור ומהתנור אל הבימה ומהבימה אל התבה
ומהתבה אל ארון הקדש, ושוב אל הפתח וחוזר
חלילה.



ובבית המדרש התפללו אז החלמאים תפלת שחרית.
ראו המתפללים שארגז נוסע ובא בעצמו,
מתגלגל מאליו ונכנס לתוך בית המדרש – והם
נבהלו מאד, וקפצו ועמדו על הספסלים ועל
השלחנות והתחילו צועקים:



– הצילו! הושיעו! שדים! רוחות! מזיקים!



נחפזו הרב והדינים לבוא לקול הצעקה. ראו גם הם
שארגז מתגלגל מאליו לכל ארכו ולכל רחבו
ולכל ארבע הרוחות של בית המדרש, ואימה גדולה
נפלה עליהם. קפצו ועמדו גם הם על השלחנות
והתחילו צועקים ביחד עם כל החלמאים.



שמעו הנשים החלמאיות את הצעקות שבבית
המדרש ומהרו לעזרת בעליהן. באו במרוצה, עמדו
בפתח בית המדרש וראו שארגז מתגלגל מאליו
הנה והנה בבית המדרש. אחזה אותן חרדה ונפלו
מתעלפות בפתח. ולאחר ששבה אליהן רוחן התחילו
צועקות גם הן בבכי וביללה. שמעו הילדים
שאמותיהן מיללות, וגם הם בכו בקולי קולות. צעקה
ויללה כל העיר חלם.



והמלמד ואשתו שבתוך הארגז לא שמעו, כי היו
עסוקים וטרודים מאד בריבם, והמשיכו להאבק ולדחף
את הארגז, והארגז הלך והתגלגל הנה והנה
לתמהונם של החלמאים שבבית המדרש ושמחוץ
לבית המדרש, ואינו פוסק אף לרגע אחד.



ראה הרב שהארגז אינו יוצא מבית המדרש מאליו,
ובבית המדרש עצמו אינו שוקט אף לרגע ואין לדבר
סוף, והחליט, כי יש לעשות דבר מה לטובת הענין.
הוא התיעץ עם הדינים, והחליטו שצריך לקרא
תהלים.



התחילו לקרא תהלים בקול ובבכי, והארגז לא
אכפת לו, כאלו לא לו נוגע הדבר.



ראה הרב, שקריאת התהלים לא הועילה, התיעץ עם
הדינים, והחליטו לקרא “שמע ישראל” שבע פעמים
רצופות.



קרא כל הקהל “שמע ישראל” שבע פעמים רצופות,
והארגז לא אכפת לו, כאלו לא לו נוגע הדבר.



ראה הרב שגם “שמע ישראל” לא הועיל, התיעץ עם
הדינים, והחליטו לתקע בשופר, כבראש השנה.



צוו על השמש להדליק נרות ולהביא את השופר.



הסתכן השמש ופסע מספסל לספסל ומשלחן
לשלחן והעלה נרות על העמוד ועל הבימה, הוציא את
השופר מארון הקדש ונתן אותו לרב.



צוה הרב, שיאמר העם “למנצח” שבע פעמים. אמר
כל העם “למנצח” שבע פעמים בבכי ובתחנונים.



אחר כך תקע התוקע בשופר תקיעה־שברים־תרועה
כבראש השנה, ואימת מות נפלה על כל העיר חלם.



והארגז מתרוצץ לו בבית המדרש רצוא ושוב, הנה
והנה, ולא אכפת לו כלום, כאלו לו לא נוגע הדבר.



ראה הרב, שגם השופר לא הועיל, התיעץ שוב עם
הדינים והחליטו, שחיב אחד מן הקהל לקדש שם
שמים ברבים ולסכן את נפשו, להחזיק בארגז
שיעמד במקום אחד, ולפתח את מכסהו, ולגרש את
השד מתוכו. ולא נמצא בין החלמאים אדם אמיץ,
והחליטו להפיל גורל. נפל הגורל על הגבאי.



עמד הגבאי והתודה על חטאיו, מסר צואה לביתו
בפני עדים, ירד מעל הספסל, נגש בחלחלה אל
הארגז, הרים במהירות את מכסהו, והנה – – –
המלמד ואשתו, קרועי בגדים ופרומי שער, קפצו
מתוך הארגז, רבים ומחזיקים זה בשערותיה של זו
וזו בזקנו של זה.



נדהמו החלמאים מכל אשר ראו עיניהם, והרב
השביע את המלמד בכל הקדוש, שיגלה לו את
האמת, כיצד נכנס לתוך הארגז. היה המלמד מכרח
לספר לו את כל הדבר מראשיתו עד סופו. שמע הרב
וצוה שכל החלמאים יברכו ברכת “הגומל”,
שנצלו מהאסון.



ואחרי חג השבועות נאספו החלמאים לאספה, שבעה
ימים ושבעה לילות שקלו ודנו, ולבסוף החליטו
לתקן ארבע תקנות, כדי שלא ישנו עוד מארעות
כאלה בעיר חלם.



ואלה הן התקנות:



תקנה ראשונה, שלא יהיו גלגלים לארגזי
הנדוניה.



תקנה שניה, שלא יבנו בתים בלא מפתן.



תקנה שלישית, שלא יגור מלמד ברחוב בית
המדרש.



תקנה רביעית, שאסור למלמד שיחפץ לאכל לביבות
ממלאות בגבינה ומטגנות בחמאה בחג השבועות.



ואת ארבע התקנות האלה כתבו לזכרון בפנקס
העיר חלם, להורות לבנים ולבנות עד אחרית הימים.


מעשה נורא בחתול החלמאי


משנתרבו אכלוסי העיר חלם, רבו בה גם
העכברים והציקו לחלמאים מאד. לחם ובשר וגבינה
וכל דבר הנתן למאכל ולכרסום, שהיו עקרות
הבית מחזיקות בבתיהן, היו העכברים באים
ואוכלים ומכרסמים אותם ומביאים בהם מאוס ופגול.
כל הארונות והמזוים מלאו בהם. כל מנעול וכל
כלי סגור לא עמד בפניהם. ולא עוד אלא שנעשו
העכברים כל כך חצופים, עד שגם לאור השמש
ובשעה שבני האדם היו ערים ונמצאים בבית, היו
יוצאים מחוריהם ומטילים להם בחדרים ועל
הספסלים ועל השלחנות בלי דרך ארץ כלל. הגיע
הדבר לידי כך, שהיו חוטפים את המאכל מידי
האנשים בשעת הסעדה.



ולא ידעו החלמאים תרופה כנגד העכברים.
פעם אחת בא ליטאי לעיר חלם. הזמינו אותו החלמאים
לסעדה. ראה ששמים לפני כל אחד מהמסבים כף
ומזלג וצרור של שבטים מן המטאטא. אמר הליטאי:



– מבין אני, כי הכף למרק והמזלג לבשר, אך לשם
מה השבטים?



אמרו לו החלמאים:



– כדי לגרש בהם את העכברים.



אמר להם הליטאי:



– אצלנו משתמשים בחתול לצרך זה.



שאלו החלמאים:



– מהו חתול?



ספר להם הליטאי על אודות החתול וגבורותיו
במלחמה עם העכברים.



אמרו לו החלמאים:



– הבא אלינו חתול, ונשלם לך כל מחיר שתרצה.



הביא הליטאי חתול לחלמאים, והחלמאים שלמו
לליטאי ממון רב.



והחתול החל במלחמתו נגד העכברים. שקד החתול
על המלאכה בחריצות רבה. היה טורף אותם ביום
ובלילה. היה טורף אותם למאות ולאלפים. נפלו
הרבה עכברים חללים בבתים ובמזוים, ברפתות
ובחצרות, ואלה שנצלו מצפרניו, התחבאו
בחורים ובסדקים, מאחורי התנורים ומתחת
לרצפות, ולא העזו עוד להוציא את חטמם ממחבואיהם.
ובאה הרוחה לחלמאים. שבחו והללו את החתול כל
העת.



אך עד מהרה התחיל החתול עצמו מצער את החלמאים.
הוא היה חודר לכל המזוים ואל כל הארונות ואפלו
לתוך התנור שבכירים והיה חוטף ואוכל, מרסק
ומשבר, מחבל ומזיק, עד שקצו כל החלמאים
בחייהם מפניו.



רצו החלמאים להפטר מן החתול המזיק הזה. נאספו
הרב והדינים והגבאים לאספה. ישבו באספה
שלושה ימים ושלושה לילות, שקלו ודנו עד
שנמנו וגמרו להעלות את החתול אל העליה מתחת
לגג בית הכנסת, ולסלק את הסלם מן העליה כדי
שלא יוכל החתול לרדת, וישאר שם, ולא יזיק עוד
לבני העיר.



שמחו החלמאים מאד על התחבולה המחכמת שחבלו
הרב וכל גדולי העיר, חטפו את החתול והעלו אותו
בתרועה ושמחה אל עלית הגג של בית הכנסת.
מהרו ולקחו את הסלם משם, שלא יוכל החתול לרדת.
וכבר ברכו החלמאים: “ברוך שפטרנו מענשו של
זה”, אך פתאם ראו שהחתול טפס וירד מן העליה
וברח, והלך אל הבתים ואל המזוים, הולך ומחבל
כמקדם.



נוכחו החלמאים, שהעליה אינה סגלה כנגד החתול
המזיק. נאספו הרב והדינים והגבאים לאספה,
והזמינו גם את גדולי החכמים החלמאים. ישבו
חמשה ימים וחמשה לילות, שקלו ודנו, עד שנמנו
וגמרו, שחתול זה חיב מיתה. ועל כן יעלוהו על גג
בית הכנסת ויזרקו אותו מן הגג ארצה כדי שיפל
ויהרג.



שמחו החלמאים על התחבולה המחכמת שמצאו
גדוליהם וכחמיהם. חטפו את החתול והעלוהו על גג
בית הכנסת וזרקו אותו משם למטה.



אמרו החלמאים:



– עכשיו באמת יש לברך “ברוך שפטרנו”.



אך פתאם ראו שהחתול עמד על רגליו בהגיעו לארץ,
ורץ חי וחזק ברחובות, והוא הולך ומזיק כדרכו
תמיד.



ראו החלמאים שלא יכלו לחתול גם הפעם. נאספו
לאספה הרב והדינים והגבאים והחכמים, והזמינו
גם את חשובי העיר. ישבו באספה שבעה ימים
ושבעה לילות, שקלו ודנו, זה אומר כה זה אומר כה,
עד שנמנו וגמרו:



היות שהחתול המזיק עומד על רגליו כשזורקים אותו
מעל הגג והולך לו, על כן יתנו אותו בידי השמש
החלמאי ויזרקו אותם יחדו ארצה, כדי שיפל
השמש על החתול ולא יתן לו לעמד על רגליו,
ויהרג החתול.



שמחו החלמאים מאד על התחבולה המחכמת שחבלו
גדוליהם וחכמיהם, וחשובי עירם, ואמרו:



– עכשו ודאי יש לברך “ברוך שפטרנו”.



חטפו את החתול ונתנו אותו בידי השמש החלמאי.



העלו את שניהם על גג בית הכנסת וזרקו את שניהם
למטה. השמש נהרג החתול עמד על רגליו חי וחזק
כמקדם.



ראו החלמאים שהחתול המזיק מסכן מאד, שהעליה
אינה עומדת כנגדו, והתעצבו אל לבם. נתאספו
לאספה הרב והדינים והגבאים, הזמינו גם את
החכמים ואת האזרחים הפשוטים. ישבו באספה
תשעה ימים ותשעה לילות, שקלו ודנו, זה אומר כה
וזה אומר כה, והחליטו: צריך להשליך את החתול
לתוך הנהר החלמאי, שיטבע שם.



שמחו החלמאים על העצה המחכמת החדשה, ואמרו:



– עכשו אין עוד ספק שיש לברך “ברוך שפטרנו”.



חטפו את החתול והשליכוהו מעל הגשר אל תוך המים.
והחבטה היתה כה גדולה, עד שנתזו טפות על
הגשר.



פתאם ראו החלמאים שהחתול פשט את רגליו
הקדמיות והאחוריות, החל לשחות ויצא אל גדת
הנהר השניה וברח.



לא האמינו החלמאים למראה עיניהם: גם העליה וגם
טביעה לא יצלחו להמית את החתול המזיק. נאספו
לאספה הרב והדינים והגבאים והחכמים
והאזרחים הפשוטים, והזמינו את כל הקהל
החלמאי. ישבו באספה עוד שבעה ימים ושבעה
לילות, חקרו ודרשו והתחכמו עד שנמנו וגמרו:



– היות שהחתול פושט את רגליו ושוחה ויוצא מן
המים, על כן יתנו אותו בידי הגבאי וישליכו את
שניהם יחדו אל המים, ולא יתן הגבאי לחתול
לשחות ולצאת. אז יטבע החתול והגבאי יצא בשלום.



לא פקפקו עוד החלמאים, שעכשו יצליחו במזימתם,
וברכו “ברוך שפטרנו” מראש.



חטפו את החתול ונתנו אותו בידי הגבאי. הביאו
אותם אל הגשר והטילו אותם אל המים. היתה החבטה
כל כך גדולה, עד שגל המים שהתרומם בגללה,
כסה את כל החלמאים שעמדו על החוף.



אך פתאם ראו החלמאים שהגבאי השמן והכבד
צלל במים וטבע, והחתול נחלץ מידיו, פשט את
רגליו הקדמיות והאחוריות, שחה ועלה אל גדת
הנהר השניה, התנער וברח.



ראו החלמאים שאין עצה ואין תבונה כנגד החתול
הרע. ששתי נפשות כבר הקריבו את חייהן
במלחמה עם המזיק הזה, והוא חי וחזק והולך
ומזיק כמקדם. נאספו לאספה הרב והדינים
והגבאים והחכמים והחשובים והאזרחים הפשוטים
וכל הקהל החלמאי. ישבו עוד שבעה ימים ושבעה
לילות, חרשו מזמות וחבלו תחבולות, שקלו ודנו,
זה אומר כה וזה אומר כה, עד שנמנו וגמרו:



– מכיון שגם העליה וגם טביעה לא יצלחו להמית את
החתול, על כן ישרפו אותו באש: יעלו מדורה גדולה
בחצר בית הכנסת, יזרקו את החתול לאש וישרף
ולא יזיק עוד.



שמחו החלמאים על חכמתם, שהפעם עמדה להם ללא
ספק, וברכו “ברוך שפטרנו” בפעם האחרונה – כך
האמינו.



הלכו ואספו בעיר את כל הקורות המוכנות לבנין
ואת כל העצים המוכנים להסקה, והביאום לחצר בית
הכנסת. ערמו ערמה גדולה והדליקו אותה. חטפו את
החתול ונשאו אותו בתפים ובמחולות אל המדורה
ושם זרקו אותו לתוך האש.



פתאם ראו שהחתול קפץ ודלג מקורה לקורה ומבול
עץ לבול עץ ויצא מתוך האש וברח חי וחזק כמו
שהיה.



אמרו החלמאים:



– אם גם הפעם לא נוכל לחתול – אבוד אבדנו.



נאספו לאספה הרב והדינים והגבאים והחכמים
וכל קהל הגברים, והזמינו גם את הנשים. ישבו עוד
שבעה ימים שבעה לילות, חרשו מזמות וחבלו
תחבולות, בקשו עצות והתחכמו, עד שנמנו
וגמרו: להעלות את המדורה בתוך בית הכנסת, לזרק
את החתול לתוך האש ולמהר ולסגר תכף את הדלת,
שלא יוכל החתול לברח עוד.



הודו החלמאים לה' על העצה המחכמת שמצאו הפעם,
וברכו כלם “ברוך שגאלנו”, כי היו בטוחים,
שהפעם ודאי שינצחו את החתול.



אך עצים לא היו עוד בחלם, כי נשרפו כלם
במדורה הראשונה. אספו החלמאים לבית הכנסת את
כל כלי העץ שהיו בבתי העיר ואת השלחנות ואת
הספסלים, את הארונות ואת המטות. מלאו את כל בית
הכנסת כלי עץ והציתו שם אש. חטפו את החתול
וזרקו אותו לתוך האש וסגרו במהירות את הדלתות,
שלא יוכל החתול לברח.



אך פתאם ראו החלמאים שהחתול המזיק שבר את
שמשת החלון, קפץ וברח, ובית הכנסת עולה כלו
באש.



היו החלמאים שרויים בצער גדול: גם השמש אבד,
גם הגבאי טבע, גם בית הכנסת עלה באש, והחתול
חי וקים, ואין עצה ואין תבונה כנגדו. גם לאספה
לא נאספו עוד, גם לחבל תחבולות חדלו, כי לא
האמינו עוד שאפשר לנצח את החתול. ישבו
והתאבלו.



נזדמן אז לחלם אותו הליטאי שהביא את המזיק
אליהם. ראה שהחלמאים הולכים נוגים ועצובים. שאל
אותם:



– מה הדבר?



ספרו לו החלמאים.



אמר להם הליטאי:



– מה תתנו לי ואציל אתכם מידי החתול?



– כל דבר שתרצה, – אמרו לו.



יעץ להם הליטאי:



– חטפו את החתול וקשרו אותו בחבל אל רגל של מטה
ולא יוכל עוד להתרוצץ ולהזיק.



ולחלמאים היו חבלים די והותר, אלא שמטות לא
נמצאו בעיר, כי כלן עלו באש יחד עם בית
הכנסת. נאספו החלמאים לאספה נמנו וגמרו לשלח
שני שליחים לעיר הגדולה להביא מטה לחלם.



נסעו הדין והחזן לעיר הגדולה והביאו מטה.



העמידו החלמאים את המטה בחצר בית הכנסת, חטפו
את החתול וקשרו אותו בחבל אל אחת מרגליה.



ראו החלמאים, שבאמת עצה טובה יעץ להם הליטאי:
החתול עומד ומסתובב ליד המטה, ולהתרוצץ
ברחובות אינו יכול, ולגשת אל הכירים ואל הקדרות
נבצר ממנו.



שמחו כלם על החכמה הרבה שנתן אלהים בלבו
של הליטאי, עמדו וברכו:



– ברוך שחלק מחכמתו לבשר ודם.



ועד היום הזה עומד החתול קשור בחבל לרגלי
המטה בחצר בית הכנסת, אשר בחלם, והחלמאים
אינם יראים אותו עוד.


המלך החלמאי ונעלי הזהב שלו


לפנים היה מלך בעיר חלם. היה המלך מטיל בחוצות
העיר כשהוא נעול נעלי עור פשוטות ככל שאר בני
האדם, ולא ידעו הבאים לקראתו שהוא המלך ולא
היו חולקים לו כבוד.



חשבו להם החלמאים לבזיון, שמזלזלים במלך
שלהם. נאספו לאספה ונמנו וגמרו, כי מהיום
והלאה ינעל מלכם נעלי זהב, וכך ידע כל הבא
לקראתו שהוא המלך ויחלק לו כבוד מלכים.



אספו החלמאים את כל עדיי הזהב שהיו להם,
לנשיהם ולבנותיהם, ונתנום לצורף הזהב, שיעשה
מהם נעלי זהב בשביל המלך. נעל המלך את נעלי
הזהב ויצא לטיל בחוצות העיר חלם.



התלכלכו הנעלים ברפש שכסה את רחובות העיר
חלם. לא נראה הזהב, ולא הכירו הבאים לקראת
המלך שהוא נעול נעלי זהב, ולא ידעו שהוא המלך,
ולא חלקו לו כבוד מלכים.



הצטערו החלמאים ונאספו שוב לאספה. ונמנו
וגמרו להנעיל את מלכם נעלי עור על גבי נעלי
הזהב שלו, כדי שלא יתלכלכו נעלי הזהב,
ויכירו הבאים לקראתו שהן של זהב, וידעו
שהמלך לפניהם, ויחלקו לו כבוד מלכים.



הורו לסנדלר לתפר נעלי עור גדולות, שינעל
אותן המלך על גבי נעלי הזהב. תפר הסנדלר
נעלי עור גדולות. נעל אותן המלך על גבי נעלי
הזהב ויצא לטיל בחוצות העיר חלם.



כסה העור את הזהב ולא נראה עוד ברקו. לא ידעו
הבאים לקראת המלך שנעלי זהב לו מתחת לנעלי
העור, ולא הכירו את המלך ולא חלקו לו כבוד.



הצטערו החלמאים מאד ונאספו שוב לאספה, ונמנו
וגמרו לעשות חורים גדולים בנעלי העור, שיראו את
הזהב בעדם, וידעו הבאים לקראת המלך שהוא
המלך ויחלקו לו כבוד.



הלכו אל הסנדלר, והלה עשה חורים גדולים בנעלי
העור הגדולות מלפנים ומאחור ובצדדים. נעל המלך
את הנעלים בעלות החורים על גבי נעלי הזהב
שלו, ויצא לטיל בחוצות העיר חלם.



והרפש היה כה רב ברחובות העיר, עד שנתלכלכו
נעלי העור יחד עם הזהב שנשאר מגלה מבעד
לחורים. לא ראו הבאים לקראת המלך את הזהב, ולא
ידעו שהמלך לפניהם ולא חלקו לו כבוד.



נאספו החלמאים שוב לאספה ונמנו וגמרו לסתם את
החורים שבנעלים הגדולות בתבן, כדי שלא
יתלכלך הזהב המגלה, וידעו הבאים לקראתו
שהוא המלך, ויחלקו לו כבוד.



קנו תבן וסתמו את החורים. נעל המלך נעלי זהב
ועל גביהן נעלי עור גדולות, שחוריהן סתומים
בתבן, ויצא לטיל בחוצות העיר חלם.



לא נראה הזהב מבעד לתבן, ולא ידעו הבאים
לקראתו שהוא המלך, ולא חלקו לו כבוד.



נאספו החלמאים שוב לאספה ונמנו וגמרו שישא
המלך את נעלי הזהב בידיו, כדי שלא יתלכלכו
ברפש, ויראו הבאים לקראתו את נעלי הזהב,
וידעו שהוא המלך ויחלקו לו כבוד מלכים.



נעל המלך על רגליו את נעלי העור הגדולות בעלות
החורים, סתם את החורים בתבן, לקח בידיו את נעלי
הזהב ויצא לטיל ברחובות העיר חלם. ראו כל
הבאים לקראתו את נעלי הזהב בידיו וידעו שהוא
המלך וחלקו לו כבוד מלכים.


החלמאים שהלכו לבקש אוצרות


יהודי פנדקאי אחד, שלא מזרע המלכים, ישב
בכפר סמוך לעיר חלם. היה יהודי זה עני, כי היו
הולכי הדרכים מעטים, ובני ביתו היו מרבים, ולא
היה לו במה לפרנסם. היו הוא ובני ביתו רעבים
ללחם.



אמר היהודי בלבו: הבה אעשה מסחר עם החלמאים,
אולי אצליח וארויח לפרנסת ביתי.



לקח היהודי את סוסו הזקן וכמה מטבעות כסף,
ויצא בדרכו אל חלם. הוא בא העירה לפנות בקר,
העמיד את סוסו בשוק, פזר לרגליו את המטבעות
וחכה שתקיץ העיר משנתה. עד מהרה נפתחו
תריסי החלונות, והחלמאים יצאו מבתיהם ללכת
לבית הכנסת לתפלת שחרית. ראה היהודי הכפרי
שחלמאים הולכים בשוק, והתחיל לאסף את המטבעות
שפזר.



ראו החלמאים, שהיהודי מלקט מטבעות לרגלי
סוסו, נגשו אליו ושאלו:



– מה הם המטבעות הקטנים האלה?



אמר להם היהודי:



־ אלה הם מטבעות שסוסי מטיל לי. אני נותן לו
מספוא והוא מטיל לי מטבעות כשהוא מתעטש.



באו החלמאים לבית המדרש וספרו מה שראו. פשטה
השמועה על אודות היהודי וסוסו הנפלא בכל בית
הכנסת.



וקפת הקהל החלמאית היתה ריקה בימים ההם,
ולקהלה לא היה כסף להוצאותיה. אמרו הרב
והגבאי:



– צריך לקנות מהיהודי את סוסו, כדי שיטיל לנו
מטבעות כסף קטנים, ויהיה מקור לפרנסת הקהלה.
הלכו הרב והגבאים אל השוק ואמרו ליהודי:
– מכר לנו את סוסך.
אמר להם היהודי:
– המשגע אני שאמכר אוצר יקר שכזה? הרי הוא
מטיל לי מטבעות כסף תמיד, ואין לי דאגות פרנסה
כלל!



התחיל הרב מוכיח לו ומדבר על לבו, שהוא חיב
למסר את הסוס לקהלה לטובת הרבים, ובשכר זה
יהיה לו חלק בעולם הבא, וגם בעולם הזה יבוא על
שכרו, כי יתנו לו במחיר הסוס ככל אשר ירצה.



אמר היהודי הכפרי:



– לטובת הרבים ולשם מצוה אמכר לכם את הסוס
במחיר שלש מאות שקל כסף.



שמחו הרב והגבאים, שלמו ליהודי תכף את
הכסף, לקחו את הסוס, והיהודי הכפרי הלך לביתו
שמח וטוב לב.



העמידו החלמאים את הסוס בארוה, שמו לפניו
מספוא, והתחילו לחכות שיתעטש ויטיל מטבעות
כסף מנחיריו. אכל הסוס את כל המספוא והתעטש
עשר פעמים ולא הטיל אף מטבע אחד. ראו החלמאים
שהיהודי הכפרי רמה אותם. נאספו לאספה ונמנו
וגמרו לשלח אליו את הרב ואת הגבאים, שיכפו
עליו להשיב את הכסף אשר קבל במחיר הסוס.
והיהודי הכפרי יושב בביתו, והוא ובני משפחתו
אוכלים ושותים ונהנים. פתאם ראה בעד החלון, כי
הרב והגבאים מתקרבים אל פנדקו בעגלה, והבין
למה הם באים.



חטף שני ארנבים שהיו לו בבית, אחד לקח לעצמו
ואחד נתן לאשתו ואמר לה:



– כשיבואו החלמאים הביתה, אמרי להם, שאני
הלכתי אל היער, וכשיבקשו לקרא לי, תשלחי
אלי את הארנב הזה.



ומיד קפץ בעד החלון וברח אל היער.



והחלמאים נכנסו אל החצר, ירדו מעל העגלה,
התנערו מן האבק ונכנסו הביתה, כשהם מלאים חמה
וכעס. שאלו:



– היכן בעל הבית?



– הלך אל היער, – ענתה אשתו.



אמרו החלמאים:



– מהרי וקראי לו לשוב.



לקחה האשה את הארנב ואמרה לו:



– לך נא, ארנבי חביבי, לך מהר אל היער, אל בעלי,
ואמר לו, שאורחים חשובים באו מחלם והם מחכים לו.
אמר לו, שישוב מיד הביתה.



והיא שלחה את הארנב בעד החלון. רץ הארנב אל עבר
היער. והחלמאים עומדים ומשתאים, תמהים
ומתפלאים ואינם מאמינים למראה עיניהם.



עברו רגעים אחדים והפנדקאי נכנס הביתה נושא
ארנב על זרועותיו.



– אורחים חשובים, שלום עליכם! – אמר ולטף את הארנב



על גבו. הוא מהר לרוץ, כדי לקרא לי, ועיף מאד,
המסכן!



ראו החלמאים, שהארנב הנו שליח חרוץ שכזה,
ואמרו זה אל זה:



– אם היה לנו ארנב שכזה, היינו פטורים מלהחזיק
שמש של קהל, ופחתו הוצאות הקהלה. חיבים אנו
לקנות את הארנב הזה.



אמרו לפנדקאי:



– אנו סולחים לך שרמית אותנו ומכרת לנו סוס
פשוט במקום סוס מטיל מטבעות כסף, אם אתה מוכר
לנו את הארנב הזה.



אמר להם הפנדקאי:



– איך אמכר לכם את שליחי הנאמן, והוא יחידי
אצלי?



התחיל הרב להוכיח לפנדקאי ולדבר על לבו,
שעליו למכר לקהלה את הארנב לשם מצוה ולטובת
הכלל, ובשכר זה יהיה לו חלק בעולם הבא וגם
ישלמו לו כסף טוב בעולם הזה.



אמר הפנדקאי:



– לשם מצוה ולטובת הכלל אני מוכר לכם את הארנב
במחיר חמש מאות שקל כסף.



שלמו החלמאים לפנדקאי חמש מאות שקל ולקחו את
הארנב עמם. נפרדו לשלום מן הפנדקאי ושבו
לחלם.



החזיקו הגבאים את הארנב בבית הקהל, ואת שמש
הקהל פטרו.



צריך היה לקרא כמה מחשובי העיר לאספה. לקח
גבאי אחד את הארנב ואמר לו:



– רוץ נא, ארנבי, אל ר' עוזר ור' תנחום ור' נחום ור'
שלומיאל ור' למך ואמר להם שיבואו לבית הקהל
לאספה.



והוא שלח את הארנב בעד החלון החוצה. רץ הארנב
לארך הרחוב ונעלם. חכו הגבאים לבוא הקרואים.
חכו שעה, שעתים, שלש שעות, חכו כל היום וכל
הלילה, והארנב לא שב והחשובים המזמנים לא
הופיעו. הלכו הגבאים אל הקרואים לראות מדוע לא
באו, והללו אמרו להם, שהארנב כלל לא היה אצלם.
החלו לחפש את הארנב ולא מצאו אותו, כי ברח אל
השדה.



הבינו הרב והגבאים החלמאים, שהפנדקאי רמה
אותם גם הפעם. נתאספו לאספה ונמנו וגמרו
לנסע שוב אל הפנדקאי ולהוכיחו על תרמיתו
כראוי לו, ולכפות עליו להשיב גם את הכסף שקבל
בעד הסוס שאינו מטיל מטבעות, וגם בעד הארנב
שאינו ממלא את שליחותו.



והפנדקאי שבכפר אוכל ושותה עם בני ביתו וטוב
לו. פתאם ראה בעד החלון, שהרב והגבאים
מתקרבים אל הפנדק בעגלה. הבין למה הם באים, קם
מיד ואמר לאשתו:



– השתטחי על הארץ – ועשי את עצמך כמתה,
וכאשר אדפק בביצה על מצחך תקומי ותעמדי על
רגליך, כאלו קמת לתחיה.



החלמאים באו אל החצר, ירדו מעל העגלה, התנערו
מן האבק ונכנסו הביתה, מלאים חמה וכעס. ראו
שהוא מיבב ומוחה את דמעותיו, והאשה שוכבת מתה
על הארץ, חלף כעסם מתוך רחמים על האסון שקרה
לפנדקאי, והלז מספיד את אשתו:



– אויה! אשה צדיקה כזו, אשה לבעלה, אם לילדיה!
אויה! על מה עזבת אותנו במיטב שנותיך? אוי!



ופתאם פסק לילל ולהספיד וקרא:



– האפשר שאהיה אלמן עזוב ונדכא? האפשר
שהילדים ישארו בלי אם? היה לא יהיה! אני אשיב
לילדים את אמם! אני אשיב לך את חייך!



הוא נגש אל המזנון, הוציא ביצת תרנגלת, נגש אל
האשה, דפק על מצחה שלש פעמים ואמר:



– קומי לתחית המתים, קומי לתחית המתים, קומי
לתחית המתים!



קמה האשה מן הארץ חיה ובריאה.



והחלמאים רואים, והם נרעדים ונרעשים מן המחזה.



החלו משוחחים זה עם זה:



– אם היתה לנו ביצה שכזו, המחיה מתים, נצלנו
ממלאך המות מעתה ועד עולם. צריך לקנות את
הביצה מן הפנדקאי.



אמרו אל הפנדקאי:



– מכר לנו את ביצתך, ונסלח לך עבור הרמאויות.



אמר להם הפנדקאי:



– איך אוכל למכר לכם את הביצה, ואני חי בכפר,
מקום שאין בו רופאים, ולי ילדים קטנים החולים
תמיד?



ושוב הוכיח אותו הרב ודבר על לבו, והפנדקאי
הסכים למכר את הביצה לחלמאים במחיר אלף שקל
כסף.



נתנו לו החלמאים את הכסף, לקחו את הביצה, ישבו
בעגלה ונסעו לחלם.



שמו הרב והגבאים את הביצה בקפסה של אתרוג
ושמרו אותה מכל משמר.



באותה העת חלתה הרבנית, והרב וכל הקהל שמחו:
– לא כלום, תחלה לה, ואם תמות – נשיב אותה לתחיה
ברגע אחד.



ולא קראו לרופא ולא נתנו לה שום סמים למרפא.



שכבה הרבנית על ערש דוי שבוע תמים עד שמתה.



לקח הרב את הביצה, דפק שלש פעמים על מצחה ואמר:
– קומי לתחית המתים, קומי לתחית המתים, קומי
לתחית המתים!



אך הרבנית לא קמה אלא נשארה מתה כמקדם.



הבינו הרב והגבאים, שהפנדקאי רמה אותם גם
הפעם. קברו את המתה והספידוה. אחר כך נאספו
לאספה ונמנו וגמרו לשלח שליחים לפנדקאי,
לאסר אותו בחבלים, להביאו העירה ולהעמידו לדין.
והפנדקאי אוכל ושותה עם בני ביתו והוא שמח
וטוב לב. פתאם ראה בעד החלון שהמון חלמאים
הולכים וקרבים לביתו. הוא הבין למה הם באים ואמר
אל אשתו:



– הפעם אבדתי! החלמאים לא יסלחו עוד על אשמתי.



נשק לאשה ולילדים ויצא אל החלמאים. כפתו אותו
החלמאים והביאוהו העירה להעמידו לדין.



נאספו החלמאים לדון את הפנדקאי הרמאי והחליטו
להטביע אותו במי הנהר החלמאי. שמו אותו בשק
וסחבו אותו אל הנהר.



והימים ימי חרף, וכל הנהר מכסה קרח עבה. צריך
היה לשבר את הקרח בקרדם ולעשות בו חור, כדי
לזרוק בו את השק. הלכו החלמאים העירה לקחת
קרדמים, ואת השק עם הפנדקאי השאירו על חוף
הנהר.



שמע הפנדקאי עגלת חרף נוסעת בשריקה על השלג.
התחיל לצעק:



– לא יתכן! לא יתכן! לא יתכן!



ובעגלה ישב הגביר החלמאי. הוא שמע שבן אדם
קורא מן השק “לא יתכן”, ירד מעל העגלה ונגש אל
השק. שאל:



– מי בשק ומה הדבר שאינך רוצה?



אמר לו הפנדקאי מן השק:



– החלמאים חפצים לעשות אותי מלך על העיר, ואני
איני רוצה. הכניסו אותי לשק והניחו אותי כאן עד
שאמר: רוצה אני.



החלמאי הגביר, שהיה גאותן, התאוה להיות מלך
ואמר:



– אם אתה רוצה, שב בעגלתי ואני אשב בשק
במקומך.



הסכים הפנדקאי. פתח הגביר החלמאי את השק,
הוציא מתוכו את הפנדקאי ונכנס במקומו. ישב
הפנדקאי בעגלה וברח מהר.



והחלמאים הביאו קרדמים, שברו את הקרח, לקחו את
השק והשליכוהו המימה.



והפנדקאי נסע לעיר אחרת, מכר שם את הסוס
והעגלה, ושב אל ביתו. נח מן הדרך ומכל התלאות
אשר עברו עליו וחי חיים טובים עם אשתו וילדיו.



פעם הצטרך לבוא לחלם. ראו אותו החלמאים, חטפוהו
והביאוהו אל הרב. שאל אותו הרב:
– כיצד יצאת מן המים?



ענה לו הפנדקאי:



– כשזרקו אותי המימה, ירדתי אל המצולה, ושם
נפתחה הקרקעית לפני, והנה ככר רחבת ידים
מלאה עפרות זהב וכסף. באו מלאכים והתירו את
השק והוציאוני והביאוני להיכלם. נתנו לי מטעמים
וממתקים ומגדנות ומלאו את השק זהב ואבנים
טובות והוציאוני מן הככר למעלה, אל האדמה,
בסלם, והראו לי את הדרך לביתי. ועתה, עשיר
גדול אני, ואיני יודע עוד עני.



שמעו החלמאים את הדבר, נאספו לאספה והחליטו
להטיל לתוך הנהר שנים מהגבאים, שיתנו להם
המלאכים מטעמים וממתקים ומגדנות וימלאו את
השקים זהב ואבנים טובות בשביל הקהל.



לקחו את המכבדים שבגבאי העיר חלם, שמו אותם
בשקים וזרקום לתוך הנהר.



ומאז מחכים החלמאים לשוב גבאיהם, שיביאו
שקים מלאים זהב וכסף ואבנים טובות בשביל כל
הקהל החלמאי.


הסוס שבבית הכנסת


מגפה היתה בעיר חלם ורבים מתו. היתה העיר שרויה
בצער גדול. התאספו החלמאים לטכס עצה: מה
יעשו שתחדל המגפה? שקלו ודנו והחליטו,
שיקומו בני העיר לפנות בקר ויקדימו לבית
הכנסת לאמירת תהלים.



אך החלמאים היו ישננים מפלגים, והיו שוכבים
במטותיהם עד שעה מאחרת ולא הקדימו לבית
הכנסת, ולא קראו תהלים, והמגפה לא חדלה.
היתה העיר בצרה גדולה.



התאספו החלמאים שוב כדי לטכס עצה: מה יעשו
שתחדל המגפה? שקלו ודנו והחליטו, שהחלמאים
חיבים להקדים לאמירת תהלים לפנות בקר. אלא מה?
החלמאים ישננים מפלגים הם? על כן צריך לשכר
שמש, שילך אל כל בתי חלם ויעיר את הישנים עם
עלות השחר.



וכך עשו. שכרו שמש, שעבר ברחובות חלם והגיע
אל כל בתי החלמאים והעיר אותם לאמירת תהלים
לפנות בקר.



אך השמש בא אל הרב והגבאים והתאונן בבכי,
שקר לו בלילה, והוא חושש שמא יתקרר, יחלה
וימות.



התאספו החלמאים שוב לאספה לטכס עצה: מה יעשו
שתחדל המגפה? שקלו ודנו והחליטו, שחק בל
יעבר הוא, שיקומו החלמאים לפנות בקר ויקדימו
לאמירת תהלים. אלא מה? ישננים הם? על כן צריך
לשכר שמש, שיעיר את הישנים. ואם תאמר:
השמש מתאונן בבכי, שהוא חושש שמא יתקרר,
יחלה וימות? הרי צריך לקנות בשבילו פרוה.
ילבש השמש את הפרוה, יהיה לו חם ולא ימות.
וכך עשו.



שמחו החלמאים, וחשבו שבאה הרוחה.



אך הגבאי הזקן בא אל בית הכנסת בשעת קריאת
התורה ועכב את הקריאה: טענה ותביעה יש לו! עד
היום היה הוא היחיד שלבש פרוה בעיר חלם, וכל
בני העיר ידעו שהוא הגבאי הזקן. עכשו, שלובש
גם השמש פרוה, מי יוכל להבדיל בין השמש ובין
הגבאי?



החליטו החלמאים שהשמש ילבש את פרותו כשהיא
הפוכה, העור למטה והשער למעלה, וכשיראו
החלמאים את הפרוה השעירה ואת הפרוה החלקה,
ידעו להבדיל בין השמש לבין הגבאי הזקן.



עשו כן. אלא שלמחרת הבקר בא השמש לפני הרב
והגבאים והתאונן ביללה חדשה: מכיון שהוא
לובש את הפרוה השער למעלה והעור למטה, חשבו
הכלבים שהוא זאב, התנפלו עליו ונשכו אותו.



והעיר חלם נבוכה שוב. נאספו החלמאים לאספה
גדולה לטכס עצה: מה יעשו שלא ישכו הכלבים
את השמש? שקלו ודנו והחליטו, שיש להרכיב את
השמש על סוס, כדי שידעו הכלבים שלא זאב הוא
ולא ישכו אותו עוד.



וכך עשו.



אלא שאז עלתה וצצה בעיה חדשה:



לפנות בקר הולך הסוס ומרכיב את השמש על גבו,
אבל ביום ובלילה היכן יהיה?



נאספו החלמאים לאספה חדשה, שקלו ודנו
והחליטו, שיעמד הסוס בעזרת הנשים של בית
הכנסת.



עשו כן. באו הנשים לבית הכנסת, ראו שסוס עומד
בעזרת הנשים, התחילו לצעק שהן פוחדות
להתפלל כשהסוס עמן, שמא יבעט בהן בשעת
התפלה.



היתה העיר חלם בצרה צרורה.



נאספו החלמאים לאספה והחליטו להעמיד את הסוס
בעזרת הגברים, כי הם אינם חוששים פן יבעט בהם
הסוס בשעת התפלה.



עשו כן. אך כשבאו הגברים להתפלל, היה כל
אחד דוחף את הסוס ממקומו, ולא היה לו מקום לעמד.
חזרה שוב השאלה הישנה: איפה יעמד הסוס?



נאספו לאספה שוב, שקלו ודנו והחליטו, שיעמד
הסוס לפני העמוד. נשאלה שאלה שוב: איפה יעמד
החזן? השיבו: יעבר החזן לפני התבה כשהוא רכוב
על הסוס. נשאלה שאלה חדשה: אם יעמד הסוס לפני
העמוד, והחזן יתפלל כשהוא יושב רכוב על הסוס,
כיצד יפסע לאחור בפסוק “עושה שלום במרומיו?”
אז נאספו לאספה כל תושבי חלם, דרשו וחקרו
ושקלו ודנו עד שהחליטו:



ודאי שצריך להקדים לקריאת תהלים לפנות בקר,
כדי שתעצר המגפה, אלא מה – ישננים הם אנשי
חלם? ישכרו אפוא שמש, שיעיר את הישנים. ואם
תאמר: השמש ירא שמא יתקרר, יחלה וימות? הרי
ילבש פרוה ויהיה לו חם ולא ימות. ואם יתאונן
הגבאי הזקן, שלא יבדילו עוד בין השמש ובין
הגבאי, כי שניהם כאחד לבושים פרוות – ילבש
השמש את הפרוה הפוכה, העור למטה והשער
למעלה. אלא מה? הכלבים יחשבו אותו לזאב
וישכוהו? ירכב אפוא על הסוס. והסוס איפה יעמד
ביום ובלילה, כשהשמש אינו זקוק לו? בבית
הכנסת לפני העמוד, והחזן ישב עליו. ובקריאת
הפסוק “עושה שלום במרומיו” ימשך הגבאי את
הסוס בזנבו כדי שיפסע לאחור…



וכך עשו. ומאז ועד היום נהיה הדבר לחק בחלם:
כשרואים גבאי מושך סוס בזנבו, הרי ברור,
שהגיעו כבר ל“עושה שלום במרומיו”.


ר' יוסף לוקש


יש עיר קטנה במדינת פולין, דרז’נה שמה. והיה
בעיר דרז’נה רב גדול, חריף וחכם מפלג. רבי יוסף
לוקש שמו.



ולמה נקרא שמו לוקש?



שמעו מעשה שהיה.



המעשה קרה כשנתמנה רבי יוסף לרב העיר
דרז’נה. בקשו אנשי העיר, שהרבנית שושה תכין
להם סעודה. הלכה הרבנית וקנתה אוזים מפטמים,
צלתה אותם היטב, ועד שיתאספו הקרואים לסעודה,
הניחה אותם תחת הספסל.



גם עסה לשה הרבנית שושה. רדדה אותה היטב
במערוך, עד שנעשה עלה דק ויפה. היא הניחה אותו
על גבי השלחן כדי שייבש ותוכל לפרס ממנו
אטריות (לוקשים) עבור המרק.



בא רבי יוסף מבית המדרש כשהוא עיף מתלמודו
ושכב קצת לישון. באותה שעה בא שמש בית הדין
אל הרב והעיר אותו משנתו.




רבי, חתנה בעיר. גש נא לשם מהר לערך את
הקדושין!




מהר רבי יוסף לנעל את סנדליו, שהעמיד תחת
הספסל. תקע את רגליו לכאן ולכאן, עד שנתקעו
לתוך גופות שני אוזים צלויים, מאלו שהכינה
הרבנית לסעודה. בדק הרב בכיסו אם יש בו מטפחת,
לתת לחתן ולכלה לקבלת־קנין. ומכיון שלא מצא
את מטפחתו בתוך הכיס, משמש סביב על הספסל
ועל השלחן, והרגיש איזה דבר חלק מתחת
לאצבעותיו. היה זה עלה הבצק שהכינה הרבנית
לעשות ממנו אטריות. חטף הרב את העלה, הכניסו
לכיסו ויצא אל החתנה.



וכשהגיע זמנה של קבלת־קנין, הוציא רבי יוסף
את העלה והושיטו לחתן ולכלה.



ראה השמש את הדבר, לקח ממנו את העלה והחליף
לו במטפחת. אולם הקהל, שהיה באותו מעמד, החליט
לתלות את עלה הבצק בבית הכנסת ליד נר התמיד
לזכרון עד דור אחרון. ולרב קראו מאז רבי יוסף
לוקש, וזה שמו עד היום הזה.


האוזים והכלבים


ומארעות הערב ההוא עוד לא תמו בעלה של האטריות
שעליו ספר בפרק הקודם. שמעו נא מה שקרה.



אחרי החפה פנה רבי יוסף לוקש לשוב אל ביתו לבד,
ללא לווי. הוא מהר אל הרבנית שושה לעזר לה
בהכנותיה לסעודה. ובחוץ חשך ואפלה. לא ראה הרב
דבר, והוא גשש כעור. פתאם נתקעה רגלו
השמאלית בבול עץ גדול, וגופת האוז נקרעה
לגזרים. גרד הרב את פדחתו: כיצד ילך הלאה
כשרגלו האחת יחפה? אלא שעד מהרה מצא פתרון
נאה: הוציא את המטפחת שנתן לו השמש, עטף בה
את הרגל והלך לו לדרכו. והנה בא כלב לקראתו,
ועלה באפו ריחו של האוז השני, שהיה נעול על
רגלו הימנית של הרב. קפץ הכלב אל הרב והתחיל
מושך את האוז מעל רגלו.



החל רבי יוסף לצעק:



־ הוי, כלב רע, כלב שוטה! אני הרב, אני רב העיר! סור
מפה! ברח לך! אל תגע ברגלי!



והכלב לא שם לב לדבריו. כנראה, שלא הבין את
לשונו. עמד ואכל עד שבלע את כל האוז, הבשר
והעצמות.



ורבי יוסף עמד נרעש ונפחד, והחל קורא לעזרה.
אבל עד שבאו לעזרתו, כבר גמר הכלב את סעודתו
וברח.



ואנשי העיר מצאו את רבי יוסף מתעלף מפחד, יצקו
עליו מים קרים להעירו מעלפונו, והביאוהו אל
הרבנית שושה.



– אויה, שושה – נאנח הרב, ־ הצילי, הצילי!



נבהלה הרבנית:



– מה לך, רבי היקר?



– אויה, שושה, – יבב הרב, – נבהלתי!



– מה? מי? מתי? אוי, רבי היקר! – ספקה הרבנית את
כפיה.



– הצילי אותי, שושה, קרעי את כתנתי!



מהרה הרבנית שושה, השכיבה את הרב על המטה
כסגלה נגד הפחד שהבהיל את הרב.



שכב הרב שעה קלה עד ששבה אליו רוחו, ואז קרא
לרבנית וספר לה:



– יצאתי בדרכי חזרה הביתה מן החתנה, והנה
נתקלה רגלי השמאלית בבול עץ גדול. הכאב היה
חזק והסנדל השמאלי נקרע ונפל מעל הרגל.
עטפתי את הרגל במטפחת והמשכתי בדרכי.
פתאם בא רוח בדמות כלב לקראתי, והתחיל לזלל את
הסנדל שעל רגלי הימנית. אויה שושה, כמה
נבהלתי! התחלתי לצעק לעזרה, והרוח לא שמע ולא
שם לב, עד שטרף את כל הסנדל.



התפלאה הרבנית לשמע דבריו, אך הלכה לעסק
בהכנות לסעודה, כי כבר קרבה שעת האסף
הקרואים. הביטה אל מתחת למטה לראות את האוזים
שהניחה שם, והנה סנדלי הרב פה. היא השתוממה
עוד יותר והראתה אותם לרב. התבונן הרב בסנדלים
ואמר:



– אמנם כן, שושה. אלה הם סנדלי. אולם – מי הביא
אותם הנה? אם תאמר: הרוח? הרי טרף רק סנדל אחד,
ופה יש שנים. ואם תאמר: בול העץ? הרי גם הוא טרף
רק סנדל אחד ופה שנים. אלא מה – הרוח ובול העץ
הביאו שניהם איש איש את סנדלו? וכיצד קרה
שנדברו יחד, ומאין הם מכירים זה את זה?



בינתים הלכה שושה לראות את האוזים, והנה שני
אוזים חסרים. ספקה כפיה וקראה:



– אוי, רבי היקר. שני אוזים חסרים לי. ודאי הוא,
שאתה נעלת אותם על רגליך במקום הסנדלים.



חכך הרב את מצחו והעמיק לחשב, ולבסוף אמר:
– כנראה שאת צודקת, שושה. כי באמת, איפה נשמע
כדבר הזה, שכלבים יאכלו סנדלים?



קפצה שושה הרבנית וגערה בו:



– ומה אשים עתה לפני האורחים? אוי ואבוי לי!
ורבי יוסף לוקש החל לדבר על לבה ולהרגיעה:
– נו, אל תכעסי! הרגעי, רבנית שושה שלי. הרי גם
הכלב לא זר הוא, אלא מיושבי העיר דרז’נה, ומן
הדין שיהנה גם הוא מן הסעודה.


הרחיצה בנהר


באחת השנים היה החם גדול מאד בחדש תמוז. אמר
הרב רבי יוסף לוקש לשמשו עקיבא “תקע”:




הבה ונלך לרחץ בנהר.




הלך השמש עם הרב אל הנהר, שזרם לא הרחק
מהעיר. הגיעו השנים אל הנהר, פשטו את בגדיהם
ונכנסו לתוך המים. פסע הרב פסיעות אחדות
במים, ולפתע נתקלה רגלו באבן ונפל. ראה
השמש את המעשה, מהר אליו והוציאו אל החוף.
נבהל רבי יוסף לוקש מאד, חטף את בגדיו בידיו ורץ
לביתו.



ראתה הרבנית שושה, שהרב בא במרוצה, ערום, חור
כסיד ורועד כלו מפחד, ספקה כפיה וקראה:




אויה לי, רבי היקר! מה קרה לך?




ומכיון שנקשו שני הרב בפיו, כמעט לא יכל
להוציא הגה, והוא גמגם ברעדה:




אוי, שושה ט… ט… טבעתי!





הרגע, רבי היקר, אתה חי, – אמרה שושה, – לא
טבעת.




הביט בה רבי יוסף ואמר:




הבטוחה את שלא טבעתי? התוכלי להשבע על
כך?




אמרה הרבנית:




אני נשבעת.




ואף על פי כן לא האמין לה רבי יוסף לוקש, עד
שהביאה לו שלשה מחשובי העיר שהעידו בפני
הדינים, שהרב חי ולא טבע.



רק אז חלף פחדו של רבי יוסף לוקש, האמין כי חי
הוא, ולבש את בגדיו.


מעשה ביריה


פעם אחת יצא הרב מביתו בבקר. פתאם ראה, שציד
אחד מכון את קנה רובהו לירות, ומיד נשמע קול
היריה. נבהל הרב ורץ בחפזון, ושב הביתה, ונפל
על המטה וקרא:



— אוי שושה! אוי!




מה לך, רבי היקר? – מהרה אליו הרבנית.





אוי, שושה, – ענה לה הרב בפחד, – לא טוב, לא טוב,
אסון גדול קרה!





איזה אסון? – נבהלה גם שושה. – אמר לי, רבי
היקר.





לא טוב, שושה, – לא חדל הרב מלהאנח, – ירו!





מי ירה ובמי? ספר לי! – קראה שושה.





ירו, ירו, שושה, – ענה הרב בקול רועד, – זה ברור
שירו, אלא שאיני יודע במי ירו: בי או
בברוז. הוציאי את הכדור!




נצטמררה שושה הרבנית, התעטפה חיש במטפחת,
ורצה אל חשובי העיר. באו החשובים וקראו לרופא.
לקח הרופא שני בצלצלים בידו האחת, ובשניה
אזמל חד. דגדג את הרב על בטנו ועל גבו בנצב
האזמל, הראה לו את הבצלצלים ואמר:




הנה הוצאתי את הכדור, ועכשו אתה בריא, רבי.
הודה רבי יוסף לוקש לרופא ושמח מאד.




ומן הבצלצלים צוה לעשות עגילים לרבנית שושה,
שתעדה אותם בשבתות ובחגים.


כלם צודקים


פעם אחת באו שני אנשים לדין תורה אל רבי יוסף
לוקש. אמר להם הרב:




הרצו את טענותיכם.




הרצה אחד מהם את טענותיו, שמע הרבי, חשב ואמר:


אתה צודק.




החל השני להרצות את הטענות שהיו לו כנגד בעל
דינו.



שמע הרב את דבריו עד תמם ואמר גם לו:




אתה צודק.




שמעה הרבנית שושה, שהרב מצדיק את שניהם,
נגשה אליו ואמרה:




אוי ואבוי לך, רבי. הרי אם שניהם צודקים, מי הוא
החיב בדין אשר ישלם לך תמורת שבתך
בדין? ואם לא ישלמו – מה נאכל?




חשב הרב וחשב, קמט את מצחו, ולבסוף אמר:




שושה, גם את צודקת.



השעון


שנים באו אל רבי יוסף לוקש לדין־תורה. טען האחד
כנגד חברו:




רבי, איש זה גנב ממני שעון.




שאל רבי יוסף:




מנין אתה יודע שהוא גנב?




ענה האיש:



—בדקו ומצאו את השעון חבוי מתחת לחלצתו.



שאל רבי יוסף עוד;




איזה שעון זה היה: שעון כיס או שעון קיר?



פרפרת של ביצים


הרבנית שושה היתה מכינה תמיד פרפרת של ביצים
לשבת, ורבי יוסף לוקש היה אוכל אותה אחרי שהיה
מברך על הכוס, בשובו מבית הכנסת בשבת
בבקר.



פעם אחת התיקרו הביצים, והרבנית שושה לא
הכינה את הפרפרת. שב רבי יוסף מבית הכנסת
בשבת אחרי תפלת הבקר, ברך על הכוס, חפש את
הפרפרת ולא מצא אותה על השלחן




שושה, איפה הפרפרת? – שאל.





לא הכינותי ולא אפיתי, – ענתה שושה.





מדוע? – שאל רבי יוסף.




ספרה לו שושה:




הגיע החרף, והתרנגולות הפסיקו להטיל ביצים.
עד היום עלתה ביצה פרוטה, ועכשו עולה ביצה –
שלש פרוטות.




אורו פניו של רבי יוסף לוקש ואמר:




את רואה, שושה. כמה חכמות הן התרנגולות
הללו?




בשכר פרוטה אחת אין הן מטילות ביצה, ובשכר שלש
פרוטות הן כן מטילות ביצה…


דין תורה


שני סוחרים שכרו ספינה בשתפות, להוביל חטים
לעיר רחוקה. הטעינו את הספינה והשיטוה בים.
נקרה סדק בספינה, ועד שהגיעה אל החוף נרטבו
קצת מן החטים ונתקלקלו.



התחילו הסוחרים לריב. זה אומר: החטים שלך
נתקלקלו. וזה אומר: לא, החטים שלך נתקלקלו.
לא יכלו להתפשר. אמרו: נלך לדין־תורה.



באו אל רבי יוסף לוקש, ושטחו לפניו את הענין.
שמע הרב את דבריהם, עין בגמרא ובפוסקים. חשב
וחשב ולא יכל לתפס את ענין האניה.



אמר לבעלי הדין:




לא ברור לי הדבר. הביאו את הספינה לכאן.



חבית היין


הקהלה הדרז’נאית החכירה לרבי יוסף את מכירת
יין הפסח, כדי שתהיה לו פרנסה רבה יותר.



והרבנית שושה היתה מכינה בערבי פסחים כמה
חביות של יין צמוקים, והעמידה אותן במרתף.
פעם אחת ירדה אל המרתף לשים עין על היין.
פתחה חבית אחת, והנה נפחתה עד החצי.



קראה לרבי יוסף, שיראה מה הדבר. בא רבי יוסף,
בחן ובדק והשתומם:




תוהה אנכי, מאין בא פחת זה!




התחילה הרבנית שושה בוחנת ובודקת ומצאה נקב
בתחתית החבית. אמרה:




עכשו מובן הדבר: היין נזל מן הנקב.




צחק רבי יוסף על תמימותה של שושה ואמר:




אוי שושה, מה ענינו של נקב לפחת היין? הנקב
הוא מלמטה, והיין נפחת מלמעלה…



רבי יוסף מבקש פרנסה


זמן רב לא באו תושבי דרז’נה אל רבי יוסף לוקש
לדין, ולשושה לא היה כסף לאחזקת הבית. הטיחה
הרבנית דברים כלפי בעלה:




מה יהיה הסוף, רבי? אין לי כסף להוצאות.




נגש רבי יוסף אל החלון וצפה לבעלי דין
שיבואו לפניו. ראה שני אנשים הולכים ומנענעים
בידיהם ומדברים בהתלהבות, כאלו הם רבים זה עם
זה. שלח רבי יוסף לוקש את הרבנית שושה החוצה,
שתקרא לאנשים להכנס אל ביתו. נכנסו האנשים.



אמר להם רבי יוסף לוקש:




שפכו טענותיכם, ואשפט ביניכם.




אמרו לו האנשים:




רבי, אתה טועה, אנחנו מדברים זה עם זה, ואין
לנו טענות איש על חברו.




אמר להם רבי יוסף:




אם־כן, אכתב לכם פסק־דין שאין לכם טענות איש
על חברו, ותשלמו לי דמי־פסק.



רבי יעקב ורבי שמואל


שני סוחרים שתפים היו בעיר דרז’נה. שם האחד
רבי יעקב, ושם השני רבי שמואל. רבי יעקב היה
העשיר, ורבי שמואל – בקי במסחר. והיה רבי
יעקב נותן את הכסף, ורבי שמואל עובר ונוסע
בערים, קונה ומוכר. סחרו בשתפות ימים רבים
והצליחו בעסקיהם.



פעם אחת היה רבי שמואל צריך לצאת לדרך
למסחרו, נפרד לשלום מאשתו ובניו ומיעקב
שתפו ונסע.



נמלך רבי יעקב בלבו: זה ימים רבים אנו סוחרים
בשתפות, ומעולם לא בחנתי את שתפי, אם נכונים
החשבונות שהוא מביא לי מן הדרך.
רבי שמואל יצא לדרך בבקר, ובאותו יום צוה
רבי יעקב לרתם גם את עגלתו לשני סוסים, ונסע
גם הוא בעקבות שתפו.



בלילה נכנס אל פנדק דרכים, ושאל את בעלת
הבית:


האם היה פה היום רבי שמואל מדרז’נה?
אמרה לו בעלת הבית:





היה, אכל ושתה, ונסע הלאה.




שכב רבי יעקב לישן, ובבקר צוה את משרתו לרתם
את הסוסים, והם נסעו בעקבות רבי שמואל.



לעת ערב
התקדרו השמים עבים, וגשם שוטף נתך ארצה.



נכנס רבי יעקב לפנדק שבדרך, בקש לו חדר
ומטה לנוח, צוה להתיר את הסוסים ולתת להם
מספוא, ולו ולמשרתו צוה להכין ארוחה. אחרי
שאכל ושתה, שאל את הפנדקאי:




האם היה פה רבי שמואל מדרז’נה?




אמר לו הפנדקאי:




פה הוא. הוא הגיע מקדם, אלא שבגלל הגשם
השוטף נשאר ללון פה הלילה.




אמר רבי יעקב למשרתו, שיעירהו בבקר השכם
כדי שימשיכו בדרכם אחרי רבי שמואל.



ורבי שמואל קם בחצות הלילה, יצא אל החצר, וראה
שעגלתו של רבי יעקב וגם סוסיו עומדים בחצר.
הלך ושאל את הפנדקאי:




מי האיש שבא הנה בערב?





איני מכיר אותו, אך הוא שאל על אודותיך, – ענה לו
הפנדקאי.




הבין רבי שמואל, ששתפו נוסע אחריו לנסותו.



יצא אל החצר והפך את עגלתו של רבי יעקב
כשפניה אל הצד שמשם באה, רתם את העגלה
שלו ונסע.



לאחר שעה קלה קם גם המשרת והעיר את רבי יעקב.



הורה לו רבי יעקב לרתם את העגלה. והמשרת עוד
מאתמול הכין את העגלה כשפניה לצד הדרך
הנכונה, ומכיון שחשך היה, לא ראה המשרת
שהפכו את עגלתו, רתם אותה, התישב רבי יעקב
בעגלה, ונסעו.



הצליף המשרת בסוסים, והנה, לפנות בקר, רואים הם
את העיר דרז’נה לפניהם. הבין רבי יעקב, שזהו
מעשה שתפו שהתל בו, כדי שלא יסע אחריו. אמר
למשרתו:




אל תספר לאיש על אודות כל הדבר אשר קרה לנו.




ובלבו חשב: אשיב לשתפי כגמולו.



בא רבי יעקב אל ביתו וספר לאשתו את אשר עשה
לו שתפו, והוסיף:




הוא התל בי, ואני אהתל בו. סגרי אותי בחדר
שבוע שלם, ותאמרי לכל מי שישאל עלי, כי
יצאתי לדרך עם רבי שמואל שתפי.





בסוף השבוע יצא מן ההסגר החוצה. נודע הדבר
בעיר דרז’נה, שרבי יעקב שב מן הדרך. הגיעה
השמועה גם אל אשת רבי שמואל, והיא באה אליו
לדרש בשלום בעלה.




הראה לה רבי יעקב פנים עצובים ולא ענה. נבהלה
האשה מאד. אמרה לו:




אני משביעה אותך, שתאמר לי את האמת. מה קרה
לבעלי?




התחיל רבי יעקב לדחות אותה בקש. אמרה האשה:


אני מבינה שאסון קרה לו, שאם לא כן, היית אומר
דברים ברורים.




אמר רבי יעקב:


לא אוכל עוד להסתיר את הדבר מפניך. באמת קרה
אסון לבעלך. הוא חלה ומת.




וכששמעה האשה את הדברים האלה, התחילה
לבכות ולילל. היא הלכה לביתה, ובכו עמה בניה
ובנותיה. התחילו הבנים לומר קדיש אחרי אביהם,



והאשה חשבה את עצמה לאלמנה ואת בניה ליתומים.



וכך גם חשבו כל בני העיר.



עברו שלשה חדשים, והגיעו הימים שלפני ערב
הפסח. רבי שמואל השתדל לגמר את עסקיו בערים
שעבר בהן, כדי להגיע הביתה לחג. הוא נסע
בעגלה ולבו שמח, שסוף סוף ינוח בקרב בני
משפחתו. הגיעה העגלה לביתו, והשעה היתה אז
שעת חצות הלילה. בחוץ היה קר גדול, והרפש עמק,
וגשם מטפטף. ירד רבי שמואל מעל עגלתו ודפק על
תריסי ביתו, שהיו כבר סגורים.




פתחו לי!




הקיצה אשתו משנתה ושאלה:




מי פה?




ענה לה רבי שמואל:




אני. האם לא הכרת את קולי?




הכירה האשה את קול בעלה, נבהלה מאד והחלה
לצעק מפחד.



אמר רבי שמואל מאחורי החלון:




מה קרה לך? מה את צועקת? אני בעלך שמואל.




באתי, רק עתה שבתי מדרכי! – אך האשה פחדה
מפני בעלה המת וקראה:




שוב לעפרך! שוב למנוחתך!




והיא לא פתחה לו את הדלת.



והקר גדול בחוץ, והגשם מטפטף וחודר עד
לעצמותיו. כעס רבי שמואל, שאין פותחים לו,
והתחיל דופק ביתר עז.



קראה האשה:




אל נא תפחיד אותי! למען ילדיך הקטנים – שוב
לעפרך!




הבין רבי שמואל, שאשתו חושבת אותו למת, אלא
שאין הוא יודע מדוע. אמר בלבו: אלך אל בתי
הנשואה, הגרה ברחוב הסמוך, ואלון הלילה
בביתה, ומחר אחקר בענין.



הלך רבי שמואל אל בית בתו ודפק בדלת. הקיצה
בתו משנתה ושאלה:




מי פה?





אני, אביך, – אמר רבי שמואל. – שבתי, ואמך לא
פתחה לי את הדלת. פתחי לי את הדלת ואלון
בביתך הלילה.




וכאמה כן פחדה גם הבת מפני אביה והתחילה
מתחננת אליו מן הבית בבכי:




חוס עלי ועל עוללי, אבי היקר. אל תפריע את
מנוחתנו. שוב נא לעפרך.




אמר רבי שמואל בלבו: עכשו ברור הדבר,
שמישהו התל בי. הבה אלך אל בני, שהוא לא אשה
והוא ולא יפחד, ויפתח לי.



אך גם בנו נבהל כששמע את קול אביו.




אבי היקר! – אמר הבן, – מה רע עשיתי לך, שאתה
בא להפחידני מקברך? הלא ישבתי אחריך
שבעת ימי אבל, וגם מקפיד אני לקרא אחריך
“קדיש” יום יום. שוב לעפרך!




ראה רבי שמואל, שאין איש פותח לו את הדלת, והוא
קפוא כבר מקר ורטב כלו ממי הגשם, והלך
לבקש לו מקום ללון. עבר על פני ביתו של הרב רבי
יוסף לוקש, ראה אור מציץ מבעד לבקיעים שבתריסי
החלון, ואמר בלבו: הבה אכנס אל בית הרב, ואלון
הלילה בביתו, ומחר אברר את כל הענין.



נגש ודפק על דלת בית הרב. והרב ישב ולמד
באותה שעה כי מהר לגמר את המסכתא שהיה עסוק
בה, שיספיק לסימה עד הפסח. שמע את הקול
ושאל:


מי דופק?
אני, שמואל, שתפו של רבי יעקב, – ענה רבי
שמואל.




נבהל הרב מאד. ובלילה ההוא נשאר השמש עקיבא
“תקע” ללון בבית הרב בגלל הגשם. קרא רבי יוסף:




עקיבא, מת דופק על הדלת. תקע בשופר ויסור
מעלינו.




חטף עקיבא את השופר והתחיל תוקע. תקע תקיעה,
והמת אשר מאחורי הדלת לא סר, וממשיך לקרא:




פתחו לי את הדלת!




קרא רבי יוסף:




עקיבא! תקע “תרועה”!




תקע עקיבא תרועה, והמת באחת:




פתחו לי את הדלת!





עקיבא! תקע “שברים”! – קרא רבי יוסף כשהוא
רועד מפחד.




תקע עקיבא “שברים”.



באותו רגע הקיצה הרבנית שושה משנתה. היא
שמעה את התרועה והשברים, וחשבה שהעז פועה.



מהרה ויצאה החוצה לראות, שמא בא גנב לגנב את
העז. קפץ רבי שמואל לתוך המסדרון וסגר את
בריח הדלת מאחוריו, התגנב אל החדר, נכנס לתוך
מטת הרבנית, והתכסה בשמיכה להתחמם.



והרבנית חפצה לשוב הביתה, והנה הדלת סגורה.
נגשה אל החלון והתחילה דופקת:


רבי היקר! פתח לי.




אמר הרב ברעדה:




שומע אתה, עקיבא? הנה שנה הרוח, את קולו
לקולה של הרבנית. תקע בשופר, וישוב הרוח
לעפרו.




תקע עקיבא עוד בשופר, והרבנית דופקת ודופקת.



ראתה שאין איש פותח לה, ודפקה על דלתו של
השכן. פתחו לה. ספרה להם מה שארע לה, שיצאה
לרגע מן הבית, ובשובה מצאה את הדלת סגורה ואין
פותחים לה. נגש השכן אל בית הרב ודפק גם הוא:




רבי, פתח את הדלת! רבי!




שמע רבי יוסף לוקש את הקול, ואמר:




עקיבא, שומע אתה? הנה שנה הרוח את קולו. עתה
הוא מדבר בקול שכננו ר' פסח. תקע בשופר!




התחיל עקיבא תוקע שוב בשופר. והשכן ר' פסח
דפק ודפק עד שנואש, הכניס את הרבנית שושה אל
ביתו, עד המחרת, שאז יתברר הענין.



ואמנם בבקר הברר כל הענין. רבי שמואל בא אל
בית המדרש וספר מה שקרה לו. נודע, שרבי יעקב
הוא שהפיץ את השמועה על דבר מותו של שתפו
כענש על שהתל בו ר' שמואל. ענשו את ר' יעקב,
שישלם קנס לעקיבא, שתקע כל הלילה, פרוטות
כמנין “תקע”, ולרבי יוסף לוקש – כמנין “תשרת”.



בפרוטות האלה האלה תפרו סנדלים חדשים לרבי
יוסף לוקש.


החתן


לקחה הרבנית אל ביתה יתומה, שלא היו לה אב ואם,
והיתה לה כבת. מלאו ליתומה עשרים שנה, והיא
עודנה רוקה. שוטה ומכערת היתה, ונוסף על זה
לבושה קרעים תמיד, כי לא השיגה יד הרב להלבישה
בגדים נאים. ולא נמצא חתן בשבילה. עור לא היה
בעיר, ופקח לא חפץ בה. עברו עוד עשר שנים,
והנערה נעשתה בת שלשים. התחילו נשי העיר
מרננות אחרי הרבנית, שאינה יוצאת ידי חובתה
למען היתומה. הלכה הרבנית וספרה לרב. אמר לה
הרב:



− אמנם כן הוא. קחי את עדייך ואת גלת הכסף של
מטי ואת קפסות הכסף של התפלין שלי, תני
למלוה במשכון, וקחי ממנו כסף להוצאות
הנשואין.



עשתה הרבנית כך. לותה מאה וחמשים זוז, תפרה
לנערה בגדים חדשים בחמשים זוז, ומאה הפקידה
בידי הרב לנדוניה ולהוצאות החתונה.



אסף הרב את חשובי העיר ואת חכמיה לבקש יחדו
חתן בשביל הנערה.


החתן


בעיר קטנה אחת היה רב, שהיה גם צדיק ויהודי טוב
במקומו. והיה הרב לובש מעיל לבן ונושא מטה בעל
גלת כסף בידו, ופעמים היה נותן סגלות לחולים
ומקבל פדיונות. אך תם וישר היה באמת ועני
גדול.


רבי שמחה פלאכטי


באותה עיר עצמה גר איש אחד כבן ארבעים, שמחה
שמו, ומשום שהיה הולך תמיד ערום ויחף, ורק
סמרטוט אחד מכסה את בשרו, קראו לו “שמחה
פלאכטי”, כלומר: “שמחה סמרטוט”. הוא היה לא חכם
גדול ולא טפש קטן. בשכר ששה דליים של מים
היה מקבל פרוסת לחם קטנה. בערבי שבתות וחגים
היה עוזר למשרתות בבתי הגבירים לנקות את כלי
הנחשת ולמרק את המנורות, ולחתנות שבעיר היה
בא לשאב מים ולחטב עצים. בשכר זה היו נותנים לו
ללקק אחר הסעודה את השירים שבקערות, הוא היה
יכול לאכל הרבה, אלא שלא היה לו, והיה סובל רעב
ומחסור.



החליטו חשובי העיר באספה, שצריך להשיא את
הנערה היתומה לשמחה.



שלח הרב לקרא לשמחה. בא שמחה אל הרב נושא את
הדליים על שכמו. יצאה הרבנית לקראתו ואמרה לו,
שישאיר את דלייו במסדרון. אמר לה שמחה:



− שוטה, ומה אם יגנבו אותם? הרי זה כל הוני.



נכנס לחדר הרב כשהדליים על שכמו. קבל אותו
הרב בכבוד ואמר לו:
− שמחה יקירי, בן ארבעים אתה והגיעה שעתך
לשאת אשה.



ענה לו שמחה:



− חשבתי שחכם אתה, רבי, כי כלים נאים לך, אבל
עכשו רואה אנכי שהנך שוטה. כי איזה נערה
תסכים להנשא לעני שכמותי!



אמר לו הרב:



− הנה יש לי בשבילך שדוך הגון: נערה ישרה עם
מלבושים חדשים, וגם נדוניה יש לה.



רמז הרב לרבנית שתכניס את הכלה לחדר. הלכה
הרבנית וקראה לה. נכנסה הכלה לבושה בגדים
חדשים ומטפחת אדמה על ראשה. והרב פתח את
הארגז והראה לשמחה, שהארגז מלא מטבעות נחשת
– מאה זוז, הנדוניה של הכלה.



כשראה שמחה את הבגדים הנאים שעל הכלה ואת
ההון העצום שבארגז, קרא אל הרב:



− רבי! אני רוצה לקחת אותה לאשה. הבה נלך אל
החפה.



אמר לו הרב:



− בני, צריך לכתב תנאים ולהלבישך בגדים נאים
קדם, ואחר כך תהיה החתנה.


החתונה


− לא, רבי, – אמר שמחה, – אינני רוצה לחכות. תכף
נלך אל החפה, ואת התנאים נכתב בפעם אחרת.



התחיל הרב נושא ונותן עם שמחה, שיסכים לחכות,



ושמחה התעקש, כי חשש פן יתחרט הרב. נועץ הרב
ברבנית והחליטו למלא את רצונו של שמחה, כי
חששו פן יתחרט הוא. גמרו, שהיום יהיו התנאים.



והחתנה תהיה מחר. יצאו העירה וקבצו מן
התושבים בגדים ישנים והלבישו את שמחה.



ולמחרת עשו את החפה. באו כל יושבי העיר אל
החתנה והביאו מתנות לחתן ולכלה: מעט פולים,
מעט קטניות, מעט גריסים, מעט תפוחי אדמה, מעט
קמח. ונמצאו גם שהביאו כלי בית – קדרות וקערות
ומחבתות, והיו כאלה שנתנו גם כסף במזמן:
רבע הזוז, חצי הזוז וזוז שלם. ואחד הזמין אל ביתו
את הזוג הצעיר לחצי שנה.



התישב הזוג הצעיר בדירתו וחי חיים נעימים: מן
המתנות נאסף אצלם מזון וכסף לששה חדשים
שלמים.


חיי הזוג הצעיר


אחרי שבעת ימי המשתה אמר שמחה פלאכטי
לאשתו:



− אשתי היקרה, כל מה שבביתנו מוצא חן בעיני
מאד, מחוץ לדבר אחד: הסירים והקדרות והמחבתות
שלנו לא למעננו הם, אלא בשביל ילדים קטנים.



צריכים אנו לקנות גדולים מאלה.



הלכה אשת פלאכטי וקנתה קדרות חדשות גדולות
כחביות והתחילה מבשלת שתים־שלש קדרות בבת
אחת. שניהם יכלו לאכל הרבה ולא קלקלו את קבתם.



וכשהיו גומרים סעודה אחת, היו מכינים תכף סעודה
אחרת. כך היו מכינים לעצמם סעודות חמש, שש, שבע
פעמים ביום; וכך תם במשך חדש אחד כל המזון,
שקבלו במתנה בשעת חתנתם. התחילו קונים מזון
בכסף המזמן שנתנו להם ושהיה להם מן
הנדוניה, ועד־מהרה הוציאו גם את כל הכסף.



אמרה אשת פלאכטי לבעלה:



− הנה המזון נגמר, וגם הכסף תם. קח את דלייך
ולך לעבד ולהשתכר, שיהיה לנו כסף למחיה.



אמר פלאכטי לאשתו:
− אשתי האהובה, הרבה שאבתי מים ועבדתי עד
חתנתי. אין לי כח עוד לשאת את הדליים על כתפי.
עתה אני רוצה לנוח מן העבודה.



אמרה לו אשתו:



− כל בני האדם עובדים. עבד גם אתה.
אמר לה פלאכטי:



− לו ידעתי שצריך לעבד גם אחרי החתנה, לא
הייתי הולך אל החפה.


פלאכטי נעשה צדיק


ראה שמחה פלאכטי, שתפוחי האדמה האחרונים
כלים מן השק, ואמר לאשתו:



− הרי גם הרב, שבביתו גדלת, אינו עובד, והוא
אינו רעב. מה הוא עושה?



− הוא צדיק, – אמרה לו אשתו. – לובש מעיל לבן וחוגר
מטפחת על מתניו, ומטה בידו, ושטרימיל על ראשו,
והוא יושב ומתנועע על גבי סדור גדול, לכן באים
יהודים ונותנים לו כסף. ואתה, בעלי היקר, אינך
צדיק, ולך לא יתנו כסף.



אמר שמחה:
− אם כן, אלבש גם אני מעיל לבן ואחגר מטפחת על
מתני, ואקח מטה בידי, ואחבש שטרימיל לראשי,
ואשב ואתנועע על גבי סדור גדול, ואהיה גם אני
צדיק. לכי נא, אשתי האהובה, אל בית הרב, והשיגי
לי את כל החפצים האלה.



הלכה אשת פלאכטי אל בית הרב, עלתה אל העליה
ומצאה את המעיל הישן ואת השטרימיל הישן של
הרב, לקחה גמרא מתוך ארון הספרים של הרב והביאה
לבעלה. לבש שמחה פלאכטי את המעיל וחגר מטפחת
על מתניו, חבש את השטרימיל הישן על ראשו, הוציא
את המקל מן המטאטא, צפה אותו בפח ברזל ולקחו
בידו, ישב אל השלחן והתחיל מתנועע על גבי
“הסדור הגדול” – כלומר: הגמרא.



ישב והתנועע, ישב והתנועע כל היום, ואיש לא
הביא לו כסף.



אמר שמחה לאשתו:



− פה אין איש רואה אותי, על כן אין יודעים שאני
צדיק, ואין מביאים לי כסף. אלך מחר אל בית
המדרש, אתנועע שם, וידעו שצדיק אני.



אכלו ושתו ושכבו לישון. ובבקר קם שמחה, לבש
את המעיל, חבש את השטרימיל, לקח את המטה בידו
הימנית ואת הגמרא עם שק הטלית בידו השמאלית,
והלך אל בית המדרש.



− רק אל נא תאכלי לבדך את כל תפוחי האדמה עד
בואי. השאירי לי את חלקי, שמא ארעב – הזהיר את
אשתו לפני צאתו מן הבית.


פלאכטי בורח היערה


ראו הקונדסים שבחוץ את שמחה פלאכטי והנה הוא
לבוש כאחד הצדיקים וגמרא עבה בידו, ונראה
הדבר מגחך בעיניהם מאד, כי ידעו שעם הארץ הוא.
התחילו לרוץ אחריו ולקרא:



− רבי שמחה פלאכטי! רבי שמחה פלאכטי!



ברח מהם שמחה. הקיפוהו הנערים והשליכו עפר
לעמתו. ושמחה חפץ להנצל מהם, וסר אל רחוב אחר.



רדפו אחריו הקונדסים גם פה. ברח מפניהם אל
השדה. רדפו אחריו הקונדסים גם בשדה. ראה
שמחה שאין מנוס מפני הקונדסים, הרים את רגליו
ורץ בדרך המובילה אל היער, ושם הסתתר בין
העצים והשיחים. חפשו אותו הקונדסים ולא
מצאוהו, ושבו העירה.



ושמחה אמר בלבו: אחכה פה עד שישובו הנערים
העירה, ואחר כך אשוב גם אני. בינתים אתפלל,
כדי שאוכל לאכל תכף בשובי הביתה, שלא
יצטננו תפוחי האדמה.



והוא הוציא את הטלית ואת התפלין והתחיל מתפלל.
ובינתים יצא איש לבוש כאחד הפריצים מבין
השיחים.



והאיש הזה היה הגרף אדוני היער והשדות
והעירה, ששמחה גר בה. הוא הלך לחפש את סוסו
האהוב, שברח מן הארוה בלילה ונעלם.



ראה הגרף שאדם מתפלל ביער והוא לבוש כאחד
הצדיקים היהודים, ואמר בלבו: אולי יוכל זה
להגיד לי היכן נמצא סוסי?



נגש הגרף אל שמחה ושטח לפניו את בקשתו.



ושמחה נבהל מאד בשמעו את שאלת הגרף. הוא אמר
בלבו: מאין אדע היכן סוסו? כלום נביא אני? והוא
שתק ולא ענה.



אמר לו הגרף:



− רואה אני בך, שצדיק אתה, ויכול אתה להראות
נפלאות. אם תגלה לי את המקום ששם סוסי, אתן לך
מתנה יפה.



אמר שמחה בלבו: אומר לו מה שיעלה על לשוני
וילך. אז אברח. והוא אמר:



− סוסך עומד בקצה היער מימין תחת אלון גדול,
ושני זאבים סובבים אותו, והוא נלחם בהם
בפרסותיו, אבל כח אין לו עוד. מהר לעזרתו, פן
יטרף.



הודה לו הגרף ומהר אל המקום שהראה לו שמחה
פלאכטי. ואמנם כך היה, כפי שאמר לו הצדיק:
אמנם הסוס עומד במקום ההוא תחת עץ אלון, ושני
זאבים סביבו. הוציא הגרף את רובהו וירה בזאבים,
את האחד הרג, והשני ברח. אז נגש אל הסוס, לקחו
והובילו הביתה.



והגרף האמין, שהאיש אשר ראה ביער באמת איש
אלהים בעל מופת הוא, ורצה לתת לו מתנה. חזר וחפש
אותו, אך לא מצאו.


שמחה מצליח


ושמחה ברח מן היער, כי פחד פן ישוב הגרף
ויעניש אותו על ששקר לו. בא אל ביתו ואמר
לאשתו:



− הסתיריני, אשתי האהובה. אני חושש פן יבוא
הגרף ויכה אותי.



הסתירה אותו האשה מתחת למטה ונתנה לו שמה
את חלקו מתפוחי האדמה.



והגרף, שלא מצא את שמחה ביער, הלך לחפשו
בעיר. בא אל הרב ושאל:
− היכן הצדיק איש האלהים ובעל המופת שהתפלל
ביער?



לא ידע הרב מי הוא הצדיק. הכניס לביתו את כל
תלמידי החכמים שבעיר אחד אחד, והראה אותם
לגרף.



− אין ביניהם הצדיק שאותו אני מחפש. – אמר
הגרף.
אמר השמש לרב:



− היום התחפש שמחה פלאכטי ולבש בגדים של
יהודי טוב, אך הקונדסים שבחוץ גרשו אותו אל
היער. אולי שמחה הוא האיש שהגרף מחפש.



שלחו לקרא לשמחה. נבהלה האשה מאד, ואמרה
לשמחה:



− לך, פן יבוא הגרף לכאן.



הלך שמחה אל בית הרב.



כשראה אותו הגרף, שמח מאד, השתחוה לפניו
והודה לו, על שגלה את מקום הסוס, ואמר:

− אני רואה שאיש־אלהים אתה, על־כן כל מחסורך עלי
מהיום והלאה.



הלך הגרף ושכר עבור שמחה דירה יפה בשוק העיר,
ושלח לו מזונות לביתו. נתן לו תרנגולות, שיטילו
ביצים ופרות חולבות, ומשרתים ומשרתות מעבדיו
ומשפחותיו. מלא את הבית כל טוב, וגם כסף רב
נתן לו, שיתפר בגדים חדשים ונאים לו ולאשתו.



אז התחילו חיים טובים. בביתו של הצדיק החדש
רבי שמחה פלאכטי. כל היום היו הטבחות אופות
ומבשלות, אופות ומבשלות. רבי שמחה צוה לקנות
קדרות גדולות עוד יותר, והיו מבשלים עשר קדרות
בפעם אחת. והיו שמחה ואשתו מתענגים על רב נחת,
גומרים סעודה ומתחילים סעודה חדשה – מן הבקר
השכם עד שעה מאחרת בלילה.


גנבת הקפסא


והגרף חבב מאד את שמחה פלאכטי וכבדו, ומאשר
היה, כי הוא מחזיק אותו ואת ביתו על חשבונו.



ושמחה יוצא ברחובות לבוש מעיל חדש של משי,
ושטרימיל חדש של עורות תחשים בראשו ומטה של
סוף בעל גלת כסף בידו, והקונדסים חוששים
לגעת בו, פן יחרה בהם את הגרף, שהוא שומר על
כבודו של איש האלהים שלו. ורבי שמחה אוכל
ושותה וישן, ובין אכילה לאכילה היה מתנועע על
גבי הסדור הגדול.



והנה קרה מקרה, ומבית הגרף נגנבה קפסה, שהיתה
מלאה אבנים טובות ומרגליות – כל הונו של הגרף.
חפש אותה הגרף ולא מצא. הוא היה בטוח, שרבי
שמחה פלאכטי יגיד לו תכף היכן הקפסה ומי
הגנב, אלא שלא חפץ להטריח את איש האלהים,
ונסה למצאה בעצמו. חפש בכלי כל עבדיו
ושפחותיו, ובבתי כל האכרים אשר ישבו
באחזתו, ורק כשנוכח, שאין עוד סכוי למצא את
הגנבה, העז לפנות אל רבי שמחה.



שלח הגרף מרכבה להביא את שמחה אל אחזתו,
וספר לו על אודות הגנבה, ובקשהו לגלות את
הגנב.



נפל לב רבי שמחה עליו. והוא חשב בלבו: מאין אדע
מי הגנב והיכן הגנבה? כלום נביא אנכי? והוא
פחד, שמא הפעם יתגלה הדבר, שהוא שקר גם
בפעם הראשונה, ויעניש אותו הגרף ענש קשה, תחת
כל הטוב שעשה לו עד הנה.



הוא בקש לו שהות של זמן ואמר בלבו: הבה אדחה
לימים אחדים את הרגע, שבו תגלה תרמיתי. והוא
אמר אל הגרף:



− בעוד שלושה ימים אגלה את הגנב ואשיב לך את
הקפסה.


המופת השני


הושיב הגרף את רבי שמחה בבית המוכסן היהודי,
צוה להאכילו ולהשקותו מכל הטוב והמשבח
שנמצא בביתו ובכל הכפר. אך רבי שמחה לא טעם
מן האכל והמשקה, כי נפשו מרה וגם שנתו נדדה.



והגרף שמח מאד. הוא היה בטוח, שבעוד שלשה ימים
תשוב הגנבה אליו והוא ספר זאת לכל שכניו ולכל
תושבי הכפר. נודע הדבר בכל הסביבה, וגם
לגנב, שגר באותו הכפר. נבהל הגנב מאד. הוא
פחד שמא יגלה אותו איש האלהים היהודי ותהיה
אחריתו מרה. אמר בלבו: אלך ואתודה לפניו.
ובלילה, כשרבי שמחה פלאכטי מתהפך על
משכבו, כי אינו יכול לישון מרב צער, דפק מישהו
על חלון חדרו. ירד שמחה מעל מטתו ופתח את
החלון, והנה איש רומז לו שישתק.



− צא אלי, – אמר לו האיש בלחש. – דבר נחוץ לי אליך.



יצא אליו רבי שמחה חרש בעד החלון. ספר לו
האיש:



− אני גנבתי את הקפסה. באתי להתודות לפניך
ולבקשך שתסלח לי ולא תגלה לגרף את אשמתי
פן יהרגני.



הבטיח לו שמחה, שלא יגיד לגרף, והגנב הראה
לו את המקום, שבו הסתיר את הקפסה.



ביום השלישי בא הגרף אל שמחה. אמר לו שמחה:



− לא מעשה בני אדם הוא, כי אם ידי השדים היו
בגנבה. אך את מקום הקפסה אני יודע. בוא אחרי
וקרא לעבדיך, שילכו גם הם אתנו.



הלכו כלם אחרי שמחה פלאכטי. הביא אותם אל
המקום הידוע לו וצוה לחפר שם באדמה. חפרו
עבדי הגרף ומצאו את הקפסה.



אחר הדברים האלה גדל עוד יותר כבודו של רבי
שמחה בעיני הגרף. גם רבים מהיהודים התחילו
מכבדים אותו כבעל־מופת. כי המוכסן, שלא ידע על
דבר בוא הגנב בלילה, העיד ונשבע שהוא ראה
בעיניו, כיצד גלה רבי שמחה את הגנבה.



והגרף ספר לכל מכיריו על אודות האיש הקדוש הגר
בעירו. נודע הדבר גם בחצר המלך. בקש המלך
את הגרף שיביא אליו את רבי שמחה, כדי לנסותו,
אם באמת יודע נסתרות הוא.



הביא הגרף את רבי שמחה אל חצר המלך והציג אותו
לפני המלך.



אמר המלך אליו:



− מחר תבוא אלי ואנסה אותך אם באמת יודע אתה
כל נסתר.



שמע רבי שמחה את הדבר ונבהל:



האם נביא אנכי, שאדע כל נסתר? והוא התעצב מאד:



עתה ודאי יתגלה כל הדבר, והמלך יענישני
ענש כבד.



יצא רבי שמחה מלפני המלך עצוב ונואש. הוא לא
יכל לאכל ולשתות מחמת דאגה רבה. ישב כל
הלילה וחשב מה עליו לעשות. החליט, שיתודה
לפני המלך על כל אשר עשה, כדי שיהיה ענשו
קל.


המופת השלישי


ובבקר אסף אליו המלך את כל שריו לטכס עצה,
במה ינסו את בעל המופת. החליטו לשים צפור
קטנה בכלוב ולסגר את הכלוב בארון, ולהביא את
רבי שמחה, שיגיד מה עשו פה.



הביאו צפור קטנה וחפצו להכניסה לכלוב. נשמטה
הצפור מידיהם ועפה לה. תפשוה ונשמטה שנית
מידיהם. חטפו אותה בפעם השלישית, והפעם לא
יכלה להשמט עוד. הכניסוה לכלוב, ואת הכלוב סגרו
בארון. אז קראו לרבי שמחה שיכנס ויגיד מה עשו
פה.



נכנס רבי שמחה ועמד לפני המלך ואמר:



– אל תשאל אותי כלום, אדוני המלך. אני בעצמי
אגיד את הכל: שתי פעמים נחלצה הצפור מיד,
ובפעם השלישית הנה נלכדה.



מחשבתו של רבי שמחה היתה: שתי פעמים עלה
בידו להוליך שולל את בני האדם, ועתה, בפעם
השלישית, לא ינצל עוד מענש.



אך המלך לא נתן לו לגמר את דבריו, כי חשב,
שרבי שמחה מדבר על אודות הצפור ששמו
בכלוב, ובכן – הנה ידע את הנסתר, ובעל־מופת הוא
ואיש קדוש באמת.



חלק לו­ המלך כבוד גדול, נתן לו אוצרות זהב וכסף,
ושלחו לביתו בשלום.



ומני אז ידעו כל בני המדינה, שרבי שמחה
פלאכטי איש אלהים קדוש ובעל־מופת הוא.



לבש רבי שמחה כל ימיו מעיל לבן, ושטרימיל של
עור תחשים, ונשא בידו מטה בעל גלת כסף,
והתנועע על גבי הסדור הגדול, והטבחות
בשלו לו קדרות רבות וגדולות. עשו הוא ואשתו
סעדות רבות יום יום עד יום מותם.


בני טפש

בני והתרנגלת


בני טפש היה משרת בבית אדונו. פעם אחת אמרה לו
גברתו:



– לך, בני, אל האטליז וקנה לי תרנגלת.



לקח בני את הכסף בידו והלך אל האטליז. התחיל
בני בודק לברר לו תרנגלת יפה ושמנה. אמר לו
הקצב:



– לחנם אתה בודק. כל התרנגולות יפות הן, כלן
כמו שמן טהור.



אמר בני בלבו: אם הקצב אומר, שהתרנגלת דומה
לשמן סימן ששמן טוב מתרנגלת. אלך אפוא
ואקנה שמן.



הלך בני אל החנות ובקש לתת לו שמן. הראה לו
החנוני את השמן ואמר:



– ראה שמן משבח זה. הוא בהיר כשמן.



אמר בני בלבו: החנוני משבח את שמנו ואומר,
שהוא בהיר כשמן. סימן שהשמן יפה מן השמן.
אלך אפוא ואקנה שמן.



הלך בני אל חנות של שמן ובקש לתת לו שמן. שבח
החנוני את השמן ואמר:



– הרי לפניך שמן יפה, צלול כמים.



אמר בני בלבו: החנוני אומר, שהשמן צלול
כמים. סימן, שהמים יפים מן השמן.



הלך אל הבאר, שאב והביא לגברתו דלי מלא מים.


בני והגפרורים


פעם אחרת אמרה הגברת לבני:
– לך, בני, אל החנות וקנה לי גפרורים. אבל תבדק
אותם אם הם נצתים היטב.



לקח בני את הכסף, הלך אל החנות וקנה קפסת
גפרורים. אז רצה לבחן אותם, אם הם נצתים היטב.



הוציא גפרור אחד והציתו; גפרור שני והציתו;
גפרור שלישי והציתו; וכך הצית את כל
הגפרורים, החזיר את הקיסמים לקפסה והביא
לגברתו. הוציאה הגברת גפרור אחד, חככה אותו
וחככה אותו ולא נצת. זרקה אותו, והתחילה להצית
גפרורים אחרים, וגם הם הם לא נצתו. אמרה הגברת
לבני בכעס:



– שוטה, האם לא אמרתי לך, שתבדק את הגפרורים
תחלה?



ענה בני:



– אמנם כך עשיתי. בדקתי את כל הגפרורים, וכלם
נצתו היטב.


בני מדיק בתפקידו


פעם אחת צריך היה אדונו של בני לצאת לדרך
בבקר השכם. אמר לבני:



– בני, העירני בשעה חמש, כדי שלא אאחר את
הרכבת.



– טוב, – ענה בני, – אעיר אותך בחמש.



עלה האדון על מטתו ושכב לישון.



בשעה שלש נגש בני למטתו של אדונו ומשך
בשרוול כתנתו:



– קום, אדוני, התעורר…



הקיץ האדון וקפץ מעל מטתו. הביט בשעון וראה,
שרק שעה שלש הגיעה. רגז על בני ואמר לו:
– שוטה, הלא אמרתי לך, שתעירני בשעה חמש, ולא
בשעה שלש. למה הערת אותי?



אמר לו בני:



– אל תכעס, אדוני. אני בכונה הערתי אותך, כדי
להגיד לך, שלא הגיעה עוד שעה חמש, וכי אתה
יכול לישון עוד.


בני והסנדלים


אמר האדון לבני:
– לך, בני, והבא לי את סנדלי מחדר המטות.



הלך בני והביא סנדל אחד ונעל אחת.



כעס בעל הבית ואמר לו:



– שוטה! סנדל ונעל – האם זוג הוא?



הלך בני אל חדר המטות, ומיד שב ואמר:



– גם שם נשארו סנדל אחד ונעל אחת. זוג אין לך
כלל, אדוני.


בני מאחורי הדלת


פעם אחת חזר בני לבית אדונו בשעה מאחרת. הדלת
כבר היתה סגורה, והוא לא יכל להכנס. דפק בני על
הדלת. התעוררה המבשלת, נגשה אל הדלת ושאלה:



– זה אתה, בני?



נענע בני בראשו לחיוב.



ראתה המבשלת שאין עונים, חזרה ושכבה על מטתה.



ראה בני שאין פותחים לו את הדלת, ודפק עוד פעם.



ירדה המבשלת שוב מעל מטתה, נגשה אל הדלת
ושאלה:



– מי זה דופק? אתה, בני?



ושוב נענע בני בראשו.



ראתה המבשלת שאין עונים, חזרה ושכבה על מטתה.



ראה בני שאין פותחים לו, התישב על המפתן
והתנמנם.



בבקר פתחה המבשלת את הדלת וראתה את בני
ישן על המפתן. שאלה אותו:



– מדוע לא נכנסת הביתה?



אמר לה בני:



– דפקתי לא פתחת לי.



אמרה המבשלת:



– מדוע לא ענית כששאלתי מי דופק?



ענה בני:



– לא עניתי? הלא נענעתי בראשי!


ישובאים מן הכפר

הסדר


הגיע ערב פסח. בבית היהודי הישובאי היה הכל
מוכן וכשר לפסח. הכלים מצחצחים, הפמוטים על
השלחן, ונרות דולקים בהם. גם מצות מנחות מתחת
למפה לבנה. וגם יין אדם מזהיר בבקבוק לפני
האש. גם בעל־הבית ואשתו לבושים בגדים חדשים,
אלא שאין הם יושבים אל השלחן, כי לא ידעו כיצד
עורכים את הסדר.



בשנה שעברה היה אצלם אורח, בחור מן הישיבה,
שהורה להם מה לעשות, ובשנה זו אין מי שיורה
להם. קמט הישובאי את מצחו, חשב מחשבות, הביט
בהגדה כה וכה, הפך דף לכאן ודף לכאן – ומאום לא
הבין ומאום לא ידע.



שאל הישובאי את אשתו:



– אולי את זוכרת כיצד נערך הסדר בשנה שעברה?



ענתה האשה:



– גם אני שכחתי.



התיעצו מה לעשות והחליטו, שהאשה תלך ותעמד
מאחורי חלון בית היהודי הישובאי השני הגר
בכפר, ותראה מה שזה עושה, ויעשו כמוהו.
הלכה האשה ועמדה מאחורי חלון היהודי השכן,
והסתכלה לראות מה שנעשה בפנים הבית.



ראתה והנה הישובאית השכנה עומדת בוכה לפני
בעלה, והוא מצליף על גבה בחבלים של מושכות
העגלה, אחת ושתים, אחר כך תפס בשער ראשה
וסחב אותה על הרצפה בכל החדר הנה והנה, וכל
מכה ומכה לוה בהטפה:



– הרי לך פסח, והרי לך סדר, והרי לך חג.



אחר כך ישבו שניהם אל השלחן, אכלו כפתאות
והלכו לישון. חשבה האשה, שכך עורכים את הסדר.



שבה הישובאית אל ביתה אבלה וחפוית ראש, נעמדה
בקרן זוית ולא אמרה כלום, כי פחדה מפני
המכות.



שאל אותה הישובאי:



– מה ראית אצל השכן?



שתקה האשה ולא אמרה.



שאל הישובאי שנית:



– הלא תגידי מה ראית שעושים שם?



שתקה האשה ולא אמרה.



כעס הישובאי על אשתו, שהיא שותקת ואינה
עונה, ואמר לה:



– אם לא תעני, יהא סופך רע ומר.



הלך והביא את מושכות העגלה מן הרפת. ראתה האשה
את המושכות בידו והתחילה לבכות, אך לא אמרה
דבר.



החל הישובאי להצליף על גבה בחבלים ולמשך
בשערות ראשה ולסחב אותה על הרצפה. ועל כל
מכה ומכה שהוא מכה אותה, הוא מוסיף:



– הרי לך פסח, והרי לך סדר, והרי לך חג.



כשנלאה הישובאי מלהכותה ועזב אותה, נגבה
הישובאית את הדמעות מעל עיניה ואמרה:



– אם ידעת בעצמך כיצד עורכים את הסדר, למה
שלחת אותי עוד לכתת את רגלי בבץ ולראות מה
שעושה השכן?


הישובאי והתנין


ישובאי אחד רצה להשיא את בתו לתלמיד חכם. הלך
העירה, נכנס אל ראש הישיבה ואמר לו:
– תן לי חתן לבתי, שיהיה למדן ומשלם בכל
המעלות.



וראש הישיבה ידע, שהישובאי עשיר גדול,
והבחור אשר יהיה לו לחתן יתענג בביתו על כל
טוב. הלך ובחר מכל בני הישיבה את הגדול
שבלמדנים ובמתמידים, והועיד אותו לחתן לבת
הישובאי.



הזמין הישובאי את החתן לביתו. ישב הבחור בכפר
ולמד את התורה בנגון יפה כל היום. מצא הדבר חן
בעיני הישובאי.



היה מנהג בכפר, שחתני היהודיים הישובאים
יביאו דורון לפריץ, אדון הכפר. נתן היהודי לחתן
חצי עגל שחוט, ושלח אותו אל ארמון הפריץ.



בדרך הקיפו כלבים את החתן. נבהל הבחור, זרק
מידו את הבשר וברח.



אכלו הכלבים את הבשר, והחתן התיצב לפני
הפריץ בידים ריקות.



שאל אותו הפריץ:



– היכן הדורון שהבאת?



אמר לו הבחור בקול רועד מפחד:



– הכלבים אכלו את הדורון בדרך.



כעס הפריץ על החתן וגרש אותו.



כשנודע הדבר לישובאי, כעס על ראש הישיבה:
– למדן נאה הוא, שלא ידע לגרש את הכלבים!



צוה לרתם את העגלה, הושיב בה את הבחור והביאו
העירה אל ראש הישיבה.



– בחור זה אינו מוצא חן בעיני, – אמר הישובאי אל
ראש הישיבה. – תן לי חתן אחר, טוב ממנו.



השתומם ראש הישיבה והחל לחקר מדוע. ספר לו
הישובאי מה שקרה והוסיף:



– אני רוצה בלמדן, שלא יפחד מפני הכלבים.



הלך ראש הישיבה והביא את הבחור, ששמש כעוזר
לשמש, בחור בור ועם הארץ, הציגו לפני
הישובאי ואמר לו:



– הרי לך חתן שלא יפחד מפני הכלבים.



הזמין הישובאי את החתן החדש לביתו. שלח אותו
להביא דורון חצי עגל שחוט לפריץ. העמיס הבחור את
הבשר על שכמו, לקח בידו מקל חזק והלך.



בדרך הקיפוהו כלבים. הכה אותם הבחור במקלו
שוק על ירך והניסם. בא הבחור אל הארמון ומסר את
הדורון לפריץ.



נתן לו הפריץ במתנה שק של חטים. הביא הבחור את
השק אל בית הישובאי. ראה הישובאי שחתן זה
אינו פוחד מפני הכלבים וידע שהוא למדן אמתי.



שמח עליו מאד, ערך חפה והשיא לו את בתו, וגם
נתן לו נדוניה כסף רב.


בשעת “כורעים”


ישובאי אחד נתקשה כל ימיו: מה עושים ביום
הכפורים בשעת “כורעים”? שאל את כל מכריו בעיר,
ואין אומרים לו. רק צוחקים ועונים: לא כלום. הבין
שסוד הוא, ואין רוצים לגלות לו.



פעם אחת עבר הלך, תלמיד חכם, דרך הכפר. סר אל
בית הישובאי לבקש נדבה. אמר לו הישובאי:
– אתן לך כמה שתבקש, רק אמר לי: מה עושים ביום
הכפורים בשעת “כורעים”?



אמר לו ההלך:



– ביום הכפורים בשעת “כורעים” אוכלים פולים,
שמכינים מבעוד יום בכנפות הטלית.



שמח הישובאי, שסוד הכורעים ידוע לו,
וכשהגיע ערב יום הכפורים, אמר לאשתו לבשל לו
פולים.



וביום הכפורים, כשכרעו כל המתפללים כרע
גם הישובאי, שכב שטוח על הארץ, ולעס. כל
המתפללים קמו כבר, והוא עוד שוכב.



החלו מושכים אותו המתפללים בטליתו:



– רבי יהודי, קום, למה תשכב עוד? די!



הפך הישובאי את פניו אליהם ואמר:



– אשריכם, ששניכם טובות ופוליכם רכים, ואני – מה
אעשה ששני רעות ופולי קשים?…


הזולל


ישובאית אחת, שהיתה בעלת פנדק בכפר, ישבה
בפנדקה. נכנס אורח ובקש לאכל. שאלה אותו
הישובאית:



– מה אתה רוצה לאכל?



השיב האורח:



– בשר ודגים.



– אין לנו דגים, – ענתה הישובאית, – כי אין פה נהר
במקום הזה, וגם בשר אין, כי אין לנו שוחט
בכפר.



אמר האורח:



– אם כן, תני לי חמאה, זבדה, גבינה.



נאנחה הישובאית:



– אין. הפרות חדלו לתת חלב.



– אם אין – אין מה לעשות, – אמר האורח. – תני לי אפוא
דג מלוח.



– אוי, גם דג מלוח אין, – ענתה הישובאית. – בעלי
צריך להביא דגים מלוחים מן העיר, אבל רק עכשו נסע
לשם, ולא ישוב במהרה.



ראה האורח שאין כלום ושאל:



– ולחם יש לך?



הביטה הישובאית עליו בהשתוממות ואמרה:
– הכל הוא מבקש: בשר ודגים, חמאה וזבדה
וגבינה, דגים מלוחים ולחם! מעולם לא ראיתי עוד
יהודי זולל שכזה!


חליפין של אבנים בעצמות


בעת אחת היו שני בני אדם בשתי ערים רחוקות זו
מזו, שביניהן נמצאה העיר הגדולה, אשר בה היה
נערך מדי פעם היריד הגדול. באחת מהן חי אברך
צעיר, ובשניה – מלמד.



האברך היה בחור מן הישיבה. לקח אותו איש אחד
לבתו, נתן לו נדוניה ודירה בביתו, והאכילו על
שלחנו כל הימים עד שיהיה לרב.



והמלמד היה קדם עוזר למלמד אחר, ולקח אותו
הגביר כחתן למבשלת אשר בביתו, נתן לו את
הקפוטה הישנה שלו ועשה אותו למלמד.



חיו שני האנשים זה בעירו וזה בעירו, כדרך
שחיים בני אדם: האברך אכל בשר ושתה יין, עין
בספר וסלסל בשערו; והמלמד – מלמד ילדים, אוכל
עצמות ושותה מים, ורוצה להיות עשיר.



פעם אחת אמר חותנו של האברך:



– עשר שנים הייתי מפרנס אותך ואת אשתך ואת
ילדיך. עתה הנה הגיעה השעה שתהיה לרב. ואם
לא – לך ופרנס את משפחתך בכחות עצמך.



אמר האברך בלבו: לא דבר גדול הוא. אתפרנס
בעצמי. אלך ואהיה סוחר. זוהי מלאכה קלה: קונים
בזול ומוכרים ביקר.



יצא לשוק וראה חנות של אבנים טובות. שאל למחיר
אבן טובה. אמרו לו, כי מחירה אלף שקל. הלך הלאה.
ראה חנות של בדי משי. שאל למחיר האמה, ואמרו
לו, כי מחירה מאה שקל. הלך וחשב: אלף שקל סכום
עצום הוא, וגם מאה שקל סכום רב. אלך ואחפש סחורה
אחרת בזול. הלך ואסף עגלה מלאה אבנים.



והמלמד גם הוא החליט באותה שעה להיות סוחר, כי
המלמדות אינה מביאה עשר. אמר בלבו: למה אשב עם
הילדים ואשתכר פרוטות? הבה אצא לסחר, כי
המסחר שכרו בצדו ומלאכה קלה היא, ואין לי צרך
אלא במעט ערמומיות ומעט מזל.



התחיל לחפש בביתו דברים שאפשר למכרם, שהרי
בלי סחורה אי אפשר לסחר. חפש וחפש, עד שמצא
בקרן זוית גל של עצמות, שנצברו אצלו במשך
הימים שהיה מלמד, מארוחות העצמות.



שמח המלמד על המציאה, והחל לחשב כיצד יתחיל
במסחר. אמר בלבו: איזה מחיר יתנו לי בעד
העצמות היבשות האלה? צריך למכר אותן באפן
שלא ידע הקונה מה הוא לוקח.



אף האברך חשב מה יעשה עם האבנים אשר אסף. אמר
בלבו: בעד האבנים יתנו לי מחיר מעט, שלא
יספיק לי לפרנסת ביתי. צריך למכר אותן באפן
שלא ידעו הלקוחות מה הם קונים.



הלך וכסה את האבנים במחצלות ובסדינים, קשר
אותן בחבלים ונסע אל העיר הגדולה ליריד הגדול,
למכרן שם בלי שיראה הקונה את הסחורה.



וגם המלמד שם את העצמות שלו בעגלה, עטפן
במחצלות ובסמרטוטים, קשר אותן בחבלים ונסע אל
העיר הגדולה ליריד הגדול, למכרן שם מבלי
שיראה הקונה את הסחורה.



וביריד הגדול שבעיר הגדולה נפגשו שני
האנשים עם הסחורה שבעגלותיהם: האברך בעל
האבנים, והמלמד בעל העצמות. עמדו שניהם במקום
אחד בככר השוק, וגורל אחד היה לשניהם: בני
האדם משכו בכתפיהם וצחקו, בשמעם, שהסוחרים
אינם חפצים להראות את סחורתם ולומר מה היא.
עמדו שניהם וחכו לקונים – ואין!



אך לב המלמד לא נפל. הוא התבונן סביב, ראה את
האברך העומד על יד עגלתו, שהוא לבוש יפה, ואמר
בלבו: ודאי עשיר הוא. פנה אליו ואמר:



– אברך צעיר, אולי תקנה את סחורתי כמות שהיא –
בלי לדעת מהי?



השיב לו האברך:



– אף אתה קנה את הסחורה שלי בלי לדעת מה היא.



הרהר המלמד בלבו: האם יכול להיות, שצעיר זה
יהיה ערום כמוני? ודאי לא. נניח, שסחורתו דלה
– למשל קמח דגן. הרי גם עגלה מלאה קמח שויה
גדול פי כמה מן העצמות שלי.



אמר לאברך:



– הבה נתחלף בסחורותינו, אם רצונך בכך.



הרהר גם האברך בלבו: ודאי מלמד זה שוטה הוא,
ולא יערים כמוני. ונניח, שסחורתו דלה. למשל:



צמוקים כבושים. הרי גם עגלה מלאה צמוקים שויה
גדול פי כמה מן האבנים שלי.



השיב למלמד:



– מסכים.



החליפו שני האנשים, המלמד והאברך, את
עגלותיהם זו בזו ונסעו לבתיהם, זה לעירו וזה
לעירו, שמחים וטובי לב על העסקים שעשו. ורק
כשהסיר המלמד את מעטפת העגלה ומצא בתוכה את
האבנים, אמר לאשתו:



– וי, וי! ערמומיות היתה לי, אלא שמזל חסר לי.
ואף האברך, כשהסיר את מעטפת עגלתו ומצא
בתוכה את העצמות, אמר לאשתו:



– לא הצלחתי הפעם. בזול קניתי, אך ביקר לא
מכרתי.



ומאז יאמר: חליפין של אבנים בעצמות.


הרשלי אוסטרופולר

אבן שהם כביצת תרנגלת


איזיק הגביר ואשתו רחל הגבירה היו קמצנים
שאין דגמתם. על עצמם היו מבזבזים ממון הרבה:



ישבו בדירה נאה, אכלו ממתקים ומעדנים, לבשו
מחלצות ושכרו להם משרתים ומשרתות, אלא שלא
נתנו מימיהם פרוטה או פרוסת לחם לעני.



פעם אחת בא הרשלי אוסטרופולר לעיר, שבה ישבו
איזיק ואשתו. שמע הרשלי על דבר עשרם ועל דבר
קמצנותם. אמר בלבו:



– הבה אנסה אני את כחי. אולי יעלה בידי להשיג
מהם דבר מה.



והגביר היה תמיד נוסע בדרכים, לרגל עסקיו
המרבים במרכבה רתומה לשני סוסים, ורכב בעל
זקן עב ומגדל ובעל כתפים רחבות, שכפתורי כסף
נוצצים עליהן, נוהג את הסוסים. ראה הרשלי,
שהגביר ישב במרכבה, והסוסים טסו כנשרים
לארך הרחוב, המוביל אל מחוץ לעיר – מהר ולבש
קפוטה של שבת, סלסל את פאותיו, סרק את זקנו ובא
אל בית הגביר.



– מה חפצך? – שאלה אותו הגבירה. שיצאה לקראתו
אל המסדרון עדויה אבנים יקרות ולבושה בגדי
משי.



אמר הרשלי:



– את האדון הגביר אני מבקש לראות.



אמרה הגבירה:



– תוכל להגיד לי את מטרת בואך, כי אין בעלי
שומר סוד מפני.



אמר הרשלי:



– לא, רק עם הגביר אני רוצה לדבר, כי עסק חשוב יש
לי בשבילו.



אמרה האשה:



– כשאין בעלי בבית, מנהלת אני את העסקים פה.



תוכל לומר לי במה הענין, כי בעלי יצא זה עתה
לדרך ולא ישוב עד ערב שבת.



עקם הרשלי את פניו בצער ואמר:



– חבל, חבל שהגביר איננו. שמעתי, שהוא ממחה
לעניני אבנים טובות. והעקר שאיש ישר הוא ואפשר
לסמך עליו שלא ירמה. לכן רציתי להציע לפניו את
העסק שיש לי. מבטחני, שהעסק יכניס רוחים רבים.



אבל הרי אין הגביר בביתו. חבל.



והוא פנה אל הדלת ואמר:



– שלום, גברתי.



אך הגבירה, בשמעה שיש עסק באבנים טובות,
המבטיח רוחים רבים, קראה:



– אל נא, רבי יהודי. למה זה אתה נחפז ככה? הכנס
נא לחדר, תנוח מן הדרך ונשוחח.



והרשלי עשה את עצמו כמפקפק:



– אני צריך לדבר על אודות העסק רק עם הגביר
בעצמו, והוא איננו.



– בכל זאת, – הפצירה בו הגבירה, – הלא תכנס. אנא,
אנא.



והיא פתחה את דלת חדר האורחים לרוחה וחיכה אליו
בחן.



הרשלי נכנס. בקשה אותו הגבירה לשבת, והוא
ישב. קראה הגבירה למשרתת וצותה לשים על
השלחן לחמניות ומשקה.



– אנא, טעם נא, – הפצירה הגבירה.
הרשלי שתה ואכל; ובאותה שעה התחילה הגבירה
מפצירה בו שיגלה את סוד העסק.



אמר לה הרשלי:



– השבעי לי, שלא תגלי לאיש זר.



נשבעה הגבירה. אז גחן אליה הרשלי ולחש:
– הראית מימיך אבן שהם גדולה כביצת תרנגלת?



היודעת את מה שויה של אבן שהם גדולה כביצת
תרנגלת?



האשה נפעמה, בשמעה את הדברים האלה: אבן שהם
גדולה כביצת תרנגלת, הרי זה הון עצום!



והרשלי הוסיף:



– אמרו לי שיש פה בעיר איש אחר, שגם הוא ישר
ואפשר לסמך עליו, אלא שבעלך יש לו יותר הבנה,
והוא ישר יותר.



והוא קם מעל הכסא כעומד לצאת.



האשה נבהלה מאד. היא היתה להוטה כל כך אחרי
הון, ופחדה שמא יעבר העסק המשבח הזה באבן
השהם לאיש אחר, וירויח הוא, ולא בעלה. והיא
החליטה בלבה, שלא לתת להרשלי לעזב את ביתה
ויהי מה. אמרה לו:



– יודע אתה, חביבי, רעיון צץ במחי: הן ביתי רחב
ידים. די מקום ימצא בו בשבילך. שב אפוא בביתי
עד שישוב בעלי הביתה.



ענה לה הרשלי:



– תודה רבה לך, גברתי, אך עלי למהר לגמר את
העסקה, כי הרי יש לי אשה ובנים וצריך לפרנסם.



הכסף נחוץ לי תכף לשלח לאשתי.



אמרה האשה:



– הנה אני אתן לך קצת כסף לשלח לאשתך.
היא נתנה לו חמשה שקלים, והרשלי הלך אל בית
הדאר, שלח את הכסף לביתו, שב אל בית הגביר
וישב בו שבוע תמים. אכל ושתה והתענג על כל
טוב. מטה הציעו לו בחדר מיחד, והמשרתים עמדו
תמיד הכן לשרתו. והגבירה באה תמיד לשוחח
עמו, שלא ישתעמם עד שובו של הגביר. בקצור,
הרשלי אוסטרופולר חי כאחד הגבירים.



בערב שבת, עם שקיעת החמה, שב הגביר רבי איזיק
לביתו.



ספרה לו הגבירה על אודות האורח שבבית ועל
אודות העסק החשוב שיש לו. שמח הגביר שמחה רבה
ואמר לגבירה:



– אל תספרי לאיש. במוצאי שבת אדבר עמו.



ערך את השבת ברב פאר. את הרשלי האכילו והשקו
בכבוד מלכות. כשהגיע מוצאי שבת, הציגו את
המחם על השלחן, והניחו מיני מתיקה. הגביר רבי
איזיק הצית סיגר מפיץ ריח נעים, וסיגר שני נתן
להרשלי. עשנו שניהם, שתו והיטיבו את לבם,
ושוחחו. מענין לענין הגיעו לענין אבנים טובות.
אמר הגביר:



– הראה נא לי את אבן השהם שלך.



אמר הרשלי:



– האם אמרתי, שיש לי אבן שהם?



נפעמו הגביר והגבירה וקראו:



– ומה אפוא אמרת?



– אני לא אמרתי, שיש לי אבן שהם. הענין כך הוא:



אני סובב בכפרים וקונה מכל הבא ליד. יכול
להיות, שתבוא לידי אבן שהם גדולה כביצת
תרנגלת. או אז אביא אותה, בלי נדר, לרבי איזיק
ולא לאחר. אלא אמר נא לי, רבי איזיק, כמה עלי
לשלם בעדה?



מובן מאליו שהגביר כעס על הרשלי, על אשתו ועל
עצמו, וכל השמחה שבבית הפכה לעצב. אך הרשלי
את שלו עשה, וקבל כסף ומזונות שבוע תמים בבית
הגביר הקמצן רבי איזיק.


מה עשה אבא


עוד מעשה בעשירים קמצנים. הדבר היה בימי החרף.



הרשלי אוסטרופולר הלך כל היום בדרך. הקר
היה גדול, ותרמילו של הרשלי ריק, אין בו שום דבר
הראוי למאכל, ואכסניה אין בדרך. היה הרשלי
קפוא מקר ורעב ככלב.



לעת ערב הגיע הרשלי עד אכסניה יהודית שעמדה
בכפר. שמח הרשלי מאד, נכנס פנימה, התחמם קצת
ליד התנור, ובקש שיתנו לו לאכל. הביטו
הפנדקאים על בגדיו הקרועים, והבינו שאיש עני
הוא ולא ישלם. אמרו לו:



– אין לנו אכל.



אמר הרשלי:



– תנו פרוסת לחם, כי רעב אנכי מאד.



ענו לו:



– גם לחם אין בבית.



ראה הרשלי, שהבית אינו דומה לבית עניים כלל
וכלל, אלא שיושביו אנשים רעים וקמצנים. אמר
בלבו: המתינו, ואלמד אתכם לקח. התחיל מתהלך
בחדר הלוך ושוב ומביט בפנים זועפים ומדבר
בקול לעצמו:



– אם כן, אהיה מכרח לעשות כמו שעשה אבא. אם כן,
אהיה מכרח לעשות כמו שעשה אבא.



נבהלו בעלי הבית, מבטו הזועם של האורח
ודבריו הסתומים עוררו חשד בלבם: מי יודע מי
האיש הזה, ומי יודע מה שעלה על דעתו לעשות.



והרשלי לא שם לב אליהם, רק מודד בפסיעותיו את
החדר, הלוך ושוב, ומדבר בזעף:



– ודאי שאהיה מכרח לעשות כמו שעשה אבא. כמו
שעשה אבא!



נגשה הפנדקאית אליו ואמרה לו:



– רבי יהודי, הואל נא להגיד לי, מה עשה אבא שלך.
הביט עליה הרשלי בכעס וענה:



– אינני יכול לדבר כשאני רעב. ודאי, שאהיה
מכרח לעשות כמו שעשה אבא.



מהרה הפנדקאית, ערכה את השלחן, הניחה עליו
לחם וגבינה ושמנת ועוד מאכלים, והזמינה את
הרשלי לסעד.



כשסעד הרשלי, אמרה:



– עכשו תאמר לי, רבי יהודי, מה עשה אבא שלך,
ומה תהיה מכרח אתה לעשות כמוהו?



ענה הרשלי ואמר לה:



– אף אבא שלי איש עני היה, וכשלא היה לו מה
לאכל בערב, היה שוכב לישון כשהוא רעב. אלמלא
נתתם לי עכשו לאכל, הייתי מכרח לעשות כמוהו.


חבית היין


כשעיף רבי הרשלי אוסטרופולר מנדודיו, חפץ
לשבת בביתו ככל האנשים שבעירו, ולא היה לו
במה לפרנס את ביתו.



ולהרשלי מכר, איש עשיר סוחר ביין. בא הרשלי
אל הסוחר ואמר לו:
– תן לי בהקפה חבית יין ואמכר קמעה־קמעה, כדי
שארויח לפרנסה, ואת החוב אשלם לך מן הפדיון.



נתן לו הסוחר חבית־יין קטנה ואמר לו:



– רק הזהר שלא תתן את היין לקונים, אם לא יתנו
כסף תכף, שמא לא ישלמו לך את החובות, ולא תוכל
לשלם לי, וגם לפרנסתך לא תרויח.



לקח הרשלי את היין והלך אל ביתו.



– הנה יש לנו עכשו עסק, ברוך־השם, – אמר אל
אשתו שמח, – רק הזהרי שלא תתני יין לאיש, אם
לא ישלם תכף את מחירו, כדי שנוכל לשלם לסוחר
וגם לפרנסתנו נרויח.



בבקר הלך הרשלי לבית־הכנסת להתפלל. אחר
התפלה שב הביתה ואמר לאשתו:



– מכיון שהגענו, בעזרת־השם, לפרנסה יפה, הרי
לא לחטא יחשב לי, אם אשתה כוס יין לפני הסעדה.



מזגי לי.



אמרה לו אשתו:



– הרי אתה בעצמך הזהרת אותי, שלא אתן יין
לאיש, אם לא ישלם תכף את מחירו.



אמר לה הרשלי:



– מודה אני לך שהזכרת לי את אזהרת הסוחר.
צדקת, אשתי, על כן אשלם לך את מחיר היין
תכף.



הוציא מכיסו מטבע של שלש אגורות ונתן לאשתו.



מזגה לו כוס יין ושתה. והאשה התאותה גם היא
לטעם מן היין, לקחה את המטבע שנתן לה הרשלי
ואמרה:



– הרי, הרשלי, כסף, ומזג לי כוס יין.



מזג לה הרשלי ושתתה.



והיין היה באמת טוב מאד. התחילו מוזגים שניהם:



הרשלי לאשה, והאשה להרשלי. פעמים רבות
ביום היה הרשלי נותן לה את המטבע, והיא נותנת
לו כוס יין. אחר כך היא חוזרת ונותנת את המטבע
לו, והוא נותן לה כוס יין.



לא עברו ימים מעטים, והחבית התרוקנה. לקח הרשלי
את החבית ואת המטבע בן שלש הפרוטות, הביא אל
הסוחר ואמר:



– הרי החבית והרי כסף הפדיון.



השתומם הסוחר:



– וכי רק שלש פרוטות הן כל הפדיון בעד היין?
ודאי נתת לקונים בלי כסף ולא שלמו?



אמר לו הרשלי:



– אני נשבע לך בהן צדק, שלא נתתי אני, וגם
אשתי לא נתנה אפלו כוס אחת לאיש מבלי לקבל את
המחיר מראש ושלש הפרוטות הן הנן כל הפדיון.


הגנבים


בלילה באו גנבים אל ביתו של הרשלי
אוסטרופולר. פתחו את הדלת בלאט ונכנסו לתוך
החדרים. התחילו לחפש מה לגנב. חפשו בארון
ובארגז ולא מצאו. חפשו, אולי ימצאו על הקירות
בגדים תלויים או מנורות, ולא מצאו.



בעוד הם מחפשים בחשך, הקיצה אשתו של הרשלי.
שמעה שאון, שבני אדם מתהלכים בחדרים. נבהלה
מאד והעירה את בעלה:



– הרשלי! הרשלי! – אמרה בלחש. – אתה שומע?
גנבים בבית!



– שתקי, שתקי, אשה! גם אני שומע, אלא שאני
רוצה לעשות את עצמי כאלו איני שומע, כי אני
מתביש, שבני אדם יטרחו כל כך בשבילי,
ועכשו יצאו מביתי בידים ריקות.


ראש־חדש ויום־טוב


פעם אחת נסע רבי הרשלי אוסטרופולר עם חבורת
חסידים. החסידים נסעו אל הרבי, ולכן היו שמחים
וטובי לב, ולא פסחו על שום פנדק שבדרך. עמדו
מדי פעם לשתות כוס יין לחיי הרבי.



מתוך חדוה אמרו החסידים:



– תמיד משטה הרשלי בנו. הבה נשטה אנו בו
היום.



וכשהגיעו לפנדק הקרוב, עמדו להתפלל תפלת
מנחה. החלו החסידים דופקים על השלחן וקוראים
להרשלי:



– יעלה ויבוא! יעלה ויבוא!



הפנה הרשלי את פניו אליהם בתמיהה. צעקו כלם:



– הלא ראש חדש היום, ראש חדש! כלום שכחת?



נבוך הרשלי ואמר “יעלה ויבוא”. התפרץ צחוק אדיר
מפיות כל החסידים ולעגו לו.



חרה להרשלי מאד, ששמו אותו לצחוק. אמר בלבו:



הנה אשיב לכם כגמולכם. אתם עוד תשלמו בעד
ליצנותכם!



והוא עזב את החסידים והלך יחידי.



וכשיצאו החסידים לדרכם, כבר הספיק הרשלי
לעבר כברת דרך גדולה והגיע אל פנדק אחר. והוא
ידע שלא יפסחו החסידים גם על פנדק זה. נכנס
פנימה ואמר אל הפנדקאי:



– הנה חבורת חסידים נוסעת ועוד מעט יבואו הנה. והם
שמחים מאד, כי נס ארע להם: גדוד של שודדים
התנפל עליהם בדרך. רצו השודדים להרג אותם,
והיה השם בעזרתם ונצלו. עכשו הם חפצים לחג את
הצלתם ביד רחבה בפנדק זה. אותי שלחו לפניהם,
להגיד לך שתכין את כל הדרוש: בשר, דגים, יין
וכל מיני מאכלים ומשקאות. אך מהר, אל תעמד, כי
החסידים אינם רוצים לחכות, והם ישלמו לך במיטב
כספם.



שמע הפנדקאי את הדבר, ושמח על הרוח המצפה לו,
והוא מהר ואמר לאשתו להסיק את התנור, והוא
ובניו ובנותיו ערכו שלחן בחדר הגדול, כסו אותו
במפה לבנה, הניחו על השלחן לחם סלת וכל מיני
לחמניות, ויין ושכר וכל מיני משקאות. ובמטבח
בשלו, צלו, אפו וטגנו כל מיני מטעמים.



ורבי הרשלי חזר בינתים לקבל את פני החסידים.



כשפגש אותם אמר:



– האח, רבותי! הצליפו בסוסים! בזכות הרבי ארע נס
לפנדקאי, שאל ביתו אתם קרבים עכשו. שודדים
קמו עליו להרג אותו ואת כל בני ביתו ולקחת את כל
רכושו. בדרך נס נצל מידם. עכשו הוא שמח
ומכבד את כל עוברי הדרך בארוחת חנם. מהרו,
השלחן ערוך וכל טוב מלא בבית!



כששמעו החסידים את הדברים האלה, שמחו מאד.



הצליפו בסוסים ושרו בקול. ובתרועת שמחה קרבו
אל הפנדק, נכנסו פנימה, והפנדקאי ואשתו
קבלו את האורחים בסבר פנים יפות, ובקשו אותם
לשבת אל השלחן הערוך. החסידים לא סרבו. מיד
נטלו את ידיהם, התישבו מסביב לשלחן והחלו
אוכלים ושותים ומיטיבים את לבם. והפנדקאי משרת
אותם ומפציר בהם:



– אכלו, שתו, לחייכם! אולי רוצים אתם עוד דבר־מה?



הם מבקשים עוד והוא נותן.



כשגמרו את הסעדה, החלו מזמרים, ואחר כך
יצאו במחולות. והם שרו ורקדו עד חצות הלילה.
ששון ושמחה היה בפנדק.



והרשלי התגנב בלאט ויצא מן הפנדק, והמשיך
בדרך והגיע עד הפנדק הקרוב ונכנס פנימה.



שם כבר ישנו כלם. הוא העיר את המשרתת הזקנה,
שישנה על התנור עטופה בפרוה ישנה, ואמר לה:
– הראי לי מקום ללון.



אמרה לו:



– אין מקום אחר. שכב על השלחן.



אמר לה:



– במה אתכסה?



אמרה לו:



– אין שמיכה. התכסה בבגדך.



אמר לה הרשלי:



– הניחי לי את מקומך על התנור ותני לי את הפרוה
שלך, ואת תשכבי על השלחן ותתכסי
בבגדי. אם תסכימי – אשלם לך עשר פרוטות.



הסכימה המשרתת. נשכבה על השלחן והתכסתה
בבגדו של הרשלי. והרשלי נשכב על התנור
עטוף בפרותה הישנה של הזקנה.



והחסידים גמרו לשתות ולרקד, וחפצו ללכת
לדרכם. אמר להם הפנדקאי:



– עליכם לשלם לי!



אמרו לו החסידים:



– הרי הרשלי ספר על אודות נס שארע לך, וכי אתה
מאכיל ומשקה חנם…



אמר להם הפנדקאי:



– אף לי ספר הרשלה על אודות נס שארע לכם,
ושלכבודו אתם רוצים לערוך משתה כיד המלך.



הבינו החסידים שהרשלי התעלל בהם, ולא היתה
להם כל ברירה, אלא לשלם לפנדקאי כמה שדרש.



והם נסעו הלאה לדרכם מלאי חרון ותאוה להתנקם
בהרשלי, שבגללו הוציאו סכום כסף רב.



וכשהגיעו לפנדק השני, אמרו:



– צריך להכנס ולראות אולי הרשלי פה, ונשיב לו
כגמולו.



נכנסו וראו אדם שוכב על השלחן מכסה בבגדו
של הרשלי. קראו בשמחה:



– הנה הוא! הכו בלי חמלה!



הסירו את סנדליהם מעל רגליהם והחלו להכות את
הזקנה בסנדלים. הרימה הזקנה קול צעקה.



נבהלו
החסידים מאד, בראותם שהם מכים את הזקנה וחדלו
מהכותה.



קרא להם הרשלי מעל התנור:



– הכו עוד! נתתי לה עשר פרוטות תמורת זאת.
אמרו לו החסידים:



– מה עשית לנו?



אמר להם:



– אתם עשיתם לי ראש חדש, שלמתי לכם ביום־טוב!


שיקה פיפר


בשכנותו של שיקה פיפר חי איש עשיר מאד. והאיש
היה קמצן ורע לב, ומעולם לא השאיל לשכניו שום
חפץ. פעם אחת בא שיקה פיפר לבקש ממנו
שישאיל לו קערה. לא נתן לו העשיר. יצא שיקה
פיפר מביתו בידים ריקות. פעם אחרת בא לבקש לו
כף – ולא נתן לו העשיר גם הפעם.



חרה לשיקה פיפר מאד. החל לבוא אל בית העשיר מדי
פעם בפעם, עד שפעם אחת השאיל לו העשיר, בהיות
לבו טוב עליו, מטאטא.



למחרת השיב לו שיקה את המטאטא שלקח ממנו
ועוד מטאטא אחד קטן.



שאל העשיר:



– מה המטאטא השני שהבאת לי?



ענה לו שיקה:



– מטאטאך ילד בביתי מטאטא קטן.



לקח העשיר את שני המטאטאים ולא אמר דבר.



אחרי יומים שוב בא שיקה פיפר אל העשיר, ובקש
שישאיל לו קערה.



אמר העשיר בלבו: נסים קרו בביתו של זה. מטאטא
ילד מטאטא. אולי תלד גם הקערה בביתו? אתן לו.
נתן העשיר לשיקה קערה.



למחרת השיב שיקה לעשיר את הקערה והביא עמה
שתי קעריות קטנות.



שאל העשיר:



– שתי קעריות אלו – לשם מה?



אמר לו שיקה:



– הקערה ילדה בביתי את שתי הקעריות, והרי הן
שלך!



שמח העשיר על הרוח שהיה לו, לקח את הקערה ואת
הקעריות, ולא אמר כלום.



אחרי ימים מעטים שוב בא שיקה פיפר אל בית העשיר.



– אנא, – אמר אל העשיר, – הואל נא בטובך להשאיל לי
את האדרת החדשה שלך, כי מזמן אני אל בית
עשירים לשמחה ואין לי מה ללבש. מחר אשיבנה לך
כרגיל.



אמר העשיר בלבו: לזה מתר להשאיל, כי תמיד הוא
מביא רוחים. נתן לשיקה את האדרת.



עברו ימים אחדים, עבר שבוע תמים ושיקה לא השיב
את האדרת. בא העשיר אל ביתו מלא חרון:



– כיצד לא תבוש? זה שבוע תמים שלקחת את
אדרתי החדשה ולא השיבות לי!



אמר לו שיקה עצוב:



– סלח לי אדוני, לא בי האשם. אדרתך חלתה ומתה.



כעס העשיר וקרא:



– שקרן! איפה ראית שאדרת תמות?



אמר לו שיקה:



– ואתה איפה ראית שמטאטא וקערה ילדו? כשם
שילדה הקערה, כך מתה האדרת.


היורש החכם


איש אחד נסע לארץ זרה וחלה שם. ראה, שהוא עומד
למות. קרא לבעל בית המלון שבו התאכסן ואמר לו:
– קח את כספי לפקדון, עד שיבוא בני. וכשיבוא,
אל תתן לו את הירושה עד שתראה שלשה דברי
חכמה נעשים על ידו.



והאיש מת. ובעל בית המלון אמר לאנשי עירו:



– אל תראו לאיש זר את ביתי.



אחר כך בא בן המת ושאל את בני העיר:



– היכן ביתו של בעל בית המלון?



אך הם לא הראו לו.



מה עשה? הלך וקנה עצים ואמר לסבלים:
– קחו והביאום לבעל בית המלון.



והוא הלך אחרי הסבלים והגיע למחוז חפצו. אמר:



– אני בן המת, ובאתי לקחת את ירושת אבי.



אמר לו המלונאי:



– מי הראה לך את ביתי?



ספר לו הנער.



אמר המלונאי בלבו: הרי דבר חכמה אחד.



אמר המלונאי:



– תאכל עמנו את ארוחת הצהרים.



ישבו אל השלחן המלונאי, אשתו, שני בניו
ושתי בנותיו, והנער הזר עמהם. שמו על השלחן
חמש תרנגולות צלויות. אמר המלונאי לאורח:
– חלק בין המסבים, שתהא החלוקה צודקת.
לקח האורח תרנגלת אחת, נתן לבעל הבית
ולאשתו, ואמר:



– הרי אתם שלושה עם התרנגלת.



נתן תרנגלת לשני הבנים ואמר:



– הרי גם אתם שלושה עם התרנגלת.



נתן תרנגלת לשתי הבנות ואמר:



– הרי גם אתן שלש עם התרנגלת.



ולעצמו לקח שתי תרנגולות ואמר:



– הרי גם אנו שלושה עם התרנגולות.



צחק בעל בית המלון בלבו ואמר: הרי דבר חכמה
שני.



אחרי הסעדה אמר האורח:



– עכשו תן לי את ירושתי ואלך.



אמר המלונאי:



– תאכל עמנו עוד בערב.



ולסעדת הערב שמו על השלחן אוזה צלויה אחת.
אמר בעל הבית לנער:



– חלק שתהא החלוקה צודקת.



לקח האורח את ראש האוזה, נתן לבעל הבית ואמר:



– הרי אתה ראש המשפחה – לך הראש.



לקח את קרבי האוזה, נתן לבעלת הבית ואמר:



– הרי את אם המשפחה ומקרביך יצאו הבנים
והבנות – לך הקרבים.



נתן את רגלי האוזה לשני הבנים ואמר:



– ילכו הבנים בדרכי אביהם – לכם הרגלים.



נתן את כנפי האוזה לשתי הבנות ואמר:



– תעפנה הבנות לבתי בעליהן – לכן הכנפים.



ולעצמו לקח את גוף האוזה ואמר:



דומה גוף זה לספינה. בספינה באתי ובספינה אשוב
לביתי – לי הגוף.



ראה בעל בית המלון, כי הנער הוא היורש האמתי,
כי הראה שלושה דברי חכמה. נתן לו את כספו אשר
היה מפקד בידיו ונפרד ממנו לשלום.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18162