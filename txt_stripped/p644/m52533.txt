


	
	חתנה
	




חתולה יפה היתה לחנן. אהב חנן את חתולתו, והחתולה אהבה אותו.

היתה לחתולה בת יפה − “לבנה” שמה. גדלה לבנה ותהי לכלה. שמח חנן שמחה רבה:

– הנה תהיה החתנה של לבנה, − אמר בלבו, − ויצאתי במחולות.

הגיע היום של חתנת לבנה. קם חנן
בבקר משנתו, לבש את בגדיו, ובטרם ירחץ את
פניו ואת ידיו במים, ובטרם ישתה תה ויאכל את
סעודת הבקר – רץ אל חדר המבשלים לבקר את
החתולות, אשר אהב.

בא חנן אל חדר המבשלים, וירא − והנה
החתולה ובתה יושבות עדויות ורחוצות – נכונות
ללכת אל החפה.

קרא חנן בצהלה:

– מזל טוב, חתולותי!

והחתולה האם לא שמחה כלל. נשאה את עיניה ותבט על חנן בעצב:

– מיאו, מזל טוב גם לך, אדוני!

ראה חנן והנה החתולה עצובה, שאל אותה:

– מדוע אינך שמחה, חתולתי, כמוני?
הלא בתך כל כך יפה היא, חתנה כל כך מהיר הוא.
כל חברותיך מקנאות בך.

ענתה החתולה: אמנם, בתי כלה יפה היא,
חתנה – חתול מהיר הוא; אבל איני יכולה לשמח בהם.
בעלי החתול עזב אותי, אינו חפץ לדעת אותי ואת
בתי. עכשו צריך לערך את החתנה – ומי יתעסק
בדבר?

אמר חנן: אי משום זה – אל תתעצבי, חתולתי, − אני אתעסק.

בכל זאת התעצבה החתולה עוד. שאל אותה חנן:

– מדוע זה לא תשמחי עכשו?

ענתה החתולה: איני יכולה לשמח גם
עכשו, כי איני יודעת, מי יהיו השושבינים, אשר
יובילו את הזוג הצעיר אל החפה.

לא ידע גם חנן את הדבר הזה. חשב
וחשב ולא מצא שום עצה. אמר בלבו: אלך אל אבא
ואשאל את פיו. אבא – חכם, אבא – יודע הכל.

בא חנן אל אבא ושאל אותו:

– החתולה משיאה את בתה לבנה לחתול.
היום תהיה החתנה; והנה את החתנה אערך אנכי,
כי בעל החתולה, החתול הגדול, עזב אותה, אין איש
יודע איהו. אבל יש צרה אחרת: מי יהיו
השושבינים?

אמר אבא: לו קרני התיש ואשתו העז יהיו השושבינים.

מצא הדבר חן בעיני חנן. רץ לבשר את הבשורה לחתולה:

– קרני התיש ואשתו העז יהיו לשושבינים!

והחתולה מביטה בעצב. בלי שמחה לקקה את מתניה של בתה הכלה ומאומה לא ענתה.

התפלא חנן:

– ומדוע זה את עצבה עוד?

ענתה החתולה:

– איך אשמח, והלא איני יודעת מאין אקח לי מנגנים, אשר ינגנו על החתנה.

חשב חנן, חשב, ולא ידע גם הוא: מי
המנגנים אשר ינגנו על החתנה, בעת החפה
והמחולות? בא אל אביו וספר לו:

– לא טוב, אבא, כבר יש לנו שושבינים –
קרני התיש ואשתו העז, אבל מי יהיו המנגנים
בעת החפה והמחולות?

יעץ האב:

– לו אדמוני התרנגול יהיה למנגן, כי מזמר משכיל הוא.

היתה שמחתו של חנן רבה עד מאד. רץ
צוהל ורוקד אל החתולה ויבשר לה את הבשורה
הטובה:

– אדמוני התרנגול יהיה למנגן.

שמעה החתולה ותשמח גם היא:

– מיאו, מיאו, טוב הדבר!

אבל תכף הורידה את ראשה, והתחילה מלקקת את בתה באנחה.

שאל אותה חנן: למה אפוא את נאנחת, חתולתי?

ענתה החתולה:

– הן צריך לשים כבוד לפני האורחים, אשר יבאו אל החתנה. ובמה אכבד אותם?

אמר חנן אל לבו: בנוגע לממתקים
ומגדנות, הרי אין חכמה גדולה מאמא. דברים כאלה
ידועים לה יותר מאשר לאבא.

בא אל אמו וספר לה: כך וכך, צריך
לערך חתנה ללבנה בת החתולה, שושבינים – ישנם,
מנגנים – ישנם, רק כבוד לאורחים אין לנו
עדין.

נתנה האם לחנן לחם ובשר, נתנה לו כד חלב ותאמר:

– יהי החלב ליין, והלחם והבשר יהיו לממתקים.

שב חנן אל החתולה:

– הנה יש לחם, בשר וחלב.

עכשו שמחה גם החתולה שמחה גדולה, נשקה את יד חנן בתודה ותאמר:

– אין מאכל ערב מלחם ומבשר, ואין משקה מתוק מחלב.

נזכרו עוד, החתולה וחנן, שבדחן אין
עדין, אשר יוכיח את הכלה. אבל תכף החליטו: אין
מוכיח טוב משחרן הכלב אשר בחצר. אחרי כן ישבו
לערך רשימה של האורחים, אשר חפצו להזמין אל
המשתה. החליטו להזמין את התרנגלת היושבת
בלול, את האוז הרועה באחו, את הברבור
המתנפח בחצר ואת בר־האוז השוחה במימי
הברכה, את העגל, את האיל ואת אשתו הרחל.

פרש חנן מפה על השלחן, שם כוסות
וקערות על השלחן, מלא את הכוסות חלב, את הקערות
– פרורי לחם, וישלח לקרא לאורחים.

התחילו האורחים מתאספים. באו האיל
והרחל, נגשו אל הסל אשר ישבו עליו החתן
והכלה ויברכו:

– מי − אי − אי − מזל טוב, שכנים, הלואי שיהיה הזוג הצעיר אמיצי לב כמונו.
בא העגל ויברך:

– מה − אה – אה – מזל טוב, שכנים, הלואי שיהיה הזוג הצעיר דברנים כמונו.

באו הברבור, האוז ובר־האוז ויברכו:

– הלואי שיהיו מהירי עוף־כמונו.

והתרנגלת ברכה:

– הלואי שיהיו הצעירים משוררים מפרסמים כבעלי.

והחתולה עונה לכל, בחן וברצון:

– מיאו, מיאו, מזל טוב גם לכם, שכנים,
הלואי שבקרוב תזמינו גם אתם את שכניכם אל
משתה נשואים.

ישבו האורחים סביב לשלחן, מחכים
לבוא הבדחן, שחרן הכלב, שאחר לבוא. וחנן
משמש לאורחים, שם לפניהם לחם ובשר ומפציר
בהם:

– אכלו נא, רעים, שתו ושכרו, דודים!

טעמו האורחים מהממתקים ומהמגדנות,
מהלחם ומהבשר; ערבו לחכם, הללו את בעלת
הבית.

פתאם התפרץ שחרן החדרה; בקפיצה אחת קרב אל הזוג הצעיר ויקרא בקול גס:

– שכנים, הב − הב − הב! מזל טוב ושלום רב!
הלואי שיהיו הצעירים צידים טובים
ומהירים…

ולא גמר את דבריו: ראה פתאם שהחתן
והכלה רכים ויפים מאד, אמר לטעם את בשרם. תקע
את שניו בחתן; הרימה הכלה קול צעקה. ראתה
החתולה המחתנת, קפצה ונשכה לבדחן בשפתו.
קפץ הכלב ונבח:

– האו־האו, איך נועזת?

שמע הברבור והתעלב; התנפח ויקרא:

– הולדר, הולדר, כלב לא למד!

והתרנגל ראה שמריבה נכונה לפרוץ, עמד על השלחן ויקרא בקול:

– קוקוריקו, שכנים! אל תריבו. כמו
שאומרים הבריות: טוב שלום רע ממריבה טובה.
קוקוריקו!

והאוז והתרנגלת ובר־האוז חפצו אף הם לעשות שלום בין המריבים, החלו בלשונם:

– קע קע קע, שלום יהיה! גע גע גע, לא יפה לריב! גר גר גר, אסור לריב!

ראה התיש: מלחמה ערוכה פה. אמר
בלבו: כלום אעמוד אני, הגבור המפרסם, הלוחם
המהלל, מרחוק? כלום זר אני פה?

נגח בקרניו על ימין ועל שמאל. והעז
עזרה על ידו. הפכו את השלחן. נפלו הכוסות
והקערות ארצה והתפוצצו.

רק העגל הדברן המצין לא התערב
במריבה: קולו אבד לו מפחד. גם האיל והרחל עמדו
כאלמים, כל אמץ לבם עבר מפחד.

וגם חנן עמד נפעם ונרעש. אבל לשוא:
כל רעה לא הגיעה לו, רק חבורה אחת עשה לו התיש
בקרניו, ויותר – לא כלום.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52533