


	
	הבן המושיע
	




1.



היה חרף קר מאד. אביו של יוסף היה עני.
בביתו לא היה לחם לאכל ובגד ללבש ועצים להסיק
את התנור.

אמר האב:

– אלך אל היער, ואביא צרור עצים להסיק את התנור.

הלך אל היער.





2.



עברה שעה אחת, עברו שתי שעות, כל
היום. הערב בא, ואביו של יוסף עדיין לא שב. בכתה
אמו של יוסף:

– חיה רעה טרפה את אביך.

אמר יוסף: אבי גבור הוא; הכה יכה כל חיה, אשר תחפץ לטרף אותו.

– אם כן תעה האב ביער, ־ ענתה האם.

אמר יוסף: אלך אל היער, ואבקש את אבי.





3.



שאלה האם את יוסף: איך תלך בלילה לבדך?

– איני ירא ללכת בחשך, − ענה יוסף.

שאלה האם עוד: מה־תעשה אם חיה רעה תבא לקראתך?

– איני ירא מפני חיות רעות, − ענה יוסף.

שאלה האם עוד: איך תלך, והקר חזק, ובגד חם אין לך?

– איני ירא גם מפני הקר, − ענה יוסף.

לקח מקל עבה, שם תבת גפרורים בכיסו,
עטפה אותו אמו במטפחתה. יצא יוסף לבקש את
אביו.





4.



הלך, ובשדה קר מאד. הכה יוסף כף על
שכם, כף על מתנים; דלג וקפץ על רגליו, עד שחם
לו.

בא יוסף אל היער. וביער גדל החשך. הדליק יוסף גפרור, הבעיר ענף יבש, ויהי אור.

הלך יוסף וזמר בקול רם.





5.



יצא זאב מבין העצים ויאמר ליוסף:

– הלכתי אל היער לבקש טרף. סגרו
האכרים את הצאן ואת הבקר ברפתים. לא מצאתי
מאומה. על כן חפץ אני לטרוף אותך, ילד. עמד וכבה
את האש, כדי שלא אירא לגשת אליך.





6.



אמר יוסף אל הזאב: את האש לא אכבה, כי
איני חפץ שתטרף אותי. אבל אם רעב אתה, הבה נלך
יחדו ונבקש לנו אכל, כי רעב גם אני.

הלכו שניהם יחדו, יוסף והזאב. יוסף
שר שירים ומזמר, והזאב מצלצל בשניו
ומילל.





7.



בא דב לקראתם ויאמר:

– אני ישנתי במאורתי, באו צידים,
חפצו להרג אותי. ברחתי מפניהם, עכשיו תועה אני
ביער רעב מאד. על כן חפץ אני לטרף אתכם. עמדו
אפוא ונגשתי אליכם.





8.



ענה יוסף את הדב: אנחנו לא נעמד, כי
איננו חפצים שתטרף אותנו, אבל אם רעב אתה, נלך
יחדו, כי גם אנחנו רעבים.

הסכים הדב. הלכו שלשתם: יוסף, הזאב והדב. יוסף מזמר, הזאב מילל והדב נוהם.





9.



באו אל אמצע היער. ראה יוסף מרחוק: אש קטנה מאירה. אמר לחבריו:

– עמדו אתם שניכם פה, ואני אלך לראות, מה האש הזאת.

עמדו הזאב והדב, ויוסף הלך לראות, מה האש ההיא.





10.



ראה יוסף: סכה קטנה, ואש מאירה בעד
החלון. השקיף יוסף בעד החלון וראה: שני שודדים
עבים, אחד שחור וגבוה, והשני צהב ובינוני –
מונים כסף וזהב. ועל הארץ לרגליהם שוכב איש
כפות. הביט יוסף והנה האיש, השוכב כפות על הארץ
– אביו הוא.





11.



מהר יוסף וישב אל חבריו, אל הזאב ואל הדב.

− סכה מצאתי ביער, ספר להם, − ושלשה
אנשים בתוכה. באו ונאכל את שלשת האנשים
האלה.

הלכו הזאב והדב אל הסכה, ויוסף הולך להורות לפניהם את הדרך.



12.



נגשו אל הסכה. השקיף הדב בעד החלון ויאמר:

– אני הנני גדול וחזק מכלכם. על כן לי
יהיה האיש הגדול והעבה מכל האנשים אשר בסכה
– השחור.

הסכימו יוסף והזאב.





13.



נגש הזאב אל החלון. השקיף גם הוא ויאמר:

– אני איני גדול כדב, ואיני קטן
כילד־בן־האדם. על כן יהיה לי האיש הבינוני אשר
בסכה – הצהב.

אמר יוסף: טוב הדבר, ולי יהיה האיש הקטן מכלם, השוכב כפות על הארץ.

הסכימו הזאב והדב.



14.



אבל דלת הסכה היתה סגורה. לא יכלו להכנס. אמר יוסף:

– אם תתנו לי את הכסף והזהב אשר בסכה, והכנסתי אתכם אל תוכה.

שאלו הדב והזאב: מה־זה כסף ומה־זה זהב? כלום מיני מאכל הם?
ענה יוסף: לא, לא מאכל.

– אם כן, יהיו לך.





15.



נגש יוסף אל הסכה, הרים את מקלו העבה
ויך על החלון אחת ושתים ושלש. נפצו השמשות
לרסיסים, נשברה גם המסגרת.

קפצו הדב והזאב אל תוך החלון.





16.
חטף הדב את השודד השחור, חטף הזאב
את השודד הצהב. ויוסף חטף את אביו. גזר את
החבלים, אשר על ידיו ועל רגליו, בסכין והרים אותו
מעל הארץ.





17.



לקחו יוסף ואביו את כל הכסף והזהב,
אשר היו לשודדים, וימלאו את כל הכיסים, אשר
היו בבגדיהם, ואת כל השאר שמו בשקים, וישאו
על שכמם הביתה.

כאשר שבו הביתה, קנו בכסף עצים
ויסיקו את התנור; קנו לחם לאכל, ויין לשתות.
ויזמינו אורחים, ויעשו משתה, ויאכלו, וישתו
וישמחו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52529