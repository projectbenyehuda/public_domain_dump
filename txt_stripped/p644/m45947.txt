


	
	בן־המלך וקרום־הלחם היבש
	




היה היה בן־מלך צעיר, שהיה בן יחיד למלך גדול אחד. מיום הולדו סבבו אותו יועצי הממלכה הגבוהים ומשרתים רבים, אשר תמיד מלאו את כל מאוייו ואת כל חפץ לבו. ולמלך שר זקן סוכן הארמון מן הימים אשר הוא בעצמו עדין היה בן־מלך צעיר. וימן את השר הזה לסוכן על ארמון בן־המלך הצעיר, כי בו האמין יותר מכל השרים האחרים. ועל השר הזה נטל ללוות את כל מעשי בן־המלך בדברים: “הוד מלכותך, היטבת לעשות”, או: “הוד מלכותך, הרעות לעשות”. ובן־המלך נצטוה לכבד את השר ולשמוע בקולו. כן חפץ המלך הזקן.

ובן־המלך גדל וילבש בגדי משי וצורון גדול מעשי רקמה. על רגליו חבש סנדלי זהב, שפארו והקלו את צעדיו. פי מוריו היה מלא תהלת נמוסי המלכות והמדות היפות שהנער הצטין בהם, ובני עם הארץ נשקו את ידיו למו פיהם מדי יצא בגני העיר לשוח בלוית השר הסוכן אשר על ארמונו. כאשר עמד ילד פושט יד אצל השער, יגש אליו בן־המלך ונתן לו כסף בשביל הוריו העניים וממתקים בשביל הילד עצמו. ותמיד בצאתו אל החוץ ישא אחריו אחד המשרתים סל מלא מתנות ושר הארמון היה אומר במקרים כאלה: “הוד מלכותך, היטבת לעשות!” ועל הדברים האלה שמח בן־המלך תמיד. רק לפעמים רחוקות היה שומע מפי שר הארמון הזקן את הדברים: “הוד מלכותך, הרעות לעשות”. וכשמעו את הדברים האלה, יבכה בן המלך כל הלילה, וירגיש את עצמו מביש כל כך, שעוד מעט וגוע מצער וחרטה. משמרת שר הארמון היתה קלה, כי הוא היה בקי בכל החכמות, ובכל מקרה ידע מה עליו לעשות. ומעולם לא היה ספק ופקפוק בלבו לדון על מעשי בן המלך, אם טובים ואם רעים הם. בשבילנו, בני־אדם פשוטים, קשה הדבר הזה יותר מכל, אך לו היה קל הדבר, כי הוא ידע את הכל, את חקי החצר ואת חקי המלוכה ואת כל הליכות המושל וחובותיו וזכיותיו.

אבל באחד הימים היתה כל חכמתו מאפע: בן המלך אכל ברגע ההוא את ארחת הערב. המשרת שם לפניו ספל חלב, ועל לב בן־המלך עלה לבקש עוד פת־בחמאה. תכף שמו לפניו את הלחם על קערת זהב, והוא התחיל לאכל. אפשר הדבר, שהוא היה כבר שבע, ורק בתור־צחוק בקש לתת לו עוד לחם; ואולי בכונה עשה זאת. בקצור הוא אכל רק את אשר בתוך, את החלק הרך, וישאר את הקרום הקשה בקערה. כאשר ראה שר־הבית הזקן את הדבר הזה, נפלה עליו אימת־מות, כי כל חכמתו התבלעה באותה שעה ולא ידע, מה עליו להגיד: ההיטיב בן המלך אם הרע לעשות. לאשרו הגדול, לא שם לב בן־המלך הקטן, מתוך נמנום, לשתיקת שר־הבית. ודאי שהיה אוכל לסוף גם את קרום הלחם, כדי שלא להביא את אומנו במבוכה. אך הקרום נשאר, וכל מה שהוסיף שר־הבית להביט בו, כן רבתה מבוכתו וכן גדלו ספקותיו: החיב בן־מלך לאכל את קרום הלחם או להשאירהו. ויהי כאשר השכיבו את בן־המלך הצעיר על מטתו, וימהר הזקן לרוץ בכל אשר יכל אל המורה, אשר נחשב לשני לו בחכמתו בין כל יושבי המדינה והשפעתו היתה רבה בחצר המלך. המרוצה היתה קשה עליו מאד, לא רק מפני שהיה זקן ונשימתו קצרה, אלא גם משום שהמורה היה עוין אותו, ושניהם יחדו היו מתחרים לפני המלך לעקץ בעיניו איש את רעהו בתחבולותיהם ושנינותיהם. זו היתה הפעם הראשונה, שהיה שר־החצר הזקן אנוס לפנות אל אויבו ולשאול בעצתו, ובעמדו לפני פתח בית המורה, רעדו ברכיו, ובלבו התפלל לה' שלא יעזבהו בשעת קלקלתו זו. אך מה יכל לעשות? מה יהיה, אם בן המלך זרק את קרום הלחם בשעה שהיה מחיב לאכל אותו? אמלל יהיה אז בן־המלך הקטן כל ימי חייו, וגם להיות למלך יבצר ממנו. והאשם בכל האסון יהיה רק הוא, שר החצר הזקן, שלא קרא במועדו: “הוד מלכותך, הרעות לעשות!”

והמורה קבל אותו בנמוס ובכבוד. הוא העמיד פנים, כאלו הבקור לא יחשב בעיניו לפלא כלל. וישאל אותו לשלומו ולמצב האויר שבחוץ וישפשף בינתים את ידיו, כי הרגיש, שמקרה בלתי רגיל היה הפעם. לסוף, אחרי שוחחם רגעים אחדים, אמר שר־הבית:

– שמע נא, ידידי, מה שחפצתי לספר לךרך אגב: בן־המלך אכל היום פת־חמאה והנה תוכואכל וקרומו השאיר בקערה. שים נא לבך, היום בערב אחרי סעדת־הערב.

המורה עשה את אזניו כאפרכסת:

– האח, קונדס נעים זה! ענה בשחוק.

ושר־החצר אמר בלבו:

– הכונתו, כי נעים הילד והטיב לעשות, או כי קונדס הוא ורע המעשה הזה?

ומפרש הוסיף:

– ילד רגיל מחיב לאכל את כל הקרום שעל הלחם; דבר זה מובן מאליו.

– מובן מאליו, – הסכים המורה ושפשף את ידיו.

ושר־החצר אמר בלבו, כי עלה לו לצוד כבר את המורה ברשתו ויאמר בקול מכריע:

– בן־מלך אינו ילד רגיל.

– אך לא, חביבי שר הבית, – ענה המורה, – בן־המלך הנהו באמת ילד בלתי־שכיח ואיך אפשר אחרת אם בר־סמכא כמוך מדריך אותו במקצע־החנוך.

אך שר החצר התנגד ואמר:

– אם גדל־המדעים כאדוני מאלפהו.

ולדברים האלה השתחוו איש לעמת רעהו.

כשחדשו את שיחתם אמר שר־הבית:

– ודאי ששאלה מדעית היא: המתר לבן־מלך להשאיר את קרום הלחם אם מחיב הוא לאכלהו.

ואחרי עיון רב החליטו כי לא יוכלו גם שניהם להתקים, אם לא יתמכו איש באחיו. ויציע המורה לקרא את כל ספרי הבבליותיקה הרבים, אשר מלאו בית שלם, ולדעת: היש בהם הלכה פסוקה בנוגע לשאלה, מה על בני המלכים לעשות בקרום הלחם. נמנו וגמרו כי שר החצר יציע את המחלקת על סדר היום, והמורה יכתב חבור שלם, אשר בו יוכיח כי שר־הארמון צדק במשפטו. ויפרדו איש מעל אחיו בלחיצת־ידים מהירה וממחרת היום ההוא החל המורה לקרא בספרי הבבליותיקה.

והמורה היה קורא מהיר עד להפליא; וכאשר הסתכלו בעיניו בשעת קריאתו, היו נראות כאופנים מתגלגלים במהירות ובלי הפסק. ובאמת היה המורה מפנה אותן לארך השורות הנה והנה עד תם כל העמוד, ובמהירות כזו אשר נדמתה למרוצת הסליל במכונת התפירה. מדי קראו נשמע רשרוש העלים בלי־הרף וכמעט שלא הספיק להפוך אותם בידו – כל כך היה ממהר בקריאתו. ביום הראשון הספיק לגמור ספר עב וגדול והניח אותו הצדה, כי מאום לא מצא בו על אדות שאלת קרום־הלחם. מה שלא הצליח היום יקום מחר, חשב בלבו, וישכב על מטתו עיף עד־מות.

בין כך טמן שר־הארמון את קרום־הלחם בארון, כדי שיאכל אותו בן המלך אחרי כן, אם ימצא המורה כתוב בספרי החכמים, שבני מלכים מחיבים לאכל את הקרום. אך אוי ואבוי! – עוד באותו יום, כאשר הניח המורה את הספר הראשון הקרוא הצדה, השאיר בן המלך שוב שני קרומי לחם בקערה, וגם הפעם לא ידע שר־הארמון מה עליו להגיד. אבל בסתר סגר גם את אלה בארון, כדי שיוכל בן־המלך לתקן אחר כך את עותתו. אך איש לא ידע את הדבר. וגם בימים הבאים
היה הדבר כמו שהיה ביום הראשון. בן המלך התרגל כבר להשאיר את קרומי הלחם, כי כה ערבו המאכלים לחכו יותר. ועד מהרה נערמו קרומי לחם, עד שמלא כל הארון אותם. אז צוה שר־הארמון להביא אותם בחדר גדול אשר במגדל, ושם נאספו בארגזים, ומדי פעם כאשר ימלא הארון, יריקו אותו בחדר ההוא לתוך הארגזים.

ובן־המלך גדל בלי דאגה ובלי רגז, בשעה ששר הארמון הוסיף להתעצב אל לבו יותר ויותר. ובשר המורה הלך ודל מיום ליום מקריאתו המרבה. הוא קרא יומם ולילה ודפי הספרים עפו על פניו כבסערה, כתולעת־הספרים התעמקו עיניו בספרים מדף אל דף, מפרק אל פרק, מטורי הספרים אשר למעלה אל האצטבאות אשר למטה, ומן האולם האחד אל השני. אבל אולמות היו פה לאין מספר, למן התאים אשר במרתפים עד הטפחות אשר מתחת לגג. ועל הספרים נמצאה שכבת אבק עבה כעבי האצבע, אשר נפלה ארצה כליפים גדולים מדי־געת בהם. אך המורה לא שם לבו אל זהבן של כריכות העור הנפלאות, אשר נשקף מתחת האבק ככתמי אור החמה, והבריק כאלו זה עתה יצא מתחת ידי הכורך להגיד תהלתו ברבים; לא שם לבו גם אל האנקורים אשר קננו מאחרי תריסי החלונות הסגורים תמיד – בקרבה יתרה אל השמשיות, עד שאפשר היה לספור את ביציהן בתוך הקנים. הוא הרשה לצפרים הקטנות והגדולות לצפצף כאות נפשן, וישם את כל לבו רק להדליק נר חדש מדי יתם הנר הדולק, וגם אז נחפז מאד בקריאתו. שנה אחר שנה עברה, והמורה וגם שר־הארמון קוו עוד, כי סוף סוף ימצאו באחד הספרים פשר־דבר. כי מכל מיני הספרים אשר בכל התבל נמצאו בבית־העקד הזה ספר אחד לדוגמא. אך לשוא. המורה לא מצא בכל אוצר־הספרים את אשר בקש. ויהי היום אחרי עבור עשר שנים לקריאת־הספרים, והיום יום חרף מענן. דלף גשם טורד מהול בשלג, עד שכל החוצות שקעו בבוץ. חשכה השמש, והפנסים כבר הועלו. המורה סגר את הספר האחרון אשר בבבליותיקה, והוא ידע כבר אל נכון, כי אין ספר כתוב בכל העולם, מה על בן־מלך לעשות: היאכל אם ישאיר את קרום־הלחם. כאשר קם המורה ממושבו ויכבה את נרו וירד מעל המעלות, לא יכל לעצור משמחה בעד צחוק גדול, וגם בעמדו ברחובות העיר לשוב אל ביתו צחק לעצמו, ויהי הוא האחד אשר עלץ בין כל בני האדם. בשובו אל ביתו השקיף בראי ויתבונן אל מראהו, ורק עתה ידע כי שערו הפך לבן לגמרי וכי עיניו אדמו וצבו מקריאה יתרה ונתבלטו כעיני הצפרדע. אבל כל הדבר הזה היה כאין ולא הפריע את שמחת לבו. הוא גלח עד מהרה את זקנו וילך אל מעון שר הארמון הזקן, אשר ישב בביתו חבוש רגל, מפני שמחלת הפודגרה תקפה עליו. כאשר ראה שר־הארמון את המורה שכח את כל מכאוביו קפץ וירץ לקראתו:

– יהי בואך ברוך, מורה יקר, מראה פניך מבשר טוב.

אחר כך התבונן אליו בתשומת לב יתרה, וירא כי פניו נשתנו תכלית שנוי. למן היום אשר התחיל המורה לקרוא בספרים לא עלה שחוק על שפתי שר הארמון. ומדי יום כאשר ישאיר בן־המלך את קרום־הלחם על הקערה, היו הקמטים בפני הזקן מתעמקים, וחריצים של מרירות התמתחו בין סנטרו ובין פיו וממעל לגבות עיניו. רגע אחד התבוננו איש ברעהו, אחר כך אמר המורה:

– הוד רוממותך, (כי בינתים עלה שר־הארמון למעלת “הוד רוממות”) – אני קראתי את כל הספרים אשר בתבל, ואני יכול לאמת כי בשאלה המדעית המענינת אותנו, כלומר: המחיב בן־מלך לאכל את קרום־הלחם אם לא – אין שם אף רמז כל־שהוא.

כאשר שמע שר הארמון את הדברים האלה התחיל מקפץ בחדר כמשגע, ומאותה שעה ואלך נרפאה מחלתו.

– אם כה, הרי היטבתי לעשות! – קרא וחזר וקרא, – אם אין הלכה קבועה בזה, הרי לא יכלתי להורות הוראה. עתה יגיד המלך מה לעשות.

ומבלי שים לב עוד אל המורה, לבש את בגדי השרד שלו וילך ויתיצב לפני המלך.

– חביבי, – אמר אליו המלך, – מה הדבר, אשר אלץ אותך להתיצב לפני בשעה מאחרת כל כך? מקוה אנכי, כי לא בשורת־אסון הבאת אלי על־אדות בני.

– לא ולא, אדוני המלך, – ענה הוד רוממותו מתוך זחיחות הדעת, – בנך הולך וגדול, הולך וחזק מיום ליום, ומיום ליום מתרבה חכמתו ונדבת רוחו.

– לבי שמח מאד, – אמר המלך.

– כן הדבר, – הוסיף הוד־רוממותו לדבר, – כאשר העלית אותו למעלת פרש הריע העם לקראתו באהבה רבה כל כך, עד שכל מלך, אשר עמו הראה לו חבה וכבוד במדה פחותה מזו, יכל היה לקנא בו. ועל כן חשוב הדבר בעיני, באשר אני הנני אומנו, שיהיו מהלכיו גם בענינים קלי־ערך ישרים; ועל כן הנני חפץ להיות בטוח, כי לא היה מעשה לא נכון בכל ימי חייו, אשר אני לא העירותי את אזניו עליו. אז יגדל ויהי לנסיך, אשר כל המדות הטובות יחדו התאחדו בו.

בתנועה רגילה שם המלך את אצבעותיו בכיס מקטרנו לבקש שם את זכוכית האמת אשר לו; וכאשר מצא אותה, הרימה אל עיניו וישקף בעדה אל “הוד־רוממותו” ויוכח, כי הלז מדבר אמת. ויאמר בקצר־רוח קצת:

– ובכן?

והוד־רוממותו הוסיף:

– מכיון שהוד מלכותך נכון להכריז בקרוב על בגרותו של בן המלך הצעיר, כדאי היה שיפתור המלך קדם לכן שאלה אחת, הנוגעת בהנהגתו של רום מלכותו בן־המלך. בכל הספרים אשר בעולם אין אף רמז על־אדות השאלה הזאת, ועל המלך לפתור אותה.

המלך הרים שוב את הזכוכית אל עיניו ויתפלא מאד בראותו ששר־החצר מדבר אמת גם הפעם, כי לא יכל לשער בנפשו שהוא יחכם יותר מכל הספרים אשר בעולם. אבל כאשר הציע לפניו שר הארמון בהכנעה את דבר השאלה, צחק המלך ויאמר כי מובן הדבר מאליו, שבן המלך צריך היה לאכול גם את קרום הלחם; כי הקרום הוא בכלל הטוב שבלחם.

שר הבית נשק את כף ידו של המלך, והמלך הדביק לו אות הצטינות על חזהו. כה נפרדו שניהם מלאי גיל. אך שר הארמון לא דחה את הדבר עד ליום המחרת, אלא הלך תכף־ומיד אל בן המלך ויקחהו אתו. הוא נהג אותו דרך חצר הארמון אל החדר המרוח אשר במגדל ויפתח בזהירות את הדלת. ריח משנה של טחב ובאוש פרץ אל חטמו של בן המלך. ומה השתומם לראות את כל החדר מלא קרומי־לחם ישנים מאד, ישנים וחדשים, בני גילים ותבניות שונים.

– מה פשר הדבר? – שאל.

– רום מלכותך! – ענה שר הבית, – אלה הם קרומי הלחם, שרום מלכותך היית משאיר למן השנה החמשית לימי חייך. אז לא נפתרה עוד השאלה המדעית הזאת: החיב בן מלך לאכל את קרומי הלחם אם לא. ועתה נפתרה השאלה על־ידי הוד מלכותו המלך בחיוב, על כן הבאתי הלום את רום מלכותך, לתקן את אשר עוית עד היום. ואם לא כן יעשה רום מלכותך, לא יהיה כדאי למלא את מקום אביו החכם.

– האת זאת אכל? – קרא בן מלך וכל תאבונו פג לגמרי למראה גל האשפה הגדול, – הוי, מדוע נודע לי הדבר רק היום? מדוע לא הגידו לי תכף, ביום הראשון כי מחיב אנכי לאכל גם את קרום הלחם, הלא בחפץ לב הייתי עושה זאת.

שר הבית השתחוה:

– רק זה עתה פסק המלך הלכה זו.ובדברים האלה פנה ויצא ויסגור את הדלת אחריו.

ישב בן המלך בחדר מעפש גדול על ארגז ויתעמק במחשבות. אם צריך הדבר לקום, – אמר אל נפשו, – יהי נא בלי עכוב, מהר כפי האפשר ובשם ה'. אך כאשר החזיק בארגז וירם את קרומי הלחם המתעבים, לא יכל למשול ברוחו. ויזרק אותם על הגל הגדול. אז התחיל לבכות, כי חשב שבין הכתלים המנולים האלה יתמו ימי חייו בעצב, בטרם יתגבר על רגש התעוב לאכול את קרומי הלחם הישנים, – הוא שהיה רגיל לאכל יום־יום מכל המטעמים ומעדני מלכים, ואף־על־פי שהיה רעב, לא נגע במאום, וישכב על מטה ישנה, אשר עמדה בקצה החדר, בקוותו להחלץ לפחות מעצבתו בשעת שנתו. וכן שכב זמן רב בעינים פקוחות, כי מתוך עצב והתרגזות לא יכל לישון. ופתאם הגיע לאזניו קול שאון וצפצוף פיות רבות, ודפיקה וחביטה, כקול צעדי נשים זקנות בסנדלים נרמסים על גבי הרצפה. מרגע לרגע היה השאון וההמולה מתחדשת ברעש גדול כל כך, שבן מלך לא יכל עוד נשוא, קפץ ממקומו ויקרא בקול:

– תשוב נא המנוחה לקדמותה! אני בן המלך מצוה שתשרה מנוחה!

ברגע אחד שקטה ההמולה, ואז נשמע צפצוף קל, וריצה ודהירה כאלו עדר שלם של עכברים נס בבהלה. וכאשר שבה המנוחה לקדמותה הגיע לאזני בן המלך צפצוף ברור מקרוב; וכאשר התבונן סביב, ראה על סף החלון, אשר אור הירח נפל עליו, עכבר אמץ קטן.

– בן־מלך רם ונשא, אדון ומושל חביב! – אמר העכבר, בהתישבו על רגליו האחוריות וינקה את פיו, – יהי שם ה' מברך על הנצחון הגדול אשר הנחלך היום. כי עוד מעט וגבר המעל, אשר אין על עפר משלו, ואבדו כל אוצרותיך. אל־נא תקמט את מצחך! אני הנני עבדך הנאמן, המגן על טובך ועל הונך בשעה שאתה לא היית פה. בלי ספק שמת אל לבך, כי אחדים ממעשי האופה נשוכים קצת פה ושם. אבל נשבעתי לך, כי רק הרעב הגדול אלץ אותי ואת בני לעשות את המעשה הזה. בן מלך יקר! ראה נא, לולי אני שהייתי פה, כי אז היו מוציאים השודדים האלה את כל טובך מן החדר הזה, והיו מחלקים אותו ביניהם, והיו מקלקלים ומלכלכים עד גמירא.– אף על פי שהיה רוח בן המלך עצובה, לא יכל להתאפק מצחוק. כי בעל גאוה מתהדר ומתפאר כעכבר הזה לא ראה עוד שום נפש מעודו, אפילו בין הגינירלים אשר בחצר אביו. ומשום שהיה בעל רוח נדיבה אמר:

– אל תירא, עכברי הקטן והחביב, אני לא אעשה לך כל רע. אמנם לולי עבדת את עבודתך באמונה רבה כל כך ולא גרשת את השודדים, העכברים, הנמלים והחסילים, כי אז לא נשאר ודאי כלום מכל הוני, ולא הייתי מוכרח עתה לשבת פה בהותי. עלי להודות לך מעמק לבי על עבודתך. אך כיצד עלה בידך להרחיק מזה את האויב העצום?

אז תאר העכבר לבן המלך חור בקיר, אשר בו נכנס גם הוא לתוך החדר.

– אלמלי היתה הדלת מצפה בברזל, כי אז כרסמו האויבים זה כבר חור בדלת. אך עכשו אי אפשר הדבר ומשום שרק מבוא אחד צר יש פה, על כן הנקל לי להגן עליו יחד עם ששת בני, העוזרים לי במשך שנים רבות. אך הם המיתו שנים מבני בנשיכה ויכבשו את המבוא בהסתערות־מלחמה.

– שמע נא, – הפסיק בן המלך את דברי העכבר, כי פתאם חלף במוחו רעיון להחלץ מצרתו, – לאות תודתי הרבה על עבודתך באמונה הנני נותן לך במתנה את החדר הזה ואת כל ההון האצור פה, אבל בתנאי שעד יום המחרת לא ישאר פה דבר מכל אשר בו.

כאשר שמע העכברון את הדברים האלה נפל בראשונה מתמהון לבב על רגליו האחוריות, אחר כך שרק ורקד לאור הלבנה ויקרא:

– מה רב טובו של בן המלך שלנו! הנך בן המלך הנדיב, בן המלך המפאר אשר בכל העולם. ככה ישיב בן מלך תודה לעבדיו הנאמנים, אשר עבדו אותו גם בימים הטובים וגם בימים הרעים. בואו הנה, כל יושבי תבל, והשתוממו על חכמת הגבור הזה. קומו, בני, וראו את אביכם הנאמן, אשר אדונו הנחיל אותו מלוכה שלמה של קרומי לחם! גשו הנה ונשקו את ידיו ואת כפות רגליו בתודה על החסד אשר כל עוד דורנו המפאר יהיה על הארץ לא ישכח אותו ובתודה ישיב לו כגמולו.

תכף באו מכל קצות החדר ארבעת בני העכבר, בריות גסות קצת, אשר חכמת אביהם לא עברה אליהם בירושה. כאשר הוברר להם הדבר, התחילו מתגלגלים זה על גבי זה, משכו בזנבו של זה ונאבקו זה עם זה, עד אשר זב דם מפצעיהם. ויצו הזקן בגאוה רבה להשקט, ואז נגשו העכברים הקטנים בזה אחר זה וישקו את ידי בן־המלך. ובן־המלך התעלץ על הדבר הזה וישבע שבועת אמונים, שכל קרומי הלחם יהיו לנחלה למשפחת בעלי האזנים החדות מעתה ועד עולם.

– אך שימו לבכם אל הדבר הזה, – אמר בן־המלך בסוף דבריו, – למחרת אל תשאר פה אף פתה מכל קרומי הלחם. הוציאו את ממלכתכם מזה אל חדר אחר, או קראו לכם את העכבראות, והם יעזרו לכם בחפץ לב, אם תתנו להם חלק מאוצרותיכם. אם כה ואם כה מחר בבקר אל ישאר פה מאומה מן הגל הזה.

הוא עוד טרם כלה לדבר, והעכברים הצעירים התנפלו על גל הקרומים, כי הרגישו את עצמם חפשים מכל סיג וגדר, וגם לא חשבו לנחוץ לשמוע עוד בקול אביהם. הם חשבו כי בכח עצמם יוכלו למלאות את תנאי בן־המלך, וגם העכבר הגדול לא אוה כלל לחלק את אוצרו עם העכבראות. כה זללו כלם יחדו, עד שלא יכלו לשאת עוד את בטניהם המלאות, וישכבו סרוחים על הגל, ולא יכלו גם לרדת, גם להוסיף לאכל, והגל עודנו גבוה כמו שהיה קדם. אך שום בריה לא עמדה עוד על המשמר אצל חור המבוא, ויהי כאשר עבר עכברא אחד על פני החור, – ויכנס את ראשו לתוך החדר וירא והנה אין משמר סביב. וימהר ויבא את חבריו. עוד מעט וכל המחנה, אשר לפני רגעים אחדים נבהל מקול בן־המלך וינס, חדר פנימה, וכל אחד התחיל מושך אליו את אשר עלה בידו.

בינתים נרדם בן־המלך. ופעם אחת כאשר התעורר קצת מקול השאון, אמר אל לבו, כי אלה הם משרתי העכברון, וישמח מאד, כי המעט שהוא לא יהיה אנוס לאכל מן הקרומים המעפשים, אלא גם מחנה שלם של יצורים ובראשם העכבר הקטן אשר דבר בלשון נהדרה כל כך, יקבלו הנאה מהם, והוא אשר עשה להם את החסד הזה. וירדם שוב.

אך לפנות הבקר הרגיש כאלו איזה יצור עובר על ידיו ומגרד בדפי מטתו ומכרסם את שמיכתו. וייקץ והנה לנגדו העינים המבריקות של אחד העכבראות המשקיפות אליו בפחד. בקפיצה ירד בן־המלך מעל המטה וישלך ארצה את היצור הנמאס. תכף התחילה מרוצת חפזון ובהלה לצד החור אשר בקיר, ובכל זאת נשארו עוד כחצי תריסר עכברים גדולים, שהתרוצצו נבהלים ונבוכים בחדר. החדר היה ריק. אך אף קרום לחם אחד לא נשאר עוד בארגזים ועל הרצפה, רק באמצע החדר שכבו בשורה ישרה כל בני משפחת בעל האזנים החדות נחנקים ובטנם צבה. זו היתה נקמת העכבראות.

בבקר בא שר החצר, וכאשר מצא את האולם ריק מכל פתי הלחם, הרשה לבן המלך לצאת ויאמר לו:

– רום מלכותך, היטבת לעשות!

זמן־מה אחרי הדברים האלה עזב השר את משמרתו בתור אומן ומשכרתו נתנה לו בתור קצבה תמידית, כי בן־המלך הגיע לשנות בגרות, ולא היה לו עוד צרך באומן. ויהי מושל נדיב וישר, אשר הקדיש את חייו לטובת הכלל, ושם אומנו שר הבית מהלל בפי כל. אך פעם אחת אמר בן־המלך לרעיתו הצעירה, כי בלילה ההוא, בהמצאו בין קרומי הלחם ובין העכברים, למד בינה ודעת יותר מאשר למד כל הימים מפי אומנו. אבל כל זה אמר לה בודאי רק כדי לבדח את רוחה.

– והמורה? משום שבספרים לא מצא מאומה, על כן לא יכל, כמובן, לחבר ספר על ענין זה. אך על־פי השתדלותו של שר הארמון קבל מתנת זהב על עבודתו הרבה, שנקה את האבק מעל כל ספרי הבבליותיקה הממלכתית. הדבר הזה היה נחוץ מאד, לפי דעת שר הארמון; והעובדה, שעשה המורה את המלאכה הזאת מבלי שנצטוה, מוכיחה על שאיפותיו הרציניות והנלהבות במקצוע המדעים.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/45947