


	
	בן המלך הישן
	



1.


מלך אחד חי בארץ עם אשתו המלכה.
הלך המלך ועשה מלחמות עם שונאיו, כבש ארצות
רבות, והמלכה ישבה בארמון.

ילדה המלכה בן יפה ונחמד. שמח
המלך מאד, גם המלכה שמחה. עשו משתה גדול,
הזמינו את כל השרים והשרות, אכלו ושתו
ושבחו את יפיו של בן המלך.

אבל השמחה לא ארכה. עד מהרה נוכחו המלך והמלכה, כי הבן הנולד להם ישן הוא.

התינוק צעק וצחק, ינק והניע ידים
ורגלים ככל התינוקות, אף עיניו היו פקוחות, אבל לא
ער היה, כי אם ישן, תמיד היה ישן שנה חזקה ואינו
מקיץ.

התעצבו המלך והמלכה אל לבם. אמרו השרות אל המלכה:

– אל תתעצב הגברת המלכה אל לבה,
מעשה שכיח הוא: יש אשר התינוקות לא יקיצו, כל
זמן שהם מוטלים בעריסה. כאשר יגדל בן המלך
ויצא לשחק בחצר עם ילדי השרים, ייקץ משנתו
והיה ער כאחד האדם.

שמחו המלך והמלכה על דברי הזקנות, ישבו וחכו עד אשר יגדל בנם.

עברה שנה אחת – החזיק הילד בכנף
שמלתה של אמו המלכה ונגרר אחריה; עברה עוד
שנה אחת – רץ הילד ודבר ככל הילדים בני גילו;
עברה שנה שלישית – זרק הילד כדורים ורכב על
סוסים של עץ.

אמרו המלך והמלכה:

– עכשו נוציא את בננו החוצה, ישחק עם ילדי השרים וייקץ מן השנה.

הוציאו אותו החוצה. שחק עם ילדי
השרים, אשר בחצר המלך; שחקו במשחק הסוסים
ובמשחק הזאב והכבש; שחקו בכל מיני משחק,
שהילדים משחקים בהם, – ובן המלך נשאר ישן
כמו שהיה: עיניו פקוחות ומדבר הוא, ועושה כל מה
שמצוים עליו לעשות – אבל לא ער היה, כי אם ישן
שנה חזקה ואינו מקיץ.

הצטערו המלך והמלכה. אמרו השרים אליהם:

אל יצטער האדון המלך ואל תצטער
הגברת המלכה, מעשה שכיח הוא, יש אשר הילדים
ישנים, כל זמן שהם שקועים במשחקיהם. כאשר
יגדל בן המלך ויכנס לבית הספר ללמד חכמה
ודעת, אז ייקץ מן השנה והיה כאחד האדם.

אמרו המלך והמלכה:

– ולואי שיתקימו דבריכם.

ישבו המלך והמלכה וחכו עד אשר באה העת להכניס את בנם אל בית הספר.

קרא בן המלך בבית הספר, למד ושנה,
עשה כל מה שצוו עליו לעשות, עשה מה שכל
הילדים עושים בבית הספר; אף עיניו היו פקוחות, אבל
לא ער היה הילד, כי אם ישן שנה חזקה ואינו
מקיץ.




2


ובן המלך גדל ויהי לנער. לבש בגדי
שרד, חגר חרב על מתניו, שם כתפות זהב על שכמיו
ועדין ישן הוא, אינו מקיץ.

אמר המלך:

– מה יאמרו הבריות, כאשר אמות ובני
ימלך תחתי? – מלך ישן נתתי לעמי! והמלכה
אמרה אף היא:

– המלכים השכנים יצחקו: מלך ישן יושב לכסא, ולא יתנו אשה לבני מבנותיהם.

נמלך המלך בשריו וביועציו, החליטו להוציא קול בכל מדינות המלך:

– מי שיבא ויעורר את בן המלך משנתו יעשיר אותו המלך עשר רב.

באה אשה זקנה אחת ואמרה למלך:

– אם לעשרה בנים הייתי, היו ישנים כבן
המלך, לקחתי אותם, אמצתי אותם אל לבי,
ונשקתי להם, גם בכיתי על צוארם. הקיצו כלם
משנתם. תעשה הגברת המלכה ותחבב את בנה
כמוני, אז ייקץ בן המלך משנתו.

לקחה המלכה את בנה, אמצה אותו אל
לבה, נשקה לו באהבה רבה, אף בכתה על צואריו:
הקיצה בני, ראה כמה אמך חובבת אותך!

והנער לא הקיץ.

אמרה האשה הזקנה:

– אם אם אוהבת לא עוררה את בן המלך משנתו, לא יקיץ עוד כל ימי חייו.

הלכה האשה הזקנה, בא איש זקן אחריה ואמר למלך:

– בן יחיד הייתי לאבי, והייתי ישן כבן
המלך. שלח אותי אבי אל שדה המלחמה, הראיתי שם
גבורות; יצאו בנות הארץ לקראתי ושרו לי שירים
ותשבחות; שמעתי את השירים והתשבחות,
והקיצותי משנתי. יעשה נא אדוני המלך וישלח
את בנו אל שדה המלחמה כמוני אז ייקץ בן המלך
משנתו.

נתן המלך לבנו חנית ורובה, הושיב אותו
על סוס אביר ושלח אותו אל שדה המלחמה. הראה בן
המלך גבורות במלחמה ונצח את האויב. יצאו בנות
הארץ לקראתו בתפים ובמחלות, שרו לו שירים
ותשבחות, אף עטרו את ראשו בזרי דפנים.

ובן המלך לא הקיץ.

אמר הזקן:

– אם שירים ותשבחות לא הועילו, אם זרי
דפנים לא עוררו אותו משנתו, לא ייקץ עוד בן המלך
משנתו כל ימי חייו.

הלך לו הזקן, ואחריו לא בא עוד איש.

אמרו המלך והמלכה:

– אין עצה ואין תחבלה להעיר את בננו משנתו.

בכו בכי מר. בכו כל השרים עמם יחדו. היה האבל גדול מאד בחצר המלך.




3


ובן המלך אינו חש באבל הארמון, ואינו מרגיש כלום, כי ישן הוא.

כל־מה שנטל על בן מלך יורש עצר
לעשות, היה עושה אף הוא; היה יוצא ובא עם השרים,
היה מפקד את הצבא, ומקבל פני השליחים של
המלכים השכנים. אף עיניו פקוחות תמיד, אבל לא ער
היה, כי אם ישן.

בשעת הפנאי היה יוצא לטיל בפרדס
אשר מאחרי ארמון המלך, שמע את זמירות הצפרים,
הריח את ריח הפרחים, – וגם אז ישן היה.

פעם אחת טיל בפרדס, אשר מאחרי
הארמון. הלך בין שדרות העצים והגיע אל הגדר.
היתה בגדר דלת פתוחה אל היער. יצא בן המלך אל
היער, והלך בין השיחים עד אשר עיף. ישב בצל
שיח אחד להנפש. שמע קול מאחרי השיח:

– הוי, בתי, בתי, איה נשכב היום, ואהלנו נשרף!

ענה קול אחר, קול צחוק מצלצל כפעמוני כסף:

– חה – חה – חה! אל תדאגי, אמי! יפה כפת השמים מן האהל, תחת כפת השמים נשכב.

שמע בן המלך את הקול הזה, ורעד מתוך שנה.

– הוי, בתי, בתי – דבר הקול הראשון שוב, – מה נאכל היום, ולחם אין לנו!

ענה שוב הצחוק העליז:

– חה – חה – חה! אל תדאגי, אמי! טובים פרחי השדה מן הבר. גרגירי השדה נאכל.

התנודד בן המלך מתוך שנתו.

והקול הראשון דבר עוד:

– הוי, בתי, בתי, למה נחיה על הארץ, ומאומה אין לנו!

נשמע שוב הצחוק:

– חה – חה – חה! טובה נפש עליזה מעשר! נחיה נא, אמי!

קפץ בן המלך ממקומו והלך לראות את
המדברות. ראה! אשה זקנה, ואצלה ילדה צעירה.
והילדה יפה, יפה עד מאד! עמד בן המלך ולא דבר
דבר. נגשה הילדה וצחקה:

– מי אתה, ילד יפה?

לא ענה בן המלך, כי לא יכל.

צחקה הילדה צחוק רם:

– מדוע אתה שותק, ילד? חה – חה – חה!
כמו ישן אתה עומד לפני. חה – חה – חה! הקיצה, ילד,
משנתך, חה – חה – חה! הקיצה, אם ישן אתה!

התנודד בן המלך והקיץ. עברה שנתו ויהי כאחד האדם.

לקח בן המלך את הילדה אל הארמון, בא אל המלך ואמר:

– הילדה הזאת העירה אותי מן השנה. אקח אותה לי לאשה.

שמחו המלך והמלכה, שמחו כל
השרים, עשו משתה־חתנה כיד המלך, אכלו ושתו
וברכו את האל.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53280