


	
	הדב שחזר אחר אשה
	




סכה קטנה עמדה בקצה היער. גר
בתוכה חוטב עצים זקן. היה חוטב העצים עני ועזוב.
מאום לא היה לו. אשתו מתה, בניו נדדו לארצות
רחוקות. רק בת אחת נשארה לו, תמרה שמה, – ילדה
יפה וחכמה מאד. היתה תמרה כל הונו של הזקן, אהב
אותה כאישון עינו.

בבקר בבקר יצא הזקן לעבודתו
ביער, הרחק מהסכה. והיה ירא ומפחד: פן יבאו
שודדים ולקחו את בתו ממנו, פן תצא הילדה
החוצה, וטרפה אותה חיה רעה.

סגר את דלת הסכה על מסגר, ובטרם ילך צוה את תמרה:

– אל תשקיפי, בתי, מן החלון, פן יראו
אותך הדב והזאב, אל תזמרי זמירות בקול, פן
ישמעו שודדי היער את קולך.

הלך הזקן לעבודתו, ותמרה נשארה
לבדה. כבסה ובשלה, תפרה וארגה, עשתה כל
עבודה והזקן לא שב עוד.

ישבה תמרה על התנור וחכתה. חכתה
שעה, שתי שעות, גבר השממון עליה. ירדה מעל
התנור והשקיפה בעד החלון. ראתה והנה שמש
זורחת, וצפרים מזמרות. שמח לבה מאד. נתנה בשיר
קולה. היתה שירתה יפה להפליא.

בעת ההיא טיל הדב בין העצים. אדון
היער היה, וכל הכורות וכל הירקות אשר ביער –
לו הם. היתה מאורתו מלאה כל טוב. רק חסרה לו אשה,
אשר תהיה צופיה הליכות ביתו.

לתור לו אשה. עבר על יד הסכה. שמע את
שירת הילדה והתפלא: מעולם לא שמע כשירה
הזאת ביער. חפץ לראות את הצפור החדשה,
שקננה ביער. עמד על שתי רגליו האחרונות, הביט
כה וכה – וירא את תמרה בחלון הסכה. מצאה
הילדה חן בעיניו. אמר אל לבו: אך זו אשה נאה
לי.

נגש אל החלון ונהם:

– צאי אלי, ילדה, והיית לי לאשה, ואם לא תאבי אטרף אותך.

ותמרה לא נבהלה. ענתה אותו:

– אין אבא בבית עכשו, – כאשר ישוב, אשאל את פיו. לך ושוב בערב.

הלך הדב ושב בערב. נגש אל הזקן ונהם:

– בתך מצאה חן בעיני. תן אותה לי לאשה, ואם לא תאבה, אטרף את שניכם.

נבהל הזקן, לא יכל לענות.

אבל תמרה לא נבהלה.

– שב, אדוני הדב, – אמרה אליו. – גם אתה
מצאת חן בעיני. אבל מאין אקח חלב לתת לילדים,
אשר יהיו לי, ופרה אין לנו?

– נהם הדב טוב הדבר. מחר תהיינה לך פרות.

– אם תהיינה פרות, – ענתה תמרה, – נכונה אני ללכת עמך מחר אל החפה.

בקשה אותו לשבת, שמה לפניו אכל
ומשקה. אכל הדב ושתה; אחרי כן נפרד מאת הכלה
ומאת המחתן והלך לבקש פרות.

והזקן אמר אל תמרה:

– בתי, הבה נברח עכשו מן המקום הזה!

ענתה אותו תמרה:

– כלום לא יאה לי להיות לאשה לדב? לא נברח!

התעצב הזקן, לא ישן כל הלילה.

למחר בא הדב. הביא שלש פרות טובות ועגל יפה אחד.

אמר הדב אל הילדה:

– עכשו, כלה, יש לך גם פרות גם עגל. הבה נלך אל החפה.

ותמרה לא נבהלה.

– אי־אפשר, חתני, – ענתה אותו. – בנות
העיר תצחקנה לנו: כלתו של האדון הדב הלכה
רגלי דרך רחוקה מן היער אל חצר בית הכנסת.

שאל הדב:

– ומה לעשות אפוא?

אמרה לו הילדה:

– צריך למצא סוסים ומרכבה.

נהם הדב: צדקת, בת־אדם!

הלך לבקש סוסים ומרכבה.

והזקן אמר אל בתו:

– עכשו נברחה, תמרה!

ענתה אותו הילדה:

– כלום לא יאה הדב להיות לי לאיש? לא נברח!

התעצב הזקן. לא אכל ולא שתה כל היום וכל הלילה.

למחר בא הדב, הביא שלשה סוסים אבירים, ומרכבה יפה מאד, רתומה אליהם.

אמר אל תמרה:

– הנה יש גם סוסים, כלה! הבה נסע אל החפה!

ענתה תמרה:

– אי־אפשר עדיין, חתני…

קצף הדב ונהם:

– את לועגת לי, בת־אדם! מדוע אי־אפשר עדיין?

אבל תמרה לא נבהלה.

– כי לבוש אדרת חמה אתה, – ענתה אותו,
– בנות העיר תצחקנה לנו: החתן עטוף אדרת חמה
ביום קיץ חם!

שאל הדב:

– ומה לעשות אפוא?

ענתה תמרה:

– צריך לחכות עד החרף.

קרא הדב בנהימה:

– הלא בחרף ישן אני במאורתי! לא אוכל
ללכת אל החפה! עכשו תהיה החפה, כאשר ער אנכי!
ואם לא תאבי אטרף אותך!

אמרה תמרה: אם כן, פשוט את האדרת החמה מעליך והלכנו אל החפה.

חפץ הדב לפשט את האדרת החמה מעליו ולא יכל. אמר אל הילדה:

– עזרי לי, איני יכל לבדי!

אמרה אליו תמרה: אם תתן לי לאסור אותך בחבלים חזקים ועזרתי לך.

הסכים הדב. הביא חוטב העצים הזקן
חבלים חזקים. אסרה תמרה את הדב בחבלים. אחרי כן
לקחה סכין חד והתחילה פושטת את עור הדב.

נהם הדב מכאב:

– מה את עושה, בת־אדם! הלא מות אמות.

אמרה אליו הילדה:

– אל יתאו אפוא הדב לישא לו בת אדם לאשה.

פשטה תמרה את עור הדב מעליו ותפרה אדרת חמה לאביה.

אחרי כן רתמה את המרכבה אל שלשת
הסוסים האבירים. ישבה במרכבה, לקחה גם את אביה
עמה; נסעו שניהם העירה.

באו אל העיר, מצאו בחור יפה וחכם. נתנה
תמרה את הסוסים ואת הפרות נדה לבחור, ותהי לו
לאשה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52538