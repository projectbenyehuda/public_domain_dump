


	
	כנף זהב
	




צפור גאה אחת היתה ביער. בנתה לה קן
של בדלח, הטילה בו ביצה של כסף ודגרה אפרוח
קטן.

מתחלה ערום ומכער היה האפרוח. כן יהיו כל האפרוחים בצאתם מקלפת הביצה.

אף רעבתן היה ככל האפרוחים הקטנים.
כל היום לקטה אמו רמשים ושמה בפיו, והוא – אכל
ואכל וצפצף: צויץ־צויץ, תני עוד! צויץ־צויץ, הבי
עוד!…

התעצבה הצפור אל לבה: מה הבן הזה, אשר נתן לי?

אפס עברו ימים אחדים, ונוצות זהב צמחו
מכנפי האפרוח. ראתה הצפור ותשמח. קראה את שם
בנה “כנף־זהב”, ותאמר בלבה: “כנף־זהב יהיה
למלך על עוף היער”.

למדה אותו לזמר ולעוף. וכנף־זהב היה
תלמיד חרוץ. למד את גרונו לזמר בקול ערב, למד את
כנפיו לעוף במעוף נאוה.

אמרה לו אמו: עכשו גדלת, בני, צא
אפוא ושוט ביער, וראית כיצד חיים העופות על
העצים ובין השיחים, כדי שתדע מה תעשה להם,
כאשר תמלך עליהם.

פרש כנף־זהב את כנפיו ויעף. עף שעה
אחת, עף שתי שעות. ראה והנה מחנה גדול של צפרים
לקראתו.

והצפרים סובבות במעגל תחת השמים,
ומזמרות בששון ובגיל. קרב כנף־זהב אליהן
וישאל:

– אנא, צפרים, הלא תאמרנה לי, מה השמחה הזאת לכן?

ענו הצפרים: חתנה היא, כי נקרן אחינו
לוקח לו לאשה את צפצפה אחותנו, על כן נשמח
ונרנן.

– אולי מתר גם לי לשמוח עמכן יחדו? – שאל כנף־זהב.

צפצפו הצפרים: אנא, אורח טוב תהיה עמנו, כי נוצות זהב בכנפיך.

סבב כנף־זהב וזמר עם כל המחנה
יחדו. ירדו הצפרים לרקד על הענפים, רקד גם הוא
עמהן; עפו לצוד ציד רמשים לסעדה, צד גם הוא וסעד
עמהן; ירדו על שפת הנחל לשתות מים לצמאון,
שתה גם הוא כמוהן.

עבר היום, בא השמש. הצפרים גמרו
לשיר את שירתן האחרונה ותבאנה אל קניהן. אמר
כנף־זהב: אבא גם אני אל אחד הקנים.

נכנס אל קן אחד. אמרו לו הצפרים שישבו בקן:

– זר אתה, סור לך.

חפץ כנף־זהב לבא אל קן אחר, גרשוהו גם מזה:

– אין פה מקום לזר, גש הלאה.

לא מצא כנף־זהב קן ללין בו הלילה.
ישב על ענף עץ אחד ויאמר: פה אשב עד אור הבקר.
סגר את עיניו ויישן.

בין כה וכה עלו עננים מקצה השמים,
ברק הבריק, רעם הרעים, גשם נתך על הארץ ורוח
חזק הניע את הענף, אשר כנף־זהב ישב עליו. נפל
האפרוח ארצה ונוצות רבות מנוצות כנפיו
נשברו.

גדל הכאב מאד, וכנף־זהב לא עצר כח
לקום מעל הארץ. שכב וצפצף בחשך; והגשם שוטף,
והרוח מנשבת, גם הקר גדול.

רק בבקר, כשזרח השמש, יבשו
נוצותיו של כנף־זהב; חם לו, עבר כאבו; התנשא
האפרוח מעל הארץ ויאמר:

– אעזבה את המקום הזה.

פרש את כנפיו ויעף. עף שעה, שתי
שעות, עד חצי היום. פתאם והנה מחנה גדול של
עורבים שחורים לקראתו. והעורבים סובבים לאט לאט
במעגל מעל לעצי היער, ובקול מר יצרחו: קרא,
קרא, קרא!

קרב כנף־זהב אליהם וישאל:

– אנא, עורבים, הלא תגידו לי, מה האבל הזה לכם?

ספרו לו העורבים: הלוית המת היא.
דודנו טרפון מת, ואנחנו בוכים אותו. קרא, קרא,
קרא!

– אולי מתר גם לי לבכות עמכם יחדו? – שאל כנף־זהב.

קראו העורבים: לו יהי כן, אורח טוב תהיה עמנו, כי נוצות זהב בכנפיך.

צרחו העורבים בקול מר, בכה גם כנף־זהב
עמהם; ירדו העורבים על הארץ ועמדו מסביב למת,
עמד גם כנף־זהב בתוכם; קרעו העורבים את המת
לגזרים ועשו סעדת אבלים, חפץ גם כנף־זהב לסעד
כאחד מהם.

קצפו העורבים: אין לך חלק בדודנו, ולא נחלה בסעדתנו, הלאה גש, זר!

מרטו את נוצות הזהב אשר בכנפי
האפרוח; הכו אותו בחרטמיהם, עד שלא יכל לקום
מעל הארץ; אז הרפו ממנו. ויאכלו וישתו
ויתפזרו לכל עבר.

וכנף־זהב נשאר לבדו מוטל על הארץ.
רבות מנוצותיו נמרטו, רבות נשברו, והכאב גדל
מאד. שכב ובכה כל היום וכל הלילה.

בבקר יצא השמש, היה אור בהיר, נשב
רוח חם. התעודד כנף־זהב, כאבו עבר. אמר אל
לבו:

– אעזבה נא את המקום הזה.

פרש את כנפיו ויעף. עף שעה, שתי
שעות. ראה, והנה גרגירים פזורים בתוך העשב על
הארץ.

וכנף־זהב רעב מאד, זה שני ימים, אשר לא בא אכל אל פיו.

ירד ארצה, עמד וילקט את הגרגירים.

כאשר אכל לשבע, חפץ לעוף הלאה, והנה
– רגליו נלכדו ברשת. עמל כנף־זהב להתיר את
אסורי הרשת, ולא יכל; חפץ לנתק את החוטים, משך
את רגליו כך וכך, אבל החוטים – חזקים, אינם
נתקים.

עמד כנף־זהב אחוז ברשת, עד שבא
הציד בצהרים. כאשר ראה הציד את האפרוח
שמח ויקרא:

− האח! הנה אורח נכבד בא אלי, נוצות זהב לו!

מרט את נוצות הזהב מכנפי האפרוח, מרט
אותן לאחת אחת, צרר אותן בניר וישימן בכיס
בגדו. חפץ למרט אותן עד תמן. התחנן אליו
האפרוח:

− אנא, ציד טוב, חמל־נא עלי, השאר לי
נוצת זהב אחת לזכרון, וידעתי כי כנפי־זהב היו
לי לפנים.

חמל הציד ויאמר: לו יהי כדבריך.

השאיר לו נוצה אחת, התיר את חוטי הרשת ויאמר:

– עכשו שוב לך, אפרוח קטן, אל קן אמך.

אמר כנף־זהב בלבו: אכן, אמהר לשוב אל קן אמי, בטרם שאבדה לי נוצת הזהב האחרונה.

אבל כנפיו כבדו, כי נמרטו נוצותיהן,
ולא יכל לעוף זמן רב. עף רגע ונח שני רגעים, עף
שני רגעים ונח חמשה רגעים. עד שבא הלילה. שכב
כנף־זהב תחת ענפי שיח אחד, ועם צאת השמש עשה
את דרכו הלאה.

ראה: צפרים מרקדות על חתנה, − עף
סביב־סביב, ולא בא בחברתן. ראה: עורבים מתאבלים על
מת, − עף סביב־סביב, להסתר מעיניהם. פתאם ראה: נץ
גדול דואה תחת השמים. חפץ כנף־זהב להמלט, וכח
לא היה לו, כי כנפיו כבדו.

והנץ ראה את האפרוח ויטש אליו; עוד רגע וטרף אותו. התחנן כנף־זהב:

– אנא, נץ טוב, חוסה נא עלי, קח את נוצת הזהב האחרונה אשר בכנפי ואל נא תטרפני.

אמר הנץ:

– למה לי נוצתך?

ענה כנף־זהב: תתן לגוזליך לשחק בה.

הסכים הנץ. לקח את נוצת הזהב ולא טרף את האפרוח.

עף כנף־זהב ויבא אל העץ, אשר אמו
קננה בין ענפיו, שמע, והנה הצפור יושבת בקן
ומיבבת:

– אויה, אויה, בני יצא לשוט ביערים ולא שב, איך, בני, איכה!

קפץ כנף־זהב וקרא:

– הנה שבתי, אמי, הנני!

לא הכירה הצפור הגאה את בנה ותאמר:

– לא בני אתה; לבני נוצות זהב, ולך
אין; לבני קול ערב וחזק וקולך רפה וצרוד; לבני
מעוף נאוה, ומעופך כבד; בני התעתד להיות למלך
על עוף היער, ואתה – נבזה ונדכה. סור! לא בני
אתה, לא בני!

הכתה אותו בחרטמה ותגרשהו.

הלך כנף־זהב וישב על עץ אחד מרחוק ויבך;

בכו שניהם. האם בכתה בקנה הריק:

– בני, בני, איך, מדוע לא שבת אלי?

וכנף־זהב בכה גם הוא על ענף העץ:

– אמי, אמי, הלא בנך אני, מדוע גרשת אותי?

אבל הצפור לא האמינה לו, וכנף־זהב ירא לגשת אליה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52531