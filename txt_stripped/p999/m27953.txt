


	
	תוכחה
	



מתוך: השירה העברית בספרד ובפרובאנס, חיים שירמן, (כרך ג)






       מה תהמי, נפשי, ומה תשתוחחי / עלי ברב בכה ודמעה על לחי?

       למה כיולדה תחילין ממצו/ קיך, ולמה זה כנשר תקרחי?

       מבעלי חצים וניצוצים ול־/ צים בעתוך וימררוך מר תצרחי?

       חיה, לאל חי יחלי, אל תיראי / מבן־אנוש ימות, ואל תאנחי

5      מלהטי חרבות זמן מתהפכות / סביב, ואל לשחוק ילדיו תשמחי!

       הנך חצובה מכבוד עליון ומ־/ אור צח עלי כל המאורים תזרחי –

       איכה למחשכי אדמה הארו־/ רה השפלה תרדי או תצנחי!

       לשוב כיונה אל ארבה עופפי,/ עד לעלות אל כס מלוכה תצלחי,

       מימי ישועה שאבי לך ממקור / חיים, ואל מימיו ברגלך תדלחי!



10    התקדשי, הטהרי מגאלי / תבל ופת־בגה ויינה תזנחי,



       עורי, בחיק הבלי אדמה שוכבה, / עורי ליום אחרון ועין תפקחי,

       שבט ושוט מוסר לגבך נפלו / מידי זמן – הוסרי, הוכחי!

       מוטות עלומים נתקי לצאת לבית / חפשית, ומוסרי גאוה התפתחי,

       שובי לצור היוצרך, ברה, וה־ / זכי והברי ליום תלקחי,

15    יום תצאי ממאסר גוך ויום / אהל בתוך מחנה אלהים תמתחי.

       חקיו ומצוותיו שלחני עשה – / דבר דעי וראי להשיב שולחי,

       לו שלמי פרי שפתיך, ואת / לבך לרצון לך לתודה תזבחי.

       זכרי והזכירי תהלותיו וחס־ / דו לך, ואל את כל גמוליו תשכחי,

       המעלך מתחתית עפר, ומ־ / ציל מבכי עינך ורגלך מדחי!

20    בואי, חסי תחת כנף רחמיו וח־ / נותיו, ואל נא בנדיבים תבטחי,

       עבדי כאמה אל אדוניך והש־ / תחוי להר קדשו ולשמו שבחי,

       דפקי עלי דלתי תעודתו, ומנ־ / עולם ביד דעת והשכל תפתחי.

       כפתיל נערת חטא נעוריך יהי / לך – בהריחו אש תשובה תקדחי,

       לבך וידך עם לשונך יעשו / שם טוב כשמן טוב – ובו תמשחי,

25    כי הזקונים משחו ראשך בטל / אורות, ראי כי מחרת תתגלחי!

       עד מה ועד מתי, עניה סוערה, / על הסעפים השנים תפסחי?

       אם תשבי תהמי כים סוער, ואם / לשוב לעמך תאמרי – תפסחי!

       חשקת בגרותך לסורך מעלי / צרים, באמרם לך: עדי נעבר שחי,

       ותבחרי יום שוב ותלוי לאח, / לויה לבית לוי, ובו תספחי.

30    יום תשקי לו מנשיקת פה, ויום / בחזות הדר פניו כשושן תפרחי,

       מפיו בדלחים ואקדח תלקטי, / ממעשיו מר ואהלות תרקחי.

       קוי לצור ישעך ומושיעך, וצ־ / פי מופתיו ובנפלאותיו שוחחי,

       ישים למאוס מואסיך, ואשר / סחו עפרך ואבניך – סחי,

       ימחה דמעות מעלי לחיך, ביום / יתן בחומותם ומגדלם מחי,

35    ימד פעלתם אלי חיקם ומ־ / שבר יילילו, ורנה תפצחי,

       יאמר לרוח מרצונו נושבה: / בואי ובהרוגי פרידתם פחי –

       עד אחליף כחי בצור גוחי ומב־ / טיחי, ורוחי, בחזות אחי, תחי!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/27953