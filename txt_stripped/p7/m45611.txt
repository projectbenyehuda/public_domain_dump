


	
	שמואל
	



1

חנה היא אשה גדולה, כנראה מתפילתה בפרק ב'. אלקנה יודע
את ערכה ומבכר אותה על פני פנינה. דבר זה הנהו נגד המושגים והרגשות, אשר
שלטו ברוח האדם וברוח הדור בתקופה ההיא. האשה רבת־הבנים היתה מכובדה על
פני כל וגם על פני בעלה, בעוד אשר העקרה היתה לחרפה ולמנוד־ראש בקרב כל
יודעיה. זה מראה את גודל נפש אלקנה, שיכול להתגבר ולעלות על המשפטים
הקדומים של העת ההיא.

חנה לא ראתה מעולם את אוהל־המועד ואת האיש הקדוש עלי,
כנראה ממה שלא ידע אותה עלי. אולם נפשה היתה מלאה מן הקדושה ומן ההוד ומן
הנשגב אשר מלאו את אוהל־המועד, ובודאי היתה מתמלאה רגשות חרדת קודש לשמע
שם עלי הכהן הגדול.

פנינה היא אשה מצויה ורגילה בכל זמן ובכל מקום. לולא
היותה צרה לחנה היתה בוודאי אשה טובה ואם לילדיה ככל בת ישראל. אולם האהבה
הגדולה והגלויה, שהראה אלקנה לחנה העקרה, גרם לה שתרגיש, כי היא הנה
הנגזלה והמעושקה ללא צדק וללא משפט.

השווה את רגשותיה, רגשות הקנאה לחנה, לרגשות יאגא כאשר בחר אותלה בקאססיו לליטנאנט תחת לבחור בו ביאגא.

בהיות פנינה אשה בעלת תכונה חזקה אינה מפקפקת לשלוח אל
חיק חנה שבעתים בעד העוול שנעשה לה בבית בעלה. היא הופכת את בית אלקנה
לגיהנום בעד חנה צרתה. כמובן, היא עושה את כל זאת לא באופן גס ובזדון גלוי,
כי־אם באופן דק ובדברים קלילים שאינם נראים לעין זר. היא ממררת את חיי חנה
כל־כך עד כי היא מורידה את חנה למ"ט שערי קטנות המוח והלב וקנאה ושנאה
וכל יתר הרגשות המוציאים את האדם מעולמו הגדול ומכניסים אותו לעולם קטן
מלא דקדוקי־עניות של הבלי יום יום.

חנה איננה מתאוננת רע באזני אלקנה, באשר היא אשה גדולה
ובעלת תכונה דקה ועדינה באופן מאד נעלה. וכה היא סובלת את יסוריה ומקבלת
אותם פעם באהבה ופעם בהתמרמרות חשאית וטמירה, עד אשר בא היום ולא יכלה עוד
להתאפק ולעצור בעד רגשותיה ולעיני אלקנה אישה נשבר רוחה בלבה ותבך ולא
תאכל. אלקנה שאיננו יודע מכל הנעשה בביתו ומכל הטראגדיה, חושב כי צער חנה
הוא רק צער עקרה והוא מנחם אותה, כי הוא טוב לה מעשרה בנים. בפעם הזאת
הולכת חנה אל אוהל־המועד בעצמה להתפלל אל ה‘, כי יתן לה בן רק למען תפטר
מצרותיה, וכי יאסוף ה’ את חרפתה, וכי “ירחב פיה על אויביה”. הגורם הנפשי
כאן הנהו קטנוני. אולם מראה עלי הזקן הקדוש היושב על הכסא אל מזוזת האוהל
מטהר את רוחה, ובהכנסה אל ההיכל עברו אותה הנשגב האלוהי וקדושת ההוד, אשר
מלאו את ההיכל וזקקו וצרפו וטהרו אותה. ברגע ההוא היא שבה לתחיה, תחית
הרוח. חרדת הקודש גדולה כל־כך עד כי איננה מרהיבה עוז להתפלל בקול רם
ולהפריע את הדומיה הקדושה ומלאה סוד־אלוה “ורק שפתיה נעות וקולה לא ישמע”.
ברגע הזה היא יודעת, כי האידיאל שלה הנהו ילד אשר יגדל ויהי כעלי ואשר
יבלה את חייו פה במקום הנורא הנקרא בית אלהים.

בשובה אל הבית לא יכירו אותה. “פניה לא היו לה עוד”. היא
נהפכה לאשה גדולה היודעת, כי מעתה יש לחייה מטרה ותכלית קדושה
ונשגבה.

בתפלתה היא מראה, כי היא מבינה ומרגשת מאין כמוה את פלאי החיים ואת יד ה' המחוללת את הנפלאות ואת המהפכות הגדולות בחיים.

באמור לה עלי, כי אלהי ישראל ימלא את שאלתה אשר שאלה מאתו,
היא מאמינה בכל מעמקי נפשה, כי ברכתו תקוים ואף צל צלו של הספק היותר קל
לא יתגנב בחביון נפשה.

באמור לה עלי “עד מתי תשתכרין” וגו' – היא עונה “אל נא
אדוני” וגו‘, עד "ואשפוך את נפשי לפני ה’ ". פתאום היא מרגשת, כי קולה
ודבריה הנם קשים ונמרצים יותר מדי לעלי הקדוש ולמקום הקדוש והיא מבקשת
סליחה. “אל תתן את אמתך לפני בת בליעל” וגו'.

אלקנה היה עולה לרגל מדי שנה בשנה. היה עולה ומעלה עמו את
כל בני מדינתו. בזכותו נתרבה מספר עולי הרגל משנה לשנה. אמר
הקדוש־ברוך־הוא: חייך, עתיד אתה להעמיד בן שיעלה את כל בני ישראל אל בית
אלהים.

עלי הכהן היה איש קדוש במובן היותר נעלה של המלה, אבל לא
יותר מזה. הוא בכה לכל אשר שמע. בכה לחטאות בניו, בכה לחטאות כל בני ישראל;
בכה לצערו של הכלל כולו, עד אשר כהו עיניו מרוב דמעות ולא יכול לראות.
אלקנה היה אחד מאלה, שידע להוקיר את ערכו הנכון של עלי.

תפילת חנה מראה, כי התנשאה כבר על רגשות בני־דורה
ומחשבותיו: היא שפכה את נפשה בתודה לה' ובהכרה במעשיו הנפלאים ובהנהגתו את
העולם על ידי תפלה והודיה נפלאה ונשגבה במקום להקריב עולות ושלמים. במעשה
הזה הננו מכירים כבר את שורש נשמת שמואל בנה שמחה מחאה גדולה והתמרמר בכל
עוז נפשו נגד הקרבנות אשר הקריבו בני דורו כ“מצוות אנשים מלומדה”.

מעשי בני עלי הנשחתים והנהגתם הפרועה לשמצה בהיכל ה' פעלו
בוודאי על שמואל בנערותו, ואחרי כן בבגרותו. בוודאי הביאוהו לידי מחשבות
והתבוננות עמוקה על מצוות הקרבנות, טעמם ונימוקם של הקרבנות ורוחם האמתי.
מקרה יפתח הגלעדי עזר הרבה להתפתחות שמואל בנוגע ל“התאבנות הלב” ו“תורה
שבלב”.

שמואל שומע את כל הדברים אשר דבר איש אלהים אל עלי, ואם גם
איננו מבין עוד את כל הנבואה עד לעומקה. אולם הם נשארים חקוקים בנפשו.
ו“כרקב בעצמות היא נשואה בלבבו”. ואחרי כן בבגרותו גורמים הדברים האלה
הרבה לברוא יחס שונה לעלי, ולבסוף – גם להביא לידי פירוד עולמי בין שני
האנשים האלה.

עלי הכהן הגדול, האיש הקדוש, יודע, כי תכלית חייו היא
לשמור מכל משמרת את אוהל־המועד ואת ארון הברית אשר מאחורי הפרוכת. בדבר זה
תלויים חייו הוא וחיי כל האומה כולה. רגש זה נמסר במלואו גם לבניו חפני
ופנחס וגם לנשיהם.

חפני ופנחס הנם בנים נאמנים לעמם ומסורים בכל לבבם ובכל
נפשם אל אוהל־המועד ואל ארון הברית על־פי דרכם ולפי ערך הבנתם. ונכונים הם
גם למות על הקדוש והיקר לאביהם. לעת עתה הנם עוד פוחזים וקלי־דעת ואינם
מכירים וחשים בסכנה הצפויה לעמם ולאוהל־המועד ולארון הברית והנם בני־בליעל
לעיני השמש.

הספור על אודות העגל ומאמר ה' למשה “הרף ממני ואשמידם
ואעשה אותך לגוי גדול” הניח בלב שמואל את אבן הפנה לרעיון הגדול, אשר ברא
שמואל בגדולתו “להעמיד מורים הרבה”, לבלתי למד את כל העם בדרך כלל, כמו
שעשה משה בשעתו, כי־אם למסור את דבר ה' ליחידי־סגולה והם ישמרוה וינצרוה
בכל עת ולא ירפו את הדגל גם לעת צרה.

שמואל יורד לעומק הרעיון הצפון ביסוד בחירת אהרן ומשפחתו,
כי יהיו הם ורק הם תופסי התורה ושומרי משמרת המקדש והקרבנות. אלם מעשי בני
עלי יביאוהו להרחיק עוד צעד אחד קדימה, היינו: שלא לעזוב את הקודש בידי
משפחה אחת אשר דבר אלהים יעבור להם בירושה, כי־אם לבחור תמיד בכל דור ודור
באנשים הראויים לכך, אשר ירימו את דגל התורה והיהדות גם בעת אשר כל העם
למקטניו ועד גדוליו יחולל, ירקד וישתגע מסביב לאיזה עגל־זהב ויענה ויאמר
אחר מאשריו מורי־השקר: אלה אלהיך ישראל…

מקרה אחד בילדותו של שמואל עזר הרבה להתפתחות הרעיון הזה
בלבו. בשחקו עם הילדים את “שחוק הקרבנות” ובחלקו את הכיבודים לחבריו אומרת
לו חנה אמו דברים אחדים המניחים את היסוד לאותו הרעיון הגדול.

איש אלהים נראה לעלי וניבא לו, כי “יביט צר מעון”, “והבטת צר מעון”, כלומר: תראה במעון הקודש צר ומתחרה אשר ידחק את רגליך.

נקוט כלל זה, כי כל איש ניכר לא רק במה שמדבר הוא אל אחרים
כי־אם גם, ואולי עוד יותר, במה שאחרים מדברים אליו. מתוך קלסתר פני האנשים
במעמדו של אדם ומתוך דבריהם אליו אתה יכול לעמוד על אפיו של אדם זה. ועתה
צא וראה את הדברים, אשר ידבר איש האלהים אל עלי, איך הוא ניבא רעות לו כמו
שניבאים לאיש קטן, שמעולם לא זכה ושלעולם לא יזכה לעמוד במחיצתם של משה
רבנו ודומיו. הפוך והפוך בדבריו של הנביא אל עלי, שכן הם צריכים עיון גדול
ודק.

שמואל רואה את מעשי בני עלי, ולבו הצעיר מתרגש בקרבו. עלי
בעצמו ספר לו את כל ספורי התורה ובאר לו את ערך הקרבנות ואוהל־המועד
וארון הברית. והוא יודע מה יקרים וקדושים לעלי כל אלו הדברים, והנה באים
בני־הבליעל האלה ומחללים את הקודש והופכים את הבית למערת פריצים. הוא
יודע, כי כל אלה הנבלות נעשו שלא מדעת עלי וכמה פעמים כבר חפץ
לקרוב אל עלי ולגלות לו את כל השערוריות. אלא
שיראת־הרוממות שיש בלבו אל עלי תמנענו בכל פעם מלהוציא את חפצו אל הפועל.
אולם צעקת העם נגד הפרעות האלה הולכת הלוך וגדול, ושמואל איננו יכול
להתאפק עוד והוא מחליט לגלות את הכל לעלי. הוא יודע אל־נכון, כי האיש
הקדוש היושב על הכסא לפני מזוזת היכל ה' זה שנים רבות יתנשא עתה ממקומו,
וכגודל קדושתו כן יהיה גודל גבורתו לשים קץ
לכל השערוריות. הוא מכיר בהכרה ברורה, כי מהפכה גדולה
תהיה כאשר אך יגלה את המצב לעלי. אולם כמה הוביש אותו עלי הזקן מתוחלתו
בפעם הזאת! הוא יוצא ידי חובתו הקדושה בדברי־מוסר רכים ונעימים, אשר לא
נכנסו אל לבות הפוחזים כלל וכלל, ואשר לא שנו את המצב במאומה. לבו כואב
בקרבו, ומעתה תחל המלחמה הנפשית בקרבו ביחוסו אל עלי ולא תסוף עוד עד
ליל־ההתגלות. עתה יעלו מתהום הנשיה גם הדברים, אשר שמע מפי איש־האלהים אל
עלי בעודו נער, ואשר לא הבינם אז. עתה הנה הופיעו בזכרונו ועוזרים הם הרבה
להגדיל ולחזק את המלחמה הגדולה אשר בנפשו.

עלי בשמעו את דברי שמואל על־אודות מעשי בניו וצעקת העם
נבעת מאד מאד. הוא מרגיש, כי שמואל מוסר לו לא רק את קול העם, כי־אם גם את
קולו הוא. מזלו חזה את ההתקוממות בלב שמואל. והוא ירא עתה מפניו יראה
גדולה. שומע הוא את הד קול איש האלהים, ובסתר נפשו תעלה הכרה לא־ברורה, כי
שמואל תלמידו הוא האיש אשר יוציא לפעולה את דבר ה', כי “יביט צר מעון”.
מעתה והלאה תחל מלחמה פנימית וחשאית גם בלב עלי ביחסו אל שמואל.

עלי אוהב את בניו ביותר, מפני שהם מספרים לו על־אודות
שערוריות הפלשתים ומציירים הם לו את המצב המדיני השפל של בני ישראל בצבעים
נאמנים. ועלי מרגיש, כי דבריהם יוצאים מן הלב, וכי באמת הם נחלים על שבר
העם ובכל צרת העם להם צר.

שמואל שומע כבר בעודו עולל את מעשי בני עלי מאביו אלקנה
וכבר מילדותו נשתרשה בלבו השנאה למעשי בני עלי יחד עם האהבה ויראת
הרוממות וההערצה, שנשתרשו בלבו אל אבי הבנים האלה. שמואל הנער לא יכול
לראות, כי יש דבר משותף וקשר פנימי בין האב אשר מקוצר ראות ומקוצר הבנה
איננו עושה את הדבר הנחוץ בעת הנכונה ובין הבנים אשר מקוצר ראות ומחוסר
הבנה יחד עם קלות לב וקלות ראש הם עושים מעשים רעים. שמואל הנער איננו רואה
עוד, כי האב והבנים אינם רחוקים הרבה, בהרגשתם המוסרית ובהשקפת־העולם
שלהם, איש מרעהו, וכי שניהם האב והבנים ימותו ביום אחד בעד דבר אחד.
ובהגיעו לשנות בגרותו והוא רואה את האמת – תגדל המלחמה הנפשית בקרב לבו עוד
יותר, לפי שקשה לו להפרד מן המחשבה שנשתרשה מימי ילדותו, כי גבהו דרכי
האב ומחשבותיו מדרכי הבנים ומחשבותיהם כגובה שמים מעל הארץ.

בבוקר אחרי ההתגלות, במסור שמואל לעלי את הנבואה ששמע
מפי ה', עלי איננו מכיר עוד את תלמידו, את הנער שמואל. הוא מרגיש, כי איש
אחר, איש חדש, עומד עתה לפניו, איש שנברא בריאה חדשה בן־לילה.

חפני ופנחס הנם האחרונים למות על־יד הארון. הם אינם
עוזבים את הארון גם בעת אשר ינוס כל העם איש לאוהליו. מיתתם הנה כפרתם
בעד כל השערוריות והפרעות, שעשו באוהל מועד. אשת פינחס הביעה בדבריה
האחרונים את רגשות כל העם: “גלה כבוד מישראל, כי נלקח ארון האלהים”. כבוד
ישראל הלך בגולה. אחד היה שמואל, אשר הבין, כי כבוד ישראל איננו בארון
ולכן אין להתיאש גם בעת הרעה ההיא.














החומר הזה לספר “שמואל”, שמצאתי בעזבונו של המנוח,
הוכן בידו כמה וכמה שנים לפני מותו. עוד בהיותו בפילווישקי, עיר
מולדתו, התחיל כבר בעבוד החומר הזה. הכל היה מסודר ומחושב במוחו,
ופעמים רבות הרצה על הנושא הזה. אולם בכתב נשארו רק השרטוטים הניתנים
כאן. – ב. א.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45611