


	
	זרענו
	




חרף העלים ניר ונתיב

תחת מרבד צחור,

תחתיו ינום זרע-האסיף,

יישן שנת אין-אור.

אז בהיות ימי השממה,

בסגרירי סתו

החביא אותו חיק אדמה

מפני חרף שב.

ובברק אביב החיים

ובהשמע שיר –

והתפרצה שבעתים

שפעת זרע הניר.



*



עוללים ויונקים, זרע נירנו!

זרע אין לשד!

כוס אביבכם– רוש כוסנו­–

גזרה היא לעד.

שממון-ימים ימצה דמכם

באהלי שם;

היה היתה “תורה” אמכם

לחורגת-אם…

חוס, אבינו, אב הבריאה





על הניר הדל,

רוה תלמיו אורות תחיה

ומששון הטל.

ובהתרגש ימים רעים

ובהתהולל קר–

הנצנים-הצאצאים

גנז לחיי-אור!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/33472