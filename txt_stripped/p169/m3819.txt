


	
	כבר מחלתי מאין בררה
	




 כבר מחלתי מאין בררה



על שחלף כבר וימת;



אך אם ימק גם עתידי –



עליו, עליו אזעק חמס!


  


ולא אמחל עד לנצח



גם בקברי לא אמחלה,



אם אפטר מן העולם



טרם תושב לי הגזלה.


  


וכשאמות צחה צמא



בנזירותי ועלבוני –



אאר, אשאג, אחרק שני



ואשברן בחרוני.


  


ונשמתי העשוקה



ימים רבים אחרי מותה



עוד תתלבט פה ותבכה



אף תקלל את יתמותה.


  

תר"ע






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3819