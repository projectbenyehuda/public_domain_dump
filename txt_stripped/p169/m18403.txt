


	
	לנביאים
	




הדבר יי המריצכם

בריבכם עם החוזים?

או השגה אתכם תמכם?

ואולי זדון לב בוזים?

 

לכם המשפט היה

להרים נס תורתכם:

צדקתכם – צדק עולם,

ואמת – אמתתכם.

 

לכם השלטן היה

להשפיל אף להרים –

ותמוגגו לב כל-חוזה:

צאו, מגנבי-דברים!

 

ממרום מעופכם-בטח

יריתם חץ אל שברם;

קצצתם כנפי נפשם –

וחזונם בא אל קברם…




יקטרינוסלב, תרע"ז






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18403