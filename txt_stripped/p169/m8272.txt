


	
	והיכן היית אז ...
	



[והיכן היית אז]… / יעקב לרנר




והיכן היית אז, אור-עיני,



ולמה הסתרת את פניך



עת צמאה לך נפשי, ולבי



כה פרכס אליך, אליך?


  


אז צצו עוד פרחי אביבי,



עוד קדחה בי אשי הצמאה;



ושכור ומשגע מתאוות



בקשתיך, נימפתי הגאה.


 


לו נמצא נמצאת אז למבקשך



ששטח אליך כפים –



מה-סולדה אז היתה הנשיקה,



מה-יקדו הלבות השנים!


  


ועתה מה-בצע בדפקך



בתחנה ודמעות על לבי,



אם כבו לנצח השביבים



וקמלו כבר אבך ואבי?…


  

תרס"ט






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8272