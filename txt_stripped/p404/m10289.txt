


	
	מסעי הברון מונכהאוזן
	



הקדמה קטנה


יש אומרים, כי בספורי אין מלת אמת! הללו אומרים,
כי כל כונת ספורי היא רק לעורר צחוק. דברים
כאלה מרגיזים אותי מאד. כי כל ספורי מסעי הם
אמת לאמתה. ולא נחה דעתי עד שקבלתי תעודה
כתובה וחתומה בידי רבותינו הגדולים, רבה בר בר
חנה וגוליבר וסינדבד ואלדין, הנוסעים
אנשי-השם, והם מעידים, כי אין אף שמץ גזמה בכל
ספורי. ומעתה אקוה, כי ידעו כל קוראי ושומעי,
שאני, ברון מונכהאוזן, אינני דובר שקרים
חלילה, ויקבלו את דברי כמו שנאמרו, בישר
ובתם-לבב. אמן, כן יהי רצון!


ראשית מסעי בארץ


בעודי נער קטן, הגדתי לאבי, שרצוני לראות את
העולם. אבי הרבה לנסע בארץ, אך לי לא נתן לנסע
לשום מקום.



דברתי אל דודי, אחי אמי. הוא אהבני, ולבקשתי,
לקח דברים עם אבי, לאמר: “מונכהאוזן הוא ילד טוב
ואמיץ-לב. אבי יושב בצילון, והוא הזמינני לבוא
אליו. תן לנער לנסע אתי לצילון”.



לאחרונה נעתר אבי לבקשתי.


עצים במרומים


הפלגנו באניה מאמשטרדם, ובידנו אגרות מאת
מלך הולנד.



דבר מוזר קרה בעת נסיעתנו. באנו לחוף אי אחד,
ונשארנו שם ימים מספר, לקנות לנו מזון ולמלא
את חביותינו מים חיים. פתאם נשבה רוח עזה. הרוח
עקרה עצים גדולים והעיפה אותם למרום. העצים
נשאו בגבה כה רב, עד שהיו בעינינו כנוצות
זעירות. הם התרוממו לגבה חמש פרסאות. בעוד שעה
קלה שככה הרוח, וכל העצים העקורים שבו ונפלו
ארצה. הם נפלו בדיוק במקום שם צמחו קדם. כל עץ
ועץ שב ודבק בשרשיו. כל העצים עמדו על מקומם
כבתחלה – חוץ מעץ אחד. זקן אחד ואשתו קטפו
תפוחים מן העץ בעת שהחלה הסערה. מפני כבד
האנשים האלה נפל העץ על צדו.



מלך האי יצא מארמונו, לראות בעצים הנופלים
ממרומים. העץ האחרון נפל על המלך והרגו. אנשי
האי שמחו מאד למותו, כי היה רשע מרשע. הם הודו
לזקן ולאשתו, קשרו כתרים בראשיהם והמליכו
אותם על האי.


אני יוצא לציד


לאחר ששה שבועות הגענו לצילון. אנשי האי
קבלו אותנו בידידות והראו לנו כל דבר אשר ענין
בו.



יום אחד הזמינני איש עשיר לצאת אתו לציד. היה זה
אדם גבה-קומה, ולו רגלים ארכות ומהירות. הגענו
ליער אחד. הוא נכנס לעבי היער, אך אני נשארתי
בקצהו כי היתה הליכתו מהירה מדי ולא יכלתי
להשיגו.



היער היה קרוב לנהר גדול. עמדתי והבטתי אל
מימיו, ופתאם שמעתי קול נהם. הפניתי את ראשי
וראיתי אריה גדול. האריה אמר לטרף אותי. הוא
התקרב אלי יותר ויותר! היה אתי רק ברד ברובי –
ברד שמשתמשים בו לציד צפרים. בברד כזה אי
אפשר להרג אריה. אך אני יריתי באריה. הוא לא
נבהל: הוסיף להתקרב אלי! עוד רגע ויטרפני!



פניתי אחורנית ואמרתי לברח.



אזי הבטתי על הנהר וראיתי – תנין גדול! התנין
פער את פיו לבלעני. ומעבר מזה היה האריה מוכן
לזנק אלי.



נפלתי אפים ארצה מרב פחד. אמרתי בלבי,
שעתה יתנפל עלי האריה וישכני בערפי – או
התנין יתפש את רגלי במלתעותיו. אך לא כן
היה!…


הרגתי שתי חיות בבת אחת


פתאם שמעתי קול רעש אים. קול אים כזה עוד לא
שמעתי מעולם. אך מיד נודע לי פשר הדבר.



בתחלה יראתי להרים את ראשי ולראות את הנעשה.
אך במהרה הבלגתי על פחדי והבטתי על
סביבותי.



האריה זנק. התנין פער את פיו. אני נפלתי ברגע
שזנק האריה. על כן קפץ האריה ישר לתוך פי
התנין. ראיתי את ראש האריה בפי התנין, אך גופו
נשאר מבחוץ. התנין לא יכל להתיז את ראש האריה.
האריה לא יכל להוציא את ראשו מפי התנין.



חיש קל התזתי את ראש האריה. יריתי כדור-ברד
לעין התנין. אני לבדי הרגתי שתי חיות. ידידי
שב מן היער לחפשני. הוא התפלא מאד לגבורתי.



וכה אמר אלי: "אך נער אתה – ותהרג אריה עם תנין!
וברובך רק ברד לציד צפרים! אין כמוך מונכהאוזן!


ליל חרף ברוסיה


בחרף נסעתי לרוסיה. יום אחד רכבתי על סוס מן
העיר, בה התאכסנתי, לעיר הקרובה. נפל שלג.
השלג כסה את כל הדרכים. נסעתי ונסעתי ולא
ראיתי כל בית וכל עץ, ורק שלג מכל עברים.



השמש שקעה, ואני תעיתי בדרך.



“איה אלון הלילה?” אמרתי בלבי. “אין בית ואין
עץ, אף אבן אין להניח עליה את ראשי”.



אזי ראיתי איזה דבר זעיר, מבצבץ מתוך השלג,
ומראהו כשיח קטן, שתי אמות גבהו. שמתי חלק
מהאכף סביב לשיח, לבל יוכל סוסי לברח בלילה.



השתטחתי על פני השלג ונרדמתי. ישנתי כל
הלילה. השמש זרחה בקומי משנתי – ולא
האמנתי למראה עיני. ראיתי והנה בתוך העיר
הנני. שכבתי ליד בית-תפלה רם ונשא.



חפשתי את סוסי ולא מצאתיהו. אך קול צהלתו
שמעתי. קולו הגיע אלי ממרום, כמו מן השמים.



נשאתי את עיני למעלה – וארא את סוסי, והנה הוא
קשור לראש המגדל של בית-התפלה!



עתה הבינותי הכל. השלג כסה את כל העיר. רק ראש
המגדל של בית-התפלה נשאר מעל לשלג. בלילה
נשבה רוח חמה והשלג נמס כלו. סוסי נשאר קשור
בראש המגדל, ואני גלשתי עם השלג הנמס
למרצפת הרחוב.



מה עשיתי?



לקחתי את רובי; יריתי בזהירות רבה. (האם ספרתי
לכם שאני מיטיב לירות?) פוצצתי את האכף בכדור.
הסוס נפל לתוך הרחוב, ואפילו לא נשרט.



עליתי על גבו ורכבתי חזרה לעיר שממנה באתי.


זאב מושך במגררה


רב אנשי רוסיה נוסעים במגררות בימי החרף. קניתי
לי מגררה וסוסי משך בה. המשכתי את מסעי
במגררה. יום אחד יצאתי בה לפטרסבורג הבירה.



הגעתי ליער גדול. בנסעי דרך היער, ראיתי זאב
רץ אחרי. הזאב היה רעב. הוא בקש לטרף את סוסי.
הוא רץ במהירות רבה. הסוס עף כחץ מקשת. אך קלו
רגלי הזאב מרגלי הסוס! אני שכחתי את רובי
בבית ולא יכלתי לעשות דבר. השתטחתי בתוך
המגררה. עוד מעט קט והשיג הזאב את סוסי המסכן.



לאחרונה קפץ הזאב! הוא דלג עלי, התנפל על סוסי
ותקע את שניו בערפו. הסוס דהר הלאה כמטרף.
הזאב תקע את שניו בגופו ואכל את בשרו בכל
פה.



קמתי ועמדתי בתוך המגררה. הצלפתי בשוט
בכל כחי! פגר סוסי נפל ארצה, אך הזאב הוסיף לרוץ
הלאה. כי בשעה שנפל הסוס, נפל אכפו
ומושכותיו על גבי הזאב. הזאב רץ הלאה, ומשך
את המגררה אחריו.



וככה הביאני הזאב לפטרסבורג הבירה.



היו אנשים שלא האמינו כי אמנם כן היה, אך
הללו לא ראו את הזאב הרתום למגררתי!


מעשה בעור-שועל


יום אחד יצאתי לצוד ציד ביער מחוץ לעיר וראיתי
שועל שחור ויפה. עורו היה חלק וטוב. חפצתי לתפר
לי מעיל מעור השועל. לא חפצתי לנקב חור בעורו.
ידעתי, שאם אירה בו כדור, יקב הכדור את העור.
חפצתי להרג את השועל, אך לא לנקב את העור.



מה עשיתי?



היה אתי מחט ארך וכבד. שמתי את המחט בקנה
הרובה. בראותי את השועל מתקרב אל עץ, יריתי
בזנבו. המחט נקב את הזנב ונתקע בעץ. השועל לא
יכל להמלט, כי נאחז זנבו בעץ.



באתי חרש מאחורי העץ. יריתי מרובי כדור אחד
מאחורי אזן השועל (אך לא פגעתי בו) וקראתי
בקול: “חה!” השועל נבהל, ומרב אימה ופחד קפץ
מתוך עורו.



מיד הרימותי את העור, עור-שועל שחור וטוב, ללא נקב
וללא חור – חוץ מחור קטנטן, שנקב המחט בזנב.


הפיל ועץ המנגו


יום אחד יצאתי לצוד ציד בהדו. הוצאתי את כל הברד
שהיה אתי. נשאר לי מעט אבק-שרפה. הלכתי דרך
היער ואכלתי מפרי המנגו.



והנה בא לקראתי פיל גדול – פיל נהדר.



מהרתי לשים אבק שרפה בקנה רובי. מאין ברד,
שמתי את חרצן פרי המנגו בקנה. יריתי בפיל.
היריה פגעה בפיל, בין שתי עיניו. הפיל עמד, אך
לא נפל. עמד רגע כנדהם, אחר נשא רגליו ויברח.



כעבר שנים מספר באתי להדו בפעם השניה,
לבקר את ידידי. יצאתי לצוד ציד ביער ההוא. באתי
למקום ההוא. בלכתי, שמעתי קול רעש גדול.
פניתי לעבר הקול וראיתי פיל גדול, ועץ-מנגו ענף
צומח לו בין שתי עיניו. ועל הקרקע סביב לו פרות
נאים ומתוקים לרב, שנשרו מן העץ.



אם לא תאמינו לספורי, תוכלו לשאל את פי הרג’ה,
הוא המלך המולך במתיקוטה, כי גם הוא ראה את עץ
המנגו בין עיני הפיל. הרג’ה מת לפני שנים אחדות
– אך ספורי נכון מראשיתו ועד סופו. – וכן תוכלו
לשאל את פי ידידי הטוב מר סמית היושב באסיה.


כלבי הנאמן


פעמים רבות הייתי בסכנה גדולה, אך מדי פעם
בפעם נצלתי, כי ידעתי את המעשה שעלי
לעשותו, וידעתי איך לעשותו. אדם שנשקפת לו
סכנה לפעמים תכופות, צריך ארבעה דברים, ואלה
הם:




שכל טוב.





רובה משבח.





כלב נאמן.





סוס מהיר.




כל אדם החי חיי סכנה חיב לשאת אתו רובה טוב
ולדעת, איך להשתמש בו. צריך הוא סוס מהיר וכלב
נאמן. כבר ספרתי לכם, שהנני קלע נפלא. עתה
אספר לכם על כלבי ועל סוסי.



עוד לא קם בעולם כלב ככלבי. מעולם לא ראיתי כלב
נאמן ומהיר כמוהו. בתחלה היו לו רגלים ארכות.
אך הוא רץ כה מהר, ועבר מרחקים כה גדולים,
ורגליו קצרו יותר ויותר מיום ליום; אך הוא עודנו
כה נבון וכה מהיר וכה נאמן, ועודנו משרת אותי
באמונה עד היום הזה – אף כי רגליו קצרו מאד מרב
ריצה.


סוסי האביר


את סוסי קבלתי במתנה. הבה אספר לכם, איך
קבלתיהו.



באתי לבקר את ידידי היקר הנסיך פשובוסקי.
ישבתי עם הגבירות בחדר אחד בקומת-הבית
העליונה. כל השרים עמדו בחצר והבטו בסוס
צעיר, שהובא זה עתה מן הכפר. שמעתי קול קריאות
וצעקות. איש לא יכל לעלות ולרכב על הסוס; איש לא
יכל אפילו להתקרב אליו. השרים לא ידעו מה לעשות.



על כן ירדתי אני לחצר.



קמתי ועליתי על גבי הסוס. הסוס התפלא מאד
לאמץ-לבי; אך אני נהגתי בו בנעימות, וגם
למדתי רכיבה מילדותי. במהרה עשה הסוס כל
חפצי. הגבירות הביטו בי מן החלונות, אך לא ראוני
יפה. הן אמרו לרדת לחצר ולראות ברכיבתי. אך אני
קראתי אליהן: “אל תרדנה למטה, כי אני אעלה
למעלה!”



רכבתי על הסוס מרחק רב מן הבית. אזי דהרתי
חזרה במהירות הבזק. בהתקרבי לבית, אלצתי את
הסוס לקפץ. הוא קפץ בעד החלון לחדר הגבירות.
אזי הולכתי אותו שלש פעמים לארך הקירות מסביב.
אחרי-כן העליתי אותו על השלחן, אזי ירד וישב
יפה יפה על אחד הכסאות. אחרי-כן הרימותי את כף
רגלו, והוא הושיטה לכל אחת מן הגבירות, בנמוס
רב, כאשר יושיטו השרים את ידם לגבירות. אזי קפץ
בעד החלון חזרה לחצר.



הנסיך שמח מאד למראה הפלא הזה ונתן לי את
הסוס במתנה.


אני יוצא למלחמה


יצאתי בראש פלגת פרשים למערכה, בימי מלחמת
רוסיה נגד בולוניה. במערכה הראשונה ההיא הייתי
בסכנה גדולה, כי אז לא ידעתי עוד, מה רבה
מהירות סוסי במרוצתו. הבה אספר לכם כל קורותי
במערכה ההיא.



אנחנו נצחנו במערכה, והבולונים ברחו לעבר
העיר. אני רדפתי אחריהם והגעתי אל חומת העיר.
בתוך החומה היה שער גדול וכבד. השער הזה לא
נפתח כיתר השערים כי משכוהו למעלה ולמטה
בחבלים. הבולונים ראוני בבואי והורידו את השער
למטה. אך אני עברתי בפתח בטרם יפול השער על
ראשי. שמעתי קול רעש גדול מאחורי בשעה שנפל
השער.



רכבתי לתוך העיר וראיתי את הבולונים בורחים
בשער מהעבר השני. כל אנשי נשארו מחוץ לחומת
העיר. לבדי עמדתי בתוכה.



אמרתי בלבי: “אעמד ואחכה לבוא אנשי”.



סוסי צמא ואוליכהו אל שקת אחת.



הוא שתה ושתה. חשבתי כי לעולם לא יחדל
לשתות.



חכיתי זמן רב, אך סוסי הוסיף לשתות.



הבטתי על סביבותי, לראות אם אנשי באים ואז
נודע לי, מדוע הרבה כה הסוס לשתות.



השער הגדול והכבד קצץ, בנפלו, את החלק האחורי
של סוסי. בשתותו, נשפכו המים כלם מאחוריו.



החלק השני של סוסי נשאר מחוץ לחומה.



אנשי באו. הם ראו את החלק האחורי של הסוס וידעו
כי סוסי הוא. לקחוהו והביאוהו אלי. הוצאתי חוט ומחט
מילקוטי ואחיתי את שני חלקי הסוס לאחד. מאז
הוסיף לשרתני כקדם.


איך מעבירים עגלה בדרך צרה


במהרה נגמרה המלחמה.



יצאתי לדרך, לשוב אל מולדתי.



היה חרף קר מאד – הקר בכל החרפים אשר ידעתי
בימי. נסעתי בעגלה. הדרך היתה צרה מאד.
פחדתי פן תבוא לקראתנו עגלה שניה בדרך. לא
היה מקום לעגלה שניה לעבר בה. על כן צויתי את
משרתי לתקע בשופרו.



המשרת תקע בשופרו, תקע ותקע, אך השופר לא
השמיע קול. לא השמיע אף צליל אחד.



מדוע נאלם השופר? היה זה שופר מצין. תמיד תקע
כהלכה, תקיעות גדולות, מחרישות אזנים. לא
ידענו, מה היה לו.



משרתי נפח בו בכל כחו, אך השופר נאלם דם.



במהרה באה לקראתנו עגלה שניה. לא יכלנו לעבר
הלאה. יצאתי מעגלתי. שתי העגלות עמדו זו מול זו
בדרך. הדרך הצרה עברה בין שני סלעים גבהים.
לא יכלנו לעבר.



(האם ספרתי לכם, מה חזק הנני? זרועותי חזקות מאד,
ויכול אני להרים משאות כבדים מאד).



התרתי את הסוסים מעגלתי. אזי גחנתי מתחת
לעגלה והרימותיה על גבי. קפצתי ועליתי בסלע –
והעגלה על גבי, כמובן. הלכתי על פני הסלע עד
אשר עברתי את העגלה השניה. אזי קפצתי חזרה
לדרך המלך.



עתה לקחתי את שני הסוסים. את הסוס האחד לקחתי
תחת זרועי הימנית, ואת הסוס השני תחת זרועי
השמאלית. קפצתי ועליתי בסלע. הלכתי על פני
הסלע. אז קפצתי חזרה לדרך המלך.



באפן כזה עברנו את העגלה השניה והמשכנו את
נסיעתנו.


הקול הקופא


בבוא הלילה הדלקנו מדורה. הקר עוד היה חזק מאד.
משרתי הניח את שופרו על הקרקע ליד המדורה.



התחלנו לאכל.



באמצע האכילה שמענו קול שופר. התקיעות באו
מפי השופר, באין איש תוקע בו. איש לא נגע בו,
אך התקיעות היו צלולות וברורות.



אזי ידעתי מה היה לשופר.



ספרתי לכם, שהחרף ההוא היה קר מאד. כאשר תקע
משרתי בשופרו, קפאו התקיעות בתוך השופר.
עתה שם משרתי את השופר ליד המדורה. האש חממה
את השופר, וכל התקיעות נמסו והשתפכו החוצה.



כל יתר ימי נסיעתנו צויתי את משרתי לתקע
בשופרו שעה אחת לפני כל ארחה. אזי שם את
השופר ליד המדורה. וכל שעת אכילתנו השמיענו
השופר תקיעות ותרועות להפליא.


אני חוצה את האוקינוס


ירדתי באניה אנגלית בנמל פורטסמות.



נסיעתנו עברה עלינו בשלום עד אשר התקרבנו
לחופי אמריקה. יום אחד נפגעה האניה בדבר-מה וןלא
ידענו מה. אחד המלחים קשר מפרשים בראש התרן.
הוא הועף באויר מרחק חצי הפרסה. אך הוא לא נהרג.
כי בשעה שעף באויר, עברה על ידו צפור-ים
גדולה. הוא תפס את הצפור ברגליה, והיא נשאה
אותו והחזירתהו בשלום אל ספון האניה.



פתאם נעצרה האניה. הייתי אז בתאי. השלכתי
למעלה אל תקרת התא. ראשי פגע ברצפת התא אשר
מעל לי. המכה היתה חזקה מאד, ומעצמת המכה
נתקע ראשי בגופי ושקע בין כתפי. אך רב-החובל
וארבעה מאנשיו משכו באזני עד אשר הוציאו את
ראשי מתוך גופי והשיבוהו למקומו הראשון. אזני
כאבו מעט, אך במהרה שבתי לאיתני.



(האם כבר ספרתי לכם, שראשי קשה כברזל?)



האניה לא פגעה בסלע מתחת למים. היא פגעה בדג
גדול מאד. פגעה ישר בחטמו. הדג כעס מאד והכה
באניה בזנבו.



הדג נקב חור בכתל האניה, בזנבו החד. ראיתי את
מי הים זורמים בעד החור. גמרתי אמר לעצר במים!
לעצר בהם תכף ומיד.



מה עשיתי? ישבתי על החור.



ישבתי עד שבא נגר מאנשי האניה וסתם את החור
בפקק גדול. אזי שבתי במנוחה אל תאי.


אמריקאי דובר שקרים


נזדמן לי באמריקה אדם אחד, שקרא לעצמו
בשמי! הוא קרא לעצמו בשם הברון מונכהאוזן, וכל
דבריו שקר וכזב! דבריו הכעיסוני מאד, כי אינני
סובל את השקרנים.



הבה אספר לכם ספורים אחדים, ששמעתי מפי האיש
ההוא.



הוא ספר לי, כי באמריקה יש בית ובו מאה חדרים זה
על גבי זה. וזה לא יתכן, כמובן.



הוא אמר, כי באמריקה יש עגלות, המהלכות בלא
סוסים; כן אמר, כי ידידו, מר פורד, עושה מאה
עגלות-בלא-סוסים ביום אחד. וזה לא יתכן, כמובן.



הוא אמר, כי הוא יכול לשדר את קולו באויר, ומאות
אנשים יכולים לשמעו בבתיהם. הוא אמר, כי
האנשים יושבים בבתיהם, במרחק רב ממנו
ושומעים כל דבור היוצא מפיו. וזה בודאי לא
יתכן.



הוא אמר, כי באמריקה יש דגן הרבה, והאכרים
מצוים לשרף חלק ממנו – ויש אנשים רעבים ללחם.
וזה לא יתכן.



הוא אמר – אך לא אוסיף להלאות אתכם בדברי שטות.


לחם ומים במצרים


הרוחתי ממון הרבה באמריקה, בלכתי מעיר לעיר
ומכפר לכפר, לספר לאנשים על מסעי
והרפתקאותי. כלם האמינו לי. כל האמריקאים
מאמינים בספורי-נפלאות כאלה.



מאמריקה נסעתי למצרים. שכרתי לי סירת-מפרש
והפלגתי ביאור הגדול, הוא הנילוס.



הלא שמעתם, כי מדי שנה בשנה גאים מימי
הנילוס והוא עולה על גדותיו ומציף את כל היבשת.



כן היה עת הפלגתי בסירתי. ביום השלישי כסו
המים את פני הארץ ולא ראיתי עוד דבר מסביב, רק
מים ומים. וביום החמישי נאחזה סירתי בצמרת עץ
אחד.



לא יכלנו לזוז ממקומנו.



והנה נשבה רוח חזקה, והסירה נהפכה על צדה.
המים זרמו לתוך הסירה והיא שקעה במצולות.
כלנו נצלנו (ששה גברים ושני נערים היינו),
כי נאחזנו בענפי העץ.



ישבנו בראש העץ ששה שבועות ושלשה ימים. היה
זה עץ-הלחם. צמחו עליו פרות גדולים כככרות לחם.
מים לא חסרו לנו, כמובן. על כן לא רעבנו ולא
צמאנו.



אזי החל השפל. מצאנו את סירתנו מתחת לעץ, אך לא
יכלנו להפליג בה, כי נמצאנו במרחק מאה פרסאות
משפת היאור. על כן הלכנו ברגל לעיר הקרובה,
היא אלכסנדריה.


התותח הגדול בגברלטר


המשקפת היא מין צנור ארך וזכוכיות בתוכה. אם
משקפת ביד איש, יוכל לראות בה דברים ממרחק רב.
היתה לי משקפת נאה מאד, שקניתי בלונדון.



ממצרים נסעתי לגברלטר, שם נלחמו הצרפתים
באנגלים.



שם פגשתי את ידידי הטוב, הגנרל אליוט (גנרל
הוא שר צבא, המוליך את חיליו לקרב). הראיתי
לגנרל אליוט את משקפתי, והיא מצאה חן בעיניו
מאד.



הבטתי במשקפתי לעבר הצרפתים וראיתי, כי
הצרפתים מתכוננים לירות בנו מתותח גדול.
הבטתי שנית וראיתי, כי הפגז, הוא הכדור הגדול
של התותח, יפל בדיוק, במקום שם עומדים שנינו.



אמרתי לגנרל: “שמע, גנרל, הפגז מן התותח
הצרפתי הגדול יפל במקום זה בדיוק. התעשה
ככל אשר אמר אליך?”



“כן,” אמר הגנרל.



“הבא אפוא את גדול תותחיך למקום הזה”.



התותח הובא מיד.



נגשתי אל התותח וקלעתי בזהירות אל התותח
הצרפתי.



הבטתי במשקפתי אל החילים הצרפתים. ברגע
שראיתי את הצרפתים יורים מתותחם, צויתי לירות
מתותחנו. שני הפגזים נפגשו בחצי הדרך.
תותחנו היה גדול מן התותח הצרפתי. על כן נהדף
הפגז הצרפתי אחורנית. הפגז נהדף אל קלע
התותח הצרפתי, נכנס פנימה ויצא מעברו השני.
בדרכו פגע בשלש אניות בים. לאחרונה חדר
לבית איש עני באפריקה, מעבר לים ופגע בחטם
המסכן.



חטמו נשרט, אך האיש לא נהרג, והוא חי וקים
באפריקה עד היום הזה.


שלש מאות דבים


הפלגתי עם רב-החובל פיפס אל הציר הצפוני (זהו
מקום בצפון הרחוק, שם יורד שלג יומם ולילה,
והקר אים ונורא!). בצפון יש הרבה דבים לבנים.
לבנים הם כשלג וחיים בתוך השלג.



יום אחד יצאתי לצוד דבים לבנים. ראיתי שני דבים
נאבקים או משחקים זה עם זה. קרבתי אליהם ואמרתי
לירות בהם מרובי. ברגע שהרימותי את הרובה, מעדה
רגלי בשלג ואני נפלתי. ראשי נפגע בנציב-קרח
קשה. אחרי-כן לא ידעתי דבר ושכבתי על השלג
כאחד המתים.



לאחרונה פקחתי את עיני. ראיתי דב לבן גדול, אוחז
את שולי מעילי בשניו. הוא נסה למשך אותי אחריו.
נסה לסחב אותי למאורתו ולטרפני.



חיש קל הרימותי את רובי (זה היה עוד בידי) ויריתי
בדב.



לקול היריה באו שלש מאות דבים לבנים אחרים
במרוצה על פני השלג.



הייתי בסכנה גדולה. לא יכלתי להתמהמה אף רגע
אחד.



פשטתי את עור הדב המת והתעטפתי בו.



שלש מאות הדבים הלבנים קרבו אלי, והחלו
להריחני. ריח עור-הדב עלה באפם ויחשבוני לדב.
על כן לא פגעו בי והחלו לשחק סביב לי.



אמרתי בלבי: “עתה אוכל לתפש הרבה דבים
לבנים. אקח את עורות הדבים הביתה ואחלקם בין
ידידי”.



קרבתי אל אחד הדבים והרגתי אותו בסכיני.
קרבתי אל השני והרגתי גם אותו בסכיני. ככה
הרגתי שלש מאות דבים לבנים.



בשובי לאירפה נתתי לכל ידידי עורות דבים לבנים
במתנה.


ציד פסיונים בים


טוב שבעופות הפסיון, ובשרו ערב לחך. בשר
פסיונים ערב לחכי מבשר כל עוף אחר.



ימים רבים נסענו באניה מן הציר הצפוני חזרה
לארפה. אכלנו דגים מדי יום ביומו, בקר, צהרים
וערב. אני אינני אוכל דגים ברצון. חשקה נפשי
בבשר פסיונים.



כלבי מצטין בחוש-הריח שלו. ריח עופות בא
באפיו ממרחקים. ריח פסיונים בא באפיו מעבר
לים. כלב נפלא! ריח עוף כי יבוא באפיו, מיד הוא
רץ אלי ומראה לי מקום העוף איהו.



יום אחד באניה, רץ כלבי אלי ונסה להראות לי,
שבא ריח פסיונים באפיו.



לא האמנתי לו. כי רחוקים היינו מן היבשת.



אך הכלב בא בשניה – ובשלישית.



אזי אמרתי לרב-החובל: “חושב אני, כי יש פסיונים
בקרבתנו. כלבי בטוח בזה. וכלבי איננו טועה
מעולם. יכול הוא להריח ריח העוף ממרחק רב”.



רב-החובל צחק לדברי.



“אין פה כל עופות”, אמר לי. “היבשת רחוקה מפה.
אנו נמצאים במרחק מאות מילין מכל ארץ שהיא, אך
הנה דג גדול בא מאחורי האניה. הבט וראה!”.



הבטתי וראיתי דג גדול מאד, מתקרב לאניה
מאחוריה. היה זה כריש, דג אוכל אדם.



רב-החובל אמר: “נתפש את הכריש”.



הוא קרא לאנשיו, והם תפשו את הכריש. הם העלו את
הכריש המת אל הספון. אזי חתכו את בטנו, לפשט
את עורו מעליו. בפתחם את בטן הכריש, מצאו שני
פסיונים בתוך מעיו. הפסיונים היו חיים, כי
הכריש לא נשך אותם.



ואין זה סוף המעשה.



הפסיונית הטילה ביצים בתוך מעי הכריש. ארבע
ביצים היו. למחרת היום נתבקעו הביצים ויצאו
ארבעה אפרוחים. וככה היו לנו ששה פסיונים.



רב-החובל אמר אלי:



“אדוני הברון, אין ככלבך בכלבים. הוא ספר לנו
את האמת”.



עניתי ואמרתי לו: “אדוני רב-החובל, כלבי ואני
מספרים רק את האמת”.


בלונדון הבירה


באתי ללונדון הבירה יום-קיץ אחד, בבקר השכם.



עליתי על החוף וטילתי לארך שפת הנהר. הגעתי
להר, ועליו תותחים. היה יום חם ובקשתי מקום צל.
לא היו כל עצים בסביבה. ידעתי, כי מן התותחים
האלה יורים רק בעת שהמלך, או אדם גדול אחר, בא
לעיר-הבירה. על כן נכנסתי לתוך אחד התותחים.
במהרה נרדמתי.



חשבתי, כי אין יודע את דבר בואי. אך איש אחד
ראה את אניתנו בשוטה על פני התמזה. נתנה
פקדה לקבל את פני בכבוד, כאחד המלכים; כי
שמע מסעי והרפתקאותי הגיע גם לאנגליה.



בראות החילים על ההר, כי באה אניתנו, רצו מיד
אל התותחים. הם ירו מכל התותחים בבת אחת.



אני נקלעתי מן התותח לעבר הנהר ונפלתי על
הדשא מעברו השני. הדשא היה עמק ורך, ולא
נפגעתי כלל וכלל.



ירדתי בסירה קטנה ושבתי אל האניה.


הגבורה הגדולה מכל גבורות


ליד האניה מצאתי את מלך אנגליה וכל שרי
המדינה. הם באו כלם יחד לקבל את פני.



דגלים הונפו ברחובות, וכל העם עלה על גגות
הבתים לראות אותי רוכב על סוסי בראש התהלוכה.



בצהרים סעדתי בארמון עם המלך ושריו הגדולים
ושרותיו היפהפיות. ולאחר הסעדה טילתי בגן
הארמון. טילתי עם ידידתי הטובה, הנסיכה
ניחוחיה.



“הגידה לי,” אמרה הנסיכה, “בימי מסעיך הרבים, מה
יפה מכל יפי ראית? מה גבורה מכל גבורות עשית?”



עניתי ואמרתי לה: “היפה מכל יפי הנה היא עומדת
לימיני, והגבורה הגדולה בכל גבורותי היא – לבקש
מאתה להנשא לי לאשה”.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/10289