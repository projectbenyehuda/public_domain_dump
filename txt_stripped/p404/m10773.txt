


	
	בהיות הגשם
	




ויהי בהיות הגשם על הארץ,



ואעמד בגן גלוי-ראש ויחף- הרגל –



ויחלף ברק מאפק ועד אפק,



ויך הרעם ספי-הרקיע!



ולרגלי פתחה הארץ פיה,



ולעיני עינות-תהום נבקעו.





ואעצם עיני, כי רב הפחד,



וירב המרחק בין ארץ לשמים –



לפתע כה דלתי בין השנים!



ואוסיף לעמוד שתם-עינים,



ואי-מזה יד פלאי על ראשי טפחה:



-גדל!

ולא ידעתי, איך טפסתי רומה…

–צמח!



ולא ידעתי, איך השרשתי תהומה…



כי היה הגשם על הארץ.





ויהי כי נפקחו עיני, וארא:



מחלפותי בעננים נקלעו!



גם בהנות-רגלי באדמה נתקעו,



שרגו ותעמקנה רדת.



וארא בשרי – כעין האפר.



אשר לארן-סלע במולדת.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/10773