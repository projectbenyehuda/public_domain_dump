


	
	כי אחזה
	



אשה רעה וכתובתה מרובה. חשון תרמ״א.






כי אחזה בני העם כסיל רום ישאו

אשר זקן גדול לו ובעל כרש

גם כי רק מכל, נדמה כשברי חרס

חכם משלמה לו כלם יקראו.





(לפי מרחב גו ולפי גדל מעים

כן מרחב שכל וכן גדל מחנהו

גם חכמת אדם הן תאיר פניהו

הדרת זקן תעיד חכמה כפלים).





יתנו המשרה אל כל רע לקטו

יאמרו אל האטד – מלכה עלינו

ולדרדר וקוץ קצין תהיה בתוכנו

ידיהם על ראש פר יסמכו ולא ישחטו.





יקראו מאור שמש אלי חשכת ליל

פינחס יקראו כל אל זונות עגבו

ישר באדם – כי ידיו לדם ארבו

שוע ונדיב לב לבעל אביגיל.





כי אחזה כזאת וכזאת נפש שובבה

כבודה רב וקנינה ימתק ולא ימר

לבבי ישתומם אתפלא ואמר

אשה רעה! איכה כתבתך מרבה?!











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42566