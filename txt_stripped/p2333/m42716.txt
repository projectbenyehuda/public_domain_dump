


	
	אנכי לא
	



כ״א שבט התר״מ.






אנכי לא נמצאתי

גם לא נראיתי

לא בארץ ולא בשמים

ולא באש ולא במים

לא בהרים וגבעות

ולא בעמקים ובקעות

לא ביבשה ולא בימים

ולא בבתים ולא באגמים

במזרח לא הייתי

ובמערב לא אביתי

מצפון נצפנתי

ודרום לא הלכתי

לא בחיים תמצאנני

ולא במתים תשחרנני

אינני מן האנשים

וגם לא מן הנשים

אינני מן הדוממים

ולא מן השדות ולא מן הכרמים

אינני מן הצומחים

כצצים או פרחים

ולא מן החיה ולא מן הבהמה

ולא מן השרץ השורץ באדמה

אינני מן הרמש או מן החגבים

ולא מן השרפים ולא מן העקרבים

לא מן הדגה אשר במים

ולא מעוף השמים

אנכי בלהב נפלתי

ובאש לא נגעתי

וכמו מגדל נמשלתי

ובמגדל ישבתי

אנכי בבתולה חשקתי

וכל עלמות אהבתי

אלמנה ובעולת בעל

פלגש או חולצת נעל

ובכל זאת כן אמרתי

אך אשה לא חפצתי

לא אקרב אליה

ולא אראה פניה

אני רגל לכל רגל

גם לנמל גם לעגל

בי מלכים ימלכו

בי השלחן יערכו

לחם אין זולתי

ובכל לשון תקום אתי

ראשית לכל לקח עמי

לכו למדו ודעו שמי.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42716