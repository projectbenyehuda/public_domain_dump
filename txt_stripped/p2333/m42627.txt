


	
	במחול ידידים
	



שירת דודי לכרמו. ר״ח אדר תרל״ט לכבוד החתן המפואר יקר
ונעים זר״ק ס״י אברהם חי נ״י ביום חתונתו וביום שמחת לבו עם הכלה הכלולה
זר״ק ס״י שמחה ת״ם יחד יגילו וישמחו יציצו ויפרחו עדי זקנה ושיבה אמן
נס״ו.






במחול ידידים חגו / מחאו כף ואל תסגו
/ שישו וחג דודים חגו / כי על כלה ישיש
חתן.





עשירים שיר פצחו / עני, דלים שכחו / ומגד ועסיס / זה לזה הושיטו



עזבו כל אדרת / מצנפת עטרת / לכבודכם נבונים / כעת אל תביטו



לפזז ולכרכר / לשתות ולשכר / וכאילים, רקד / הרבו – אל תמעיטו



שישו אל תיראו / עוד מעט תקראו / שבעת ימים משתה / בחצר גנת ביתן.





במחול ידידים חגו / מחאו כף ואל תסגו
/ שישו וחג דודים חגו / כי על כלה ישיש
חתן.





מסכו חכליל יין / אל תאמרו ״עוד אין״ / הן כמעט נשבעת / כי יאר עינים



הכוסות אך מלאו / וברכות גם קראו / ״תאירו אהובים / כאור צהרים״



ובתוך מקהלים / יענו צלצלים / ״אמן ואמן / תגילו שבעתים״



״על הדר שלחנכם / יסבו בניכם / וגם בנותיכם / יעדו הוד חמדתן״.





במחול ידידים חגו / מחאו כף ואל תסגו
/ שישו וחג דודים חגו / כי על כלה ישיש
חתן.





ואתה דוד צולח / היה אך שמח / שורה וראה מי זאת / לימינך נצבת



זו שמחה לקחת / בטבעת תתה / זו נפש יקרה / להבות חוצבת



אך זאת רעיתך / אך זאת חמדתך / ולניב שפתיך / הנה היא תואבת



עמה התרועע / עמה הושע / זאת גנת עדנים / היוצר לך נתן.





במחול ידידים חגו / מחאו כף ואל תסגו
/ שישו וחג דודים חגו / כי על כלה ישיש
חתן.





עלסי גם את כלה / חמדת כל סגלה / אל אישך והודך / שאי נא עיניך



חזקי התאוששי / אל נא תתבוששי / מה בצעיף הזה / תכסי פניך



על דודך התרפקי אל נא תתחמקי / היי לו אך עזר / ותני לו דודיך



ולעמת תפארתך / חכמתך צדקתך / המון כל עלמות / ישאו כלמתן.





במחול ידידים חגו / מחאו כף ואל תסגו
/ שישו וחג דודים חגו / כי על כלה ישיש
חתן.





בשמחתכם דודים / ידידים נחמדים / גם אנכי מפה / בזמירות אריעה



ולמאד תאבתי / ורבות התפללתי / ״במעון חפה אהיה / אנא אל הושיעה״



אכן לא מצאתי / דבר מה חפצתי / כי עצת אלוה / הן אותי הפריעה



נא מנחתי קחו / ולמעני סלחו / הן תחתי שלחתי / שירתי זאת מתן.


מאתי

השמח בשמחתכם והחפץ בהצלחתכם

אברהם ברוך מני ס״ט










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42627