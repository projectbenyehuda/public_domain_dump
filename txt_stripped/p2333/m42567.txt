


	
	מה מאד
	



רבות מחשבות בלב איש ועצת ה׳ היא תקום






מה מאד בן חלוף מחשבותיך רבו

ואופני שרעף עליך יסבו

יהמו יגעשו באין מרגוע למו

לגלים המה ואתה טובע במו.





קצות ארץ כאבן אותך יקלעו

גם אל רום שחקים יאמרו כי ירקעו

ברסן מתעה ימשכוך ולא יחוסו

כי להתעולל בך כנשר יטושו.





מה תחזה לתלפיות מגדל וצריח

מאבק, הר תלול, נבעה מפיח

מה באזנך דמיון ילחש כי מלכת

איך לאחור תחשב דבר לא ידעת.





הוי עד מתי תשתכר ולא מיין

הביטה וראה, מהר פקח נא עין

ומה אמנם הבלים אלה יפיחו

ונחלי שוא וריק מאפע יגיחו.





אל אל עזוז יהבך הלא תשליכה

ועל כל מפעליך אותו המליכה

ברבות מחשבותיך אץ תהי למה

ואך עצת ה׳ לעד היא קמה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42567