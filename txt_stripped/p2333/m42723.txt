


	
	עורי אם
	



שיר חנוכת הבית על השמינית






עורי אם כל קדש עורי שפת עבר

ובנות שירי כנשרים יעלו אבר

ישב הרוח ורוחך גם יפיח

יזל טל אורך וטלך אל תמנעי

ונטפי הדבר מני אל תגרעי

גם בקוי שמש זו נגהך יזריח

ישלח כנף השחר צירי הזהר

ואת תשלחי עצם מליך לטהר.





אל נורא תהלות אנכי אשירה

וכמר מדלי מנפלאותיו אזכירה

בקום עלינו יון כזאב הערב

ויאמר בלבו אני ואפסי נצח

שלח עול שן וזד רע מלתעות רצח

ובת יעקב אכל שחר וערב

על כס בכור מות ישב יורש עצר

ועצמות בן ואב גרם גזע ונצר.





בת יעקב זו אמר צר גבה הרוח

שה, מנהל אין לה בצלו כי תנוח

אכן בין עמים כלביאה רבצה

ועל צלמי אליל זהבם שן חרקה

הניעה ראש אף לעגה וגם שחקה

ועל סלע לבה אימתי נפצה

לא תדע זו כי היא אך שה צולעת

רגע חץ ירדפה והנה היא גועת.





אם מגזת צמרה עד כה לבשתי

ואשתה חלבה גם עורה פשטתי

הלא עוד שמה ינוב יפרח כגפן

לכן אל אש זעמי אמר תקדחי

אל נא תשובי עד נקם תקחי

ואתה שלחי לתערך ערף תפן

עד לא תשאיר גם שריד אל תשובה

לא תשקט עד תעש אשר אנובה.





אם אני יהדפו עז גלים הימה

הן הקרש ירום על ועוד לא תמה

אך גם המפץ אם ירד אחריה

הלא זכרה יסוף כאין וכשחק

מאפע ימעט כרחוץ בדיו מחק

לכן עד היסוד אחריב כל נויה

וזכר שה זו תוך מצולות אשקיע

שה רועה אין לה ואב הלא יכריע.





לא ולא! ירעם אל עזוז משמים

רועה אני ושוכן ירושלים

אם במחיר חטא אותה בידך מגנתי

הן אותה אפדה כי אלי תערגה

אליך שלחך אשלח ויהרגה

חרבך, אך נוך יחריב, בי נשבעתי

ודמי משנאי ה׳ אך ילקו

רמחים מרטו וחרבות ישקו.





ממטה אהרן ישועה, אל, הצמחת

כאשר ממטהו אז ציץ הפרחת

ביד מתתיהו אויב עמך תתה

ובשמך יה נשא דגל הישע

ומכבי כבה אש גאון הרשע

ונפש כפירים מנחשלים אך חתה

עד קול רם נשמע מזקן עד נער

הן שה אמולה נשאה זאב מיער.





ובחמשה ועשרים לתשיעי החדש

כיום נתן שקוץ משומם תוך הקדש

טהרו מקדשך עמך ויריעו

ויזר ששון שושן על כל שעל

ומנורה האירה ולהבה יעל

ונרותיה דור דור אמר יביעו

לא יעז עם אב כאלון גבוה

ולא ידל עם, אך ברצון אלוה.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42723