


	
	אל שדי אמו
	



שירי הגות. שכור מתהולל






אל שדי אמו יונק הן יפן

אני גם אני אל נפת הגפן

אך בו מרי שיחי הן אהיה שוכח

ינעם גיל אל חכי כשחר זורח

דם ענב הלא אשתה ואך אשמחה

דם יגון הוא, אויבי אשר אזבחה.





עקרב אשר ישחית בגוית גבר

הלא סם יחבש יהי מרפא השבר

כן אל אדם יין יגון צמח

וכן גם ליגונו מזור שולח.





לכן תשכח ימיני אם אשכח יין

אם לא ביפיו אהיה חכליל העין

חושו הבו מהר עסיס ומגד

חושו נא אל תעמדו מנגד

מי יתן בטני אוצר רחב ידים

גם ייני לא יכל, יכלו אך המים.





כמו עור יבער חשק לאותו שומע

תרב האביונה אל בה שבע

כן יין קודח בלבב שותהו

ולאשישי ענבים עוד יסיתהו.





מה חשק האביונה, מה תדברו?

מדבר לפני איך לא תשמרו?

מה תבזו דגל אשא – דגל חשק!

כי בין בחירי לו אהיה בן משק.

לשד פני עלמה אינק אשר מתקה,

אשנא בלה זקנה אשר צמקה.





תמול – יוגבים ברגל ענבים דרכו,

היום – לראש עוגבים עלו, גם מלכו.

לכן גם סובאם מדמן ירימו

ועל נשיאי על את קנו ישימו.





אל נשיאי על מי זה יתן אגיעה

ובקול מלחמה עליהם אריעה.

מה זה מרקח יין לא תורידו

כי אך תהרו חשש מים תולידו

אך אנסה נא אל עבים ממעל

אקפץ גם אנתר ואולי אעל.





פרש כנפיו שכרות וישתרע

אל גו כסיל שכור אויל משתגע

אם איש האדמה באהלו התגל

הלא הוא לפני העדה במעגל.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42564