


	
	אהה מות
	



על מות שמואל






אהה מות אכזרי מה לא חמלת

ופרח נעים כשמואל קטפת

מה מאד עז לבך מה יקשה מסלע

כי אל מעונו שלחת גדודי בלע

ויבאו פתאם אסון ופגע

כסופה וסערה אל חדרו כרגע.





הכו הכפתור והספים רעשו

גם אבני קיר ממקומם התגעשו

הו הו יקראו ישאו קול בכי ונהי

כי מקום שמש עלטת אפל יהי

גרש יגרש גיל, תחתיו ישלט אבל

קבצו פארור פני כל כנור ונבל.





איך מות לא חסת להביא אל קבר

הוגה ביפי תורה שמואל הגבר

אל גן חכמה שקד יומם וליל

גם לא שקט עדי הגביר בה חיל

לה קרא בחירתי חמדה ועזר

אילת אהבים גם אל ראש נזר.





איך אל אביב נעוריו הקשית מצח

ובשחר יומו לו הבאת רצח

במבחר שנותיו, הן עול ימים עודנו

מכל עבר נשמע – שמואל איננו

שמואל איננו, הה, חשכו עינים

וזרם דמעה שטף על כל לחיים.





הבערה שלחת קדחה קדוח

ותגדל המבוכה עד אי מנוח

ויעל הלהב וילהט בזעם

ומאם רחמניה סר טוב טעם

כי אל לבבה עמק היקוד יגיע

וכל שכיות חמדתה מות הכריע.





עמק עמק אש החמה נגעה

ללבה עמק, על כן אותו קרעה

ותילל אם ודמעותיה פרצו

ולקולה גם הררי עד התפוצצו

אהה בני, בני, תקרא במר ותתיפח

הה בכורי ומאורי, אהה ירח.





אויה מחמל נפשי, הוי מחמד עין

איך שדד רבצך וזיו יפעתך אין

האם אל שחת בלי אותך טפחתי

ושנים עשרים ושתים בך יגעתי

למקור נחמה לי, אמרתי תהי

ואיך היו אפיקיך לדמע נהי.





הוי בני, בניב תקרא ותתפלש באפר

ונפשה כי מרה לא יכיל כל ספר

לו מגלות יהו מרחב יריעות שמים

אם אל דיו יהפכו כל נחלי מים

אל עט חרט עצי יער יועילו

גם המה אנקת שברה לא יכילו.





הה למגדל עפל כי יסודיו נתצו

וחשך ואפל שעריו פרצו

ותחת אלמנותיו אלמנותיו תבכינה

ובמרומי קרת קול קינים תשאנה

עדי אשת נעורים בבכי הגדילה

ותחל ותזעק ושבת השפילה.





שברה גדל כי נשבר מעזניה,

ודודה נדד ויסע מפניה

ותקרא אהה דודי איך נטשתני

למאד אהבתני ואיך עזבתני

עול מה מצאת כי התחמקת

פי פחת באת ולברח מהרת.





בין נוגים אלה ביגונם נזעכו

אנחות האח כעשן התאבכו

ויען אללי לי ואיד מה יעל

שתיתי מציתי תמרורים ורעל

חיי נגזר, מות הממני

ובאבחת חרבו מות הרגיזני.





גם כל בני ציון חרדה לבשו

ואל מספד מר יחד כלם נגשו

בצום בכי בעשירי בעשר לחדש

יום שאון קראו אהה סחוף כל קדש

יום חנה צפע סביב מקדשנו

איך מות לקח מבחר בחורינו.





גם אנכי מפה עיני נגרו

מעי רתחו, גם שערותי סמרו

יצורי נמסו, עצמי נפצו

דמי ידלחו, ויגוני חצצו

עורקי לא שככו, שעפי נשמו

רעיוני נבהלו, שפתי נאלמו.





הה מות אכזר עד מתי תרע

תשכל אם מבן, ואוהב – מרע

עד מתי תשים שממה ארץ עדן

קול שדי שמע והשב חרבך אל נדן

ולשמע זכרך אל עוד נבהלה

נקרא – האח, בלע המות סלה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42625