


	
	הוי הדר
	



על לקוי ירח






הוי הדר כוכבי שחק, הוי ירח!

למה זה קודר תלך ולא זורח?

ועת במו אורה תסל דרך, מדוע

בחשכת אפל מכה הנך, נגוע?





הזאת בן חלוף הזאת לא ידעת

כי אדמת ארץ למסך אחת היתה

על כן פני דודי שמש לא ראיתי

על כן עלטה כמו מעיל עטיתי.





אהה העל זאת קרה לך כל אלה

הגם צבא מעלה תך תשוקה, הוי פלא!

הגם שמה תמשל בעז ידיה

תכה ולא תחמל העזה פניה.





הה, לבבי, בזאת הקם לדממה סער

אך בזאת קח נחם כי שב ישיש ונער

אין אשר בחץ תשוקה נפשו לא חלה

כי יקש ערפה יחד לכלם סלה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42559