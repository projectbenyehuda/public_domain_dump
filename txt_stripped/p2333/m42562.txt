


	
	הס לבב
	



מענה הנפש ללב.






הס לבב הס, שוא והבל אל תנחמני

כמו הנך זר לי זרות תשמיעני

ואנחותי לבלעני פיהם פערו

כמו מעיניך נעלמו נסתרו.





ואיך אשכח או אשלח? הלוך לא אבו

גם אם בחזק יד, אותי לא עזבו

חרב דעתי עליהם אם אניפה

אהה! כי גם אז ראות פניהם אוסיפה.





ואיך מחמד עין בו עתה תנחמני

ואך לו מעי המו רוחי תציקני

הן נשני עזבני, הפעם לא יענני

גם בקראי לו בקול רעם.





גם מכתבי לריק בם יגעתי

לא להשיב, רק לצלחתו הועלתי

ולו גם לזאת עיניו עלימו תחמלנה

וכטיט חוץ רגליו אותם לא תרמסנה.





ומה עתה תאמר לידיד אפו יחר

הלא באמת תם כל, גם מאור שחר

גם ארץ ומלואה גם נעם ויפי

כאין המה אם דוד נתן בך דפי.





פקח עין ידידי, ואל נאומי לב שימה

נפח בי רוח חיים קרני הרימה

יגוני הסירה מרורות השביעני

וראה כי מעולם דודי לי ולו אני.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42562