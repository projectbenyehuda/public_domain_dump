


	
	יונתי עיניך
	



שירי אהבה. סימן: יצחק




יונתי עיניך נגה

יפעת שחר – עפעפיך

ימחצו לבי חציך

כי נפשי לך תערגה.



צוף אמריך נעמו

הוד והדר בם הורקו

מדבש לחך מתקו

בחן ונעם עצמו.



חך מתוק מכל מרקחת

הלא לך, זולתך אין

גם ריח אפך מיין

ינעם, גם יציל משחת.



קומי רעיתי הופיעי

אל נא עמדי תקצפי

אל נא לבבי תשרפי

אמרי לנפשי הרגיעי.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42616