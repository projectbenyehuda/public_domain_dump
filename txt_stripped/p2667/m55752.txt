


	
	פרישת סיעה ב'
	



1

כינוסה של סיעה ב' המתקיים היום אינו בעצם אסיפה מיסדת של
מפלגה חדשה. ההתחלות לכך נעשו למעשה לפני שנים מספר – שעה שהתחילו לאסוף
‘נאמנים’ בקיבוץ המאוחד לכינוסים סגורים.

מתולדותיהן של תנועות שונות למדנו, כי אחרי מעשי פילוג
נוצרת ספרות עשירה, המסייעת לטשטש את הסיבות האמיתיות לפילוג. הוא הדין
בפרישת סיעה ב'.

מתוך גילוי הדעת שפירסמה הסיעה, אנו לומדים כי שתי סיבות
מנעו השגת הסכם בינה ובין המפלגה: א. המפלגה אמרה להטיל עליה מרות
(בלשון סיעה ב': ‘מרות שלטונית’), ב. אין מחסלים קיומה של סיעה בדרך
אדמיניסטרטיבית – בדרך של כניעה.

המסקנה מכך היא שההסכם במפלגה לא קם – לא משום שבפני סיעה
ב' התבהרה דרך פוליטית נפרדת, אלא מפני שסיעה ב' דוגלת ב’מרות מצפונית‘,
כביכול, ואילו המפלגה דוגלת ב’מרות שלטונית’. האמת היא, שתפיסתה של סיעה
ב' היא כי טובה המרות כל זמן שהיא באה לשרת אותה – ולא בשעה שהיא נמצאת
במיעוט. ייתכן שמחר תיעלם סיבת ‘המרות השלטונית’ ובמקומה תופיע אידיאולוגיה
חדשה, כדי להצדיק את המסגרת החדשה.

הפילוג במפלגה מכה קשה הוא לקיבוצנו ולתנועתנו, מפני שאנו קשרנו את גורלנו במידה גדולה מאוד במגמת האחדות הכללית.














דברים באסיפת הקיבוץ במאי 1944  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/55752