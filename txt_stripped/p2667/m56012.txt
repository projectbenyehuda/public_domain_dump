


	
	בשולי הקטרוג על החינוך המשותף
	



למקרא רשימותיה של ח. על החינוך המשותף1 התעורר גם בי הרצון להגיב ולומר משהו בשולי הדברים הנדונים,
ואפילו איני מזוין כל צרכי בידיעת תורות החינוך.

ח. ניסתה לערער על אחד מערכי התנועה הקיבוצית והציגה את
השאלה לפני עצמה ולפני כולנו: החינוך המשותף האם הוא פועל־יוצא
הכרחי מחיי השיתוף? את התשובה לשאלה זו עלינו לחפש לא בתקנות ולא
בסעיפים מנוסחים, אלא בעצם מטרת חיינו הקיבוציים, וממנה עלינו להסיק גם
על החינוך המשותף. אנו דור ראשון למהפכה חברתית ואישית זו, ששמה –
קיבוץ, ושאלת־גורל היא לנו, אם הדור הצעיר שנולד וגדל בקיבוץ, ימשיך
במפעל אבותיו, אף כי חסרים לו כמה תנאים אובייקטיביים, אשר הולידו את
גורמי המהפכה בנו. לא נכונה הדעה הרווחת ש’מלחמת אבות ובנים' היא תופעה
החוזרת ונשנית בכל דור ודור. אין מרד הבנים באבות בא לעולם אלא אם
בשלו במעמקי האומה תנאים כלכליים, חברתיים ותרבותיים המחייבים שינויים
רציניים למען ההתקדמות.

במאה ה־18 וה־19 היו דורות בעם ישראל שלא מרדו כלל בדרכי
אבותיהם. טבעי הוא שהדור הצעיר בעם, אשר כוחו אתו, נוטל עליו את התפקיד
לעקור דרכי אבות, על כל הצער והיסורים הכרוכים בדבר, למען החדש, הגואל.
במידה שעיננו יכולה לחדור ולראות את העתיד, איננו רואים כיום סיבות
מכריעות שתדחפנה את הדור השני או השלישי בתנועה הקיבוצית לערער את
יסודות החיים הקיבוציים אשר הניח הדור הראשון. לפי הכרתנו כלולים
בצורת החיים הקיבוצית־פועלית, מיטב השאיפות והמאויים, שעליהם חירפו
נפשם בחירי הדורות בתולדות האנושות. ואם הדור הבא אחרינו לא יסלף
מושגיו, ואם חושיו לא יקהו להבחין בין טוב לרע, בין יושר לרשע ובין
אנוכיות לעזרה הדדית – בודאי שיוסיף נדבכים חדשים על בנין החברה
החדשה שהקימונו, ולא יקעקע את יסודותיו. אולם אסור לנו להסתפק
באמונה זו בלבד, מתוך הנחה שמאליו מובטחים לנו רציפות מפעלנו
והמשכו בידי הדור הבא. כמו שבתהליך יצירת החברה הקיבוצית על ידינו,
נתונים אנו בהיאבקות מתמדת בין כוחות הנסיגה שבתוכנו המושכים אותנו
לאחור, ובין מתיחות רצוננו ומגמתנו לשלמות קיבוצית – כך מחייבת
אותנו הדאגה להמשך מפעלנו ליצור ערובות ממשיות עוד בימינו,
להבטיחו מסכנות של סילוף. החינוך המשותף של ילדינו הוא אחת
הערובות העיקריות לכך, שמפעלנו הקיבוצי לא יהיה חזיון בן־חלוף, אשר
צף ועלה על גל קוניונקטורה מסוימת, ונמחה מעל פני האדמה עם משב רוחות
חדשים. הטעות היסודית בהרהוריה של ח. אינה מונחת בנסיונה למנות את
הליקויים במוסדות הילדים – (דבר שיש לעשותו מתוך כוונות של שיפור), כי
אם בעצם המחשבה, כי ייתכן להשאיר סדר־חיים קיבוצי ומאמצי בנין חברה
קיבוצית, תוך עקירת עקרון החינוך המשותף.

כלום מקרה הוא הדבר, שסדר החיים הקיבוצי גרר מאז ‏
ימיה הראשונים של הקבוצה באופן אורגני, ללא החלטה דוגמטית קודמת,
טיפול וחינוך משותף? כלום מקרה הוא, שחברה המיוסדת על ביטול הקנין
הפרטי, על עזרה הדדית ועל יחסי אדם חדשים, – תפסה חיש מהר עמדה אחרת
למעמדה של החברה בקרבה ולדרכי חינוך הילד? לא זו בלבד שאין כאן מקריות,
אלא שכל הבנין הקיבוצי כמשטר חיים, אשר פניו אל העתיד והמבשר את הבאות,
היה רעוע מלכתחילה והיה צופן אפשרויות ל’הפיכת הקערה', אילו היתה חסרה
בו אבן יסוד זו ששמה: חינוך משותף.

בטוח אני, שלמרבית נקודות הקטרוג (אגב, אין הן חדשות כלל
בתנועה הקיבוצית), אשר ציינה ח. ניתנו ועתידות להינתן תשובות
מספיקות מצד עובדי החינוך המשותף בתנועה הקיבוצית, מתוך נסיונם הרב
והמאלף. אך קשה להשתחרר מן המחשבה ששרשי הקטרוג נמצאים לאו דווקא
בליקויי החינוך המשותף, אלא בכל אותה מסכת החיים הקיבוצית כולה התובעת
מן האדם מתיחות אישית לאורך ימים בכל שטחי חייו. כמו לכל תנועה
חברתית מהפכנית אמיתית הבאה לשנות סדרי בראשית, אורבת גם לנו הסכנה
של קוצר־רוח באנשים, שהתיצבו בתפקידי ההגשמה ושל התפרקות אטית
ממעמסת הערכים, אשר בהם יצאנו לדרך הארוכה. הכרת הדרך הארוכה על כל
קשייה וההצטיידות בנשימה ארוכה כדי לילך בה צריכה, בדרך כלל, להיות
אחת מאבני היסוד בחינוכנו העצמי והתנועתי – אם אין רצוננו להיות
משיחי־שקר המבהיקים באופק לרגע היסטורי וצוללים מיד בתהום הנשיה.

ראשיתה של הדרך עוד בגולה, כשהתיצב הצעיר היהודי לפני
ההכרח לקבוע את דרך חייו כפועל המתעתד לעלות לארץ־ישראל. מה רבים
מבני־הנעורים אשר מפרפרים היו עוד בתחנה ראשונה זו, ששמה המעבר
לעבודה גופנית, פרפורי־יסורים רבים בין הצו ההכרתי הברור (או הכרח
המצב החמרי), לבין אלף בלמים ממינים שונים, אשר כולם כאחד אמרו: חסר
הכוח לגשר על התהום שבין ההלכה ובין המעשה. לאחר שהצעיר כובש את עצמו וגובר
על מעצוריו, משהוא יוצא לדרך זו ומגיע לתחנה הראשונה – אל הארץ – מתברר
מיד כי גם כאן עוד נכונו לו מבחנים. כי עדיין רחוק הוא מן ‘המנוחה
והנחלה’, וכי הכרעות רבות מצפות לו כאן: עצם ההחלטה הפנימית להצטרף לחיי
קיבוץ, ההסתגלות לעבודה בתנאי הארץ, חבלי רכישת לשון הארץ, התאמה לחברה
ולסדרי־חברה העומדים בניגוד בולט להרגלי חייו הקודמים וכו'. אך חשובה
ביותר בכל אלה היא העובדה, כי גם לאחר שהאדם שלנו עבר את כל התחנות
הללו, אינה פוסקת אף רגע היאבקות הפרט עם עצמו והיאבקות הכלל עם
הפרט על שמירת דמותה של החברה החדשה. לו צירפנו אחד לאחד את כל אותם
הענינים הקטנים (מתוך הפרוטוקולים של שיחות הקיבוץ), בהן באה לידי
גילוי נטיית הפרט לנסיגה – ואפילו לא הגיע לידי מסקנה של עזיבת המסגרת –
היתה מתגלה לעינינו תמונה עשירת־גוונים של היאבקות קשה ומתמדת
מצד החברה – אם לא נצרף הנה את המקרים, שהחברה עצמה עלולה להיות נתונה
במורד – על שלמות צרופה, על טוהר רעיונותיה, על נאמנות למטרה
הסופית. לעתים רחוקות משיג החבר בהכרה, שרגעי חולשתו (ולמי מאתנו
אין רגעים כאלה?), המעוררים בו את היצרים, שהקיבוץ קידש עליהם מלחמה,
מתיצבים בסתירה לדרך כולה ולא לפרט אחד שבה. הנה ח. בטוחה ומאמינה שהוצאת
אבן יקרה זו, ששמה חינוך משותף, מתוך הבנין הקיבוצי לא יזעזע את
יסודותיו ולא יסכן את כושר עמידתו. אך כלום אין היא תופסת, כי בכוח אותו
הגיון ובאותן דרכי אוריינטציה יבוא מחר חבר אחר ויאמר לעקור עקרון יסודי
נוסף של החברה הקיבוצית, וגם הוא יבטיח לנו, שמעשה זה אינו מתנקש
ביסודות הקיבוץ, באשר ‘העקרון הזה איננו פועל־יוצא הכרחי של חיינו
המשותפים’.

כלום לא נעשו נסיונות כאלה בעבר? כל ויתור עקרוני בשטח
אחד בהכרח שיגרור שורת ויתורים לאורך כל החזית. התרפות מתח־החיים או
ה’עייפות' הנוטה לותר על עקרון מסוים – למראה קשיים בדרך ההגשמה –
בהכרח שתגרור הפחתת מאמצים לקיום שאר עקרונות חיינו ולשמירה עליהם. אם לא
נשיג בהכרתנו את חוקיות בלתי־כתובה זו של חיינו הקיבוציים יועמד בספק
ערכו המתמיד והמהפכני של כל מפעלנו. אל נשכח, כי גם כאשר איננו
מכריזים על התפרקות מעקרונות – מלאים חיינו יום־יום סטיות קלות
וחמורות מאותן הדברות החקוקות על לוחות הברית הקיבוציים. מבחינה זו
ייאמר לשבחה של ח., שהביאה את ספקותיה אל בימת משפט הציבור, במקום
שלדאבוננו מרובות הדוגמאות, כשחברים מתחילים למעשה להתנהג בניגוד
לעקרון מסוים, בטרם הסתלקה ממנו החברה כולה.

אם בדברים אלה לא הכנסתי את ראשי לשאלות החינוך
הקונקרטיות, באשר מאמין אנוכי שרשימות ח. חורגות ממסגרת הדיון על
ליקויים בחינוך המשותף, והשארתי את התשובה עליהן לעובדי החינוך – קשה
לעבור בשתיקה על החד־צדדיות הבולטת מאוד ברוח דבריה של ח. מפליא פשוט
כוחה של השכחה המשתלטת עלינו. מספיקות שנים מועטות של חיי קיבוץ, כדי
למחות מזכרוננו את פרצופו האמיתי של אותו הווי חיים בעל־ביתי,
שהתקוממנו לו בעבר. וכך מונה ח. את מגרעות החינוך המשותף, כשנגד עיניה
מרחפת איזו דמות אידיאלית ושלמות חינוכית ונפשית של ילד המתחנך בבית
פרטי של אבא־אמא.

בפרק האחרון של דבריה כשח. הרגישה שהגדישה את הסאה היא
מציגה את השאלה היסודית: אולי בכל זאת מרובה החיוב בחינוך המשותף
שכדאי בגללו להשלים גם עם השלילה? אך גם בזאת היא מפקפקת, באשר אינה רוצה
‘להתחייב בנפשו של הדור לשם הגשמת דבר, שאין היא רואה בו עקרון חיינו
השיתופיים’. זה שנים אחדות נשמעות תלונות בעל־פה ובכתב – על תוצאות
החינוך המשותף, האשמות כבדות ניתכות על ראש הדור הצעיר הגדל בתנועה. אני
כופר בעצם ההנחה שהחינוך המשותף כבר ניתן כיום לסיכום לשם בדיקת
תוצאותיו. על יסוד מה? האם ניתנה כבר לדור הצעיר האפשרות לעמוד במבחן –
ולא עמד בו? מנין הפזיזות לחרוץ משפט על נטע רך בחברתנו הזקוק ככל שאר
יסודותינו (עזרה הדדית, שויון, הסתלקות מקנין פרטי וכו'), לצמיחה
ולטיפוח בידים נאמנות וחרוצות, השואבות ממעיין האידיאה הגדולה. כלום
מוצדקת המסקנה, שילדינו לא יעמדו במבחן השיתופיות כיון ששגורה עתה
בפיהם המלה ‘שלי’? לדעתי, משגה כבד בידי שוללי החינוך המשותף להתבסס על
תופעה זו, באשר מקורה גם בתכונות הנמסרות בירושה (ואין להתעלם שהצורך בקנין
פרטי טבוע באדם של תקופתנו כ’טבע שני') וגם במושגיה ובהתנהגותה של
חברת הבוגרים. אך עדיין אינני מוכן להסיק מכאן את המסקנה החותכת שתופעה
זו, על הקו השלילי שבה, שדווקא היא תקבע את דמותו ואפיו של הדור הצעיר –
ולא אותו היש הגדול של חינוך דור צעיר על רקע של מפעל קיבוצי ובמסגרתו,
דור מושרש בעבודה ובטבע סביבתו, דור שהשיתוף סם חיים הוא לו ועצם החיים.
מנין ועל יסוד מה האמונה בנצחון הטפל על העיקר? החינוך הוא תהליך ממושך
של פעולות או הפעלות, שתכליתו טשטושם (אם לא עקירתם) של קוי אופי
שליליים והבלטת קוי אופי חיוביים הטבועים באדם. האין ביכולת חברתנו,
המהווה את הקרקע הדשן לגידול הדור הצעיר, להפעיל ולהבליט יותר את קוי
האופי החיוביים? בדרך כלל נדמה שהויכוח מתנהל לא לפי הכתובת הנכונה: את
ההאשמות הניתכות על ילדינו על־ידי הבוגרים יש להחזירן – רובן ככולן
–לחברת הבוגרים, באשר ממנה בא המופת הרע, כמו שממנה נמסרים לילדינו גם
יסודותיהם החיוביים של חיינו. לא ייתכן כלל לשמור את חברות הילדים
מליקויים רציניים, אם חברת הבוגרים תהיה מלאה פגימות רציניות של חוסר
שויון, של זלזול או של פגיעה בכבוד חבר, של חוסר תשומת־לב לאורח, של
אנוכיות – כל אותן ‘המעלות’, אשר בגלל קוצר ראיה או בשל רצון להסתרת
מומים, רוצים לתלותן דוקא בקולר עקרון החינוך המשותף. תמימות היא
לחשוב שהלינה בחדר ההורים, השמירה מ’קולקטיביות יתירה' וקביעת המשפחה
כמקור ההשפעה ה’מכרעת' על חינוך הילדים, עלולה ליצור את קיר המגן שבעדו
לא תחדורנה ההשפעות המזיקות הללו, אם הן חיות וקיימות בחברה סביבנו. ואם
כך הדבר, הרי ניתנת לנו הוכחה נוספת למחשבה, כמה אחוזים, דבוקים
ושלובים מאמצינו לחינוך הדור הצעיר ברוחנו, בהיאבקותנו המתמדת על
הדמות המוסרית־קיבוצית של חברתנו הבוגרת. זוהי נקודת־המוצא לדיון
והיא בלבד עלולה להתוות לנו דרך־אמת.

אין הדבר מוצדק לא מן הצד העובדתי ולא מבחינת ההישגים,
שנגיב על כל קושי שניתקל בו בהגשמת אחד מעקרונותינו, בסקפטיציזם ובויתור
על העיקרון עצמו. לא מקרה הוא, שח. אינה יכולה להיות ‘עקבית’ ולהציע
בסיום דבריה הצעות חדשות על יסוד התנגדות לחינוך משותף והיא מסתפקת
בשורת תיקונים (עובדות קבועות וכו'), אשר בודאי לא ירבו החולקים
עליהם. מסקנה עקבית מהנחתה המוטעית בשטח זה היתה מביאה אותה במוקדם או
במאוחר לערעור הבנין הקיבוצי עצמו, ולכך לא התכוונה ח.
ברשימותיה.

לבסוף הריני מצטרף לדעת המערכת, שלא נענתה לחברים שסברו,
שיש לגנוז את רשימותיה של ח., משום ש’הן יוצאות דופן'. אסור לנו לעלות על
דרך זו. שטחים רבים מוזנחים בחיינו, והגבה חברית ובירור קולקטיבי
בזמן הנכון עשויים למנוע תוצאות בלתי־רצויות.

כל העוקב אחרי הנכתב והנאמר בכינוסים שונים בשאלה זו
יודע, שענין החינוך המשותף הוא אחת השאלות העדינות והמורכבות ביותר
בתנועה הקיבוצית. אולי משום שדרושה כאן התגברות על מסורת ועל הרגלי
דורות יותר מאשר בשטחים אחרים בחיינו. עלינו לצאת כמנצחים גם בשטח זה,
כמו בשטחים אחרים (עבודה, משק), שבהם הראינו את היכולת הרבה הגנוזה בחיי
שיתוף. אך תנאי קודם לכך: ראיית הדברים מתוך אפקי תנועה בהירים,
מתוך השקעה מתמדת של כוחות תרבות, מדע, חינוך. בטוח אני, שיבוא יום
וייפסק הויכוח התפל על ‘קיפוח’ השפעת ההורים על ילדיהם בצורת החינוך
המשותף. קיפוח כזה אינו קיים במציאות, כשם שאין סתירה במהות הדברים
בין חינוך קולקטיבי של חברות ילדים, ובין השפעה חיובית מעשירה העשויה
לבוא מצד ההורים. הקיבוץ חייב לחתור למזיגת שני הגורמים (בעצם שלושה,
גם חברת הבוגרים) ולהשלמתם ההדדית. רק כשיעמדו כל הגורמים הללו על רמה
מוסרית־תרבותית נאותה, יהיה חינוכנו יעיל ויתן את פריו הרצוי.
בנפול גורם אחד – יורד גם ערכם של שאר הערכים. גם מחוצה לנו, גם על
הילד הנתון לחינוך אינדיבידואלי, כביכול, ולהשפעה ‘מכרעת’ של בית
הוריו, משפיעים גורמים רבים: הסביבה הסוציאלית, הרחוב, בית־הספר, תנועת
הנוער. ‏אך במקום ששם גורמים אלה נלחמים זה בזה, ניתנת לקיבוץ
אפשרות (לצערנו עדיין לא ניצלנוה במלואה, ומכאן – הסיבוכים)
להביא לידי הרמוניה מכסימלית את שלושת הגורמים שצוינו לעיל.
בכיוון זה בלבד צריכים להיות דרוכים מאמצינו.





1937










ראה ‘על שיר הערש’, ח. ש–י, קובץ ‘אפיקים’, ע'  387  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/56012