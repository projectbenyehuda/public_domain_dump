


	
	[יעלו לאלף ולרבבה כבני צאן כל בני ארץ]
	




יעלו לאלף ולרבבה כבני צאן כל בני ארץ



ותחת השבט יובא מאין יוצאת ואין פרץ



דין שובבה ודין שבה בעמק חרוץ יחרץ



לפני אדני כי בא כי בא לשפט הארץ

היום פקדות נקראות ותבל לדין נצבת



ובו החל הצור להראות גבורת ימין מחצבת



ובו כונן כס נוראות המגביהי לשבת



המשפילי לראות בשמים ובארץ

ומוסדי עולם נוסדו ועמודי חוג עמדו



ושלש עקרות נפקדו אמוני ישרון ילדו



ואשר בפתרוס העבדו בו מענים נסעדו



ואלה בו יפקדו להעלותם מן הארץ

דרושה כיום המליכי מלכך וימלך עליך



ותקעי והריעי עד כי יעלה זכר קהליך



ולגאל משאול חייכי ויאר פניו אליך



יחדש כנשר נעוריכי וכמלקוש יורה ארץ

העלי נא יונת רחקים קול מארץ מרחקים



הקראה ממעמקים הגבירי שיר עד שחקים



אולי יקרב יום להקים דברו לשושנת עמקים



ועמך כלם צדיקים לעולם יירשו ארץ.








את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/9126