


	
	יד מעללי תכביד כבלי
	




יד מעללי / תכביד כבלי



ורע פעלי / מני ואלי –



מה תשתוחחי, נפשי, ותהמי עלי?


  


הבלי נעורים / בלבי קשורים,



ושוכני קברים / אינם זכורים,



כהמית נבלי / והבלי הבלי.


  


ומה לנשמתי / על אדמתי?



אך כלמתי / כפי אשמתי,



וכן מהללי / לפי מעללי.


  


דורשה תאוה / ונוטשה תקוה,



היום רוה ‑ / ומחר דוה,



והיום – אחלי, / ומחר – אללי!


  


הלא אם שבילך / יישר לפועלך



יהי שכר פעלך / כיד המלך



ואין משאלי / לפני כלי.


 






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5038