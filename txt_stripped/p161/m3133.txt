


	
	[מי יתנני עבד אלוה עשני]
	




מי יתנני / עבד אלוה עושני,



וירחקני / כל‑ דוד והוא יקריבני!

יוצרי ורועי, / נפשי וגוי קנית,



בנת לרעי / ומחשבותי ראית,



ארחי ורבעי / וכל‑­ דרכי זרית.



אם תעזרני ‑ / מי זה אשר יכשילני!



או תעצרני ‑ / מי בלתך יתירני?

המו קרבי / להיות קרובים אליך,



אולם עצבי / ירחקום מעליך,



יטו נתיבי / מעל נתיב מעגליך,



יה,למדני / באמתך הדריכני,



ולאט נחני / בדין, ואל תרשיעני!

ואני בעדנה / לעשות רצונך מתרפה.



אף כי בזקנה ‑ / מה זה איחל ואצפה?



אל, נא רפא נא, / כי עמך אל המרפא.



יום תתשני / זקנה, וכחי ינשני,



אל תטשני, צורי, ואל תעזבני!

דכא ואמלל / אשב, וחרד לרגעי,



ערום ושולל / אלך בהבלי תעתועי,



ואני מחלל / מרב חטאי ופשעי,



בינך וביני / עון אשר יבדילני,



ויחשכני / לראות באורך עיני!

הטה לבבי / לעבד עבדת מלכותך,



ומחשבי / טהר, לדעה אלהותך,



ובעת כאבי / אל נא תאחר רפאותך.



אלי ענני, / אל תחשה ותענני,



שנית קנני / ואמר לעבדך: הנני!
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3133