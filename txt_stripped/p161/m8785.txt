


	
	[יפה נוף משוש תבל קריה למלך רב]
	




יפה נוף משוש תבל קריה למלך רב.



לך נכספה נפשי מפאתי מערב!



המון רחמי נכמר כי אזכרה קדם,



כבודך אשר גלה ונוך אשר חרב.



ומי יתנני על כנפי נשרים, עד



ארוה בדמעתי עפרך ויתערב!



דרשתיך, ואם מלכך אין בך ואם במקום



צרי גלעדך – נחש שרף וגם עקרב.



הלא את-אבניך אחונן ואשקם



וטעם רגביך לפי מדבש יערב!
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8785