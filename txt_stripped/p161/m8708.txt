


	
	[ירשו למצער אהוביך והתנכרו]
	




ירשו למצער אהוביך והתנכרו



חוכים לעתות אהביך אשר אחרו



צאנך נתנות לאיביך והתפזרו



ימה וקדמה וצפונה בתוך צוררי



אמצא לפני זאב ארב ודב אחרי

הלכו ימותי באין שלוה וספו בלי



חמדה וירשו בני עלוה מקום אהלי



כי אמרו אין לזאת תקוה וחי גאלי



למה אהי עוד כאלמנה בחי בעלי



ולפי מעט גאלי ירב המון געלי

דמי עניה בגלותך ואל תחפזי



דבקי בשם אל אילותך ובו אחזי



אל תפחדי עוד לדלותך ואל תרגזי



חומה אהי לך וגם צנה למול לחמי



כי כגדוד בעדך ירב המון רחמי

הנה ימי הגמול באים ומתעוררים



להיות שפלים ונדכאים כים סערים



אשפיל גבהים ונשאים ומשתררים



חמה כמו אש אציתנה בחיק איבי



יום אזכרה מעמד חרב לבת אהבי.

לחג השבועות







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/8708