


	
	[יה שמע אביוניך המחלים פניך]
	




יה שמע אביוניך המחלים פניך



אבינו לבניך אל תעלם אזנך



יה עם ממעמקים יקרעו מרב מצוקים



אל נא תשיבם רקים היום מלפניך



הוותם ועונם תמחה ורבי זדונם



אם לא תעשה למענם עשה צורי למענך



ומחה היום חובם ורצה כמו שי ניבם



ולך תכין לבם וגם תקשיב אזנך



דמעת פניהם תשעה ותאסף עדר תעה



ותקים להם רעה ופקד בטוב צאנך



הלכי בדרך נכחה תבשרם היום סליחה



ובתפלת המנחה המציאם חנך.
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/8962