


	
	יפה נוף
	



1


יפה נוף2 משוש תבל / קריה למלך רב3

לך נכספה נפשי / מפאתי מערב



המון רחמי נכמר4 / כי אזכרה קדם

כבודך אשר גלה /ונוך אשר חרב



ומי יתנני על־ / כנפי נשרים עד

ארוה בדמעתי / עפרך ויתערב5



דרשתיך ואם מלכך / אין בך6 ואם במקום

צרי גלעדך נחש / שרף וגם עקרב



הלא את־אבניך / אחונן ואשקם

וטעם רגביך / לפי מדבש יערב







בראשי הבתים השם יהודה: י‘פה, ה’מון וכ"ו.  ↩



יפה־נוף, נוף יפה.  ↩



קריה למלך רב, עיר המלך הגדול והוא ה'.  ↩



המון רחמי נכמר. נתעורר 	בי המון רחמים.  ↩



ויתערב, דמעי בעפרך.  ↩



ואם מלכך אין בך, אף־על־פי 	שמלכך אינו בך בכל זאת דרשתיך, השתוקקתי אליך.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18582