


	
	[יונה איך תדמי כי איבתיך]
	




יונה איך תדמי כי איבתיך



והלא אהבת עולם אהבתיך

הן למענך אלבש נקמות



עד כי תלבשי בגדי רקמות



כי לך יאתה מכל עלמות

מקדם בראש גוים נתתיך



ולמופת לדור אחרון כתבתיך

ואקרא שנים עשר נשיאי



חבר כהני חבל נביאי



מגזע שלשה הם קרואי

ממבחר עצי עדן קצבתיך



גם ממחצב ספיר חצבתיך

דגל אהבה חפף סביבך



כאשר תרחקי סעדי לבבך



אם תדחך שמאל ימין תקרבך

יסרתיך בחטאך או עצבתיך



אל נא תדאגי כי לא עזבתיך

הבטחתיך להראותך ישועה



ולתתך בהר קדשי נטועה



לבי לברית גם לשבועה

למה תפחדי ואני ערבתיך



להשיבך אלי ציון ושבתיך.

לחג הסכות







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8706