


	
	[השר עטרת כל ידידיך]
	



אבינצר בן אלישע האלכסנדרוני




השר עטרת כל ידידיך

דוה לבבי על נדדיך

כי מחלת עיני מנעתני

לנשק פעמיך וידיך

אתה חכם לבב אשר שמת

בגדי ענוה כל בגדיך

הצדק אלהיך עלי כל טוב

ורע ויסורו פחדיך

אם נעדרה מביתך אמה

דע כי בני ימים עבדיך

אם היא קנוית כספך הנה

שרים קנויי רוב חסדיך

איכה תהי נעצב והיא פדיון

נפשך ונפשות כל ילדיך

ובטח ואל תירא ואל תחת

כי מלאכי שלום פקידיך.


  

מנחמו על מות שפחתו ומבקש סליחתו שלא בקרו מחמת כאב עינים.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1429