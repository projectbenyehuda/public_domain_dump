


	
	החשק
	



החשק / ר' יהודה הלוי


מה יפית יפת העין

"מה יפית, יפת העין



ושכורת ולא מיין!

היפה, אנה תזלי



ולאט עלי לבבות משלי!



העל חטאתם תכלי



שחטאו במראה עין?

נא הראי את‑ מראיך!



מה תחשכי את‑ פניך



בל יחזו בך חוזיך?



ממך לא תשבע עין!

הן לבנת ספיר לחיך



ומתארך עדית עדיך,



איך לא יאו להביט יפיך



הגבר שתם העין?"

"דודי, אשר יעיר להבים,



לכה נתעלסה באהבים



מיין חכים, כי טובים



דודיך מיין!"

שתו, דודים, ושכרו רעים



בבית נדיב מטע שועים



ובשמחת בן שעשועים



השקו הנזירים יין!

ליל גלתה אלי צביה

ליל גלתה אלי צביה נערה



חמת לחייה וצמת שערה



צהב – כעין אדם בכסותו עלי



רקת בדלח לח תמונת תארה –



דמתה כשמש, בעלותה תאדים



את‑ ענני נשף בלהב זהרה.

שלום לצביה נערה

שלום לצביה נערה ‑ / ואם אש חשקה בי בערה!

יעלה כשמש עלתה –



דודה בנדודה ענתה.



אם הרעה לי כלתה



מאתה, או אם נדרה / ולהרגי אסר אסרה!

חיים ברצונה ישכנו,



ורפאים עמה נתכנו,



מדבריה חן יתנו



בדלח מפיה פזרה ‑ / ומנהו שני טורים חברה.

צהבת שער תמימת יפי



צביה – ואיך כארי תטרפי!



הטוב כי איש נקי תגפי!



בעינך נפשי לא יקרה ‑ / בעיני דמעה לך נגרה.

הן בלחייך שהדי –



דמי, כי עלי תשקדי



לספותי טרם מועדי:



זאת חטאתך לא נסתרה ‑ / ראי כי לא תוכלי כפרה

אזכר היום אשר יעדה



להחיותי בו – ולא בגדה,



ובשני תפוחים רפדה



נפשי ולגופי חזרה, / וקדם אותי בם דקרה.

כל‑ היום צדי חבקה



ועת בא השמש חמקה



ללכת לה ומר צעקה…

לקראת חלל חשקך

לקראת חלל חשקך קרב החזיקי



ובאש נדוד האהבה הדליקי,



מאסת בי, על‑ כן תריקין לי חנית,



ואני בנפשי אמאסה ‑ הריקי!



רעית צבי, לא טוב היות דודך שבי –



קרבי ורכבי הנדוד הרחיקי.



ערש דוי הפכי לערש תענוג ­–



ודבש וחלב אוהבך הניקי!

עפרה תכבס

עפרה תכבס את – בגדיה במי



דמעי ותשטחם לשמש זהרה,



לא שאלה מי העינות – עם שתי



עיני, ולא שמש – ליפי תארה.








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/4396