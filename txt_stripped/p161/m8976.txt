


	
	[ידידי השכחת חנותך בבין שדי]
	




ידידי השכחת חנתך בבין שדי



ולמה מכרתני צמיתת למעבדי



הלא אז בארץ לא זרועה רדפתיך



ושעיר והר פארן וסיני וסין עדי



והיו לך דודי והיה רצונך בי



ואיך תחלק עתה כבודי לבלעדי



דחויה אלי שעיר הדופה עדי קדר



בחונה בכור יון מענה בעל מדי



היש בלתך גאל ובלתי אסיר תקוה



תנה-עזך לי כי לך אתנה דודי.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8976