


	
	[אראה היום במקדש מעט עטוף כאביון]
	



מגן


אראה היום במקדש מעט עטוף כאביון



בגלותי כפי כחי כפי ארחץ בנקיון



גם אזכר בשמחתי בשכן בארצי כבוד עליון



ויהי בשלם סוכו ומעונתו בציון

דרך חיים הורני ולקחני לנחלה לו



העלני מעל חפרע ויקל מעלי סבלו



ויגל מסך צררי ועלי פרש זבלו



כי יצפנני בסכו ביום רעה יסתירני בסתר אהלו

זכר ליציאת מצרים ולפלאיו העצמים



חבל נחלה לו צוה להפיל חבליו בנעימים



טוב אשר תאחז בפקודי להבדילכם מכל עמים



בסכת תשבו שבעת ימים

יערה רוח ישע להשיב בנים אל אמם



כי הדיחום אריות וישכחו רבצם ומקומם



לוית חן תסובבם אל מרחמם



וסכה תהיה לצל יומם.

ירוממני האל ויקרא דרור המוני



התעים ישובב ויבאו לארמוני



ומגיני יהיה מחרב מוני



כי שמש ומגן אדני.



מחיה


מעזי ועזי ומעז ישועות סגלתו



נשא ורואה כל שפל ועליו תעיד פעלתו



שגב בהדרו מכל עין וישו ערפל חתלתו



ישת חשך סתרו סביבותיו סכתו

עדרך בקר ברצון זרויי ארבע קרנות



פקדם בטרם יפקדו בציון לאויב נתונות



צור תעודת בריתם נצרם מדתות שנות



תצפנם בסכה מריב לשנות

קומם קומת לבנון זה כמה נשפלת



רחם את לא רחמה אשר רחמיך מיחלת



שאר הצאן תשובב יום תקים לנכשלת



סכת דוד הנפלת

תהי ידך לעזר העם אשר בך תשובתו



תרם ידך בעזך ותנשא בכל הר גבעתו



תרקיע חסדך עליו ותפרש הודך על יפעתו



להיות צל על ראשו להציל לו מרעתו.



כרוג למחיה


ימינך הרם וידעו הגויים



כי יש עוד גאל לאלה השבוים



וחסדך יוליכם קוממיות פדוים



כי טוב חסדך מחיים



משלש


יחיד מחדר הורתו נגרש ויאצל



הגלה מחיק אמו ויפשט עדיו ויתנצל



והנו בבית שביו לשמר דת לא יעצל



ויעש לו שם סכה וישב תחתיה בצל

דלתי ונקלתי ובבור שאון זנחתי



הכיתי בחרפה ואני עליך בטחתי



הכינותי ופרי עץ הדר לקחתי



לא עברתי ממצותיך ולא שכחתי

לבשר שובי אסירת תקוה והשיבי אסיריך



ותני כבוד למפארך וקשרי לו כתריך



ישמע בארצך מכל עבריך



חגי יהודה חגיך שלמי נדריך.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/9008