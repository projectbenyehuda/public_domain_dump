


	
	[יונת רחוקים נדדה יערה]
	




יונת רחוקים נדדה יערה



כשלה ולא יכלה להתנערה.



התעופפה, התנופפה, חופפה



סביב לדודה סוחרה סוערה,



ותחשב אלף לקץ מועדה –



אך חפרה מכל אשר שערה.



דודה – אשר ענה בארך נדוד



שנים, ונפשה אל שאול הערה –



הן אמרה “לא אזכרה עוד שמו!”



ויהי בתוך לבה כאש בוערה.



למה כאויב תהיה לה? והיא



פיה למלקוש ישעך פערה,



ותאמין נפשה ולא נואשה –



אם כבדה בשמו ואם צערה.



יבוא אלהינו ואל יחרש ­–



על כל‑­סביביו אש מאד נשערה!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/9102