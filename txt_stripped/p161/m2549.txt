


	
	הרף שאון ים עד אשר יקרב
	



הרף שאון ים / ר' יהודה הלוי




הרף, שאון ים, עד אשר יקרב



תלמיד וישק את‑פני הרב –



יד אהרן הרב, אשר שבטו –



לא נס נעים לחה ולא חרב



למד ולא אמר לפיהו הון!


פזר, ולא אמר לידו: “רב!”


היום אני מודה כנף מזרח,



כי מחרת אקב כנף מערב.



איך יעזב איש את צרי‑גלעד



אחריו – והוא חולה נשוך עקרב?



או יחליף את‑צל ענף עבות



בחם ובקרח ובשרב?



חלף לצל קורת נוה הרב



צלי – מעון קריה למלך רב!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2549