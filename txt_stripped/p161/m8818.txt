


	
	[יעלת חן רחמי לבב שכנתיו מעודך]
	




יעלת חן רחמי לבב שכנתיו מעודך



תדעי כי יום תנודי אסוני בנדדך



גם בעת יהרסו עיני להביט אל הודך

מלחייך פגעו בי נחשים יפרישו



כי חמתם באש יחתו ואתי יגרשו

שללה לבי בדדים עלי לב מנחים



לב כמו אבן ורק יגמול שני תפוחים



נצבו ויהיו לשמאל וימין כרמחים.

מוקדיהם הם בלבבי והם לא נגשו



גם בפיהם דמי שתו ולא התבששו

יעלה חקי דת האל בעיניה תפר



כי תמיתני בצדיה אבל אין לי כפר



הראיתם עוד לב אריה ועפעפי עפר

למדו לטרף כלביא וחצים ילטשו



דם לבבי ימצו ישתו ונפשי יבקשו

יום אני מיין דודיה כשכור מתרונן



כי שלומיה תפגיע ועלי תתלונן



על ידי צירים ובבאם אליהם אתחנן

מלאכי שלום פגעו בי שנו גם שלשו



מאמרם לבי פתו ורוחי חדשו

יום בגנה רעו ידי ודדיה עשו



אמרה הרף ידיך הכי עוד לא נסו



ואמרים לי החליקה לבבי המסו.








את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/8818