


	
	[חמה בעד רקיע צמה אור לחייך גלי]
	




חמה בעד רקיע צמה אור לחיך גלי



כי בחזות הדרך תפדי עבד אסיר חלי

אם הזמן למנעך חשב ויצפנך כמן



הא לך בתוך לבבי מושב איתן ונאמן



עת אלכדך בחבלי מחשב מה יעשה זמן

אם אשכחה דמותך חמה אשכח מחוללי



את אחלי ואת מחמדי מה לזמן ולי

מה תגערי בלבב נענה הוא לך למחנה



איך אחשבך כמלאך חנה ותבערי סנה



אם תחפצי במותי הנה קראי ואענה

כי אין בפי פדיתיך מרמה הקשי ושאלי



ימי מעט ולך כל חלדי לו הארכת לי

איך אדאגה ואור פניך שמשי וסהרי



כמעט וארד בין שניך הצוף והצרי



לולי היות כלי עיניך האף והחרי

על מה אהי בחשקך עלמה נרצח באין כלי



הן לחיך אשר שם נרדי יחפץ לגאלי

חשך ואור ביפיך ערב יהגה ויערב



כי אל ביום בראך קרב מזרח למערב



וישו סביב הדרך עקרב ישב במארב

אם תלבשי כנשים רקמה או אם תנצלי



דיך בתארך כי תעדי יפי מקום חלי

בך כל יפי ועוד מה יתרון ברביד וסהרן



איך ימנעו לחבק גרון ונשק לצורן



אז שוררה הדסת שרון ותענה ברן.








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/8825