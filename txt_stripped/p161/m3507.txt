


	
	[שושן חסדים וחבצלת]
	




שושן חסדים וחבצלת



יפי בשכל טוב מהללת



ציצת יקר צמחה בכנת הוד



יפעת הדרה לא מחללת

קומת כרוב האל הקימה לג-



דלה ולתהלה וממשלת



חכם אשר גזרת פני חרס



נגדו לחרש היא ממשלת

האל לקחו משחקים אל



תבל לשומה לו מכללת



בו לבשה עדנה עדי היתה



נאוה תהלה לה מהללת

בו מעטפת גיל ועז עטפה



בו מצאה תקוה ותוחלת



האל נסכו על צבאיה



ויעטהו חן והיכלת

הוא הצבי אכן כגור אריה



תקפו ואיך ידו מחוללת



תנין ואם נעם בגן פניו



חרב בעפעפיו משכלת

עב טל רצונו אם רסיס טלו



על לב מתים נטפה ונזלת



הן גאותו עת חרון אפו



שבה מתי לבב ושללת

שר הצבאים הן לפרודך



לבב מאד יחם כגחלת



הנה לרב תאוה ולתשוקה



נפשי לך תערג כאילת

הרף ואף תספה לדל נספה



תהיה ימין טובך מקבלת



אין לי מנהל נפשך תהיה



על מי מנחות לי מנהלת
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3507