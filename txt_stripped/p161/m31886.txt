


	
	ליעלת חן תמה
	








ליעלת חן תמה / אשר ספה ותמה

באזני קול דממה / מתחת האדמה

אשר הורידוה שמה:





״אבי זנחני / ואחי שכחוני

וכלם דחוני / לציה ומשמה.

נשמה נשמה –

לשחת קראתי אבי אתה אמי ואחותי לרמה.





פתאם נקראתי / לשום שאול ביתי

והגלה הגליתי / ולבכור מות נשאתי.

אוי לי כי נדמיתי!

ולבשתי חרדות / מקום בגדי חמודות

ותחת שש ורקמה –

לשחת קראתי אבי אתה אמי ואחותי לרמה.





יקרעו מעילי / ויתפרקו עגילי,

וקשורי וכלי / המוסרים מעלי,

נא יבכו על בתולי!

בכלא סגרתי / ובמתים גרתי

ולא אדעה על מה –

לשחת קראתי אבי אתה אמי ואחותי לרמה.





שמעו, מידעי, / מה עצמו נגעי,

חדשים לרגעי / יגר מדמעי

ואש תוקד בין צלעי.

ואוחיל – ואין מסעד / וצרי אין בגלעד

ורופא אין שמה.

לשחת קראתי אבי אתה אמי ואחותי לרמה.





הלא הכל הבל! / כל יושבי תבל

רגע כציץ נובל, / מבית כנור ונבל

ללכת אל בית אבל.

ושבו השמחות / צוחות ואנחות

ועצה ומזמה – / לבושה וכלמה.

לשחת קראתי אבי אתה אמי ואחותי לרמה.





אמרו לכל שואל: / היא בת ירא האל,

כבודה כבנות אריאל. / לתנות עם כוכבי אל

תלכנה בנות ישראל

בקול מספד וקינה, / כי שכנה עננה

וחפרה הלבנה ובושה החמה –

לשחת קראתי אבי אתה אמי ואחותי לרמה.





גחל ישרפני / ונחל ישטפני

ושחל יטרפני. / אבי ואמי עזבוני –

ואדני יאספני.

יצורי יזועו / ושומרי ינועו

וגויה תמה נשמה נשמה –

לשחת קראתי אבי אתה אמי ואחותי לרמה.





קורא ממעוניו / שלום להמוניו

יאר את פניו / ותהיה לפניו

מוצאת שלום בעיניו,

וגם לאבליה / ושוממים עליה

ישלם נחמה.

לשחת קראתי אבי אתה אמי ואחותי לרמה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31886