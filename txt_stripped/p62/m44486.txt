


	
	למפקדה העליונה של ברית תרומפלדור, ריגא
	







4/6/1930

אדונים נכבדים,

שבתי לפני יומיים מאפריקה הדרומית, והנני דורש בשלומכם. שני ענינים תכופים דורשים ברגע זה את שימת־לבנו המיידית.

א) פגישת בית"ר. אני מסכים לבראטיסלאווא בתור מקום
הפגישה, אבל נוכרח, לפי דעתי, לסדר את הפגישה אחרי ועידת הצה“ר ולא
לפניה. מלבד הנימוקים העקרוניים, יש לכך גם סיבה אישית: אני לא אוכל
להיפנות לבוא ב־13 לאוגוסט, גם אם אהיה בפאריס וקל וחומר אם אהיה בא”י. זה
תלוי בהתחייבויות שקיבלתי על עצמי עוד בחודש העבר, ולא אוכל להיפטר מהן. –
הנימוקים העקרוניים ידועים לכם: במומנט הנוכחי צריך לרכז את שימת־לב הקהל
אל המצב המדיני בציונות ובארץ־ישראל, ועל־כן אי־אפשר לעשות את ועידתנו
המדינית למין “מאורע שני”, היות והגורם הפרסומי תופש מקום חשוב בפוליטיקה.
כוחה ויופיה של בית"ר אינם תלויים בפרסום. – על כל פנים, אי אפשר הדבר עד
כמה שהוא נוגע אלי.

ב) ראיתי כאן העתקה ממכתבכם אל ההנהלה הציונית מיום 2 במאי
ובו אתם דורשים תקציב של 900 לי“ש מכספי ההסתדרות הציונית. הנני מוכרח
להעיר אתכם על שלא כדין עשיתם בהחליטכם החלטה כזו מבלי להתייעץ אתי. אינני
מתערב בעבודה הרגילה של המפקדה העליונה, בחשבי כי נחוץ חופש־הפעולה למי
שנושא על כתפיו את העול של העבודה. אבל יש גבול לדבר. צעד שכזה, מכתב רשמי
אל ההנהלה הציונית, ודרישה ממין זה – לא יתכן כי ייעשה בלי הסכמתו של אדם
שנקרא ראש בית”ר. – מה שנוגע לעצם הענין, הנני מתנגד לו בכל תוקף. צר לי
מאוד שעשיתם את זאת, והנני דורש מכם שתואילו, תיכף ומיד, להודיע את
ההנהלה הציונית כי המפקדה העליונה לוקחת את המכתב הזה חזרה.

נא להודיעני תו"מ על הנעשה בשני הענינים האלה. כתובתי מראשית השבוע הבא –

6, rue Marié Davy, Paris XIV

ז. ז'.





.S.P – אישרתי, באופן זמני (עד שאקבל הצעה רשמית מהמפקדה
העליונה), את ה' רמיגולסקי בתור מפקד ראשי ביוהנסבורג. הוא עושה רושם טוב,
ויש תקוה כי הסניף יתפתח.

הוצאנו לאור ביוהנסבורג חוברת אנגלית “קרן תל־חי וברית תרומפלדור”. הבטיחו לי לשלוח לכם מספר של אכסמפלרים.














את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44486