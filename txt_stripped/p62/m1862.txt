


	
	אנבל-לי
	




זה היה לפנים ולפני שנים,



במלכות על ים ערפלי.



שם דרה ילדה – שמה לא תדע;



קראתי לה אנבל-לי.



משא-לב אחר מלבד אהבה



לא היה גם לה וגם לי.


  


ילד הייתי, והיא ילדה



במלכות על ים ערפלי;



אך ידענו אהוב מכל אוהבים -



אני ואנבל-לי



וראונו שרפי המרום בקנאה,



וזעום זעמו לה ולי.


  


זו הסבה, שהיה מעשה



במלכות על ים ערפלי –



רוח יצא מעבים, וצנן



והמית את אנבל-לי



ובאו הוריה, אחים, קרובים



מבני אצילי גלילי



ונשאוה ממני לקבר אפל



במלכות על ים ערפלי.


  


אין כאשרנו בנוה שרפים –



לכן זעמו לה ולי;



היא הסבה (זה ידוע לכל



במלכות על ים ערפלי)



שרוח בלילה יצא מעבים



והמית את אנבל-לי.


  


אך ידעתי אהוב מכלם, מכלם



שרבו שנותם מגילי



ורבה חכמתם משכלי;



ואין שרף או שטן בעולם,



ואין סער בים ערפלי,



שיקרע או יגרע את הקו של זהב



ביני ובין אנבל-לי.


  


וירח מרום לי לוחש בחלום



שירי-זהר על אנבל-לי;



לי רומז כל כוכב בקרניו – עיניו



כעיניה של אנבל-לי;



אך בליל אפלה –עמדי היא כלה,



ואנוח על-יד יונתי הכלה



בביתנו שלה ושלי –



הוא הקבר על ים ערפלי.


 






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1862