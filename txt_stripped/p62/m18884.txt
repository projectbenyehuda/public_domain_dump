


	
	הציונות וארגון הלאום היהודי ברוסיה
	







דברים בועידה השלישית של ההסתדרות הציונית ברוסיה

הלסינגפורס, 1906 1





ועידת הלסינגפורס נתכנסה בשלהי המהפכה הרוסית הראשונה, והנושא הראשי
בדיוניה היתה הבעיה, כיצד לארגן את “הלאום היהודי” ברוסיה החדשה,
רבת־הלאומים, וכיצד ליישב את ההתארגנות בגולה עם החזון הציוני.

ז’בוטינסקי, שהיה מראשי המארגנים והאידיאולוגים של ועידה זו, השתתף כמה
פעמים בויכוחים וגם הרצה בה את ההרצאה על “פעולתנו הקרובה”.





בויכוח





ז’בוטינסקי נוטל את רשות־הדיבור, בכדי להבהיר את עניני היסוד
השנויים במחלוקת אשר בשתי ההרצאות2. לדעתו יש הכרח בהבהרה זו משום
סביכותה של הבעיה. הוא עומד על שלשת העיקרים הבאים: ההכרח לארגן את
היהדות; הזקוקים אנו ל“אבטונומיה לאומית־מדינית” או ל“הנהלה עצמית”; מה
צריך להיות מוסד ההנהלה העצמית – כינוס מרכזי המארגן את היהודים “מלמעלה”,
או קהילות מקומיות המתחברות כאילו “מלמטה”.

ההכרח לארגן את היהודים אינו תולדה מן העובדה, שאנו דוגלים בתחיה, אלא מן
העובדה שאנו פסימיסטים. מהיותנו פסימיסטים אין אנו מאמינים, כי כאן, בלא
טריטוריה, נוכל להשיג הרבה. יודעים אנחנו, כי כל זכויותינו תשארנה על
הנייר בלבד, אם לא נוכל להגן עליהן בעצמנו. ויחד עם זה יודעים אנו, באשר
ציונים אנחנו, שאם היהדות תלחם לעתידה בעצמה ומתוך חירותה, הרי בהכרח תגיע
אל הציונות.

לפיכך, עלינו ליצור ביהדות את התנאים לגילויה ולהתפתחותה של פעולתה
העצמית. והרי בשביל הפעולה העצמית דרושים ארגון ואיחוד. מטעמים אלה ולא
מתוך אשליות של תחיה, רוצים אנו באיחודם ובהתארגנותם של היהודים.

הנקודה השניה השנויה במחלוקת היא זו: הדרושה לנו אבטונומיה, כלומר ארגון
שיש לו זכויות לתחיקת־כפיה, או הנהלה עצמית, כלומר אפשרות להסדיר את
ענינינו, ככל אישיות משפטית שאין לה תפקידי־כפיה חוץ מן הזכות להטיל מסים
על האנשים הנהנים ממוסדותינו. הנואם תומך בהדגשה יתרה בדרך השניה, משום
שסבור הוא, כי זו הדרך היחידה בשביל היהודים הפזורים ונטולי־הטריטוריה.

בשאלה השלישית תומך ז’בוטינסקי בכינוס לאומי, שייסד את המוסדות המקומיים,
“מלמעלה”, כביכול. כי בכך רואה הוא את הגשמת סיסמתנו על יהדות מאוחדת. אם
נדרוש רק ועדי־קהילות מקומיים, שיהיו רשאים להתאחד, אך רשאים גם לא להתאחד,
לא נגשים עד תומו את הרעיון הנראה לנו כהכרחי מבחינה היסטורית – את הרעיון
בדבר ארגון היהדות בגולה.

________





בויכוח על אותן שתי ההרצאות שוב נטל ז’בוטינסקי את רשות־הדיבור.





כבר אמרתי לכם, כי אינני מסכים לתיאוריה של הח' אלייניקוב בדבר שני
השטחים3. סבור אני, כי חיי היהודים שוטפים באפיק קבוע מראש, באפיק
הציונות, וכל הנחלים שזרמו במשך אלפיים שנה בגלות היהודית, נשפכים אל הנהר
האחד הזורם מציון לציון. צדק הח' אלייניקוב באמרו, כי אף אם נקבל את הכל,
הרי בסופו של דבר לא נקבל מאומה. נקבל אחד למאה ממה שיקבלו שכנינו, אם־כי
אנו נוציא לשם כך כוחות ומרץ יותר מהם. לדעה זו אני מסכים; אך אם טוען
אלייניקוב, שבהיות לנו “סיים”4, לא יהא לנו במה לדון בו, הרי אשיב לו
על כך: אנחנו עם, שיש לו שאלות בוערות וכאובות יותר מלכל עם אחד עלי־אדמות.
הח' אלייניקוב תוהה ושואל, במה נוכל למלא את ה“סיים” שלנו. “מיט אונזערע
צרות”5, ח' אלייניקוב! ואם יעסוק ה“סיים” בשאלות של בית־הספר העברי, של
אגודות יהודיות להלואה־וחסכון, של הסדרת ההגירה היהודית וכו', הרי
ההיסטוריון היהודי של העתיד יכנה לבסוף את הדברים האלה בשם, שאנו קוראים לו
“ציונות”.

עתה רוצה אני להפנות את תשומת־לבכם לשתי השאלות העיקריות השנויות במחלוקת,
שהיו כלולות בהרצאתו של זיידנמן. הראשונה היא: מי יופיע כנושא הזכויות
היהודיות – הכינוס הלאומי או הקהילה הלאומית? במלים אחרות: מה תהיה סיסמתנו
– היהדות המאוחדת או הקבוצות הבודדות במקומותיהן? השאלה היא שאלה
אופורטוניסטית גרידא. כי כל הציונים רוצים לאחד את היהדות בגוף שלם אחד,
אלא שיש אומרים, כי קהילות שתורשינה להתאחד ביניהן “יתנו” לנו ביתר קלות
מאשר תיכף מוסד מרכזי אחד. אך, אם ה“דומה” לא תרצה ביהדות מאוחדת, הרי גם
לא תתן לקהילות את הזכות להתאחד!

אני אינני מתנגד לאופורטוניזם, אך בטוחני: או שיניחו לנו להתאחד מיד או
יסתמו את כל הדרכים לאיחוד. כשאנו באים לבדוק בעיה זו כמו הח' זיידנמן,
עלינו לומר, כי יתכן שלא נקבל את ה“סיים” מסיבות מקריות בלבד, למשל, בגלל
הופעה בלתי־מוצלחת של הצירים היהודיים ב“דומה” הממלכתית. אבל, רבותי, אם
תנאי־חיינו האובייקטיבים מובילים אל כנסיה לאומית, צריכים אנו להציג
דרישה זו, אף אם לא תתגשם. אך לעומת זאת יועיל הדבר להכרתם של המוני העם.
דחיית התביעה תוכיח לכל יהודי, כי יש לו צרכים, אשר בניכר על סיפוקם לא
יבואו.

ועתה נעבור אל השאלה השניה – אבטונומיה או הנהלה עצמית? אשתקד התכנס
בפטרבורג כינוס של בני הלאומים הלא־רוסיים, ושם נוכחנו לדעת, מה ההבדל
בינינו לבין שאר העמים. בשעה שהעלינו את התביעה לאבטונומיה לאומית במקום
טריטוריאלית, אמרו לנו, כי אינם מאמינים שאפשר להגשימה. כינוס הלאומים
הלא־רוסיים הוכיח לנו, כי עלינו להציג דרישות קטנות הרבה יותר מדרישותיהן
של האומות הטריטוריאליות. ועלינו להחיש את הדבר דוקא משום שאנו ציונים
ויודעים מהו אסוננו – האכסטריטוריאליות. ההבדל בין אומות
טריטוריאליות לאכסטריטוריאליות הוא, בקיצור, זה, שהללו יכולות לחוקק
לעצמן חוקים, ואלו יכולות רק ליצור מוסדות ולתקן תקנה אחת ויחידה – להטיל
מס עצמי. לפיכך מכנים אנו את הדבר שאנו תובעים בשם: “הנהלת עצמית”.

יכולני לראות את תפקידי בויכוח זה כנגמר. אך ברצוני עוד להעיר, שכאן ניתנו
ל“געגענווארטס־ארבייט”6 טעמים שונים, אך בשעה שנצביע על ההחלטות, עלינו
לעמוד לא על אחד מהם, אלא על הדבר המאחד את כולנו – על תכנית־באזל,
שבכינוסינו איננה עומדת לדיון, ושעליה אנו מסתמכים כמו שהסוציאל־דימוקרטים
מסתמכים על המאניפסט הקומוניסטי והיהודי הדתי על התלמוד או על התורה.





ההרצאה על “פעולתנו הקרובה”





כשאנו באים להציג תביעות כלשהן, הרי עלינו למצוא את האמצעים להגשימן בחיים.
דבר זה לא יתכן אלא באמצעות שלטון ממלכתי, כלומר, בשעה זו, באמצעות
ה“דומה” הממלכתית. עלינו להגדיר את תכנית־פעולותינו. ראשית־כל, עלינו
להגדיר את מקומנו בתנועת השחרור7. לתנועת השחרור שני שלבים: הראשון –
הורס, שלילי; השני – בונה, חיובי. מכיון שנפיק תועלת מהריסת המשטר הקיים,
אין אצל היהודים בכלל, ואצל הציונים בפרט, שום מקום לשאלה, אם עלינו להשתתף
בה אם לאו. כאן יכולנו לומר, כי כל קבוצה צריכה להשקיע בהריסת המשטר הקיים
השקעה פרופורציונאלית להנאה אשר היא תפיק מהריסתו. זהו כעין עיקרון
של “הנציגות היחסית במהפכה”, אם אפשר לומר כך. אך אינני נוקט עמדה זו. מידת
השתתפותנו בתנועת השחרור צריכה להלום לא רק את האינטרסים היהודיים, אלא גם
את האינטרסים של תנועת השחרור. ואנו, הציונים, הרואים
באכסטריטוריאליות היהודית תופעה בלתי־נורמאלית, וגם יודעים להעריך
תופעה זו, אנו יודעים, כי היהודים אינם מהווים כוח רב, לא מבחינה כמותית
ולא מבחינה מוסרית, ולכן לא יוכלו להשפיע על תנועת ההרס אלא השפעה מועטת
מאד. ואפילו בשעה שתגיע המהפכה לשיאה, לא יוכל זהרה הרב לאחז את עינינו או
את עיני מתנגדינו. המפלגות היהודיות המהפכניות ביותר כבר מודות עתה, כי כל
מעשי־גבורתן לא הועילו לדחוף דחיפות, והיה בהם רק כדי לשרוט שריטות.

ואנו, הציונים, לא נוכל שלא לומר בלב שבור כי כוח רב הוצא לריק לא רק
בשבילנו, אלא גם בשביל תנועת השחרור. לכן אנו נקח חלק בתנועת השחרור רק לפי
קנה־מידה זה, כי רוצים אנחנו, שכל קרבן יהודי יביא תועלת – אם לא לנו, הרי
לפחות לדימוקראטיה. בהתאם להחלטת הקבוצה, שאני מדבר בשמה, לא אביא לפניכם
ניסוח מדוייק של מידת השתתפותנו בשלב ההרס, אך משמעות דברי היא בערך זו:
על היהודים לקחת חלק בתנועת השחרור במידה פרופורציונאלית לכוחותיהם,
למשקלם היחסי. עלינו להצטרף להופעתן של הקבוצות הטריטוריאליות, אך אין
אנו יכולים להיות חלוצים במאבק. את כל הדברים האלה אמרתי, כפי שאתם כבר
יודעים, לא לשם הצעת החלטה כלשהי, אלא כדברי הקדמה. בשלב היוצר, שבו ימלא
את התפקיד הראשי לא הכוח הגופני, אלא הרמה התרבותית וההתפתחות השכלית, נוכל
למלא תפקיד העולה על משקלנו היחסי. אך גם כאן לא נועד לנו תפקיד ניכר בכל
השאלות. בשאלה האגרארית, למשל, יהיה תפקידנו אפסי. לעומת זאת, בשאלה
הלאומית, בשאלת המבנה של ה“נאציאנאליטעטען־שטאאט”8, נוכל לומר את
דברנו. בשטח זה נוכל למלא תפקיד רב־ערך בשלב היוצר, ובשטח זה נוכל לפרוש
את יריעתנו שלנו.

כשעלתה על הפרק בעית התביעות הלאומיות, נדמה היה לרבים, כי מאחר שאנחנו
שועל בלי זנב, צריכים כל השועלים להיות בלי זנבות, ולכן הציגו את דרישת
האבטונומיה הלאומית9 לכל האומות. רעיון זה פותח, למשל, בכתב־העת
ואחרי־כן בקובץ “התחיה” (“ווזרוז’דנייה”). אבל אנחנו אומת־מיעוט, ולא
נוכל לתבוע מכל האומות, שתמצאנה במצב של מיעוט. לכן צריכים אנו לדרוש: א)
אבטונומיה טריטוריאלית לאזורים בעלי אוכלוסיה חד־לאומית; ב) הבטחת
הזכויות למיעוטים הלאומיים. מכאן נמצאנו למדים מי יוכל להיות לנו בעל־ברית.
תחילה סבורים היינו, כי נוכל להסתמך על הקבוצות הלאומיות הטריטוריאליות,
אך עתה יודעים אנחנו, כי רק קבוצות המיעוטים הלאומיים יוכלו להיות
בעלי־בריתנו, למשל האוקראינים בפטרבורג אחרי שאוקראינה תקבל
אבטונומיה, הפולנים בווהלין, באיזור הדרומי־מערבי, וכו'. יחד עם זה
אסור לנו לשכוח, כי קיבוצי־מיעוטים אלה לא קיפחו עדיין את קשריהם עם
המטרופולין שלהם, ושאלת האבטונומיה למטרופולין מאפילה בעיניהם על
מצבם שלהם. לפיכך תפקידנו הוא – להצביע לפניהם על האינטרסים המיוחדים להם.
עלינו לבקש בעלי־ברית לא בין אלה המתיחסים אלינו באהדה, אלא בין הקיבוצים
שהאינטרסים שלהם מזדהים עם האינטרסים שלנו. אך גם כאן עלינו לדעת, כי לא עם
כל הקיבוצים האלה נוכל לכרות ברית. תביעתנו היסודית כלפיהם –
דימוקראטיות. צריכים אנו לעורר את הקיבוצים האלה לפעולה, לסייע בידיהם
להתארגן, ואף נוכל להתאחד עמהם לשם יצירת דעת־קהל. וברית זו של קיבוצי
המיעוטים הלאומיים היא שתלחם לזכויות המיעוט הלאומי.

ועתה עומדים אנו בפני השאלה, כיצד עלינו לפעול ומי צריך לפעול. עד עכשיו לא
הופענו כמפלגה פוליטית לא כלפי חוץ ולא בקרב היהדות. פעלנו ב“ברית
לשלימות־הזכויות”, במפלגת הק. ד., יעקבסון היה בקבוצה העמלנית – אך
כמפלגה פוליטית עדיין לא הופיעה ההסתדרות הציונית ברוסיה. כיצד צריכים אנו
לפעול להבא? תתכן רק תשובה אחת ויחידה: עלינו להופיע כמפלגה ציונית.
ננתח־נא את הנימוקים השגורים בפי המתנגדים להופעה תחת הדגל הציוני, בפי
חסידי ה“פאלקספארטיי”10, חסידי ההופעה תחת דגל יהודי כלל־לאומי.
ראשית־כל, אומרים לנו כי בין יהודי רוסיה יש לאומיים רבים, שלא הצטרפו
לציונות רק משום שאינם מאמינים בהתגשמותה, אך מסכימים הם לכל תביעותינו
הלאומיות־הפוליטיות ברוסיה גופה. ואם נקים מפלגה ציונית, הרי יסודות אלה לא
יצטרפו אליה. ומכאן השאלה, אם לא נחליש את הכוחות הלאומיים במה שלא נתמזג
עם אותם היסודות, שאינם מסכימים לחזוננו הסופי, אך מסכימים לכל השלבים
המוליכים אליו.

וההנמקה השניה היא זו: ההמון מצייר לעצמו את הציונים כאנשים השואפים להקים
מקלט אבטונומי בארץ־ישראל, ואינו רואה, כי מתכניתם זו נובעת
ה“געגענווארטס־ארבייט” בגולה. אם תציעו לפני ההמון היהודי מועמד ציוני
ל“דומה”, הרי ישאלוכם: “לשם מה ילך ציוני ל’דומה‘; כלום ישיג שם את
ארץ־ישראל? לנו דרוש ב’דומה’ אדם אשר ישיג לנו שויון־זכויות, ולדבר שם על
ארץ־ישראל אין טעם”, – וההמון ישלח ל“דומה” הממלכתית לא ציוני, אלא לאומי,
או אפילו מתבולל.

ויש עוד השקפה שלישית, שהמציעה לנו להכנס ל“פאלקספארטיי”, – אבל יחד עם
זה תהא לנו תכנית משלנו, כינוסים משלנו, וכו'.

אלה מביניכם האומרים, כי כל דבר בחיי היהודים נובע מן הציונות והולם את
הציונות, צריכים להכריע בלבם: או שנופיע כמפלגה פוליטית, או שהציונות תרד
מן הזירה הפוליטית ברוסיה. אבל יחד עם זה אומרים אנו, כי הדבר מזיק לנו,
מזיק לעם ישראל, מזיק למפלגה הלאומית.

ראשית, בזה נקפח את אהדת ההמונים היהודיים. הם יגידו, כי הציונים עובדים
יפה במפלגה הלאומית, אך יוסיפו, כי הציונים עושים פעולה זו מחוץ לתחומי
ציונותם. וכך לא יינתן לנו המקום המגיע לנו בזכות. זה המקום – בראש
הדימוקראטיה היהודית.

אם רוצים אתם, שתהא קיימת מפלגה יהודית לאומית, אל־נא תכנסו לתוכה, אתם,
הציונים. בכינוס הרביעי של הברית לשלימות־הזכויות הצטרפו אלינו לא־ציונים
מעטים מאד, ורובם היו נגדנו. דבר זה נבע מתוך החשש מפני הגושפנקה הציונית,
אם־כי בלבם פנימה התיחסו רבים באהדה לטענותינו. ורק כמה לאומיים מסוגו של
דובנוב היו שוחים בינינו כזבובים בחלב. אם נכריז עתה, שקמה מפלגה
לאומית חדשה, שלתוכה נכנסו כמה רבבות ציונים, הרי יראו בה מלכודת ציונית
ולא יצטרפו אליה. מפלגה כזאת צריכה לקום בלעדינו, ואנו מקרב לב נקדם בברכה
מפלגה לאומית שתתלכד מסביב לדובנוב. אזי נוכל לכרות עמה ברית על יסודות
פדרטיביים, אבל נשמור על שמנו המיוחד: אנו – ציונים, הם – לאומיים. וזו
תוכל להיות ברית לא רק לשם תעמולת בחירות, אלא נוכל ללכת יחדיו ולהכות
יחדיו כל כמה שאפשר. אגיד את הדבר ביתר בהירות: צריכים אנו ללכת יחדיו, אך
כל אחד תחת דגלו.

מחוץ לשאלת דגלנו עומדת השאלה, כיצד עלינו להתיחס למפלגות יהודיות אחרות
בזמן הבחירות, בכדי שלא נפצל את קולות היהודים. בשיטת הבחירות הלקויה של
ימינו יהא נודע ליהודים משקל כלשהו רק אם לא יתפצלו קולותיהם. לכן מופיעים
אנו תחת דגלנו שלנו, אך אין אנו רוצים בסיפאראטיזם. נוסחתנו היא זו:
הופעה ותעמולה עצמאית בבתי־הכנסת, באסיפות, וכו', אך ועד הבחירות היהודי
צריך להיות אחיד, וכל בוחר יהודי צריך שתהא לו רק רשימת־בחירות אחת.
חובת־ציות זו נפרוק מעל עצמנו רק במקרה, כאשר יציעו לנו להצביע בעד מועמד,
אשר יכריז ב“דומה” הממלכתית, כי לאום יהודי איננו קיים. פירושו של דבר,
שאנו מציעים הופעה עצמאית של הציונים בתעמולת הבחירות בקרב היהדות, אך
הופעה אחידה של היהדות כולה בזירה הפוליטית הכללית. בקרב ועדי־הבחירות
היהודיים יופיעו הציונים תחת דגלם שלהם, ינהלו תעמולה בעד תכניתם ובעד אותם
המועמדים שיוכלו להלחם לתכנית זו.

ושאלה נוספת: בדבר הקבוצה הפארלאמנטארית היהודית. קודם־כל, על הצירים
היהודיים להגן על האינטרסים של היהודים, ולשם כך יש להקים קבוצה
פארלאמנטארית יהודית. הצירים היהודיים יכולים להצטרף לכל מפלגה שהיא, אך
קבוצה זו צריכה להתארגן, ולו גם על יסודות פדרטיביים.

פירוש הדבר הוא שנציג לפני מועמדינו שני עקרונות: א) קבוצה פארלאמנטארית
יהודית; ב) המצע שלנו. כל היהודים, שיכירו בשני עקרונות אלה, יהיו נציגינו.

הקבוצות, שבעדן לא נוכל להצביע, הן הקבוצות המתבוללות המובהקות או
המתבוללות־למחצה. לא נוכל להצביע בעד יהודי סוציאל־דימוקראט (מקבוצת
“איסקרא”11) או יהודי סוציאל־ריבולוציונר, משום שהללו אינם מכירים
בלאום יהודי. זכור לנו עדיין יפה יחס הס.־ד. לתביעותיו הלאומיות של
ה“בונד”, וחייבים אנו לזכור אותו בימי הבחירות. בתחום־המושב מעמיד עכשיו
ה“בונד” את מועמדיו ל“דומה” הממלכתית. ה“בונד” הוא מפלגה יהודית רק
ברחוב־היהודים, אך בחיים הפוליטיים הכלליים מציית הוא לועד המרכזי של
המפלגה הסוציאל־דימוקראטית ברוסיה, ויחסה של מפלגה זו לתביעות הלאומיות
היהודיות ידוע לכל. לכן לא נוכל להצביע בעד בונדאי. חרם־בחירות יש להטיל
גם על הס“ס, שאינם מציגים תביעות לאומיות כלשהן וב”דומה" הממלכתית ינקטו
לגבי הנהלה לאומית עצמית ולגבי שאר תביעותינו עמדה שלילית. אשר ל“פועלי
ציון” ול“סארפ”12, הרי על האחרונים נוכל למתוח ביקורת על שהם מציגים
יותר מדי תביעות לאומיות, אך ניגודים עקרוניים אין לנו אתם מבחינה זו,
ונוכל לתמוך בהם.

אחרי שנגדיר את עמדתנו למפלגות היהודיות למיניהן, נקבע את דרכי פעולתנו
בהמוני היהודים. עלינו להביא את סיסמאותינו אל ההמונים. עלינו לדאוג לכך,
שסיסמאות אלו לא תשארנה רק סיסמאותינו, אלא תיהפכנה לסיסמאות ההמונים. מלבד
זאת, עלינו להחדיר למציאות את הנוסחה: בכל מקום־ישוב צריכים היהודים להקים
קהילה, שתשקוד על צרכיהם התרבותיים והכלכליים. דבר זה אפשר לעשות אפילו
באורח פומבי, בצורת אגודות.

הוא הדין לגבי האסיפה הלאומית היהודית הכל־רוסית. אם תכלל תביעת האסיפה
הלאומית גם בתכניותיהן של שאר המפלגות הפוליטיות, כאשר כבר נכללה בתכניתה
של הקבוצה העמלנית, תכונס האסיפה הלאומית על־ידי ה“דומה” הממלכתית. ואם
לאו – צריכים לכנסה או הצירים היהודיים שב“דומה” הממלכתית, או ה“בוררים”,
או מישהו אחר מסוג זה.

ואני מסיים: היהדות צריכה להתארגן. לשם כך צריכים אנו: א) להכשיר את
היהודים, ב) להכשיר את דעת־הקהל הכל־רוסית. כאשר נשיג את שני הדברים האלה,
יתנהל העם היהודי על־ידי דימוקראטיה גדולה אחת, ומקומנו יהיה – בראשה.










הנאומים העבריים נמסרים כלשונם בפרוטוקולים של הועד הזמני והועד הלאומי,
אלא שכתיבם הותאם לנוהג של ימינו וכן תוקנו ככל האפשר המשפטים הסתומים
והמקוטעים על־ידי מלות־השלמה הנמסרות בסוגריים מרובעים [ ].  ↩



של גרינבוים על “המצע הפוליטי הכללי”, ושל א. זיידמן, על “מוסדות
ההנהלה הלאומית העצמית ותביעותינו הלאומיות”. (א. זיידמן מילא את מקומו
של ד"ר י. לוריא, אשר נאסר בפטרבורג ערב התכנס הועידה).  ↩



אלייניקוב, שדיבר לפני ז'בוטינסקי, ראה את הפעולה הציונית כדבר
המתהווה בשני שטחים נפרדים: העבודה למען ארץ־ישראל לחוד ו“פעולת־ההווה”
בגולה לחוד. את “פעולת־ההווה” ראה אלייניקוב רק כתחליף, כרע הכרחי,
שאין לו תוכן לאומי ממשי. הוא התנגד ל“סיים” יהודי ותמך באיחוד של
קהילות בלבד.  ↩



אסיפת־נבחרים לאומית. – (המתרגם).  ↩



“בצרות שלנו”. – (המתרגם).  ↩



“עבודת־ההווה”. – (המתרגם).  ↩



ברוסיה. – (המתרגם).  ↩



מדינה רבת־לאומים. – (המתרגם).  ↩



ולא הטריטוריאלית. – (המתרגם).  ↩



מפלגה עממית (יהודית). – (המתרגם).  ↩



“הניצוץ”, שם עתונו של לנין. (המתרגם).  ↩



“סארפ” – “מפלגת פועלים יהודית סוציאליסטית”, שדרשה דרישות
מרחיקות־לכת לאבטונומיה לאומית בגולה, אך שללה את הציונות – (המתרגם).  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18884