


	
	שמאל הירדן
	



שמאל הירדן / זאב ז’בוטינסקי

א


כעמוד התיכון לאפדן,



אף כחוט-השדרה לאנוש,



לארצי קו-הציר והאדן



הוא ירדן, הירדן הקדוש.


  


אם ארצי דללה וקטנה,



היא שלי מראשה עד קצה:



משתרעת מים ישימונה,



וירדן – הירדן באמצע!


 


שתי גדות לירדן:



זו שלנו – זו גם-כן!


  

ב


שם ירוה לו משפע, מאשר



בן-ערב, בן-נצרת ובני:



כי דגלי, דגל טהר וישר



יטהר שתי גדות ירדני.


  


שתי ידי לך הקדשתי, מולדת,



שתי ידי – למגל ומגן:



אך תשכח ימיני הבוגדת,



אם אשכח את שמאל הירדן!


  


שתי גדות לירדן:



זו שלנו – זו גם-כן!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8665