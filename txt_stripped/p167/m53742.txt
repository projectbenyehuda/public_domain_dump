


	
	ספר דרך תבונות
	



הקדמה – ספר דרך תבונות


כולל בו כל דרכי ההתבוננות וההשכלה להבין בנקל דרכי התלמוד

ויסודות הפלפול בדרך קצרה חברו וגם סדרו מעלת החכם הנעלה

כמוהר“ר משה חיים לוצאטו נר”ו



והגה בעיון נמרץ ע“י החכם הנעלה כמוהר”ר דוד בן להרב הגדול

והמבהק כמוהר“ר רפאל מילדולה נר”ו והובא אל הדפוס ע"י

החכם הנעלה בהר“ר משה ישראל נר”ו

בלי לזכות את הרבים זכות

הרבים תלוי בו לדור דורים



אנש"ו



באמשטרדם



בבית ובדפוס של הרב החכם השלם כמוהר"ר

יוסף דין מנויין נר“ו
בשנת נס יי יתן הטוב לע”ק




הסכמת הרבנים


הסכמת
הרבנים המבהקים המאורות הגדולים הגאונים המשתמשים

בכתר א' אב“ד ור”מ בק“ק ת”ת של עיר אמשטרדם יע"א



בהיות כי ראה ראינו ספר דרך
תבונות אשר אזן וחקר ותקן החכם הנעלה אשר
עמלו בתורה בפלפול וסברא ישרה כמוהר“ר משה
חיים לוצאטו נר”ו ספר קטן הכמות ורב האיכות כי
בו יתבארו לתלמידים המשכילים יסודות הפלפול
עמודיו ואדניו נתיבות הסברא ודרכי שקול הדעת
לצרף וללבן דברי חכמים הסתומים להבדיל בין
האור האמת ובין חשך הכזב והשקר ולהעמיד דבר
על בריו שיהיה הן שלו צדק ולאו שלו צדק
ושגיאות וטעיות לא יעממוהו לעלות במסלות הש“ס
בדרך ישר לא יכשלו בה אם לקשיא אם לתרוץ אם
לסתר ואם להוכיח הכל כאשר לכל לשמר ולעשות
כמשפט השכל הישר וכתורת הסברא הנכונה וכן
אמרנו יישר חילו ויפוצו מעינותיו חוצה ולהסיר
מעליו הזק הנכר ממסיגי גבול הסכמנו לגזר
בגזרת חכמים אשר בנח”ש נשמעים שלא יכנס זר
בגבולו להדפיס ספר הנ“ל עד עבר משך עשר שנים
מיום כלות הדפוס ולשומעים ינעם ועליהם תבוא
ברכת טוב כ”ד העומדים על התורה ועל העבודה תוך
אמוני עם סגלה ק“ק ת”ת באמסטרדם בסדר ובשנת
השמש על הארץ לפ"ג.



דוד ישראל עטיאס

יצחק חיים ן' דנה די בריטו




הקדמת המגיה


הקדמת מעלת החכם

המגיה נרו

מגן דוד יהיה בעזרו



הן כסף אשר מצאתי באמתחות איש
תבונות רב ברכות ה“ה מעלת הרב המחבר נר”ו הבאתי
אליכם עדת ה' למען יתן הקורא בו הודו ותפארתו
ליולדו והורתו על רב התועליות שנמשכות מתוכו
אשר מורה באצבע.

דרך התבונות וההשכלות להבין
דרכי הלמוד ויסודות הפלפול באפן היותר קצר
ומספיק לציר ציור הענינים ולהבנת המאמרים
והלדת תולדותיהן קבלתם או הכחשתם בדרך
היותר נקל ללמד לאדם דעת ותבונה להכיר את האמת
לקרבה ולערך הטענות שיש לטען בכל ענין
וענין לקימם או לבטלם ולהבחין כחם כדי
להכריעם וחלוק המאמרים אשר דתיהן שונים
הנשואים והנושאים והנושא והנשוא איש איש על
מקומו כל חלק בשעריו וכל סדר במסלותיו אשר
ע“כ בראותי פרי תעודתו דברתי על לבו לחקק
אותו כדי לזכות לזולתו ויחשב וישמע לקולי מרב
ענותנותו והנו בידכם כדי להנות מאורו טעמו
וריחו כי טוב סחרו ומבטחני שיועיל לחוקרו
ולדורשו להבין כל דבר ודבר לאמתו כדכתב הרב
המחבר נר”ו בהקדמתו. ומרב חסידותו זכה אותי
להיות סניף לדבר מצוה להיות עומד על הפקידים
במלאכת הדפוס להגיה אותו מכל שגיאות כאשר
עשיתי היום הזה ותהלות לאל ית' שיצא הדבר
מתקן מתחת ידי והוא ככסף נבחר צרוף ונקי מכל
סיג ופסלת אשר בשכר זה אל חי חלקי יזכני להוציא
לאור מעשי ידי ולעשות עוד משלי ספרים הדבר עד
אין קץ להגדיל תורה ולהאדירה ולזכות את הרבים
והוא ברב חסדיו יצילני מכל שגיאות ויראני
מתורתו נפלאות וידריכני בדרך תבונות
אכי“ר ב”ר זעירא דמן חבריא היושב באהל של
תורה במדרש הגדול של עץ חיים אשר בק“ק ת”ק
יע"א פה בעיר אמשטרדם המהללה.



דוד בלא“א מ”ו במוהר“ר רפאל מילדולה ס”ט.


הקדמת המחבר


הקדמת הרב המחבר נר"ו



חמדת ידיעת האמת — הוא ענין טבעי אל
הנפש השכלית הזאת אשר בנו, עד אשר לא ימצא
אדם בריא בשכלו, שלא יתאמץ וישתדל כפי כח
השכל שבו, לגלות אותה בענינים שיזדמן לו
להשקיף עליהם, ולדחות השקר ולרחקו; ואלו היה
האמת נגלה בכל הענינים, הנה לא היה צריך לאדם
לשיתחכם, אלא ההשקפה שיהיה מרבה להשקיף
על עניני המציאות והיה מרבה להתחכם; אמנם,
הנה אנו רואים שאין הדבר כן, לא מצד המשג ולא
מצד המשיג, וזה כי הנה באמת אין לך נמצא שלא
יהיו בו בחינות רבות כלן אמתיות, מהן בעצמו
ומהן חוץ ממנו, דרך משל — צורת השלחן, מדת
ארכו ורחבו, וכיוצא — הם בחינות בשלחן עצמו,
תשמישו שוויו וזמן העשותו ב הם בחינות חוץ
ממנו; ואמנם, לא כל הבחינות מתגלות בשוה, כי
יש בחינות נגלות ומשגות מיד, על ידי החושים,
ויש מתעלמות יותר, שצריך השתדלות לעמד
עליהם, ובנמצאות עצמם יש חלוק בין נמצא לנמצא,
כי בחינות נגלות בנמצא אחד תהיינה נעלמות
באחר, דרך משל — תשמיש השלחן נגלה לכל,
שהוא לשום עליו אכלים או כלים, תשמיש הלחם כמו
כן שהוא לאכילת האדם, אך תשמיש עשבים רבים
מעשבי ארץ לא יודע אלא אחר השתדלות גדול, אם
יהיה שיודע נמצא שאין כל הנמצאות מגלי כל
הבחינות, שבהשקיף עליהם השג אמיתתם; וזולת
כל זה הנה הנסיון עד נאמן, שכמה וכמה מן
הטעיות מצטירים בלב רבים מבני האדם לאמתים,
והם חזקים באמונתם בם, לא יראו בהם שקר כלל,
וכבר יקרה לאדם אחד עצמו שיחשב בתחלה ענין
מן הענינים אמתי וברור, ואחר כך ימצאהו כוזב
וישוב ממנו; אם כן ודאי הוא שאין אמתת
הנמצאות נגלית ומבארת, אבל יש לטעות — מקום
שאפשר לשקר שיראה אמת, ואין כח השכל חזק
כל כך שיקלע אל האמת ולא יחטיא, אבל אפשר לו
שיטה מן הדרך מבלי שירגיש; וכיון שהדבר
כן ודאי שראוי הוא שימצא לו הדרכה ולמוד, שבו
יתחזק בנתיב הישר לבלתי נטות ממנו, ואם
יארע לו שיצא כי לא נשמר, כשישקיף היטב יכיר
את טעותו וידע לשוב אל המסלה; ואמנם, כלל
ההדרכה הזאת הוא קבוץ כל הבחינות אשר בנמצאות
למינים, ובאור דרכיהם וחקותיהם, כפי אמתת
המציאות, והיו לשכל לעינים ללכת בדרך
ההתבוננות בלי מכשול והיה זה כענין מה שאמרו
ז"ל על שלמה המלך עליו השלום שעשה אזנים
לתורה, והינו כי על ידי כללים קצרים ומעטים,
מסדרים כהגן, הנה ילקח שעור גדול מן החכמה על
נקלה ולא תחשב שיהיו כללים האלה ענינים
עמקים מאד ורחוקים מידיעת המון האנשים, כי אינם
אלא ענינים קלים ונגלים מאד, ולא נוסף בהם אלא
ההערה והסדור, כי כבר כלם ימצאו בחק
ההשכלה בטבע, אלא שעד שלא יתעורר עליהם
האדם, ולא יהיו מסדרים וערוכים אצלו, לא יעזרו
לו, וכשיסדרו לפניו כראוי יהיו לאזנים לקפת
המשכלות הכבדה שתנשא על ידיהם בנקל, וכמו
שכתבתי לעיל. והנה בראותי גדל תועלת זה
הענין ורב הצרך בו, נתעוררתי לחבר חבור קטן
זה שיועיל למי שירצה להשתמש ממנו להקל
עליו ההתלמד לעצמו והלמוד לאחרים, בתנאי שלא
יהיו בעיניו הדברים קלות כמו שהוא הכל למי
שאינו מבין, אלא ידקדק בהם, וישתדל לעמד על
ברין, כי לא הנחתי מלדקדק בדברי לשום
הענינים בברור האפשרי כפי דעתי, והיתה
כונתי בו לסדר ולבאר באפן היותר קצר ומספיק
דרכי ההתבוננות וההשכלה, להכיר את האמת
לקרבו, ואת השקר להרחיקו ובהיות זה הים הגדול
ורחב ידים ים התלמוד ערוך לפנינו, אדירים
משברי פלפוליו, וגלי הלכותיו יעלו שמים ירדו
תהומות, דרך הנה פניהם לברר וללבן אמתה של
תורה, דרך הקדש יקרא לה, בחרתי ליסד עליו
יסודות בניני זה, למען יצליח, ואדע כי לא ימוט,
ויהיה זה בנין אב לכל עיון והשכלה.

והנה נשתדלתי לבאר יסודות
הפלפול הישר ושרשי המשא ומתן של הש“ס
בכל חלקיו, שיועיל למי שלא הגיע עדין לידיעת
למוד הש”ס ורוצה לכנס בו בישר ובנקל,
שכשיקדים להתלמד בחבור הקטן הזה ימצא
אחרי כן הליכות ההלכות מרוחים לפניו, ויהלך בהם
בישר ולא בעקלתון, ומה שהיה צריך שיקנה על
ידי זמן רב ושקידה רבה ועיון גדול יקנהו על ידי
זה בזמן מעט ובמעט טרח, במה שסדור הדרכים
וחלוק הענינים יעזרהו עזר גדול, וגם למי שכבר
רגיל בש"ס אפשר שיועיל לפעמים להצילו מן
הטעיות. והנה קראתי שמו כפי ענינו דרך
תבונות, האל הנותן דעת ותבונה יחננו דעה בינה
והשכל ליראה אותו ולעשות רצונו ולעבדו בלבב
שלום נצח סלה ועד אמן כן יהי רצון.




פרק א


יבאר כלל המשא ומתן העיוני



המשא ומתן העיוני, הוא העסק
והחקירה, במאמר מן המאמרים, או דעה מן הדעות,
לברר ולגלות אם הוא אמתי אם לא; ואמנם, הברור
הזה יעשה — בערך הטענות שיש לטען, לקימו
ולאמתו, או לבטלו ולסתר אותו, באפן שיבחן
כח הטענות המאמתות אותו וכח הסותרות, ויכרע
כפי היותר נאותות אצל השכל.

הנה העסק הזה אפשר שיהיה בין רבים,
שאחד מהם יעמד לצד האחד ואחד לשכנגדו, פרוש
אחד יעמד לצד קיום המאמר, ואחד יעמד לצד
סתירתו ובטולו, ויערכו טענותיהם זה כנגד זה;
ואפשר שיהיה עסק איש אחד לבדו, שישלים לכל
הצדדין, פרוש שהוא יניח את המאמר בתחלה,
והוא עצמו יערך נגד מאמרו טענות, מה שאפשר
שיערך נגדו מי שהוא בעל דעה הפכית למאמר
ההוא, והוא עצמו יחזר ויסתר הטענות שהביא
ויקים מאמרו הראשון.

ומשני הדרכים האלה נמצאו בש“ס
וכוחים ופלפולים, כי יש שנשאו ונתנו רבים
באחד מן הענינים, זה הקשה וזה השיב, ויש
שמסדר הש”ס עצמו הקשה והשיב, כאלו היו
רבים המדברים בענין ההוא, ויש שיאמר הש“ס
בפרוש, הוא מותיב לה והוא מפרק לה, והינו —
שהמקשה עצמו נתן תשובה לקשיתו, ואולם כל
הדרכים למקום אחד הם באים, שהוא ברור אמתת
הדברים ע”י עריכת הטענות זו לעמת זו, ומשפט
הקשיא שיקשה אחד על מאמר זולתו, או הקשיא
שיקשה בעל מאמר אחד על מאמר עצמו — אחד הוא,
וכן משפט התשובה שתבוא על קשיא מן הקשיות,
בין שתהיה דברי המקשה עצמו, ובין שתהיה
דברי זולתו — אחד הוא; וכן כל שאר חלקי הפלפול,
כי אנחנו לא נביט בכל זה אל הטוענים אלא אל
הטענות.




פרק ב


יבאר חלקי המשא ומתן ויסודותיו



אמנם חלקי המשא ומתן הראשיים,
שמהן נבנים הסגיות כלן, בכל התלמוד, — שבעה
הם:

מימרא, שאלה, תשובה, סתירה, ראיה, קשיא ותרוץ.

וזה פרושם:

מימרא, — הוא שיאמר אומר מאמר אחד.

שאלה, — שיבקש אחד מאחד ידיעת ענין-מה.

תשובה, — שישיב הנשאל לשואל על שאלתו.

סתירה, — שיבטל מאמר שנאמר ויכחש מכל וכל.

ראיה, — שיובא מה שממנו יתבאר
אמתת אחד מן המאמרים שנאמרו או מן הדעות
שנסברו.

קשיא, — שיראה היום במאמר מן
המאמרים או דעה מן הדעות, מה שאינו אמת או מה
שאינו נאות.

תרוץ, — שיוסר הקשיא מן המאמר אשר הקשה עליו או הדעה.

והנה כל אחד מן החלקים האלה יתחלקו
עוד לחלקים אחרים ויתבארו לפנינו בסיעתא
דשמיא.

ומה שצריך שתדע הוא, כי הנה כל
משא ומתן הזה נוסד על יסודות ראשונים, נמצאים
בטבע שכלנו, אשר על פיהם יתנהג להבין מאמר
אשר יאמר, ולקבל דעה מן הדעות, או להכחישם, כי
הנה על היסודות האלה יבנו כל הקשיות
והתרוצים, הראיות והדחיות, וכן כל שאר החלקים
הנבחנים בו; דרך משל כשאמרו (ברכות ד')
“הקורא דיעבד — אין, לכתחלה — לא”. הנה זה נוסד על
מה שמצטיר בשכלנו מלשון זה, שכונת אומרו
היה לדבר במי שכבר קרא, והפך זה (חלין ד"ב)
“הכל שוחטין” — לכתחלה, כי טבע הלשון מורה לנו
כך, וכן כשהקשו בש“ס (פסחים ד') “האי ‘הכל
נאמנים’ — כל הבתים בחזקת בדוקים מבעי לה”,
נוסדה הקשיא הזאת על מה שטבע הלשון, זה של
“הכל נאמנים”, מורה היות הדין ההוא המזכר שם
תלוי בהיות הכל נאמנים על הבדיקה, ולפי מה
שרוצה להעמיד שם הש”ס אינו תלוי באמת אלא
בהיות חזקתן של הבתים שהם בדוקים, והטבע מורה
לנו שכשנרצה להגיד זה הענין לא נאמרהו אלא
בלשון כזה: “כל הבתים בחזקת בדוקים”. וכן כל
הקשיות כלן, וכל התרוצים, וכל שאר חלקי
הפלפול, כשתחקר עליהם באמת, תמצאם נוסדים על
יסודות כאלו ענינים חקוקים בטבע ההבנה השכלית
ששכל האדם מחיבם מעצמו בלי שיצטרך לזה
למוד כלל.

ואמנם, פעלות השכל בהשכלתו שלשה:

האחד — ציור הענינים והבנת המאמרים והסברות כמות שהם.

השני — הלדת תולדותיהם.

השלישי — קבלתם או הכחשתם.

ובכלן — מתנהג והולך כפי היסודות
החקוקים לו בטבע, וכמו שזכרנו, ותראה עוד לפנים
בעזרת השם. ועתה נבארה בפרטיהם כל אחד ואחד
בפני עצמו.




פרק ג


יבאר מיני המאמרים



הנה כל מאמר שיאמר, סברא שתסבר,
וענין שיציר, אי אפשר שלא יהיה נבנה משני
חלקים דהינו: מענין שיקים או ישלם, ומדבר
שבו יקים הענין ההוא או ישלל ממנו; דרך
משל: אמר רב אדא בר אהבה: “נשים חיבות בקדוש
היום” — קים ענין אחד, שהוא חובת קדוש היום,
בדבר אחד, דהינו: כלל הנשים. והנה הענין
המקים או משולל — נקרא “נשוא”, והדבר שבו קים
או שולל ממנו נקרא — “נושא”; נמצא נושא המאמר
הזה — נשים, והנשוא — החיוב בקדוש היום. ומצד
זה וזה יחלקו המאמרים למינים שונים.

מצד הנושאים יתחלקו המאמרים לשלשה מינים:

כוללים, פרטיים, קצתיים.

כוללים — הם המאמרים שנושאיהם כולל,
דהינו שיכלל פרטים רבים ובכלם יאמר בהם
הנשוא שבמאמר ההוא, דרך משל (סנהדרין ל') “כל
ישראל יש להם חלק לעולם הבא”, הנה זה כולל
פרטיים רבים, שהם אישי האמה הישראלית,
ובכלם יאמר הנשוא, שהוא החלק בעה"ב.

פרטיים — הם שנושאיהם פרט אחד לבד, דרך משל: “ירושלים אינה מטמאה בנגעים”.

קצתיים — שיזכרו בנושא קצת מכלל
א‘, ד"מ: “יש מתרות לבעליהן” וכו’ — הכונה בו,
קצת מכלל הנשים יאמר בהם הנשוא, שהוא ההתר
לבעליהן. ואמנם יש המאמר הסתמי שלא נזכר
בנושאו מלת “כל” ואעפ“י כן כחו ככח המאמר
הכולל, ד”מ: “נשים חיבות בקדוש היום” שזכרנו
למעלה, הנה הכונה בו, שכל הנשים חיבות
בקדוש היום.

מצד הנשואים יתחלקו המאמרים לאחד
עשר מינים. וזה, כי לא כל נשוא שיהיה יאמר על כל
נושא שיהיה בדרך אחד, אבל יש שיאמר בדרך
אחד ויש שיאמר בדרך אחר, ומצד זה יתחלפו
המאמרים למיניהם.

המין האחד — הוא כלל המאמרים
שיאמר בהם נשוא בנושא, בלי שום תנאי וגבול,
כמאמרים שזכרנו למעלה ואחרים זולתם, ונקרא
זה מאמר סתם.

המין השני — אותם שיאמר בהם
הנשוא בנושא בדרך מיחד ומגבל, כגון שיאמר
הנשוא בדרך ודאית או הכרח, ד“מ (פסחים ד'):
“כיון דחלדה או ברדלס מצויים שם, ודאי גררוהו
בההיא שעתא”, או שיאמרוהו בדרך אפשרות, ד”מ
(כתבות ד' ע"ה): “אפשר דמעבר לה בקיוהא דחמרא”,
או שיאמרוהו בדרך ספק, ד"מ: “כל אשראי ספק אתי,
ספק לא אתי”, או שיאמרוהו בדרך מניעה (כתבות
שם): “גבי אשה לא אפשר”. וכן כל כיוצא
בזה.

המין השלישי — הוא המאמר שיאמר
נשוא בנושא וישלל מכל זולתו, דרך משל: " מאמר
הכתוב “הוא לבדו יעשה לכם”, אמר התר העשיה
בצרך אכל נפש, ושלל אותו מכל מה שזולת זה,
ונקרא מאמר ממעט.

המין הרביעי — שיוציא הנשוא מקצת
ממה שנכלל בנושא המאמר ההוא, דרך משל (חלין
ד"ב): “הכל שוחטין, חוץ מחרש, שוטה וקטן”, שהרי
חש"ו גם הם נכללים במשמעות מלת “כל”, ומוצא
הנשוא מהם, דהינו התר השחיטה, עם מלת “חוץ”,
ונקרא מאמר מוציא.

המין החמישי — שיאמר נשוא
בנושא, אך לא בהחלט אלא בבחינה אחת או עם תנאי
אחד, ד"מ (יבמות ד' ל"ח): “כנסה — הרי היא כאשתו
לכל דבר ובלבד שתהא כתבתה על נכסי” וכו', וכן
(דמאי י"ב): “מחללין אותו כסף על כסף וכו, ובלבד
שיחזר ויפדה את הפרות”, ונקרא מאמר
מגבל.

המין הששי — שיתלה מציאות
ענין אחד במציאות ענין אחר, ד“מ (שם ט"ו): “אם עני
או כהן למודם לאכל אצלו יבואו ויאכלו”, “אם אתה
תבוא לביתי אני אבוא לביתך”, ונקרא זה מאמר
תלוי. ויבחנו בו שני חלקים: הקודם והנמשך;
הקודם — הוא החלק שהזכר בו התנאי, ד”מ “אם
היה עני או כהן למודים לאכל אצלו”; הנמשך —
הוא הנתלה בראשון, ד"מ: “יבואו ויאכלו”.

המין השביעי — מאמר יאמרו בו שני
נשואים או יותר בנושא אחד, או נשוא אחד בשני
נושאים או יותר, ויתחלק לשני חלקים: החלק האחד
שיאמרו הנשואים בנושא יחד וכן הנשוא
בנושאים, ד“מ (כלאים ל"א): “כלאי הכרם אסורים
מלזרע ומלקים ואסורים בהנאה”, וכן (תרומות
מ"ח): “אין תורמין לא במדה ולא במשקל ולא במנין”.
הנה כאן נאמרו נשואים שונים, שהם אסור הקיום,
אסור הזריעה ואסור ההנאה, בכלאי הכרם, וכן
אסור המדידה ואסור המשקל ואסור המנין
בהפרשת התרומה. וכשאמרו (דמאי י"ז): “המקבל
שדה מישראל, מן הכותי, מן הנכרי, יחלק
לפניהם”, נאמר נשוא אחד שהוא החלוק לפניהם
בשלשה נושאים, שהם: המקבל שדה מן הכותי,
המקבלו מישראל והמקבלו מן הנכרי. והנה
החלק הזה יסתעף עוד לשני ענפים. האחד, שיהיו
הנשואים נאמרים בהשואה אחת בנושאיהם; השני,
שאחד מהם יאמר בדרך חדוש והאחד כמו ענין
שכבר נודע. ד”מ: “הבכור, מוכרים אותו בעל מום, חי
ושחוט”, הנה מכירתו חי כבר נודע, היתרה — שהרי
אפלו בתמים הוא מתר, רק מכירתו שחוט הוא החדוש,
שלא התר בהם. והנה בענף זה ימצאו שני דרכים:
האחד הוא שיקדם הנודע ואח“כ יזכר המחדש
ונקרא זה “לא זו אף זו”, והוא כמשל שזכרנו: חי
ושחוט; השני, שיזכר המחדש תחלה ואח”כ
הנודע, וזה נקרא: “זו — ואין צריך לומר זו”, ד“מ:
“מתרים באכילה וכל שכן בהנאה”. החלק השני
מהמין הזה שיאמר בנושא אחד, היותו תלוי בין
שני נשואים — לא יתר להמצא בו אחד מהם בלבד.
ד”מ: “או חולץ או מיבם”. והנה כלל המין הזה
נקרא מאמר “מרבה הענינים”, שהוא מרבה
הנשואים או הנושאים.

המין השמיני — שיאמר בנושא נשוא
אחד בשלילת נשוא או נושא אחר, דרך משל
(תרומות): “לא יאבד את השאר אלא יניחנה במקום
מצנע”.

המין התשיעי — שיאמר בנושא נשוא
אחד עם היות בו נשוא אחר מכחיש אותו לכאורה, ד"מ
(מעשרות פ"ד): “אף על פי שאביהם תרומה הרי אלו
יאכלו”; כי הנה היות אביהם תרומה לכאורה הוא
מכחיש התר אכילת הגדולים, אך באמת אינו
כך.

המין העשירי — שיאמר בו ענין
בדמיון עם ענין אחר, ד“מ (דמאי י"ז): “כשם
שחולקין בחלין כך חולקין בתרומה”. והנה בזה
תראה שתמיד ילקח ענין נודע וישוה לו אחר,
בלתי נודע. ד”מ במאמר שזכרנו, הנה חלוקן
בחלין הוא נודע והשוה לו החלוק בתרומה ג"כ,
וגזר היותם שוים במקבל זיתים לשמן — ונקרא זה
מאמר מדמה.

המין האחד-עשר — שיאמר בו נשוא
נמשך מנשוא אחר, ד"מ (מעשרות ס"א): “היה עובר
בשוק ואמר: טלו כלם וכו', לפיכך אם הכניסו
לבתיהם מתקנים ודאי”.

ומה שצריך שתדע עוד, כי הנה דרכים
רבים יש לבני האדם לפרש בלשונם מה שיחשבו
במחשבתם, כי הנה יש שיאריכו בדבריהם ויש
שיקצרו בהם, יש שידברו בדרך הגדה ויש
בדרך תמיהה ויש בדרך רמז. וכבר נתבארו
כל החלוקים האלה אצל בעלי הדקדוק והמליצה, אך
מה שצריך לנו עתה הוא, כי כל דבור שיאמר יהיה
באיזה סדר ודרך שיהיה, כשנרד לסוף כונת
מדברו נמצא ודאי שרצה בו אמירת נשוא בנושא, כי
זולת זה לא היה בדבורו ממש, ולא היה מצטיר
ממנו בשכל שומעו שום ציור שלם. ולכן אל תשת
לבך אל דרך הדבור אלא אל המאמר המכון בו.
ואם תראה הדבור קצר — השלימהו במחשבתך, ואם
תראהו ארך — תסיר ממנו את המותר. ולא תציר
במחשבתך אלא הנושא שעליו ידבר והנשוא
שיאמר בו והדרך שיאמרהו בו וכמו שכתבתי
לעיל. כשתמצא בש"ס (פסחים ד' ז': “התם היכי
נימא? — נימא למול, לא סגיא, דלאו איהו מהל”, הנה זה
לשון קצר ובדרך תמיהות, אך הכונה בזה הוא:
ששם אינו יכול לברך אלא על המילה, לפי שאין שם
מקום לומר למול, מפני שאינו מכרח שיהיה הוא
המל. ונמצא שזה מה שצריך שתציר במחשבתך
מתוך כל המצות ההמה, וכן כשחזר ואמר: “אבי
הבן מאי אכא למימר”, הכונה שאבי הבן צריך
שיאמר למול, לפי מה שהניח שם בתחלה,
וכשהשיב: “אין, הכי נמי”, הכונה שכך הוא האמת,
פרוש, שאבי הבן צריך שיאמר למול, ועל דרך זה
תדין בכל הלשונות כלם.




פרק ד


יבאר ערכי המאמרים ויחסיהם



הנה עד הנה בארנו מה שנבין
מהמאמרים כל אחד בפני עצמו, עתה נבאר מה
שנבין מהעריך מאמר עם מאמר אחר. בבחינת ערכם
ויחסם מתחלקים המאמרים לעשרה מינים, והם:
הדומים, המתחלפים וההפכים, החלופיים
המתהפכים והנבדלים.

הדומים הם שני מאמרים שיאמרו
נשוא אחד בנושא אחר עצמו; אלא שבאפן האמירה
וסדר הדבור יהיה מתחלף, או שיאמרו נשוא אחד
או שני נשואים דומים בשני נושאים דומים, או
שיאמרו שני נשואים דומים בנושא אחד, ד“מ
כשאמרו (כתבות ל"ז): “ר' יהודה ור' דוסא אמרו דבר
אחד; ר”י הא דאמרן, ר' דוסא, דתניא: שבויה אוכלת
בתרומה” וכו‘. הנה אעפ“י שאין מלותיהם שוות
תמצא שכונתם אחת. וכן כשאמרו (פסחים מ"ה): ר”י
בן ברוקא ור’ נחמן אמרו דבר אחד" וכו‘, ומסים
שם: “והא אנינות כלאחר זריקא הויא” וכו’, הנה אין
שני הענינים שם אחד, אלא דומים זה לזה.

המתחלפים הם שני מאמרים שיאמרו
בנושא אחד, שני נשואים מתחלפים או נשוא אחד
בשני נושאים מתחלפים, ד"מ (כתבות נ"ז): ר'
טרפון אומר נותנין לה הכל תרומה; רבי עקיבא אומר:
מחצה חלין, מחצה תרומה.

ההפכיים הם שיאמרו על נשוא אחד
בנושא אחד, אחד הן ואחד לאו, דרך משל (יבמות נ'):
“רבן גמליאל אומר: אין גט אחר גט ולא מאמר אחר
מאמר, וחכמים אומרים: יש גט אחר גט ויש מאמר אחר
מאמר”. ואולם לשיקראו הפכיים צריך שיהיו
נשואם אחד ונושאם אחד ויובנו — בזמן אחד במקום
אחד, בבחינה אחת ובהבנה פשוטה בלי שום שתוף
והשאלה. פרוש, כי הנה מאמר: “לא תצא אשה לא
בטוטפות ולא בסנבוטין” ומאמר: “יוצאה אשה
בטוטפות ובסנבוטין”, אינם הפכיים, לפי שהאחד
הוא בזמן שאינם תפורים, והשני בזמן שהם
תפורים; וכן “לא בכבול” עם “יוצאת בכבול” אינם
הפכיים, כי אינם במקום אחד, כי האחד לרשות
הרבים והאחר לחצר, וכן בשאר התנאים שזכרנו.
וכן מאמר: “ואם תקע— חיב חטאת” אינו הפכיי
למאמר: “תקיעה חכמה היא ואינה מלאכה” כי הבנת
הראשון הוא תקיעת הציר בחור שלו והבנת השני —
התקיעה בשופר.

וצריך שתדע כי בהפכיים עצמם, יש
הפכיים ממש, שהם מן הקצה אל הקצה, ויש
שאינם הפכיים כל כך, אך על כל פנים
מכחישים זה את זה ונקראים מתנגדים. שני
מאמרים כלליים או שני מאמרים פרטיים, שאחד
יחיב ואחד ישלל — נשוא אחד בנושא אחד — הם
הפכיים מן הקצה אל הקצה, דרך משל (שבת
קכ"ד): “כל הכלים נטלין לצרך ושלא לצרך: רבי
נחמיה אומר: אין נטלין אלא לצרך”. אלה שני
מאמרים הם הפכיים ממש, ששניהם כלליים. “רבי
אליעזר אומר: טמאה היא, ואין מדליקין בה; רבי
עקיבא אומר: טהורה היא ומדליקין בה” (שם כ"ח) —
הפכיים ממש, ששניהם פרטיים. אך מאמר (שם
ע"ו): “ומצטרפין זה עם זה…חוץ מקלפיהן” עם מאמר:
“רבי יהודה אומר: חוץ מקלפי עדשים” אינם הפכיים
אלא מתנגדים, כי תנא קמא אמר על הקלפין
שאינם מצטרפים עם האכל ורבי יהודה אומר על קלפי
העדשים לבדם שמצטרפים עם האכל — ונמצא מאמר
תנא קמא כללי ומאמר רבי יהודה פרטי, וכבר
יודה רבי יהודה לתנא קמא בשאר הפרטים
הנכללין בכלל הקלפין.

וצריך שתדע עוד שכמו שהם הפכיים
השלילה והקיום, כך הם הפכיים שני ענינים,
שהכונה בכל אחד מהם שלילת חברו, דרך משל:
טמא וטהור הם הפכים, כי כונת מלת טמא הוא שלילת
הטהרה וכונת טהור — שלילת הטמאה. אמנם צריך
שתדע, שיש הפכים שביניהם אמצעי והפכים
שאין ביניהם אמצעי, דרך משל: טמא וטהור, אסור ומתר — אין ביניהם אמצעי;
אך רשות וחובה יש ביניהם אמצעי, שהוא מצוה.

עוד יש מאמרים שאחד הוא חלופו ממש
של חברו, פרוש, שמה שהוא הנושא באחד יהיה
הנשוא בשני, ומה שהוא נשוא באחד יהיה הנושא
בשני, דרך משל, כשתאמר (ירושלמי): “אין עברה
מצוה, אין מצוה עברה”. הנה בראשון — עברה היא נושא
ומצוה נשוא, ובשני להפך. ואולם החלוף הזה יוכל
להיות בשלשה דרכים: האחד, שיתחלף הסדר,
פרוש: הנושא והנשוא, וישאר הכמות, פרוש,
שאם היה כללי ישאר כללי ואם פרטי — פרטי; וכן
הגזרה, פרוש, שאם היה מקים ישאר מקים, ואם
שולל ישאר שולל, דרך משל שני המאמרים
שזכרנו: “אין עברה מצוה, אין מצוה עברה”. השני —
שיתחלף הסדר וגם הכמות, אך הגזרה תתקים.
דרך משל, מאמר: “כל שאינו אוכל אינו מאכיל” עם
מאמר “יש שאינו מאכיל ואינו אוכל”, שהראשון
כללי והשני קצתי. השלישי — שיתחלף
הסדר והגזרה וישאר הכמות, משל: “כל האוכל
מאכיל” עם מאמר: “כל שאינו מאכיל אינו אוכל”.

המתהפכים הם אותם שנשואיהם
ונושאיהם שניהם הפכיים, ונמצא ענינם אחד.
דרך משל: " כל האוכל מאכיל, כל שאינו אוכל אינו
מאכיל".

אך המאמרים שאין להם יחס משתף כלל,
פרוש, שאין נושאיהם ולא נשואיהם אחד, וגם לא
דומים כלל, יקראו נבדלים.




פרק ה


יבאר דיוקי המאמרים



הנה עד הנה דברנו ממה שמצטיר
בשכלנו מן המאמרים שנקרא או שנשמע. אמנם
עוד נחקק בטבענו להתבונן מתוך הנשמע מה
שלא נשמע, מפני היותו מתחבר בהכרח עם
הנשמע. דרך משל, כשאמרה התורה: “זאת החיה
אשר תאכלו” — הנה מאמר הזה נבין תחלה כפי
הבנת מלותיו אלה, שאלה המינים המזכרים
בפרשה, מתר לנו לאכל אותם; אמנם, אי אפשר לנו
שלא נבין מזה גם כן, ששאר המינים זולת אלה,
אינם מתרים לנו; וכן כשאמר: “אלה דברי דוד
האחרונים”, נתבונן מזה מכלל דאכא ראשונים — כי
אי אפשר להבין “אחרון” מבלי “ראשון”. ואולם, כל מה
שאנו מבינים מתוך מאמר אחד ולא פרש בו,
נקראהו “דיוק”. ועתה נבאר משפטיו.

הנה כמו כן, מאמר שיאמר, ראוי
שישמרו כל מלותיו הערך והשעור הראוי להן,
פרוש, שלא ייחד נשוא לנושא אחד אם הוא ראוי
לרבים, ולא יאמר בנושאים רבים נשוא שאינו ראוי
אלא לאחד מהם. וכן על דרך זה לא ייחד לנושא
נשוא אחד אם ראוי לו יותר; ולא יאמרו בנושא נשואים
רבים אם אין ראוי לו אלא אחד מהם. והנה על פי
השרש הזה, כשיזדמן לפנינו מן המאמרים,
יביט שכלנו אל חלקיו ואל שעורם, וכפי מה שיראה
כך יהיה הציור שיקבל מהם. וכל מה שהוא חוץ מן
הגבול ההוא ידון היותו נדחה. דרך משל שנינו:
“ר”י אומר: הצד צפר למגדל וצבי לבית — חיב“.
ודיקו בש”ס: “לבית הוא דמחיב, אבל לביברין —
לא”. יסוד הדיוק הזה הוא, כי הנה יחד ר"י החיוב
אל הנושא המגבל של צד צבי לבית, ומן הראוי
שנדון מדבריו שכל מי שלא יהיה מכלל הנושא
הזה שהגבילו, לא יהיה בו נשוא זה, פרוש: מי
שלא יהיה צד לבית, אף על פי שיהיה החיוב על
כל צד, בהחלט, לא היה מזכיר בנושאו “הצד
לגבול”, דהינו “הצד לבית”. וכן כל כיוצא
בזה.

ואמנם צריך שתדע, שיש בדיוקים
שני מינים: מכרח ובלתי מכרח. הבלתי מכרח הוא
התלוי בדקדוק סדר המלות ויחסן, דאף על פי
שתחלת ההתבוננות נותן שנדקדקהו, כבר יוכל
למצא טעם שבעבורו נודה במאמר ונכחיש הדיוק,
דרך משל, כששנינו: “אם רב ישראל — מברך”,
ואחר כך אמרו: “בדין הוא, דאפלו מחצה על מחצה,
ואידי דתנן רישא רב תנא סיפא נמי רב”. — הנה
נדחה הדיוק במה שאמר, שלא נתכון התנא
להוציא מחצה על מחצה אלא להמשך אחר לשון
הרישא. אך המכרח הוא התלוי בעצם המאמר, שאי
אפשר שנודע המאמר. ונכחיש הדיוק ההוא, כי
באמת אינו מתפרד ממנו דרך משל, כיון
שידענו מאמר: “כל עמר דנקי — אגב אמה סלק”,
מכרח שנדע גם כן, שכל דלא סלק לא הוה נקי אגב
אמה.

אמנם כלל הדיוקים המכרחים הם אלה:
כל מאמר כללי מקים, ידיקו ממנו שני דיוקים,
דרך משל: “כל דנקי — אגב אמה סלק” — ידיק
ממנו: כל דלא סלק לא הוה נקי אגב אמה — ונקרא
זה חלוף הפכי כולל, וידיק ממנו, שאחד מן
העולים יפה הוא ה“נקי אגב אמה”, ונקרא זה חלוף
קצתי. וכל מאמר כללי שולל ידיק ממנו דיוק
אחד לבד, דרך משל: “אין רע יורד מלמעלה, אין יורד
מלמעלה רע”. ונקרא זה חלוף כולל. וכל מאמר
קצתי מקים ידיקו ממנו שלשה דיוקים. דרך
משל: “יש זריז ונשכר”, ידיק ממנו: “יש זריז
ואינו נשכר” — ונקרא זה הפך; וידיק ממנו:
“יש שאינו נשכר והוא זריז” — ונקרא זה חלוף
קצתי הפכי; וידיק ממנו: “אחד מן הנשכרים הוא
הזריז” ויקרא זה חלוף קצתי. וכן כל מאמר
קצתי שולל ידיק ממנו שלשת הדיוקים האלה.
דרך משל: “יש קדשים שיש להם פדיון”, תדיק
מזה (יש קדשים שיש להם פדיון): יש שיש להם
פדיון והם קדשים, יש שאין להם פדיון והם
קדשים.






פרק ו


יבאר אמתת המאמרים וכזבם



כלל המאמרים שיאמרו יתחלק
לאמתים וכוזבים. האמתים הם – שיאמרו מה
שהוא. הכוזבים – שיאמרו מה שאינו.

והנה צריך שתבחין בזה בין המאמרים
הפשוטים ומאמרים הנאמרים על דרך השאלה
או ההפלגה. כי הפשוטים אמתם וכזבם תלוי
בהיות צודק או בלתי צודק מה שנרמז במלותיהן
לפי הבנתן הפשוטה. אך באותן שעל דרך
ההשאלה או ההפלגה. כי הפשוטים אמתם
וכזבם תלוי בהיות צודק או בלתי צודק מה שנרמז
במלותיהן לפי הבנתן הפשוטה. אך באותן שעל
דרך ההשאלה או ההפלגה – אין האמת והכזב תלוי
במה שמובן מפשט מלותיהן, אלא ברמז המכון
בם. דרך משל, כשאמרו לרבי יוחנן: “ארי עלה
מבבל”, אין אמתת המאמר ההוא במובן מפשט
המלות אלא ברמז הנרמז, שהוא, שאדם חכם גדול
בתורה עלה מבבל, והוא – רב כהנא.

עוד צריך שתדקדק בכל מאמר שיהיה
לדעת סוף גזרתו, שבה יהיה תלוי אמתת המאמר או
כזבו. וזה יתחלף לפי התחלף המינים שזכרנו
למעלה. כי הנה המאמר הסתמי, סוף גזרתו הוא
המצא הנשוא ההוא בנושא שיאמרהו בו או העדר
ממנו. דרך משל: “נשים חיבות בקדוש היום” – סוף
גזרתו, שיש לנשים חיוב לקדוש היום, ואמתו
תלוי בשיהיה האמת כך, שתהיינה הנשים חיבות
בקדוש היום. אך המאמר המיחד שזכרנו,
שהוא האומר הנשוא בנושא בדרך מיחד, הנה סוף
גזרתו הוא המצא הנשוא ההוא באותו הנושא,
באותו הדרך: ואלו ימצא הנשוא בנושא אך לא
באותו הדרך, לא יהיה המאמר צודק. דרך משל
מאמר: “כיון דחלדה וברדלס מצויים שם – ודאי
גררוהו” – אלו לא היה ודאי שיגררוהו, אפלו
יארע כן פעמים רבות, לא היה המאמר צודק.
המאמר הממעט, שאומר נשוא בנושא ושוללו
מכל זולתו – סוף גזרתו הוא, שבאותו הדבר לבדו
נמצא אותו ענין, ואלו היה נמצא בזולתו לא היה
צודק. דרך משל, מאמר הכתוב: “הוא לבדו יעשה
לכם” – אלו היה מתר ביום טוב עשית דברים אחרים
זולתי אכל נפש, לא היה הכתוב אומר “לבדו”, שהרי
אינו לבדו. המאמר המוציא, שמוציא קצת מן
הנכללים בנושא מן הנשוא – גזרותיו שתים.
אחת, שבנושא ההוא נמצא הנשוא ההוא: שתים,
שאותם המוצאים, אף על פי שהם מן הנושא ההוא, אין
בהם הנשוא ההוא. ואם ימצא גם במוצאים, הנה לא
יהיה כל המאמר כוזב, אלא הגזרה השניה תהיה
כוזבת והראשונה צודקת. דרך משל: “הכל שוחטין
חוץ מחרש שוטה וקטן”, אלו היה הדין שהכל
שוחטין וגם חרש שוטה וקטן שוחטין, לא נאמר שכל
המאמר כוזב, אלא הגזרה “הכל
שוחטין” צודקת,:חוץ מחרש שוטה וקטן" אינה צודקת.
וכן המאמר המגבל, אם יהיה הגבול בלתי צודק
לא מפני זה יהיה בלתי צודק כל המאמר. אלא
הגזרה הראשונה צודקת. השניה בלתי צודקת.
דרך משל: “ומחללין אותו כסף על כסף, ובלבד
שיעלו הפרות” וכו‘, אלו היה זה התנאי אמתי ולא
היה זה החיוב, אף על פי כך היתה אמתית הגזרה
הראשונה, ש“מחללין אותו כסף על כסף” וכו''.
והמאמר התלוי – שתולים מציאות ענין אחד
במציאות ענין אחר, הנה אין סוף גזרתו שום אחד מן
הענינים בפני עצמו, אך סוף גזרתו הוא היותם
נתלים זה בזה. ואלו היו שני הענינים אמת, כל אחד
בפני עצמו, אך תליתם זה בזה בלתי צודקת. יהיה
המאמר כוזב: ואלו היו הענינים בפני עצמם
כוזבים ותליתם זה בזה אמת – יהיה המאמר אמתי.
דרך משל, כשאמר החכם לאותו המין: “אם תעשה
כן, רופא אמן תקרא”, לא היתה כונתו רק “שיעשה
כן” ולא שיקרא “רופא אמן”, אלא שאם היה יכל
לעשות כן היה נקרא רופא אמן – ובאמת לא היה יכול
לעשות כן ולא היה נקרא רופא אמן. וכן כשאמר
אליהו: “ואם הבעל אלהים – לכו אחריו!” – לא היה
מודה אליהו חס וחלילה שהבעל הוא אלהים, ולא היה
אומר לבני ישראל שראוי שילכו אחריו, אלא שאם
הוא אלהים ראוי שילכו אחריו. וזה המאמר אמתי
בעצמו, כי שני הדברים תלויים זה בזה באמת אך
שקר הוא שיהיה הבעל אלהים ושקר שיהיה ראוי
שילכו אחריו. והפך זה, אם יהיו הענינים אמת
ותליתם זה בזה שקר, יהיה המאמר כוזב. דרך
משל, אם תאמר: “אם משה קבל את התורה – שאול הוא
מלך ראשון שמלך על ישראל”. הנה שני הענינים
אמתים כל אחד בפני עצמו, אך אינם תלויים זה בזה
כלל, והמאמר הזה שתולה אותם זה בזה הוא בלתי
צודק. אך המאמר שמקבץ נשואים רבים בנושא אחד
או נושאים רבים לנשוא אחד, הנה סוף גזרתו שכל
אותם הנשואים הם באותו הנושא או בכל אותם
הנושאים יהיה אותו הנשוא, ועל כן, לשיהיה
צודק צריך שכלם יהיו אמת. דרך משל, כשאמר:
“אחד חולץ או מיבם”" – אם האמת היה שחולץ ולא
מיבם, הנה המאמר הזה בלתי צודק. אף על פי
שחלק ממנו, שהוא חולץ, היה צודק. וכן כל כיוצא
בזה ועל דרך זה, שלשת המינים ח’ ט' וי‘, שכלם
מקבצים ענינים הרבה כאחד – להיות המאמר צודק,
צריך שכל אותם הענינים יהיו כמו שנאמרים
במאמר, אך המין האחד עשר, ההוא שיאמר בו ענין
נמשך מענין אחר, הנה גזרותיו שלש: המצא
הקודם והמצא הנמשך והיות מציאות הנמשך
המשך מציאות הקודם. ותראה שבזה יבדל המין
הזה מן המאמר התלוי, כי בתלוי אין הגזרה על
מציאות שום אחד מן הענינים אלא על התלותם לבד,
אך זה גוזר מציאות שני הענינים וגוזר התלותם זה
בזה. דרך משל, המאמר שהבאנו למעלה: "היה עובר
בשוק וכו’ אוכלים ופטורים – לפיכך, אם הכניסו
לבתיהם מתקנים ודאי". הנה שלשה ענינים נגזרים
במאמר הזה: אחד, שיכולים הפועלים לאכל במקום
שהם בלי הפרשת מעשר – וזה הקודם. שנים, שאם
הכניסו לבתיהם – חיבים לתקן ודאי – וזה
הנמשך; שלשה, שחיובם ודאי בהכנסם לבית,
תלוי בהתר שהם מתרים לאכל בלי הפרשה במקום
שהם. והנה, כדי שיהיה מאמר כזה אמת, צריך
שכל שלשת החלקים יהיו אמת, ואם אחד מהם לא
יהיה אמת – המאמר בלתי צודק.





פרק ז



יבאר מיני ההקשים



הנה עד הנה בארנו היסוד הראשון –
שהוא בהבנת המאמרים. עתה נבאר השני – שהוא
בהלדת התולדות.

טבע ההתבוננות נותן, שכאשר יאמר
נשוא אחד בנושא אחד, כל מה שיהיה נכלל או
מתחבר באמת בנשוא ההוא, יאמר באותו הנושא.
וכן כל מה שנכלל באותו הנושא יאמר בו אותו
הנשוא. ועל פי השרש הזה, כשנשמע מאמר מן
המאמרים, יולדו לנו ממנו מאמרים הרבה – כלם
נמשכים באמת מן המאמר ההוא ששמענו ונכללים
בו, כדרך שנכללים הפרטים בכלליהם. דרך
משל: שמענו, שהעושה אב מלאכה בשבת חיב
סקילה. הנה נדע שכל מה שהוא אב מלאכה, יש בו
ענין זה של חיוב סקילה: מעתה, כל מעשה שנדע
היותו אב מלאכה, נדע ודאי שיש בו חיוב סקילה:
ונוליד מזה, שהכותב בשבת חיב סקילה, הלש
חיב סקילה, וכן כלם. כי כל אלה נכללים בנושא
המאמר הראשון, דהינו: העושה אב מלאכה. וכן אלו
שמעת מאמר, שהאזמל של מילה הוא מקצה – הנה כל
מה שיודע לנו היותו מתחבר לנשוא זה של מקצה
תדין בלי ספק המצאו באזמל של מילה; ועל כן,
כשתדע שהמקצה אסור בטלטול, תדע שהאזמל של
מילה אסור בטלטול. והנה המאמר הראשון שממנו
ימשך השני נקרא הקדמה, והנמשך נקרא
תולדה; והולדת התולדה מהקדמתה נקרא הקש,
וכשיהיה על דרך זה נקרא הקש מופתי. ואולם
הנך רואה, שהמשך תולדה זו בא מהיות נשוא
התולדה מתחבר באמת על נשוא ההקדמה או נושא
התולדה נכלל תחת נושא ההקדמה. ואלו תמצא
שאין נשוא התולדה נכלל או מתחבר בהכרח ותמיד
בנשוא ההקדמה, הנה התולדה לא תולד. דרך
משל משבת, שההבערה אב מלאכה, ושמעת שכל
העושה אב מלאכה בשבת חיב מיתה, ואחר כך
שמעת ר"י אומר שהבערה אינה אב מלאכה: הנה לא
תוליד עוד שהמבעיר יהיה חיב מיתה. וכן
כשידעת שהמקצה אסור בטלטול, וחשבת
שלטלטלו מן הצד יהיה גם כן אסור, ואחר כך
שמעת שטלטול מן הצד אין שמו טלטול – הנה לא
תדין עוד שיהיה המקצה אסור לטלטלו מן הצד.
ואמנם, בדבר הזה יפל הטעות בשכלו של האדם,
שיחשב מתחילה היות הדבר בדרך אחד וימצאהו
אחר כך בדרך אחר, וגם יפל המחלקת וההפרש
בין הסברות ועל כן יקרה שאחד יוליד תולדה אחת
ואחר יכחישה.

עוד מטבע ההתבוננות הוא, שהדומים
ילמדו זה מזה. פרוש, שאם מצאנו שני נושאים
דומים, מצאנו באחד מהם מפרש נשוא אחד, בדין
המצא הנשוא ההוא גם בשני, אף על פי שלא פרש
בו, ונקרא “בנין אב” או “מה מצינו”. וכן על
דרך זה נדון מהפחות על היתר או להפך. והינו,
שאם נמצא נשוא בנושא שהוא פחות מחברו, וראוי
אותו נשוא להמצא בנושא שיותר ממנו – נדון
היותו בו. וכן מהיתר לפחות, וזה נקרא “כל
שכן” ו“קל וחמר”. דרך משל, אמרו בתורת
כהנים: “יחיד מוצא מכלל צבור ונשיא מוצא מכלל
צבור. מה יחיד מביא אשם תלוי אף נשיא מביא אשם
תלוי” – זה למוד מכח דמיון: וכשאמרו: “ומה אם
היחיד, שאין מביא על הודעו זכר – מביא אשם תלוי,
נשיא שמביא על הודעו זכר – אינו דין שמביא אשם
תלוי” – זה נקרא קל-וחמר. והנה אם תמצא
שהנושאים, שחשבת היותם דומים, שאינם דומים
באמת, תבטל התולדה; וכן אם תמצא, שאותו
שחשבת פחות או יתר, אינו פחות או יתר, תבטל
התולדה; או אם תמצא נושא אחר דומה לנושא
הנדון, שאין בו הנשוא ההוא – תבטל תולדתך.
דרך משל: כשהיינו חושבים ש“ילמד צבור
מנשיא” השיב הש"ס (כריתות כ"ו): “צבור מנשיא לא
אתי; מה לנשיא, שכן יש בקרבנו נקבה” – ונמצא
שאין הצבור ונשיא דומים באמת. וכן כשלמדו
בקל-וחמר נשיא ממשיח: “ומה משיח שמביא חטאתו
משעבר – אין מביא על הקודמות, נשיא שאין מביא
משעבר, אינו דין שלא יביא על הקודמות” – סתרו
הקל-וחמר, באמרם: “מה למשיח – שכן אינו מביא
בשגגה, תאמר בנשיא שמביא בשגגת מעשה”. – וזה,
מפני שבתחלה חשבנו היות משיח יותר מנשיא
ועל כן למדנו, שאם הוא אינו מביא קרבן על
הקודמות, כל שכן הנשיא, שהוא פחות ממנו,
ואחר-כך מצאנו שאין הנשיא פחות, שהרי בבחינה
אחרת הוא יתר ממנו, ואם כן אי אפשר לדון מזה על
זה. וכשרצו ללמד נשיא מיחיד, באמרם: אם יחיד,
שאינו מביא על הודעו זכר – מביא אשם תלוי, נשיא,
שמביא על הודעו זכר – אינו דין שמביא אשם תלוי,
סתרו הדין, באמרם: “משיח יוכיח, שמביא על
הודעו זכר ואינו מביא אשם תלוי”. וזה, מפני
שכבר מצאנו נושא דומה לנושא הנדון שאין בו
אותו הנשוא.

עוד מטבע ההתבוננות, ששני ענינים,
שהם אחד קודם ואחד נמשך, יכריחו זה את זה.
פרוש, שבהמצא הקודם ימצא הנמשך ובהעדר
הנמשך יעדר הקודם. דרך משל, אמרו בש"ס
(פסחים י"ט): “ואי סלקא דעתך רבי עקיבא, לתני
רביעי בתרומה וחמישי בקדש”. – הנה זה ההכרח
נוסד על יסוד זה שאמרנו, והינו, כי זה ודאי שאם
היה סובר כרבי עקיבא. היה נמשך מזה שהיה שונה
רביעי וחמישי. כיון שאנו רואים שאינו שונה
רביעי וחמישי, אם כן ודאי שאינו סובר כרבי
עקיבא. הנה הדין הזה נקרא הקש תלוי, לפי
שהקדמתו מאמר תלוי.

עוד מטבע ההתבוננות, שנשואים שונים,
שמכרח המצא אחד מהם לבדו בנושא, כשיתברר
לנו מציאת האחד, יכרח העדר כל האחרים,
וכשיתברר לנו העדר כלם חוץ מאחד, יכרח
מציאות האחד הנשאר. דרך משל, אמרו בש“ס (פסחים
ד’–ה'): “שמע מנה: הבערה לחלק יצתה” – נוסד זה
הלמוד על היסוד הזה שזכרנו. כי הנה הבערה לא
יצתה אלא לחלק או ללאו, כיון שראינו שלא יצתה
ללאו – אם כן מכרח שיצתה לחלק. וכן כשאמרו
בבא-קמא ק”ד): “היכי דמי, אי דלא עשה בעדים – מנא
ידעינן? – אלא דעשה בעדים”. יסוד זה הוא, כי אחת
מאלה לא ימנע – או עשה בעדים או שלא בעדים:
כיון שנתברר לנו שאי אפשר שלא בעדים – שאם
כן, “מנא ידעינן” – מכרח שעשה בעדים והנה דין זה
נקרא הקש מחלק, לפי שהקדמתו מאמר מחלק או
נשוא זה או נשוא זה. יש בנושא זה, או להפך – או
לנושא זה ייחס זה הנשוא, וכמו שזכרתי
למעלה.




פרק ח


יבאר הראיות האמתות והראיות המכחישות וסתירותיהם וחקות ההגדה וחסרונותיה



כבר בארנו הבנת המאמרים והלדת
התולדות: עתה נבאר קבלת הדעות או
הכחשתן.

כל מאמר שנשמע אפשר שנקבל אותו
ואפשר שנכחישהו ואפשר שנסתפק: מאמר
שתבוא לנו ראיה אל אמתו – נקבלהו, מאמר
שתהיה לנו ראיה על כזבו – נכחישהו. ושלא
תהיה לנו ראיה לא על אמתו ולא על כזבו –
נסתפק.

הראיה אל אמתת המאמר מתחלקת
לשלשה מינים: ראיה מצד הטבע. ראיה מצד
ההסכמה. ראיה מצד ההקש.

ראיה מצד הטבע היא, שיהיה המאמר
מן הדברים המאמתים אצל הכל בטבע, או נוסד על
אחד מן הדברים האלה, כי הנה שני מיני ענינים
יש, שהם מאמתים מצד עצמם ואינם צריכים ראיה
אחרת, והם: המשכלות הראשונות והמוחשות.

המשכלות הראשונות הם הענינים
ששכל האדם מורה אותם מעצמו, ולא יצטרך על זה
למוד ולא יסתפק בה מי שהוא בריא בשכלו. דרך
משל: ששנים יותר מאחד, שהחצי פחות מהכל. וכן
כל כיוצא בזה.

המוחשות מה שהחוש מעיד עליו, כגון,
שהאבן קשה, שהמים לחים. דרך משל, כשאמרו
(סכה מ') “יצאו עצים – שהנאתן אחר בעורן”. הנה
אמתת זה המאמר מתבררת לנו מן החוש, שהרי
בעינינו אנו רואים ומרגישים אנו זה, שאין הנאת
העצים אלא אחר שנבערו. וכל כל כיוצא בזה.

ראיה מצד ההסכמה הוא שיהיה
המאמר מה שדעת כלל האנשים מסכים עליו. או
נוסד על זה, שאז יהיה אותו המאמר מאמת לכל מי
שיהיה מן הכלל ההוא. ויחלק זה לשני מינים: האחד
– כלל המפרסמות והשני – המקבלות.

המפרסמות הם, שדעת רב האנשים
מסכים עליו, מצד היותם אנושיים, דרך משל,
שהגאוה מגנה ושהענוה משבחת. וכן כל כיוצא
בזה.

המקבלות – מה שנמסר במסרת
מהאבות והמלמדים: ונכלל בזה לנו כל כתבי
הקדש, וכל הלכה למשה מסיני, וכל שלש עשרה
מדות שהתורה נדרשת עם כל משפטיהם. ונמצא
שיאמת לנו מאמר כשימצא אחד מן הכתובים או מן
ההלכות שבעל פה או ממאמרי מי שאי אפשר לנו
לחלק עליהם, שיאמת מאמרנו. דרך משל,
כששנינו (יבמות מ'): “אם יש אב” וכו', אמרו בש"ס
על זה: “דאמר מר: אב קודם לכל יוצאי ירכיו”: וכן
כשאמרו (סנהדרין צ'): “כל ישראל יש להם חלק
לעולם הבא”. אמתו מאמר זה בעבור הכתוב שנאמר:
“ועמך כלם צדיקים לעולם יירשו ארץ”. וכן כל
כיוצא בזה.

ראיה מצד ההקש היא, שיתברר לנו
היות מאמרנו תולדה אמתית של הקדמה מאמתת,
והינו שיולד וימשך זה המאמר ממאמר אחר
מאמת לנו. וזה בכח אחד מן ההקשים שנתבארו
למעלה. דהינו: ההקש המופתי, ה“מה מצינו”,
ה“כל-שכן”, ההקש תלוי וההקש מחלק.
וצריך שתדע, שכשם שיאמת מאמר אם תבוא לנו.
ראיה עליו, יאמת, אם תבוא לנו ראיה על היות הפכו
כוזב. כי זה מחק ההפכיים: כשאחד ישלל – השני
יקים, ובלבד שלא יהיו מאותם שיש ביניהם
אמצעי, כי אז שנים הם שישוללו ויקים
השלישי. ואראה לך עתה משל אחד על הראיה
שמצד המופת. אמרו בש"ס (יבמות ס"ו): “מנין לכהן
שנשא אשה, תאכל בתרומה? – שנאמר: וכהן כי
יקנה נפש” וגו‘. הנה היה המאמר שאשת כהן
אוכלת בתרומה, והראיה על זה מכח המופת, שהרי
כבר נתאמת לנו שקנין כספו של הכהן אוכל
בתרומה, וזה מכח הכתוב, שכך מפרש “וכהן כי
יקנה נפש” וגו’, וידענו כמו כן שאשת(!) של הכהן
היא קנין כספו, לפי שאשה נקנית בכסף, אם כן
מכרח שתאכל בתרומה.

עוד אמרו (הוריות ב'): מאי שנא דכתב
רחמנא לבסוף למימרא דמחיב בכלן, דאי סלקא
דעתך מתחיב באחד אף על פי שאינו מתחיב
בכלן נכתבה רחמנא להדין באחת בדלות אי נמי
בעשירות". הנה היה כאן המאמר שרק המתכפר
באחד הוא מתכפר בכלן. והובא ראיה על זה מכח
מופת כזה: אם גם מי שאינו מתכפר באחד היה
מתכפר בכלן, היה הכתוב אומר באחת בדלות או
בעשירות. ואם אנו רואים שלא אמרו הכתוב לא
בדלות ולא בעשירות, אם כן מכרח שמי שאינו
מתכפר באחד – אינו מתכפר בכלן, אלא
המתכפר באחד מתכפר בכלן. וזה על ידי
ההקש התלוי שזכרנו למעלה. ועל דרך זה כל
שאר ההקשים.

הראיה על היות המאמר כוזב – גם הוא על
שלשה דרכים, והינו מצד הטבע, מצד
ההסכמה ומצד ההקש.
מצד הטבע, שימצא אחד מן הענינים
המאמתים בטבע שזכרנו שיכחישו את המאמר.
דרך משל (ברכות): “גמירי דלא עבר”. כשלא הביאו
ראיה נגד המאמר מכח החוש ואמרו: “והא קא חזינן
דעבר”.

מצד ההסכמה, שימצא כתוב או מאמר,
שאי אפשר לחלק עליו, שיכחישו את המאמר. דרך
משל כשאמרו: "כל זכורך – לרבות את הקטנים.
הביאו ראיה נגד זה מן המשנה: “והא אנן תנן: חוץ
מחרש שוטה וקטן”. וכן כשאמרו (בבא-קמא פ"ג):
“סמא את עינו רואים אותו כאלו הוא עבד נמכר
בשוק”. הביאו ראיה נגד זה מהכתוב, והא כתיב:
“ואיש כי יכה נפש אדם – מות יומת; עין תחת עין”
וכו'.

מצד ההקש, כשנראה היות הפך
המאמר, או המתחלק ממנו, תולדה אמתית
מהקדמה מאמתת, או כשנראה יוצאת מן המאמר
תולדה שכזבה מפרסם, שאז נדין שבהכרח
ההקדמה גם כן כוזבת. וזה בכח ההקש התלוי
שזכרנו למעלה. כי כיון שנתברר לנו היות
התולדה ההיא המשך של מאמרנו, הנה מחק הקודם
והנמשך הוא, שבהעדר הנמשך, יכרח העדר
הקודם. דרך משל, כשאמרו (שם): “אמא במיתה
ממש”, סתרו הסברא הזאת בכח ראיה זאת: “לא סלקא
דעתך, דהא אתקש למכה בהמה”. הנה כאן סתרו
הפרוש של מיתה ממש. מפני היות מתחלפו, שהוא
ממון, תולדה מהקדמה אמתית, דהינו, שמכה בהמה
אינו אלא בממון, וזה על ידי ה“מה מצינו”, שזכרנו
למעלה מיסד על אחד מן המקבלות אצלנו, שהוא
שהנושאים שהקשו זה לזה בכתובים למדים זה
מזה. עתה נאמר: מכה בהמה אינו אלא בממון: מכה
אבר אדם למד ממכה בהמה לפי שהקש לו, אם כן
מכה אבר באדם אינו אלא בממון, נמצא זה הפרוש
מקים ונסתר מאליו פרוש “במיתה”, וכשאמרו:
“אמר קרא: ‘כן ינתן בו’ – ואין נתינה אלא ממון”,
הביאו ראיה נגד זה, באמרם: “אלא מעתה, ‘כאשר
יתן מום באדם’ – הכי נמי דממון הוא”. הנה היה
המאמר שכל מקום שכתוב נתינה רוצה לומר ממון.
מכאן יוצאת תולדת שכשאמר הכתוב: “כאשר יתן
מום באדם”, גם זה ממון, כי גם זה לשון נתינה – וזה
דבר שכזבו מפרסם. אם כן ודאי שההקדמה כוזבת.
וזה מכח ההקש התלוי כזה: אם כל נתינה
שבתורה היא ממון, גם ‘כאשר יתן מום באדם’ הוא
ממון. ‘כאשר יתן מום’ ודאי אינו ממון, אם כן לא כל
נתינה שבתורה ממון.

ויש מין מופת מכחיש שכחו חזק מאד.
והוא שנבאר כל הדרכים שאפשר להתפרש בם
המאמר. ונראה היותו כוזב בכלם. דרך משל, אמרו
בש“ס (בבא-קמא כ"ט): אמר ר' אחא: כגון דעברא במיא
דרך שרעתא דנהרא”, וסתרו זה באמרם: “היכי דמי,
אי דאכא דרכא אחרינא – פושע הוא. אי דלכא דרכא
אחרינא – אנוס הוא”. וזה נקרא גם כן “ממה
נפשך”.

ואמנם, בין הראיה המאמתת ובין
המכחשת תסתרנה, אם ימצא שאין הדבר כמו
שהזכר בראיה, דהינו, שהמשכל או החוש או
המפרסם או המסרת או הכתוב אינו מאמתו או אינו
מכחישו. וכן ההקש: או שיסתר ההקש ותבטל
תולדתו. דרך משל, כשהביאו ראיה על מאמר רבי
יהודה שאמר: “החובל בעבד כנעני שלו – פטור”, מן
הכתוב: “כי ינצו אחים יחדו – יצא עבד שאין לו
אחוה”, סתרו לדעת חכמים את הראיה באמרם: “אחיו הוא
במצות”, ונמצא שאין הפסוק הזה פוטרו. וכן
כשרצה לסתר המאמר: “גמירי דלא עבר כסלא”,
מכח החוש, באמרו: “והא קא חזינן דעבר”. סתרו
הראיה המכחשת באמרם: “זיוה הוא דעבר”, והינו
שאין החוש מכחיש המאמר הזה: וכשרצו להוכיח
מכח קל-וחמר שנשיא יביא אשם תלוי סתרו
הקל-וחמר, באמרם: “משיח, יוכיח”, ונמצא התולדה
מבטלת.

ומסותרו, המופת המכחיש הוא
כשנחזר על דעת החולק אותו הקשי עצמו שהקשה
על מאמרנו, או הקשי אחר שנראה היות גם דעת
החולק מכחש, באפן שבהכרח צריך שיסכים
החולק עצמו באיזה תנאי או חלוק שבו ימלטו
דעתו ודעתנו מן הקשי שהיה נראה בם, וזה נקרא
“ולטעמך” או “ולדידך”. דרך משל, כשהקשו בש"ס
(בבא-קמא פ"ח): “אלא מעתה, לרבנן עבד יהא כשר
למלכות”, השיבו על זה: “אמרי: ולטעמך תקשי לך
גר לדברי הכל?! – אלא אמר קרא: ‘מקרב אחיך’ –
המבחר שבאחיך”.

ויותר חזק מזה יהיה כשנסיר הקשי
ממאמרנו ונשליכהו על דעת החולק אתנו, או
שהראיה שהביא להכחיש מאמרנו נחזירה ראיה
למאמרנו: וזה נקרא “אדרבא” או:היא הנותנת“,
“משם ראיה”. דרך משל, כשהקשו בש”ס (שם פ"ג):
“דנין נזקין מנזקין ואין דנין נזקין ממיתה”,
השיבו: אדרבא. דנין אדם מאדם ואין דנין אדם
מבהמה“. וכשהביא ר”מ ראיה לדבריו (שבת פ"ב)
מפסוק: “לחתות אש מיקוד”, השיב לו: “משם ראיה! –
ולחשוף מים מגבא”.

והנה כל זמן שתסתר הראיה
המאמתת ישוב המאמר מספק אם לא יהיה עליו
ראיה מכחשת: וכן כשתסתר המכחשת ישוב
מספק אם לא יהיה עליו ראיה מאמתת.

ואמנם, יש מין ראיה אחרת, שאינו לא
מאמתת לגמרי ולא מכחשת לגמרי, אלא מטה הדעת
לא מן הצדדין, ונקרא זה סברא. ויקרא זה בהיות
הטענות שקולות להן וללאו, אלא שהדעת יטה יותר
לצד אחד משכנגדו. דרך משל (חלין י"ט): "אכא
דאמרי: אף מחזיר ואכא דאמרי: מחזיר – ומסתברא
כמאן דאמר אף מחזיר.

וממה שצריך שתדע, שלהיות הראיות
אמתיות והתולדות צודקות, צריך שיהיה
מאמר-היחס הנכון בין כל המאמרים המולידים,
והתולדות המאמתים והמאמתים, הנסתרים
והסותרים; שיהיו דומים זה לזה. וזה, כי הנה כל
נושא שיהיה אי אפשר שלא יבחנו בו בחינות
רבות. אם במה שנוגע בעצמו של נושא ואם במה
שנוגע במה שהוא מתיחס אל אחרים. והנשואים
שיאמרו בו – אפשר שיאמרו בו לפי כל מה
שבעצמו או לפי קצת ממה שבעצמו, או לפי איזה
יחס מיחסיו. וכבר מצינו במיני המאמרים המאמר
שהוא לפי בחינה א' שהוא על פי השרש הזה. דרך
משל אמרו בש"ס (פסחים כ'): “עזרה רשות הרבים
היא”. הנה מאמר הזה לא יובן בהחלט שתהיה העזרה
רשות הרבים לכל הבחינות. אלא לענין ספק טמאה,
והמאמר שנאמר לפי בחינה א' לא תעשהו הקדמה
לתולדה בבחינה אחרת. כי אין הדמיון וההשואה
ביניהם אמתיים אלא נראית. ונמצא שלא תוכל
להוליד מן המאמר שזכרנו, “עזרה רשות הרבים
היא”, שהמטלטל בה בשבת חוץ לארבע אמות יהיה
חיב, כי לענין טמאה לבד היא רשות הרבים ולענין
שבת היא רשות היחיד. וכן לא תכחיש מאמר אומר
היותה רשות היחיד מכח המאמר הזה שזכרנו.
כי האומר רשות היחיד ידבר לענין שבת והמאמר
הזה לענין טמאה. וכן כל דומה לזה, צריך שתדע
שכלל הבחינות שאפשר שיבחנו בנושא מן
הנושאים ארבע: מה שבעצמו, מה שבסגלתו, מה
שבמקריו, מה שביחסו אל זולתו. מה שבעצמו
– הוא מה שבו תלוי הויות הנושא ההוא באמת, שאלו
היה נעדר לא היה הנושא ההוא מה שהוא. דרך משל:
הסכין, היותו כלי מחתך הוא. מה שבסגלתו –
הוא ענין שמתלוה תמיד אל הנושא ולא יסור ממנו
אך אין הוית הנושא תלוי בו. שהרי אלו יציר
העדרו, לא היה חדל הנושא מלהיות מה שהוא. דרך
משל כשאמרו (פרה פ"ג): “חוץ מן החלדה מפני שהיא
מלקקת”, הנה זה דבר נמצא תמיד בחלדה – שהיא
מלקקת, אך אין היותה חלדה תלוי בזה. מה
שבמקריו – הוא מה שמתלוה אל הנושא בדרך
מקרה. פרוש: שכבר היה אפשר שלא יתלוה לו או
שיתלוה לו ענין מתחלף מזה ואפלו הפכי לו,
ואף על פי כן היה הנושא ההוא מי שהוא. וזה מה
שנוגע בצורת הנושא או במדתו, פרוש: היותו
עגל או מרבע, ארך או קצר. שהרי העגל היה אפשר
שיהיה מרבע. המרבע היה אפשר שיהיה עגל.
הארך היה אפשר שיהיה קצר והקצר אפשר
שיהיה ארך, ולא מפני זו היה אותו הנושא נושא
אחר. מה שביחסו אל זולתו – הוא ענין שאינו בו
מפני עצמו כלל, אלא מפני שהוא מצטרף ומתיחס
אל אחר. דרך משל: היותו דומה או בלתי דומה זה
אינו ענין נבחן בנושא מצד עצמו אלא מצד היותו
נערך עם אחד היותו פועל או היותו נפעל. וכן על
כיוצא בזה. ממה שלא ישתלם במציאות נושא אחד
לבד אלא במציאות נושאים שונים להיותם מתיחסים זה
לזה. ואמנם, בכל בחינה שתהיה, אפשר שיאמר
נשוא בנושא, ולא מפני זה נדין אותו הנשוא עצמו
באותו הנושא עצמו בבחינה אחרת. דרך משל אמרו
בספרי (פ' נשא): “כשבא אסור הקל על אסור הקל
אסר את אוסריו” וכו', פרוש: אשת איש נקראת אסור
קל לגבי חמותו במה שיש לה התר שאין כן
בחמותו. והנה מצד אחר אשת איש חמורה מחמותו –
שזו בחנק וזו בכרת. אמנם בבחינת היות לה התר
נקראת אשת איש קלה ובבחינת הענש נקראת אשת איש
חמורה. עוד צריך שתדע שהנשוא אפשר שיאמר
בנושא בכח ואפשר שיאמר בפעל. פרוש:
אפשר שנאמר שאותו הנשוא היה בפעל באותו
הנושא. דרך משל אמרו (זבחים צ"א): “כהן המחטא
מחלק ושאינו מחטא אינו מחלק”. והקשו: “וכללא
הוא? והרי משמרה כלה דאין מחטאין ומחלקין!?”
ותרצו: “ראוי לחטוי קאמרינן!” וזה שהמקשה הבין
בתחלה “כהן המחטא” – שמחטא בפעל, ועל זה
הביא ראיה נגד זה המאמר מן המנהג הנוהג שבני
המשמרה אינם מחטאין בפעל ואף על פי כן
מחלקין, ותרץ המתרץ, שאין להבין כאן מחטא בפעל
אלא בכח ובהכנה, פרוש: שראוי לחטוי, ובני
המשמרה – כלם ראויים לחטוי. ואמנם כל החלוקים
והבדלים האלה צריך לשמר בכל המשא ומתן
העיוני. ואז יהיה אמתי ונכון.

והנה עד הנה בארנו קבלת המאמרים
או הכחשתן במה שיסכים השכל עמהם או לא
יסכים, מצד ענינם. ואולם יש עוד שיסכים או לא
יסכים עם המאמר, לא מצד ענינו, אלא מצד
הגדתו. וזה בשני דרכים, האחד מצד כלל כל
ההגדה, השני מצד חלקיה.

מצד כלל כל ההגדה הוא, כי הנה
מחק ישר הספור הוא שיהיה בספור תועלת ולא
יהיה מותר ודבר כפל. ועל פי השרש הזה, אם
נשמע ספור שיראה לנו הגדתו בלתי מצרכת,
נקשה עליו: “פשיטא!” כי הדבר המפרסם ונודע
לכל אין צרך להגידו. ותרוץ הקשיה הזה יהיה
כשנמצא שיהיה מקום לחשב נגד מה שיגד לנו,
ונקרא זה “סלקא דעתן”.

מצד חלקי ההגדה הוא, כי מחק
הספור הוא גם כן, שלא יהיה בשום חלק ממנו
דבר מותר או נכפל ללא צרך: ומחקו כמו כן,
שיהיה סדרו הגון ונאות בחלק מה שצריך לחלק
ובחבר מה שצריך לחבר. ואם נמצא במאמר חסרון
אחד מאלה התנאים נקשה עליו כפי מה שנמצא
שחסר ממנו. דרך משל: כשנמצא היות המלות
בלתי מכונות, נקשה עליו “הא גופא קשיא!”
כשנמצא שאין ההסדר הגון, נקשה עליו כפי מה
שחסר ממנו. דרך משל (ברכות ב')::“תנא היכא
קאי? ליערבינהו ולתנינהו”. (בבא קמא כ"ז): “פתח
בכד וסים בחבית?” וכיוצא ביה.

כל אלה יסודות טבעיים מחקקים
בשכלנו. שעליהם נבנים בניני העיון והחקירה
וכל סוגיות התלמוד בכל חלקיהם.

עתה נבאר חלקי הסוגיות בפרט, שהם כלל הבנינים הנבנים על היסודות האלה.




פרק ט


יבאר חלקי הסגיות ומשפטיהם



הנה חלקי הסוגיות בכלל כבר זכרנום,
והם: מימרא, שאלה, תשובה, סתירה, ראיה, קשיא
ותרוץ.

עתה נזכיר פרטיהם ונבאר משפטיהם.

המימרא – מתחלק לארבעה חלקים:
האחד – שמועה, השני – פרוש, השלישי –
דיוק, הרביעי – הגדה.
השאלה – תחלק לשנים: האחד – שאלה, השני – אבעיא.
התשובה – גם כן לשנים: האחד –
תשובת השאלה, השני – תשובת האבעיא,
ונקראת פשיטית.

הראיה – תחלק לשנים: האחד – הוכחה והשני – סיעתא.
הסתירה – תחלק לשנים: האחד – סתירה והשני – דחיה.
הקשיא – תחלק לשלשה: האחד –
פרכא, השני – רמיא, השלישי –
תיובתא.

התרוץ – יחלק לשנים: האחד – ישיבה, השני – שנוי.
השמועה היא – שיאמר אומר מאמר אחד,
יודיע בו אחד מן הענינים, דבר מן ההלכות, או מן
המוסרים, או באיזה מין משכל שיהיה. דרך משל
(ברכות): “אמר רבי אליעזר: נשים חיבות בקדוש
היום – דבר תורה”, ומשפטיה משפטי המאמרים
שבארנו בפרק שלישי.

הפרוש הוא – שיפרש אחד מן
הכתובים או מן המאמרים. דרך משל, כשאמר רבי
יהושע בן לוי (ברכות כ"ב): “מה טיבן של טובלי
שחרית” – פרש אחר כך: “הכי קאמר, מה טיבן
בארבעים סאה, אפשר בתשעה קבין” וכו‘. ואמנם
משפט הפרוש הוא, שמלבד הסכימו עם האמת בעצם
ענינו, צריך שיסכים עם המאמר המפרש כפי
מלותיו וסדר הגדתו; ואולם אם יסכים לגמרי עם
המאמר – יקרא פרוש מרוח, ואם יסכים בעקר
המאמר ולא יאות היטב עם כל המלות או עם כל
הסדר, עד שנצטרך לומר שלא דבר בעל המאמר
בדקדוק – יקרא פרוש דחוק. ואם לא יסכים כלל
עם המאמר – נדחהו לגמרי, והנה בכלל זה יכלל
דרך באור הנקרא אוקמתא, והוא באור תנאי
במאמר, דהינו, שלא נבאר כלל ההגדה ומלותיה
אלא נניחם כמשמען הפשוט, אבל נגמל המאמר
באחד התנאים, והוא כשנאמר: “הכא במאי עסקינן”
או: "הא מני? – ר’ פלוני היא". דרך משל (ברכות ב'):
“הכא במאי עסקינן”, וכן (שם כ"ד): "לא שנו אלא
שיכול לכון לבו, וכו'.

הדיוק הוא – שידיק ממאמר אחד או
כתוב אחד מה שלא פרש בו, וכמה שזכרתי למעלה.
דרך משל, על משנת “בעל קרי מהרהר בלבו” – “אמר
רבא: זאת אומרת, הרהור כדבור דמי” – ומשפטיו
נתבארו בפרק חמשי.

ההגדה – שיגיד אחד מעשה או מאמר
זולתו, פרוש: כשיגיד אחד מה שהרגיש אחר, לפי
דעתו, מן הקשיות או מן התרוצים. דרך משל.
כשאמרו (שבת י"ט): “אמר רבי יהושע בן לוי”
וכו‘, וכשאמרו (בבא קמא פ"ג): תו קשיא ליה מאי
חזית" וכו’, הנה שם מגיד הש"ס מה שהרגיש
התנא. לפי דעתו, בדברי עצמו.

השאלה – כשישאל שואל על ענין
אחד, אם הוא, אם אינו, או על תנאי ממנו, כגון על
מקום או על זמן או על טעם וכיוצא. דרך משל (יבמות
ק"ב): “אמרתי לו: כלום אתה בקי ברבי יהודה בן
בתירא?” וכן כשאמרו (ברכות ל"ה): “כיצד מברכין”
וכו‘, וכן כשאמרו (יבמות קי"ב): "מאי שנא חרש
וחרשת וכו’, ומאי שנא שוטה" וכו'.

האבעיא – כשישאל שואל על ענין
אחד, שיש בו פנים לשני צדדין, ויבקש על
ההכרעה לאחד מהם. דרך משל: “בעא מניה רב חיא
בר יוסף משמואל: כהן גדול שקדש את הקטנה
ובגרה תחתיו – מהו, בתר נשואין אזלינן”
וכו'.

התשובה – שישיב על השאלה כפי מה
שהיא: אם שאל על מציאות ענין, אם הוא אם אינו –
ישיב לו: הן או לאו; ואם טעם בקש – ישיבהו הטעם.
דרך משל, על שאלת “כלום אתה בקי” וכו‘, השיב –
הן, על שאלת “מאי שנא חרש” וכו’ השיב: “חרש
וחרשת דקימא תקנתא” וכו', וכן השאר. –
ומשפטה להיות תשובה על פי השאלה להיות
אמתית.

הפשיטות הוא – שיכריע לאחד משני
צדדי האבעיא. דרך משל, על הבעיא דכהן גדול
שקדש וכו', פשט שמואל “דבתר נשואין אזלינן”.
– ומשפטה כמשפט התשובה.

ההוכחה הוא – שיביא ראיה להוכיח
אמתת מאמר שנאמר. דרך משל (פסחים): “אמר רבי
אליעזר: אין טמאה למשקין כל עקר; תדע, שהרי
העיד יוסי בן יועזר” וכו‘. וכן כששאלו: “מנא
הני מלי?” והשיבו: “דתנו רבנן” וכו’. ומשפטו,
שתוכיח בהכרח אמתת המאמר על פי חקי הראיה
המכרחת שפיר: אמנם, גם מכח סברא נוכל להוכיח,
אך אינה כל כך חזקה.

הסיעתא – שיובא מאמר אחד
שיסכים למאמר אחר, לחזק הדעה שנאמרה בו.
דרך משל (יבמות ק"ב): “דתניא כותיה דרבא, חלצה
במנעל הנפרם וכו' חליצתה כשרה”. – ומשפטה
כמשפט ההוכחה.

הסתירה – שיסתר מאמר שנאמר, או
ראיה שהובאה, ויראה היותה מבטלת. דרך משל:
“אפלו למאן דאמר טמאת משקין דאוריתא וכו' אמר
ליה רב אשי וכו' ואי הלכתא גמירי לה, מי ילפינן
מנה?” הנה כאן סתר שמועתו של רב פפא לחלוטין
מכח המופת שהביא נגדה והנה משפט הסתירה –
שתסתר בכח חזק על פי חזקות הראיה המכחשת
שפיר למעלה.

הדחיה – שידחה הכרח המאמר, אך
לא יבטל ענינו לגמרי ולא יכחש אפשריותו.
דרך משל, כשאמרו: “מאי לאו?” השיבו: “לא”. וכן
כשאמרו: “ודלמא” ו“אימא”, הנה הוא סמן דחיה
להכרח המאמר שנאמר. והנה הדחיה, די
שתסתר ההכרח אף על פי שנשאר המאמר אפשרי,
ואז נשאר המאמר מספק ובלתי מכרח. אמנם צריך
על כל פנים, שמה שיקים על ידה יהיה לו מקום
בנושא אשר נדין עליו, ולא יהיה דבר רחוק
בתכלית, כי אלו היה כך – היה נשאר המאמר מקים
בכח הסברא כמה שזכרתי למעלה.

הפרכא היא – כשימצא בסדר המאמר
או הגדתו דבר בלתי נאות. דרך משל, כשאמרו:
“הא גופא קשיא”. או שאמרו: “שנים אומרים מת וכו‘,
מאי קא משמע לן וכו’ הינו הך”. וכן שם (יבמות קי"ח):
“ולפלוג רבי מאיר ברישא?” וכן כל כיוצא בזה
קשיות שעל סדורי המאמרים או צרך ההגדה בכלה
או בחלקיהם.

הרמיא – כשיובאו שני מאמרים או
שני כתובים הפכיים או מתנגדים לבקש ישובם.
דרך משל (יבמות קכ"א): "ורמינהי: אדם אינו מטמא,
וכו‘. וכן כשאמרו: “רבי יעקב בר אידי רמי, כתיב:
והנה אנכי עמך” וכו’.

הישוב – כשתתרץ הפרכא או
הרמיא בישוב נכון ואמתי שיאמין בו המתרץ
היות זה אמתת הדבר. דרך משל, כשתרץ ר' יעקב
בר אידי לרמיתו סבר וכו'. ומשפטו שיהיה אמתי
בעצמו, ויסכים עם המאמר שעליו הוא בא.

השנוי – כשתתרץ הקשיא או
הרמיא, במה שאין הכונה בו למתרץ בהחלט
שיהיה כן אמתת הדבר, אלא שתדחה הקשיא.
והנה זה דומה לדחיה באמת, אלא שהדחיה תהיה
על מאמר שהנח או שהובאת והשנוי דחיה על
קשיא. דרך משל, כשהקשו על רבא, באמרם (יבמות
ק"ד): “חרש שנחלץ וכו' מאי טעמא לאו – משום דלאו
בני קריה ננהו”. דחו ואמרו: “לאו, משום דלאו
בני דעה ננהו”. ומשפט השנוי הוא, שיוכל
להסכים עם המאמר שעליו הובא, ואפילו נצטרך
להניח בו קצת זרות וחסרון או דבר בלתי נאות,
מאמר שלא דקדק כל כך בעל המאמר במלותיו.
ואולם, כפי רבות החסרון שנצטרך להניח בו, כך
יהיה השנוי יותר דחוק; ואם ירבה הזרות
שמלותיו באמת לא תסבלנה אותו, לא נתן לו מקום
כלל.




פרק י


יבאר סדר העיון בסגיות ובחבורים



הנה עד הנה בארנו חלקי הסגיות
והמכון בם. עתה נבאר סדר העיון בהן להשיג כל
דבר לפי מה שהוא.

כבר הקדמתי לך, שדרכי ההגדה
ואפני הדבור הם רבים; ואולם, זה נולד מסבות
שונות:

הראשונה, שטבע האנשים נותן, זה
שיהיה לכל אחד דרך פרטי ומיחד להגיד
מחשבותיו, ולבטא מה שבלבו בכל שאר הענינים,
הטבעים שמתחלפים בבני האדם כפי מזגיהם
ותכונתם ונטית שכלם.

השנית, מה שמלאכת המליצה מלמדת
להנעים ההגדה וליפותה, או להקל ההבנה
לשומעים ולהכניס הדברים בלבם.

השלישית, מה שמנהג הדורות או
הארצות גורם; כי יש שנהגו לדבר בדרך אחד
ויש שנהגו לדבר בדרך אחר. ועל הרב מתלמדים
בני האדם לדבר כפי מנהג מקומם בזמנם.

זה ממה שצריך כל קורא בחבור מן
החבורים, שישתדל להבין לשון המחבר ההוא
ודרך הגדתו – כי מה שלפי אחד הלשונות או
דרכי הדבור ירמוז לנו ענין אחד ונבין ממנו
הבנה אחת, אפשר, שלפי לשון אחר ודרך אחר ירמז
לנו ענין מתחלף מזה מאד, ונבין ממנו הבנה
רחוקה מן האחרת.

והנה בבואך לעין באחת מן הסגיות,
תתחל בה מעט מעט, וכל דבור תקרא ממנה,
תתבונן בו תחלה עד שתבחין חלקיו היטב, דהינו:
הנושא והנשוא והדרך שיאמר הענין ההוא,
דהינו, הנשוא באותו הנושא. ואולם יהיה הדבור
באיזה צורה שיהיה, צריך שתצירהו במחשבתך
בצורת המאמרים הישרה. פרוש: כי אם תמצא
המאמר, בדרך תמיהה, או בדרך קשיא, באיזה דרך
שיהיה – הנה תוציא תמצית כונתו
במחשבתך, והינו, הענין שרצה לומר בעל
המאמר ההוא, והנושא שבו רצה לומר הענין ההוא,
ואז תצירהו בשכלך על הצורה הישרה שהיא,
הנושא פלוני יש בו ענין פלוני. דרך משל:
כשמצאת הדבור: “אבי הבן מאי אכא למימר?” – הנה
זה הדבור בדרך קשיא, וכשתוציא תמצית
כונתו, תמצא שהוא מתכון לומר, שאבי הבן
צריך שיאמר למל את הבן, וזו היא הצורה הישרה
של המאמר הזה וכן תצירהו במחשבתך. ואמנם,
אחרי הכירך המאמר בחלקיו, אז צריך שתתבונן
להכיר מהו התכלית באמירת אותו המאמר – אם הוא
ענין בפני עצמו, דהינו, להודיע היות הענין ההוא
בנושא ההוא או לשאל אם יש ענין אחד בנושא אחד,
או אם הוא מתחבר ומתיחס אל מאמר אחר שנאמר;
ויהיה, או לפרשו, או להוכיח עליו, או להקשות
עליו, או לתרץ קשיא שהקשית עליו, או להשיב על
שאלה. כשתמצא ותכיר תכלית כונתו, אז צריך
שתתבונן איך הוא מסכים עם התכלית באמת,
פרוש, איך מכח המאמר הזה יפרש הראשון, או
נוכיח עליו, או יתבאר היות בו קשי, או יוסר הקשי
ממנו, או תהיה תשובה לשאלה. ואמנם ממה
שצריך שתתבונן הוא, כי הנה כל מאמר וכל
הקדמה, צריך שתהיה מאמתת, וכמו שזכרתי
למעלה. אך האמתת מאמר אחד, לפעמים, יהיה מכח
מופתים רבים נמשכים זה אחר זה. כי הנה תמצא
הקדמה אחת מאמתת מאמר אחד וההקדמה ההיא תאמת
מכח הקדמה אחרת והאחרת מאחרת, עד שיגיע
הדבר אל המאמתים מצד עצמם או אל ההסכמה
שפרשתי למעלה, ואז נשוב למפרע על כל
ההקדמות שהזכרנו עד הראשונה, כי נאמר: אם
השלישית אמת – מכרח שהראשונה תהיה אמת, כיון
שכלן תלויות זו מזו, וזה בין בהנחות ובין
בקשיות. והנה נמצא שיש המאמרים, וראיות
המאמרים, וראיות הראיות, וראיות ראיות הראיות,
ועל דרך זה יוכל הדבר למשך וללכת בהמשך
גדול וכבר יאמרו אלה הדברים בדרך קצר, כפי
לשון התלמוד. ואתה צריך שתציר ותתבונן
במחשבתך את הכל בצורה הישרה, דהינו, צריך
שתכיר ותבחין מה שהוא המאמר הנרצה ומה שהוא
הראיה שעליו, ומה ראיות הראיה – וכן עד
הסוף.

עוד יש באור המאמרים, דהינו, שדבר
אחד יאמר בקצרה או ברמיזה, ואחר כך יבאר
ביותר הרחבה. והנה אין הבאור אלא הדבר הראשון
בעצמו, אמנם הוא בדרך יותר רחב מן הראשון. וגם זה
צריך שתבחין מהו מאמר ומהו באור. מאמר, דרך
משל, כשמצאת שאמרו (שבת ה'): “היכא אשכחנא
כהאי גונא דחיב? אמר רב ספרא, אמר רבי אמי,
אמר רבי יוחנן: מדי דהוה – אמעביר חפץ ברשות
הרבים; התם לאו אף על גב דכמה דנקט לה ואזל –
פטור, כי מנח לה – חיב. הכי נמי לא שנא”. והקשו
עוד: “מי דמי? – התם כל היכא דמנח לה – מקום חיוב,
הכא – אי מנח לה בסטיו מקום פטור הוא”. הנה
בתחלה היה המאמר שהמוציא מחנות לפלטיא דרך
סטיו, חיב. והקשה הש"ס על זה באמרו: “היכי
אשכחנא כהאי גונא דחיב?” כונתו, זה שמוציא
מחנות לפלטיא דרך סטיו, הדעת נותן שלא יהיה
חיב, וזה, לפי שמוציא מרשות לרשות שהוא חיב –
הוא כשמוציא מרשות היחיד לרשות הרבים, או אפכא,
ואין בין העקירה וההנחה ענין פטור, אך כשיש
בין העקירה והנחה אמצעיות של פטור, אין לנו
שיהיה חיב. והנה נכלל בזה מאמר, וראיה עליו,
וראיה על הראיה, לפי שכונת "היכי אשכחנא וכו' "
הוא שלא מצאנו מוציא מרשות לרשות כגון זה
שיהיה חיב, ומובן מזה, שאם כן, אין פרוש מוציא
מרשות לרשות כמו זה, אלא המוציא מרשות לרשות
בלי אמצעיות פטור כלל, ומזה נוציא שהמוציא
הזה ראוי שלא יהיה חיב. ואולם אתה תציר כל זה
במחשבתך בצורה הפשוטה הישרה, והינו,
שהמוציא מחנות לפלטיא דרך סטיו אין לנו לחיבו,
וראיה לזה, אם אין אנו מוצאים בפרוש שהמוציא
מרשות לרשות בהפסק ענין פטור באמצע יהיה
חיב – אין לנו לחיבו. באמת אין אנו מוצאים בפרוש
שהמוציא וכו' אין לנו לחיבו – לפי שכל שאינו
בכלל ההבנה הראשונה של אחד מהדינים, אין לנו
להכניסו בכלל ההוא אלא אם כן יש לנו ראיה ברורה
על זה – מוציא מרשות לרשות בהפסק פטור באמצע
אינו בכלל ההבנה הראשונה של המוציא מרשות
לרשות, אם כן אין לנו להכניסו בכלל ההוא אלא אם
כן יש לנו ראיה ברורה, והינו אין לנו לחיבו
ההקדמה שכל שאינו בכלל ההבנה הראשונה. וכן
השני שמוציא מרשות לרשות בהפסק ענין פטור
באמצע אינו בכלל ההבנה הראשונה וכו' אינן צריכות
ראיה אחרת, כי הן מן המשכלות. נמצינו למדים
שהמוציא מרשות לרשות בהפסק פטור באמצע אין
לנו לחיבו, המוציא לפלטיא דרך סטיו הוא מוציא
מרשות לרשות בהפסק פטור באמצע אם כן אין לנו
לחיבו. והנה כל זה תוכל לכלל בקשר אחד
שתמצאנה בו כל ההקדמות מתקשרות זו בזו
לפניך עד צאת התולדה המבקשת ותאמר: מוציא מחנות
לפלטיא דרך סטיו הוא מוציא מרשות לרשות בהפסק
פטור (באמצע מוציא מרשות לרשות בהפסק פטור)
באמצע אינו בכלל ההבנה הראשונה של המוציא
מרשות לרשות, וגם אין לנו ראיה שיכלל בו מה
שאינו בהבנה ראשונה של המוציא מרשות לרשות ואין
ראיה שיכלל בו אין לנו לחיבו משמו, אם כן
מוציא מחנות לפלטיא דרך סטיו אין לנו לחיבו
משום מוציא מרשות לרשות.

אחר כך השיבו על זה: “מדי דהוה
אמעביר חפץ” וכו' כונת זה, שראוי שהמוציא
מרשות לרשות בהפסק פטור יהיה חיב – הפך מה
שחשבנו ראוי שלא יהיה חיב. ראיה על זה:
“המעביר ארבע אמות ברשות הרבים” ובאור זה,
שהמעביר ברשות הרבים, הנה בין העקירה וההנחה
יש ענין פטור – שהוא כל זמן שמוליכו, ואחר כך,
כשמניח מתחיב אם כך גם כן נוכל לומר שיהיה
חיוב, אף על פי שיש ההעברה דרך סטיו באמצע.
ונמצא שיש כאן מאמר וראיה ובאור המאמר הוא,
שהמוציא מרשות לרשות בהפסק פטור שהוא חיב
ראיה על זה, מכח דמיון: המוציא מרשות לרשות הוא
דומה למעביר ברשות הרבים – מעביר ברשות הרבים
הוא חיב, אף על פי שיש הפסק פטור בין עקירה
להנחה. אם כן גם המוציא מרשות לרשות באור
ההקדמה שהמעביר ברשות הרבים יש בו הפסק
פטור וכו' שכל זמן שהוא מהלך פטור.

הנך רואה כמה לשונם של חכמים קצר,
וכמה מן ההתבוננות נכלל בהם; ואולם, כל זה צריך
שיצטיר בשכלך מכח המלות ההם, כי אם קצת
מזה יעדר מציורך, היה לא צירת מה שכונו הם
לומר.

ומה שצריך שתתבונן עוד, הוא להכיר
השמות הנרדפים שנתבארו אצל המדקדקים,
וכן המאמרים הנרדפים, דהינו שמלותיהם
שונות וענינם אחד. כי הנה יקרה לפעמים שיהיו
שני מאמרים סותרים זה את זה או מוכיחים זה על
זה, ולא ירגיש בהם השכל בתחילת התבוננותו,
מפני היות נושאיהם או עניניהם מזכרים במצות
שונות אף על פי שהם אחד באמת; או סדרי מלותיהם
מתחלפים. אמנם, כשיסתכל בהם היטב, וישיג סוף
כונתם ימצא היותם באמת מתיחסים זה לזה. דרך
משל, אם יאמר אחד: “קדשי מזבח אין להם פדיון”
ויאמר אחר: “הקרבנות יש להם פדיון” – הנה
שני המאמרים הפכיים ודאי. וכן כשיאמר אחד:
“משקין בי מדבחיא – דכן” ויאמר אחר: “השמן
והדם והיין והמים טהורים” – הנה שני המאמרים
שוים, כי אחד הזכיר הסוג ואחד הזכיר המינים. –
וכל כיוצא בזה.

והנה צריך שתדקדק בכל דבור
ודבור לראות איזה חלק מחלקי הסגיות הוא – וכמו
שהצעתי לפניך למעלה. ונמצא שלפעמים נרכבים
שנים מן החלקים כאחד. דרך משל: כשיובא לראיה
על מאמר שנאמר הגדת אחד מן החכמים שמגיד
מעשה שארע או מאמר אחד שנאמר, הנה תבחין שם
שני חלקים נרכבים כאחד, והינו הוכחה
והגדה – כי נוכיח המאמר בכח ההגדה שהגדה.
וצריך[ שתבין תחלה ההגדה בפני עצמה ואחר
כך תבין ההוכחה. פרוש איך ההגדה ההיא תהיה
הוכחה למאמר שנרצה להוכיח. וכבר אפשר
שתסתר ההוכחה ויקשה עליה. ולא מפני זה יקשה
על ההגדה אלא שנראה היות ההגדה זאת בלתי
מוכחת המאמר, שחשבנו להוכיח ממנה, ואפשר
שתסתר ההגדה עצמה ויקשה עליה, אפילו שנודה
על המאמר הראשון, ואפשר שנודה אפילו ההוכחה
ואף על פי כן נקשה על ההגדה על מלותיה או על איזה
ענין ממנה. וכן כשירצה אחד מן החכמים לפרש
טענה אחת שהרגיש חכם אחד באחד ממאמריו, הנה
יזכיר הקשיה ההיא שהקשית לפי דעתו של החכם
בעל המאמר, ותקרא זאת קשיא מגדת – כי אינה
קשיה יקשה אותו החכם על מאמר חברו, אלא זה החכם
מגיד מה שהקשה לחברו. וכבר יקרה שאותו חכם
עצמו שהגיד הקשיה לא יסכים בה. ואפשר
שמקשן אחר קשה על המגיד על הגדתו שיראה לו
היות בלתי אפשר שבעל המאמר יכון למה שחשב
הוא ולא מפני זה יסתר קשיתו אלא יסתר
הגדתו. ואפשר שיקשה מקשה על הקשיה עצמה
שהגיד המגיד ויסתר אותה. וכן אפשר שיקשה
על ההגדה או על הקשיה ולא מפני זה יכניס עצמו
במאמר הראשון לא לאמתו ולא לכזבו. על כן צריך
שתתבונן מאד להבדיל בין מה שיאמר אומר
מדעת עצמו ובין מה שיגיד מגיד מזולתו.
דרך משל, כשאמרו בש“ס: “מאי אם נפשך לומר?”
השיב: " תו קא קשיא ליה לתנא” וכו' הנה זו
קשיה מגדת שהגיד המגיד שהתנא הרגיש
קשיה זו על דברי עצמו, והקשו: “אמרי, דנין” וכו'
הנה הוא קשיה על הגדת המגיד – מראה שאי
אפשר שתהיה זאת כונת התנא שבאר הוא
בהגדתו. ובכל הדברים האלה צריך שתשמר מאד
כדי שתנקה מן הטעיות והערבובים.

והנה אחר שהשגת כונת הסגיא
אשר לפניך על פי כל הכללים האלה, אז תשוב
להתבונן על כל חלק מחלקיה, ואם יראה לך שכלם
עומדים בגבולם הראוי על פי המשפטים הטבעיים
שזכרתי למעלה – הנה טוב מאד; ואם יראה לך
בחלק מחלקים שלא ישמר הגבול הראוי לו – אז
תטרח ותעמל עד שתמצא לו הישוב ההגון והראוי
שיסכים עם הלשון שלפניך ויסכים עם
המאמת או המפרסם.




פרק יא


יבאר כלל הבחנות שיש להבחין בנושאים וסדר הלמוד



עד הנה בארנו דרך הבנת הסגיות; עתה
נבאר ההבחנות שיש להבחין בנושאים שנראה
לדון כפי הסגיות וההלכות או כפי השכל.

כללי ההבחנות שאפשר להבחין בנושאים – עשרים וארבע ואלו הן:

הבחנה ראשונה –– המהות, והוא כלל
ענינו של הנושא כפי מה שהוא באמת, שבו
תבחינהו במחשבתך מכל שאר הנושאים המצירים
בה. ובאור הענין הכללי הזה כראוי נקרא
גדר. דרך משל: כשאמרו "איזהו כוללת – כל
שאין בה לא כתף ולא נטף – זה נקרא גדרה של
עוללת, והינו אשכול שאין לו לא כתף ולא נטף.
ומשפט הגדר הוא, שיבאר העקר מה שבעצמותו
של הנושא, שהוא מה שעושה אותו מה שהוא. פרוש,
שאלו היה דבר זה נעדר ממנו לא היה זה הנושא
אלא נושא אחר.

הבחנה שניה – החלקים: דרך משל:
"שני עורות יש לו לושט; וכן: גליל העליון, גליל
התחתון והעמק.

הבחנה שלישית – האיכות. והוא תכונת
הנושא ומזגו. כגון, אם הוא קר, אם הוא חם, אם לח
ואם יבש, המראה שבו חזקו או חלשתו, וכיוצא
בזה. דרך משל: חיצון אדם ופנימי לבן. וכן:
“אשיני הוו צמת הגידין, רכיכי לא הוון צמת
הגידין”.

הבחנה רביעית – הכמות. והוא המדה
במה ששיך מדה ומנין במה ששיך מנין.
דרך משל: “הרי זה מקדש שש-עשרה אמה לכל רוח”
או “הרי זה מקדש ארבעים וחמש גפנים” וכן
כיוצא בזה.

הבחנה חמשית – החמר. והוא מה
שממנו נעשה הנושא. דרך משל: "כלי מתכות –
חמרן הוא מתכת, כלי חרס – חמרו חרס.

הבחנה ששית – הצורה. היא משני
מינים: האחד – עצמית והשני מרגשת. העצמית היא
מהותו של הנושא, דרך משל: צורת האדם הוא היותו
בעל חיים מדבר. אמנם זה ענין משכל באדם – לא
מרגש ונראה בו. המרגשת היא תבנית הנושא כמו
שיראוהו העינים. דרך משל: “כמין תבה פרוצה,
כמין גם”.

הבחנה שביעית – הפעלה. והוא מה
שהוא פועל בזולתו. ויש בה שני מינים: האחד
טבעית, והוא מה שפועלים הנמצאים זה בזה
בטבע. דרך משל: “דמנקרא להו למעיא”. השני
רצונית, והוא מה שפועלים הבעלי חיים ברצונם.
דרך משל: “הקורא קריאת שמע”.

הבחנה שמינית – ההפעל. והוא רשם
שנרשם בנושא ממה שפועלים בו אחרים. דרך
משל: “מעים שנקבו וליחה סותמתה”, שהיד סולדת
בו חם מקצתו חם כלו.

הבחנה תשיעית – הסוג והמין,
דהינו מאיזה סוג הוא הנושא או מאיזה מין. וכבר
נתבאר ענין הסוג והמין אצל בעלי הדקדוק, והוא
– שכלל הרבה נושאים משתפים בענין אחד, נקרא
מין. דרך משל: אדם הוא מין, כולל כל האנשים
להיותם משתפים בענין האנושיות. ואולם מה
שיכלל מינים רבים יקרא סוג. דרך משל: בעלי
חיים הוא סוג – שכולל מין האדם, מין הבהמות, מין
העופות, מין הרמשים, מין הדגים. וכשיהיה עוד כלל
אחר, שיכלל סוגים רבים, יקרא סוג הסוג,
והסוגים הנכללים בו יקראו לגבי מינים, ולגבי
המינים הנכללים בהם יקראו סוגים. דרך משל:
גשם הוא סוג כולל הבעלי חיים ובלתי בעלי
החיים, וכל אחד משנים אלה הם סוגים שכוללים
מינים הרבה. דרך משל: הבעלי חיים כולל המדבר
ובלתי מדבר; הבלתי בעלי חיים כולל האבנים,
המתכות והצמחים. ואמנם בעלי חיים לגבי גשם
נקרא מין ולגבי מדבר נקרא סוג. כלי עץ הוא סוג
כולל שני מינים, שהם פשוטי כלי עץ ומקבלי כלי
עץ. וכן כל כיוצא בזה.

הבחינה העשירית – הסבה, והוא מה
שמכחה נולד ונמצא המסובב. ויש בה שני מינים:
האחד – סבה מולדת והשני – פועלת. דרך משל, העץ
לפרי היוצא ממנו – סבה מולדת, והרי זה כמו האב
שהוא סבה לבנו, שהוא המשך נמשך ממנו. – “אך
דאזלא מחמתה” הוא הסבה הפועלת, וכן: “חמרא
וריחני פקחין” הם סבה פועלת. והרי זה ככל
אמן לכלים שהוא עושה – שאינם המשך ממנו אך
נפעלים ממנו.

הבחנה אחת עשרה – האמצעי שעל ידו
פועלת הסבה את פעלתה. דרך משל: “דמעבד לה
על ידי קיוהא דחמרא”.

הבחנה שתים עשרה – המעורר, והוא מה
שמעורר את הפועל ברצון שיפעל. דרך משל: “–
מה שמועה שמע ובא? – קריעת ים-סוף שמע ובא”. שמיעת
קריעת ים-סוף היתה שהעירה את יתרו לשיבוא.

הבחנה שלש עשרה – התכלית, והוא
הכונה שמתכון הפועל בפעלתו. פרוש, מה
שהוא מבקש להשיג על ידי פעלתו. דרך משל:
הלומד על מנת לעשות – תכליתו בלמוד הוא להשיג
היותו עושה מעשים טובים.

הבחנה ארבע עשרה – המסובב, והוא
הנולד מן הנושא, שנמצא הנושא סבה לו. דרך
משל: “דאזלא מחמתה”, ההליכה היא המסובב שלו.
הבן הוא מסובב של האב; הכלי – מסובב של
האמן.

הבחנה חמש עשרה – המתחבר, והוא
כל מקרה שיתלוה ויתחבר לנושא, נוסף על
עצמותו, ויחלק לשלשה מינים: האחד, מה שמתחבר
בעצמו של הנושא או עליו או אליו, כגון: החכמה
בחכם, הקלות בדבר קל, הכבוד בנכבד; הצפוי על
הכלי; הלבוש על האדם. דרך משל: בהמה מסכנת –
שיש בה מקרה הסכנה; מטפחת שרויה במים –
שיש בה מקרה זה של היותה שרויה במים. השני –
ענין שנמצא עם הנושא בזמן אחד. דרך משל: פת
שאפאו עם הצלי. – וכן כל שהוא עקר ועמו טפלה.
השלישי הוא הקודם והמאחר – והוא מה שיקדם
לנושא או שיבוא אחריו. דרך משל: “נוטלים
לידים ואחר כך מוזגים את הכוס”. – הנה
נטילת-ידים הוא קדם למזיגת הכוס ומזיגת הכוס הוא
הבא אחר נטילת הידים.

הבחנה שש עשרה – המקום, דרך
משל: שתי גזזטראות, זו למעלה מזו; שתי עירות,
זו סמוכה לזו; עשרה בתים, זה לפנים מזה.

הבחנה שבע-עשרה – המצב, והוא
תכונת התיצב הנושא במקומו. דרך משל: “הקורא
את המגילה – בין עומד בין יושב”: בערב, כל אדם
יטו ויקראו ובבקר – יעמדו".

הבחנה שמונה עשרה – התנועה, והוא
מה שיעתק הנושא ממקום אל מקום. דרך משל:
“ההולך ממקום שאין עושים למקום שעושים”.

הבחנה תשע עשרה – הזמן, דרך
משל: “מאימתי קורין את שמע בערבית”: “כל אדם יטו
ויקראו ובבקר יעמדו”.

הבחנה עשרים – היחס, והוא מה שאחד
מתיחס לזולתו. דרך משל: "דורו של משה; זרעו של
אברהם.

הבחנה עשרים ואחת – הנושא, והינו
כשהנדון שלפנינו הוא מקרה מן המקרים שיהיה
נשוא על אחד מן הנושאים, הנה נבקש מי הוא
נושאו. דרך משל, כשאמרו (פסחים י"ד): “איזהו
דבר שחלוקה טמאתו בין מת לשרץ – הוי אומר, זה
מתכת”.

הבחנה עשרים ושתים – הדמיון.
דרך משל: “דמיא לסאסאה”; (שם): “חרב – הרי הוא
כחלל”; “אדי ואדי – חד שעורא הוא”.

הבחנה עשרים ושלש – ההבדל, והוא
העדר הדמיון. דרך משל: (שם כ"ב): “שאני דם
דאתקש למים, שאני אבר מן החי דאתקש לדם”.

הבחנה עשרים וארבע – הנגוד, והוא
הפך הדמיון. וכבר נתפרש למעלה הנגוד בכל
מינין והבאנו משליהם, עין שם.

וצריך שתדע שיש קדימה ואחור
משלשה מינים: האחד – זמני והשני – שכלי
והשלישי – טבעי.

זמני – הוא מה שיקדים לזולתו
בזמן; שכלי – הוא מה שלא יקדם בזמן אלא
במעלה שנתן לו.

קדימה בשכל – דרך משל: המלך
והעם – המלך קודם והעם מאחר; העליונים קודמים
לתחתונים, וכן כיוצא בזה.

הטבעי – הוא מי שמציאותו תלוי
במציאות חברו, אף על פי שימצאו שניהם כאחד,
אותו שהוא סבה לחברו יקרא קודם והמסובב
ממנו – מאחר.

ומה שעוזר אל ההשכלה עזר גדול ומקל
לה את הטרח הוא הסדר, וזה – בין ללמד ובין ללמד.
כי הנה בזה מסקל את המסלה לפני השכל, שיוכל
ללכת בדרכי ההתבוננות בלי מכשולות. ואם לומד –
הוא ישיג המשכלות שהוא מבקש על נכון, ואם
מלמד – הוא יבאר מה שבדעתו לבאר באור מספיק,
ויקל אל הלמד ממנו להשיג מה שילמדהו.

עקרי הסדר שלשה: הסדור, הגדרים והחלוק.

הסדור – הוא סדור הענינים מה שראוי
להיות בתחלתן ומה שראוי להיות אחר כך. והנה
הסדור הנאות – הוא התהלך תמיד מן הענינים
הקודמים אל מאחריהם, מהיותר נודעים אל הנעלמים
יותר. פרוש: הכוללים הם תמיד קודמים ויותר נודעים
מהמרכבים. דרך משל: בחכמת הדקדוק הנה מה
שראוי שידבר תחלה הוא בענין האותיות, אחר
כך – התבות והנקדות, אחר כך – על חלקי הדבור,
דהינו – השמות, הפעלים והמלות, אחר כך – על
חבורי המאמרים אלה עם אלה.

ואמנם צריך שתדע, כי הנה מיני
החכמות – שתים, והם השכליות
והמעשיות.

פרוש שכליות – מה שענינו ידיעת מדע אחד.

מעשיות – מה שענינו ידיעת מלאכה אחת.

דרך משל: חכמת התכונה היא ידיעת
הגלגלים וכוכביהם בסבוביהם; חכמת הדקדוק היא
ידיעת מעשה הדבור המתקן. חכמת התכונה הנקרא
שכליות, שאין בה אלא השכלת אחד מן הענינים
שבמציאות כמו שהוא בו, וחכמת הדקדוק תקרא
מעשיות, שהרי תכליתה הוא ללמד איך ראוי שידבר
בלשון ההוא.

ואולם הסדר הראוי בלמודים השכליים
הוא – תחלת הכל, ידיעת הנושא שעליו נעסק, אחר
כך – ידיעת חלקיו, אחר כך – ידיעת סבותיו,
אחר כך – ידיעת עקריו לפי ההדרגה, דהינו,
בתחלה הכוללים ואחר כך הפרטים;
בתחלה הפשוטים ואחר כך המרכבים וכמו
שזכרתי למעלה.

והסדר הראוי בלמודים המעשיים –
הוא תחלת הכל ידיעת התכלית אשר נרצה להשיג,
אחר כך – ידיעת האמצעים המצטרכים להבנת
התכלית ההוא לפי ההדרגה. דרך משל, כשנרצה
ללמד קביעות חדשי השנה, הנה צריך שנבאר
בתחלה התכלית, והוא – קביעות ראשי החדשים
בזמן הראוי. אחר כך נבאר האמצעים המצטרכים
לזה, והוא – ידיעת ענין בחדשים החסרים והמלאים
והשנים הסדורות והחסרות והשלמות, ענין
הפשוטות והמעברות, חשבון המולדות וידיעת
הדחיות.

וממה שצריך שתזהר מאד בסדור
הוא, שלא תזכיר הענינים חוץ למקומם ומדרגתם,
והינו, שלא תבאר המאחר לפני הקודם, כי יהיה
בלתי אפשר להבין את אשר תלמדהו, מפני
שיחסר ידיעת ענין מה שראוי שיקדם, או שלא
תזכיר דבר אשר לא בארת – כי זה יבלבל דעת
השומע וימנעהו מהשיג מה שתלמדהו, אלא אם
תכרח להביא דבר אשר לא בארתו עדין, הנה תזכיר
אצלו מיד שעוד לפנים תבארהו. כי זה ממה
שהשקיט דעת השומע, שלא ישוטט לבקש ידיעת
הדבר ההוא שאי אפשר לו למצא אותה. דרך משל,
אלו היית מבאר בלמוד קביעות החדשים תזכרנו
ענין השנים הסדורות והחסרות ושלמות קדם ענין
החדשים החסרים והמלאים – הנה זה חסרון סדר, כי
ענין הסדורות החסרות והשלמות תלוי בענין
חסרון החדשים ומלואם ואי אפשר שתוכל לבארו
כראוי קדם שתבאר חסרון החדשים ומלואם.

הגדרים – הוא שתתבונן מאד בכל
הענינים שתזכיר לגדר אותם לאמתם בגדר
שלם, שיכלל כל עקר ענינם עד שיכיר ציורם
היטב בדעת השומע, ולא תקח הענינים
במקריים תחת העצמיים, לגדר בהם ענינך,
כי לא יתן זה ציור שלם אל שומעיך.

החלוק – הוא גם כן עקר גדול להקל
ללמד השגת מבקשו. כי כל זמן שאין השכל משיג
אלא הכללים אין השגתו שלמה, וכדי שתשתלם
צריך שינתח לפניו הנושא לנתחיו. כדי שיוכל
להביט על כלם ולהכירם כמו שהם, ואז יקרא
שנצטיר בו הנושא ציור שלם. ואמנם, מה
שצריך שתשמר בזה הוא – שיהיו החלקים אשר
תבחין כוללים כל נושאיך באמת, לא פחות ולא יותר.
פרוש: שלא תניח חלק מנושאיך אשר לא תמנהו,
וכן לא תמנה יותר על מה שיש בו באמת. והמבחר
שבחלוק הוא – שתחלק נושאך לחלקים כוללים,
ואחר כך תשוב ותחלק כל חלק מחלקיו לחלקים
שניים, פרטיים מהראשונים, וכל אחד מן
השניים לשלישיים, וכן על דרך זה. וטוב
שתמעט במספר החלקים כל מה שאפשר לך,
ותרבה בחלוק כל מה שאפשר. פרוש, שאם תוכל,
תשתדל לכלל כל נושאך בשני חלקים או שלשה.
וכן על דרך זה. דרך משל: “יציאות השבת – שתים
שהן ארבע בפנים ושתים שהן ארבע בחוץ”. – הנה
כאן חלוק כלל יציאות השבת לשני חלקים, דהינו,
בפנים ובחוץ. אחר כך חלוק כל אחד משני חלקים
לשנים, וכל אחד מאלה השתים לשתים אחרים
ונמצאו ארבע – וזהו “שתים שהן ארבע”.

והנה תזהר בזה להתהלך בהדרגה
הראויה, ולא תזכיר חלק שניים עם הראשונים ולא
שלישיים עם השניים, וכן כיוצא בזה, אלא כל
דבר במקומו ומדרגתו. ויהיו החלקים כל אחד
שונה מחברו ונבדל ממנו באמת, שלא תמנה ענין
אחד שני פעמים. זה כלל דרך העיון וההתבוננות
להבין ולהשיג כל משכל שיהיה לאמתו. וה' יתן
חכמה, מפיו דעת ותבונה.



תם ונשלם שבח לאל בורא עולם




לוח המלות הלמודיות הבאות בזה הספר















	                   
	             





	 qualità           
	 איכות     


	 mezzo      
	 אמצעי    


	 definizione    
	 גדר     


	 simile – simili         
	 דומים     


	 contrario     
	 הפכים     


	 sillogismo    
	 הקש מופתי   


	 sillogismo condizionato 
	 הקש תלוי   


	 passione     
	 הפעל     


	 primizia     
	 הקדמה    


	 inverso     
	 חלופים    


	 materia     
	 חמר     


	 universale          
	 כוללים    


	 quantità     
	 כמות     


	 esclusivo     
	 מאמר ממעט   


	 estensivo     
	 מוציא     


	 restrittivo    
	 מגביל    


	 dissociato          
	 מחלק     


	 dettagliato    
	 מתחלפים   


	 contrario     
	 מתנגדים   


	 reciproco     
	 מתהפכים   


	 assiomatico    
	 משכלות ראשונות 


	 sensibile     
	 מוחשות    


	 comune           
	 מפרסמות    


	 tradizionale                
	 מקבלות    


	 essenziale                
	 מהות     


	 speziale                 
	 מין      


	 causa                 
	 מעורר     


	 effetto     
	 מסובב     


	 adeguato           
	 מתחבר    


	 soggetto     
	 נושא     


	 predicato           
	 נשוא     


	 distinzione          
	 נבדלים    


	 genere           
	 סוג      


	 causa           
	 סבה     


	 singolare     
	 פרטים    


	 azione           
	 פעלה    


	 forma            
	 צורה     


	 particolari          
	 קצתיים    


	 proprie           
	 שבסגלתו  


	 accidentale          
	 שבמקריו   


	 condizionale    
	 תלוי     


	 finale           
	 תכלית    








שיר לרמח"ל


מה זה יוסיפו לך במנוחתיך

מורי לוצאטו שבחי שפתותינו

גם בגאון ממליץ במליצותיך

לתת כבוד אליך כלבובינו

אמנם! רב לך אתנו חבוריך

המה ציוני עד אל זכרונך.



דוד פראנקו מינדוס









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53742