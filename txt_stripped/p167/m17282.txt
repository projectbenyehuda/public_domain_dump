


	
	ספר ההגיון
	



ספר ההגיון שחבר החכם הנעלה משה חיים לוצאטו נר"ו באמשטרדם

שנת התק“ב לפ”ק

יצא לאור בפעם הראשונה בדפוס על ידי בית מערכת הצפירה.

ווארשא בדפוס ה' מ. לעווינסקי. שנת תרנ“ז לפ”ק 1897.





הקדמה


כשנשקיף על בריות הארץ ומה שמגיע אליהם, נראה, שנתן אלהים לבני האדם חלק גדול בישובו של העולם הזה ובהשלמת כל מלואו, עד שנוכל לומר שבריאת בראשית במה שנוגע לחלק הזה לא היתה אלא כמו התחלה לנמצאות האלה וכחניות להשלמתם; אמנם השלמתם בפעל נמסרה לאדם לגמרי. וכבר העירונו חכמינו ז"ל על אמתת הענין
הזה שאמרו, שכל שנברא במעשה בראשית צריכין תקון, חטים צריכים טחינה, תרמוסין צריכים מתוק, וכן כלם. ומצינו עוד ששאל טורנוס־רופוס את ר' עקיבא: איזה מעשים נאים, של שמים או של בשר ודם?
והשיבו: של בשר ודם נאים, ולאמת דבריו הביא לו שבלים וגלסקאות ואמר לו: איזה מהם נאים? ובאמת
עינינו הרואות שכל הדברים הטבעים כשינחו
בטבעם בלי עבודת האדם ומלאכתו הנה יעשו ממה
שבחקם הטבעי אך לא בהשלמה, וכשיעסק בהם
האדם ויעזר את טבעם ויסדר תוצאותיהם על הסדר
ההגון, הנה יראו בברור יותר שלמים ונאים, וזה
פשוט. דרך משל, אילן מן האילנות אם ינח לטבעו
בלי עבודה, אף אם יתן ממין הפרי המיחד לו, לא
ישוה לא בטעמו ולא ביפיו אל אשר יתן אם יעבד,
והאדמה עצמה אשר לא תעבד, לא תזבל ולא תעדר –
או לא תתן יבולה כל עקר או תתנהו רזה וחסר,
זולתי קצת המקומות אשר תרבה בם ההכנה הטבעית
רבוי גדול עד שלא יצטרכו לעבודה ולא יהיה זה על
צד הרב כלל. כללו של דבר:
מקום הניח הבורא יתברך לבני האדם במה שידם
מגעת, שיתגדרו בו בגדל המה בעמלם את אשר
תלד הטבע. ואולם כמקרה הזה יקרה גם לשכלו
של האדם עצמו, שעם היות ההשכלה מטבעת בו
בטבעו מתחלה, אם לא יעבד יהיה כאילן אשר לא
יעבד וכאדמה אשר לא שמו לב עליה; שאף על פי
שלא יחדל מהשכיל דברים רבים, כאשר לא יחדל
האילן מתת מפריו המיחד בו, אמנם לא תשוה
השכלתו אחרי העבדו להשכלתו זולת זה, כאשר
לא ישוה פרי האילן הנעבד עם פריו זולת זה. וכמו
שהוא צריך למוד בנושאי המציאות, דהינו
המשכלות כלם שהם העסק שלו ובלא זה לא תצא
השכלתו מכחה אל הפעל, כן צריך למוד
בהשכלה עצמה כדי שתהיה השכלתו במשכליו
השכלה שלמה ומתקנת ולא חסרה ומבלבלת.
ואמנם, לתכלית זה טרחו החכמים שקדמו לנו לסדר
סדרי ההשכלה ולבאר חקותיה על נכון, בהשקיף על
מה שיקרה לשכל בהשכלותיו מן ההשגה ומן
הסכלות, מן הציור האמתי ומן הכוזב, למען דעת
ממה ישמר בהתבוננותו כדי שלא יטעה, ובמה
יעזר כדי שישיג האמת. וכלל הלמוד הזה הוא
הנקרא מלאכת ההגיון. ובראותי הצרך הגדול אשר
לנו באמת בדבר הזה, שבלעדיו אי אפשר לכנס
אל חדרי החכמות ולהשתעשע בתענוגיהם כראוי,
בחרתי לסדר זה הלמוד בקצור כפי מה שראיתיו
מכרח לתשלום הענין. רבו העתקתיו מספרים
שקדמוני בלשונות אחרות והבאתיו אל לשוננו
להועיל לבני עמנו. וענינים הוספתי, גרעתי
ושניתי מאשר מצאתי לפני, כמו שנראה לי יותר
נאות. אנא אתה, קורא נעים, עמד והתבונן, שמע
והוסף לקח ודעת לנפשך ינעם.




פרק ראשון


כלל מלאכת ההגיון מה היא והצרך בה. חלוף המציאיות למרגש ומשכל, והמשכל למפרד ומדמה והמדמה למשג ובדוי.



א הנה כל עמל השכל והשתדלותו הוא להשיג
הדברים לאמתם. אמנם, יש שיקרה לו לטעות בהן
ויהיה מה שישיג מהן כוזב, על כן יצטרך לו
למוד לדעת להכיר מקומות המכשול שאפשר לו
לכשל בם וידע איך ישמר מהם עד שתהיה השגתו
אמתית. וכלל הלמוד הזה הוא הנקרא מלאכת
ההגיון.



ב עקר מלאכת השכל בבקשתו ידיעת הדברים הוא
ההבחנה עד שיכיר כל דבר ודבר בפני עצמו נבחן
ונבדל מכל זולתו. אמנם בהיות שכלל המציאיות
יש בהם מה שדומה האחד לזולתו ויש בהם מה
שנבדל האחד מזולתו, על כן לא יגיע השכל לסוף
מלאכתו עד שישתלם בשתי הפעלות, שהם:
הדמיון וההבדל.



ג בכל אחד משתי הפעלות יכול לפל הטעות אם
ידמה מה שאינו דומה, או יבדיל מה שלא נבדל. על
כן לשתיהן צריך למוד ואמון וחקים מסדרים,
שיעמידוהו בנתיב הישר ולא ישגה ממנו, עד
שישיג תכליתו על נכון.



ד כלל המציאיות יתחלק לשני חלקים. הראשון:
מרגש או מוחש; והשני: משכל. המרגש הוא
שמשג מן אחד החושים; המשכל הוא אשר ידמהו
השכל בדמיונו, אך אין מציאותו כן חוץ ממנו,
ויחלק גם הוא לשנים, האחד מפרד והאחד מדמה.
פרושו: המוחש הוא, דרך משל, האבן והעץ, שרואים
אותו בחוש; והמשכל – כגון החכמה, הזכרון,
הגבורה, שהם דברים שמשכילים ומצירים אותם
בשכל, אך אין החוש רואה אותם.



ה המפרד הוא – שמה שאינו משג מן החושים אלא בחבור עם זולתו, יפרידהו השכל בדמיונו ויקחהו לבדו. המדמה הוא – אשר אינו משג מן החושים כלל לא לבדו ולא בחבור אלא השכל הוא אשר ידמה אותו, ויתחלק גם הוא לשנים, הראשון משג והשני בדוי. פרושו: המראה, דהינו הלבן והשחרות ושאר הגונים אין החוש רואה אותם לבדם אלא נתונים באחד מן הגופים, אך השכל מציר הלבן היותו ענין אחד נוסף על הגוף שהוא בתוכו, ונקרא שמפרידו בדמיונו מן הגוף שהוא נתון בו וזהו המפרד, אך המדמה אינו כן, ויתבאר בסמן שלפנינו.



ו המשג הוא הדבר שאף על פי שאין מציאותו הוה
במה שמוחש, ראוי למצא לפי ההדרגה, ונמשך
המוחש אחריו בסדר, והבדוי הוא אשר איננו לא
הוה ולא ראוי ולא המוחש נמשך אחריו בסדר.
פרושו: המשג הוא – שממה שאנו רואים בחוש
אנחנו דנים על מציאות שאין אנו רואים.
דרך משל: אנו רואים שיש בני אדם והם חיים,
בהמות וגם הם חיים, עופות וגם הם כך, נאמר שיש
מין אחד של בריאה בין הבריאות שנקרא מין הבעלי
חיים, ואין המין הזה דבר הוה ממש זולת אלה
הפרטים שלו שזכרנו, אלא השכל מדמה כאלו
יש דבר אחד כללי שמתחלק לחלקים פרטים, לפי
שמסדר ההדרגה הוא זה שיהיה הכלל ואחר כך
הפרט, כמו האילן וענפיו, ונמצא שהמוחש נמשך
בהדרגה אחר המדמה, כאלו היה המדמה ההוא עקר
והמוחש ענפים ממנו. מה שאין כן הבדוי, שהוא
דמיון לבד, ואין דבר במוחש שנדון ממנו היות
הבדוי ההוא.




פרק שני:


העצם והמקרה וכלליו



א עד הנה בארנו עניני ההשגה ומחלקותיה, עתה נבאר המשגים למחלקותיהם.



ב כל משג הוא או עצם או מקרה.



פרושו: בין המשגים המוחשים והמשכלים
שנתבארו למעלה.



ג עצם – הוא הדבר הממשיי שעמידתו בעצמו ולא באחר, ובו עומדים המקרים המתחברים לו.
פרושו: דרך משל, עצם האבן, העץ, הבעל־חיים וכל הנמצאים רוחנים וגשמים.



ד מקרה – הוא ענין ימצא בעצם ועומד בו, ולא
יעמד זולת עצם.



דרך משל, המראה שזכרנו למעלה, היפי, החכמה שאינם נמצאים בפני עצמם, אלא נתונים באחד מן העצמים.




כללי המקרה


1 מציאות המקרה הוא התחבר לעצם.



פרושו: כי הנה המקרה אינו אלא ענין היות
בעצם, בחינה אחת או בחינות רבות נוספות על
היותו עצם. אשר היות הבחינה ההיא נמצאת בעצם זהו המקרה שקרה לעצם.



2 המקרה תלוי בעצם בין בהויה בין במציאות.



פרושו: אם לא היה ענין העצם לא היתה בחינה נוספת לו, ונמצא שלא היה ענין המקרה כלל, על כן נאמר שהמקרה תלוי בעצם בהויה. וכן אם היה נעדר, לא היה המקרה קורה, על כן נאמר שהמקרה תלוי בעצם במציאות.



3 מקרה מבלתי עצם נמנע.



4 המקרה לא יתגלגל מנושא לנושא או מעצם לעצם.



פרושו: כי העצם הוא סובל מקרים רבים ויסבל מקרה אחד בזמן אחד ואחר כך יסבל מקרה אחר, והעצם שסבל האחד הוא שסובל השני. אך המקרה שקורה לעצם לא יוכל לצאת ממנו ולהתחבר אל עצם אחר, אלא מה שקרה לאחד כבר כלה בהעדרו ממנו, ומה שיקרה לעצם אחר – דבר חדש ואינו הראשון.




פרק שלישי


הכמות הדבק והנפרד. האיכות וארבעת מיניו. הקנין ושלשת מיניו. העיוני ושלשת מיניו. הטבע ומה שאחר הטבע. התכונות. המוסר, המדינות והפרנסה. המלאכות החפשיות ובלתי חפשיות. ההכנה הטבעית. התכונה הראשונית והשנית. הצורה הטבעית והמלאכתית. כללי האיכות. הפעלה וכלליה. ההפעל וכלליו. היחס וכלליו. הזמן, האנה, המצב והקנין. הפרטים והכוללים. הסוג והמין. סוג עליון ואמצעי, רחוק וקרוב. כללי הסוג וכללי המין. ההבדל וכלליו. הסגלה וכלליה והמקרה.



א כבר בארנו המקרה בכללו, עתה נבאר חלקיו.



ב חלקי המקרה תשעה, והם: כמות, איכות, פעלה, הפעל, יחס, זמן, מצב, קנין, אנה.



ג כמות הוא מקרה ישער בו הדבר ובעבורו ישאל כמה, ויתחלק לשני חלקים: האחד – המדה שקראוה כמות דבק, והשני – המספר שקראוה כמות נפרד.



פרושו: כי רבוי החלקים והדבקם זה לזה עושים גוף בעל שעור שיוכל למדד, וזה מה שכונו באמרם: כמות דבק. ורבוים בפרוד זה מזה מוליד המספר, וזה מה שכונו בקראם אותו: כמות נפרד.



ד איכות – מקרה, בו יאמר על הדבר מה ואיך, יתחלק לארבעה מינים: הקנין וההכנה הטבעית, התכונה והצורה.



ה הקנין הוא איכות אחד באדם, שעל ידו הוא ראוי לאיזה פעלות, ויתחלק לשלשה מינים: עיוני, מעשיי ומלאכותיי.



ו העיוני הוא מה שענינו ידיעה והשגה, ומיניו שלשה: הטבע, ומה שאחר הטבע, והתכונות.



ז הטבע הוא ידיעת הדברים הטבעיים בבחינת טבעיים ומשג מהחושים; מה שאחר הטבע – ידיעת הדברים שלמעלה מכל החושים ולא משגים מהם. התכונות – נכללים בהם חכמת הגלגלים, התשברת, ההנדסה, המבט, הנגון, וכיוצא.



ח המעשיי הוא ידיעת תקון מעשה, ומתחלק לשלשה מינים, והם: המוסר, המדינות, והפרנסה.



ט המלאכתיי הוא ידיעת מלאכה אחת, ומתחלק לשנים: מלאכות חפשיות, והשני – הלא חפשיות.



י החפשיות הם הראויות לשרים ונכבדים, והם שלשה: הדקדוק, הלצה, הגיון. הלא החפשיות הן הבלתי הראויות לשרים ונכבדים, כגון: התפירה, הבנין, האריגה וכיוצא.



יא ההכנה הטבעית הנמצא בנושא מצד טבעו, כגון: חדוד השכל והזכרון, חזק הגוף
ובריאותו, קלות התנועה.



יב התכונה היא מה שבתכן הדבר ומזגו, ותתחלק לשנים: האחד – ראשונית, והשני – שנית.



יג הראשונית מתחלק לארבעה, והם: החם והקר, הלחות והיבש, והשנית – כגון: הקשי והרך, הקלות והכבד, וכיוצא.



יד הצורה היא צורת הדבר שבה נראה ומצטיר בשכל, ומתחלקת לשתים: האחת – טבעית, והשניה – מלאכתית.



טו הטבעית – צורת האדם, צורת הסוס, וכן שאר המינים; המלאכתית – צורת הנעשה בידי אדם.




כללי האיכות:


1 באיכות שיך פחות ויתר.



2 בין האיכיות יש ההפכיות.



דרך משל: חם וקר.



3 מצד האיכות יאמר בדברים דומים ולא דומים.

טז פעלה הוא התעוררות העצם או גלוי ויציאת כח הפועל שבעצם. (או תאמר: המשך המסבב מן הסבה הפועלת, וכמו שאמרנו לעיל. דרך משל: החמום הוא המשך החם מהאש).




כללי הפעלה:


1 כל פועל ברצון פועל לתכלית מה.



2 בפעלות יש פחות ויתר.



3 בפעלה שיך הפכיות.



דרך משל: מחמם – מקרר.



יז ההפעל הוא רשם הפעלה.




כללי ההפעל:


1 בהפעל יש פחות ויתר.



2 בהפעל שיך הפכיות.



יח יחס הוא מין קשר בין שני דברים, בעבורו יאמר באחד מהם שהוא של חברו.



פרושו: כגון אב שהוא ענין מתיחס אצל בן ובן הוא ענין מתיחס אצל אב. כי אין אב אלא שיש לו בן ואין בן אלא שיש לו אב.




כללי היחס:


1 מקרה היחס גובר ברבויו בכל המקרים.



2 שני המתיחסים שוים בהכרח בהעדר ובמציאות.



פרושו: בהמצא אחד מציאות, מכרח השני. וכן בהעדר האחד, מכרח בטול השני. כי אין אב אלא שיש לו בן, ואם יש אב ודאי יש בן, ואם אין אב אין בן.



יט זמן – מקרה זמניי בעצם, דהינו: שעור מרחקו מן התחלה או הסוף.



כ אנה – מקרה מקומי בעצם, דהינו: החלק מן העולם שממלא ממנו.



כא מצב – מקרה מצבי בעצם.



פרושו: אפן המצא חלקי העצם במקום – זהו הנקרא מצב, כגון העמידה, הישיבה, הנטיה, וכיוצא.



כב קנין – מקרה מורה מין קניה נקנית בעצם, או הלבשה עליו.



דרך משל: המלבושים שעל האדם, או המדות
הקנויות בנפשו – הענוה, הנדיבות, וכיוצא.



כג אלה העשרה כללי ענינים שזכרנו – אחד עצם ותשעה מקרים – תחתיהם נכללים כל עניני המציאות למדרגותיהם.



כד והנדרשים בעשרה הענינים שזכרנו – שנים, והם: הפרטים והכוללים.



כה הפרטים הם הנמצאים כל אחד בפני עצמו, כגון: איש מן האנשים, עוף מן העופות, אילן מן האילנות, וכיוצא בזה, ונקראים אישים.



כו הכוללים – שנים, ראשון: כוללי המציאות, והשני: משיגיהם.



כז כוללי המציאות גם הם שנים, הראשון – סוג, והשני – מין.



כח הסוג והמין ענינם אחד, והוא כלל כולל פרטים מצד שתוף שהם משתפים בענין אחד. וההפרש שבין הסוג והמין, שמה שכולל יותר – יקרא סוג, ומה שאינו כולל אלא מקצת ממה שנכלל בסוג – יקרא מין.



דרך משל: בעלי חיים הוא סוג, כי נכללים בזה החיות והעופות, הדגים ובני אדם מצד השתוף שיש ביניהם בענין החיות, שכלם חיים. אך כלל בני האדם יקרא מין, כי גם הוא כולל כל אישי בני האדם, דהינו: ראובן, שמעון וכו', ואינו כולל החיות והעופות והדגים, שנכללו בשם בעלי חיים.



כט הסוג מתחלק לעליון או אמצעי, לרחוק וקרוב.



ל סוג העליון הוא מה שאין סוג אחר עליו, פרושו: שכולל יותר ממנו; האמצעי הוא שיש סוג כולל ממנו שלגביו יקרא סוג האמצעי – מין, ולגבי המין שתחתיו יקרא סוג.



לא סוג רחוק הוא – שרחוק מן המין, וקרוב – שקרוב לו.



פרושו: סוג הסוג הוא רחוק מן המין, כי יש מדרגה אחרת בינו למין.



דרך משל: התרנגל הוא מין ממיני העופות, עוף הוא סוג למיני העופות, בעלי חיים הוא סוג הסוג לתרנגל ונקרא סוג רחוק, ועוף נקרא סוג קרוב.




כללי הסוג:


1 הסוג גדול מכל מין ומין שתחתיו.



פרושו: כי הסוג הוא מה שכולל מינים הרבה.



2 הסוג אינו מתפרד ממיניו.



פרושו: כי אין הסוג אלא החק הכללי השוה
למיניו, ונמצא שאי אפשר לשום מין להיות בלא החק הזה.



3 מה שיקרה לסוג יקרה לכל מין.



4 כשינח סוג ינחו בהכרח מינים, ובהעדר הסוג נעדרים כלם.




כללי המין:


1 המין נולד מהגבל הסוג על ידי איזה הבדלים שבהם נבחן מין ממין אחר.



דרך משל: מסוג הבעלי חיים יולד מין האדם בחבר אליו הבדל הדבור, ונאמר: בעל חי מדבר.



2 המין מאחר בטבע אל סוגו.



3 כשינח מין בהכרח ינח הסוג, ובהעדר מין אחד אין העדר הסוג מכרח.



לב משיגי הכוללים שלשה: הבדל, סגלה ומקרה.



לג הבדל הוא ענין עצמיי שבו יבחנו זה מזה שנים שיש להם שתוף בסוג או במין. נמצא הסוג והמין מודיעים מעצמות הנמצא מה שישתף בו עם זולתו, וההבדל מודיע ממנו מה שיבדל מזולתו



דרך משל: האדם והבהמה משתפים בחיות, והבדל האדם מן הבהמה הוא הדבור. ונקרא האדם בעל חי מדבר, והבהמה – בעל חי בלתי מדבר.




כללי ההבדל:


ההבדל הוא ענין עצמי מיחד בסוג או במינו, ונמצא בו ברבו ובכל זמן.



דרך משל: הדבור הוא עצמי למין האדם שזולתו לא היה אדם, ונמצא ברב המין ובכל זמן.



לד הסגלה הוא הבדל בלתי עצמיי, דהינו שמודיע מהנמצא מה שנבחן בו מזולתו, אך אינו מעצמותו.



דרך משל: השחוק למין האדם, כי אינו נמצא אלא בו, אך אינו מעצמותו, כי אין היותו אדם תלוי בזה, שבלא זה היה אדם.




כללי הסגלה:


הסגלה מיחדת במין או בסוג, ונמצא ברבו ובכל זמן, ואינה עצמית בו.



לה המקרה הוא ענין בנמצא בלתי מיחד בו ובלתי עצמי לו.




כללי המקרה:


המקרה נמצא במעוט הסוג או מין, ולא בכל זמן, ואינו עצמי בו. שאר עניני המקרה נתבארו למעלה.




פרק רביעי


שלש פעלות השכל. השם המיחד והנרדף. משתף מחלט. משתף מתיחס: כולל, משאל, מעתק, מודע. שמות המשמשים להגיון. הסבה וכלליה. הפועל והתכלית: הפועל מצד עצמו ופועל במקרה, הפועל לבדו ובשתפות. הפועלים השקולים ובלתי שקולים, השתפות המכרח ובלתי מכרח. הסבה המעוררת והכליית, המולידה, המקימת, והמפסדת. הפעלה הטבעית והרצונית. הסבה הרחוקה
והסמוכה.



א עד הנה בארנו עסק ההגיון; עתה נבאר חלוקו למחלקותיו, והם שלשה: הראשון – באור השמות, השני – באור המאמרים, השליש – ההקשים.



פרושו: כי פעלות השכל שלשה. הראשון – השגת הנושאים המזדמנים לפניו כמו שמזדמנים.



דרך משל: האבן, העץ, הברזל, וכיוצא.



השני – חבר אל נושא מה יחיב בו או ישולל ממנו עד שיבנה מזה המאמר.



דרך משל: העץ הוא גדול – חיב הגדל אל העץ, הניר הזה אינו לבן – שלל הלבן מן הניר.



השלישי הוא – חבר מאמר אל מאמר והוליד מהם שלשה.



דרך משל: האדם הוא בעל חי; ראובן הוא אדם, אם כן הוא בעל חי. לפעלה הראשונה משתמש מן השמות, לשני – מן המאמרים, לשלישי – מן ההקשים.



פרושו: חבור המאמרים והולדת תולדתם.



ב השם הוא מורה על אחד מהעצמים או אחד מן המקרים ויתחלק לפי הוראתו ולפי ענינו.



לפי הוראתו חלקיו שלשה: מיחד, נרדף, משתף.



פרושו: כי יש מן השמות שיורו על ענין בדרך פשוט, ויש שיורו בדרך דמיון, ויש שיורו בדרך הסכמה, וכמה שאכתב לפנים. ומצד זה יבחנו השמות לפי הוראתן.



אמנם עוד יבחנו השמות מצד הענינים הנרמזים בם, וכמה שנכתב לפנים. והנה מצד ההוראה יתחלק לאלה השלשה: מיחד וכו'.



ג המיחד הוא – שהוא לבדו מורה על ענין אחד לבד; הנרדף הוא – שיש שמות רבים מורים על ענין אחד, כל אחד מהם נקרא נרדף.



משל המיחד – שם העצם, כגון: אברהם, משה, ירושלים.



שם היחס, כגון: עברי, מצרי, וכיוצא.



שם המספר: אחד, שנים.



משל הנרדף: לחם ופת.



ד המשתף הוא שם אחד שמורה על ענינים רבים ומתחלק לשנים: למשתף מחלט ומשתף מתיחס.



ה משתף מחלט הוא – שמורה על שני ענינים שאין ביניהם שום יחס ודמיון.



דרך משל: סף, שרוצה לומר – כלי, ורוצה לומר – מזוזה.



משתף מתיחס – שמורה על שני ענינים שיש
ביניהם איזה יחס ודמיון, ויתחלק לארבעה: כולל, משאל, מעתק, מודע.



ו הכולל הוא שם שיורה על ענינים רבים, כל אחד מהם ראוי להם זה השם, כמו שראוי לחברו בשוה, מצד היותם כלם ענפים משרש אחד, והינו המינים שתחת הסוג, והאישים שתחת המין.



דרך משל: ראובן, שמעון, לוי – כל אחד מהם יקרא אדם, מפני היותם אישים ממין האדם, ונקרא שם אדם – שם כולל.



ז המשאל הוא שם שיורה על ענין אחד בהוראה ראשונה, ועל ענין אחר בהוראה שניה, מפני שיש לו דמיון מה עם הענין הראשון.



פרושו: הוראה ראשונה נקראת מה שמשתמשים מהמלה בלשון על הרב, והוראה שנית – מה שמשתמשים ממנה לפעמים.



דרך משל: אש, הוראה ראשונה שלו היא על העצם השורף הידוע, ובהוראה שנית יורה על מי שהוא מהיר הרבה בתנועתו ואינו שוקט – נקראהו אש לדמיון שיש לו עם האש האמתי, שמתנועע במהירות ואינו שוקט.



ח המעתק הוא שם שיורה על שני ענינים בשוה מפני דמיון שביניהם, עד שלא נוכל לומר על שום אחד מהם היות הוראה שניה בו. פרושו: שכבר נהגו כמו כן בלשון שיורה על שני הענינים בשוה.



דרך משל: הגדר, כך יובן על הגדר הבניניי העשוי סביב השדות, כמו שיובן על באור השלם והציור האמתי אצל ההגיונים. וכן הם כל שמות הדקדוק וההגיון ושאר החכמות, שלקחו שמות לבאר משפטיהם מצד הדמיון אשר להם עם מה שתורינה המלות בהוראתן הראשונה.



ט המודע הוא שם נאמר על רבים בשוה וביחוד על אחד, להיות הענין ההוא חזק בו מהאחרים. והדבר מודע לכל, שהכונה בשם ההוא על ענין הפרטי ההוא.



דרך משל: הגבור סתם יאמר על שמשון, אף על פי ששם זה שיך לכל גבור, לפי שהפליג בגבורה; משורר נאמר על דוד, אף על פי שיש משוררים רבים, לפי שהפליג בשיר.



י השמות לפי הענינים הנרמזים בם יתחלקו לשנים, לדבוריים ולמודיים. הדבוריים הם המשמשים לדבור, להזכיר בם המדבר מה שבמחשבתו מן הענינים הנמצאים; הלמודיים הם המיחדים לחכמות או למלאכות שעל ידיהם מגיעים לתכלית המכון בחכמות או מלאכות ההם, והם כ"ב מינים, כמיני החכמות והמלאכות.



יא השמות המשמשים להגיון הם אחד ועשרים, ואלה הם: סבה ומסבב, נושא ומתחבר, כל וחלק, גזרה ונגזר, גדר ונגדר, בנין ונבנה, חלוק ונחלק, נערכים, בלתי שוים, הפכיים, עדות ומועד, סוג ומין.



פרושו: כי אלה הם השמות שבהם נגיע לתכלית המכון בהגיון, שהוא לדעת הדברים לאמתם בכל ההבחנות שיש להבחין בהם.



יב הסבה היא הדבר שמכחו נמצא המסבב.




כללי הסבה:


1 הסבה קודמת למסבבה תמיד לפחות קדימה טבעית.



פרושו, כי הקדימות הן שתים, קדימה זמנית וקדימה טבעית. הזמנית היא קדימה בזמן, והטבעית היא – שאף שיהיה הקודם הטבעי יחד בזמן עם מאחרו, הנה תשכל לו קדימה בשכל, שאם הוא לא היה נמצא לא היה מציאות למאחרו, וזאת היא הנמצאת תמיד לסבה לגבי מסבבה, אך ברב הדברים תקדם הסבה למסבבה גם בזמן.



דרך משל: זריחת השמש ואור היום הוים בזמן אחד. אמנם, בהיות שמציאות אור היום תלוי במציאות זריחת השמש, נקרא לה קודמת, ולאור היום – מאחר בטבע.



2 אין דבר נמצא בלא סבה שתמציאהו.



3 אין בסבות המשך לאין תכלית.



פרושו, כי הסבה העליונה הוא הבורא, יתברך שמו, אשר אין סבה למעלה ממנו.



4 אם תנח סבה בפועל ינח המסבב גם כן, אך בהסרתה לא יוסר אלא המסבב, העתיד, לא העבר.



פרושו: דרך משל, אש שחמם את הברזל, אף אם יכלה האש לא יסור החמום מהברזל, אך לא יולד ממנו חמום אחר.



ולפנים נבאר עוד שזהו בסבה הסמוכה לבד.



יג הסבה נחלקת לחיצונה ופנימית. החיצונה היא שחוץ לעצם המסבב. ותחלק גם כן לשנים, לפועל ותכלית.



יד הפועל הוא שעל ידו הנמצא הוה, ומיניו שנים: פועל מצד עצמו ופועל במקרה.



טו הפועל מצד עצמו הוא הפועל בטבעו או ברצונו, ויתחלק לעקר וטפל.



טז העקרי – שעקר תלית המסבב בו, ויתחלק לפועל לבדו ופועל בחברה או בשתפות.



דרך משל: עקר הנהגת העם במלך תחתיו השרים והשוטרים.



יז הפועל לבד שממציא המסבב לבדו מבלי שיהיה אחר שוה לו בהמצאה זאת.



פרושו: כי לא ירחיק הפועל לבדו הסבה הכליית, שנבאר לקמן בסיעתא דשמיא, שאינה משתוה לה בהמצאת המהבב, אלא תחתיה היא במדרגה, אך ישלל שיהיה אחר שוה לו בהמצאת המסבב במדרגה אחת.



יח הפועל בחברה הוא אשר יסיע אחר בהמצאת המסבב, בשווי אליו. ויכולים המשתפים להיות שקולים ובלתי שקולים.



יט השקולים הם שחלק כל אחד מהם שקול בהמצאת המסבב, והבלתי שקולים – שאין כל אחד מהם שקול. וזה וזה יכול שתפותם שיהיה מכרח או בלתי מכרח.



כ שתפות מכרח הוא כשאין אחד מהם לבדו יכול להמציא מסבבו, ובלתי מכרח – שיש כח באחד מהם להמציא מסבבו.



כא הסבה הטפלה היא שכחה בהמצאת המסבב אינו עקרי, ותחלק למעוררת וכליית.



כב המעוררת היא שמעוררת העקרי לשיפעל.



דרך משל: תאות הרוח היא המעוררת את הסוחר לטרח בסחורתו.



הכליי – שמשמשה לפועלת להמציא מסבבה.



דרך משל: הגרזן לחוצב.



כג עוד הפועלת מתחלקת לשלשה מינים: מולידה, מקימת ומפסדת.



כד המולידה היא שמחדשת וממציאה המסבב, המקימת – שמתמדת אותו, והמפסדת – שמבטלתו.



כה עוד מתחלקת הפועלת לטבעית ורצונית או בחיריית. הטבעית היא שפועלת מחמת טבעה בהכרח; הרצונית – שפועלת מחמת עצה ובחירה, מה שאינה מכרחת.



דרך משל: שרפת האש פעלה טבעית שאי אפשר לו זולתה; כתיבת האדם – רצונית.



כו עוד מתחלקת בכל שאר הסבות, – שנבאר בסיעתא דשמעיא – לרחוקה, קרובה וסמוכה. בין הרחוקה והמסבב – אמצעיות הרבה, בין הקרובה למסבב אחד, בין הסמוכה והמסבב ולא כלום.



דרך משל: אברהם הוא סבה רחוקה לראובן, יצחק – סבה קרובה, יעקב – סבה סמוכה.




כללי הסבה הסמוכה:


כשתנח הסבה הסמוכה בפועל, מכרח שימצא המסבב בפועל, מה שאין כן ברחוקה ולא בקרובה.



כז הסבה הפועלת במקרה היא, שאין המסבב נולד ממנה לא מטבע ולא מרצון, ותמצא בין בסבות הטבעיות בין בבחיריות.



כח פועלת במקרה בטבעיות היא שפועלת לא מצד טבעה אלא מצד מקרה שקרה לה.



משל: המקרית בטבעיות הניר הלבן מיגע הראיה מצד מקרה הלבן שבו.



כט המקרית בבחיריות היא שפועלת שלא בכונה או בשגגה.




פרק חמישי


התכלית העקרי וטפל. אחרון ואמצעי. כללי התכלית.



א עד הנה בארנו הסבה הפועלת, עתה נבאר התכליתית, והיא – שבעבורה סובב המסבב או נעשה הדבר; ויתחלק לעקרי וטפל. העקרי הוא הכונה הראשונה של הפועל, הטפל הוא הכונה אשר לו מלבד הראשונה, במדרגה שניה אליה.



ב עוד יתחלק לאחרון ואמצעי. האחרון כמשמעו – שדי לפועל בו, האמצעי – שהוא תכלית לדבר אחד, אך יהיה אמצעי להגיע עוד אל תכלית אחר שכון לו הפועל.



דרך משל: תכלית חכמת הרפואה הוא לדעת החלאים למיניהם בסבותיהם, אמנם התכלית האחרון הוא לרפא את החולים.




כללי הסבה התכליתית:


1 התכלית מניע את הפועל לפעל.



2 בדבר אחד יכולים למצא תכליות רבים.



3 התכליות משנים הפעלות.



פרושו, כי פעלה אחת נעשית מפועל אחד לתכלית אחד ומפועל אחר לתכלית אחר יחשבו לפעלות שונות, וכבר תוכל להיות אחד מהם טובה ואחד מהם רעה, אף על פי ששתיהן אחד, לפי שתכליותיהן שתים.



דרך משל: שנים מאריכין בתפלתן, אחד לשם שמים ואחד לגנב דעת הבריות שיאמינו לו; זה עושה מצוה רבה, וזה – אשם אשמה רבה.



4 התכלית קודם לאמצעיים שלו במחשבה, מה שאין כן במעשה.



פרושו, כי אין שום אדם חושב באמצעי אלא אם כן חשב בתחלה על התכלית, שבעבורו יצטרכו האמצעיים ההם; אך במעשה אי אפשר להגיע אל התכלית אלא אחר כל האמצעיים.



5 שהתכלית הוה, כלתה הפעלה שנעשית להגיע אליו. מי שרוצה באמת בתכלית, צריך שירצה באמצעיים.



פרושו, כי השגת התכלית בלי אמצעיים אי אפשר.




פרק ששי


החמר הרחוק והקרוב. כללי החמר. הצורה העצמית והמקרית. כללי הצורה.



א עד הנה נתבארה הסבה החיצונה, עתה נבאר הפנימית, הנכנסת במציאות המסובב עצמו, ומתחלק לשנים: חמר וצורה.



ב החמר הוא מה שממנו נעשה המסבב, ויתחלק לרחוק וקרוב. הרחוק הוא – מה שממנו נעשה המסבב בחברת חמר אחר קרוב ממנו; הקרוב – אותו שממנו נעשה המסבב בלא חמר באמצע.



משל: החמר הרחוק באדם – העפר, כי לא מעפר מיד נוצר הולד, אלא שראשית ענינו הוא עפר, אך חמר הקרוב הוא בשר ודם ושאר הרכבותיו.




כללי החמר:


החמר קודם לצורה בטבע.



פרושו, כי אי אפשר לצורה למצא אלא בחמר.



ג הצורה היא – מה שבו המסבב הוא מה שהוא, ותתחלק לעצמית ומדקדקת, ולמקרית או בלתי־מדקדקת, העצמית היא – מה שעושה המסבב מה שהוא באמתת ענינו ומבדילו משאר כל הנמצאים.



דרך משל: צורת האדם הוא הכח המדבר, שכולל השכל והרצון, שבזה הוא מה שנבדל בעצם.



ד הבלתי מדקדקת היא כלל איזה מקרים מיחדים לאיזה נמצא שנצירהו בהם, כשאין צורתו העצמית נודעת.



דרך משל שנאמר: הכלב הוא שיש לו כח הנבוח, ואין זה עקר ענינו של הכלב.




כללי הצורה:


1 הצורה נכבדת תמיד מהחמר.



פרושו, כי בה תלוי כל אמתת ענין הנמצא, מה שאין כן בחמר.



2 הצורה העצמית אינה משגת מהחוש.



3 פעלות הנמצא תלויות בצורה שלו.




פרק שביעי


מסבבי ארבע הסבות. כללי המסבב.



א עד הנה בארנו הסבה, עתה נבאר המסבב, והוא מה שנולד מכח הסבה.



ב לכל ארבע הסבות יש מסבב. מסבב הפועלת הוא הפעול, מסבב התכליתית הוא הנגזר, מסבב הצוריית הוא המציר, מסבב החמרית הוא החמר.




כללי המסבב:


1 המסבב לא יהיה לו כח יותר מסבתו.



פרושו, כי אין המסבב אלא מה שנולד מן הסבה, והסבה אינה יכולה להוליד מה שאין בה, אם כן אי אפשר שיהיה במסבב מה שלא ימצא בסבתו.



2 כמהות הסבה כך מהות המסבב.



פרושו: זה לא יובן אלא בסבות הטבעיות, עקריות ומיחדות, ובמסבב שיוכל לקבל מהות סבתו.



3 הדבר שבעבורו – אחר הוא מה שהוא, כל שכן שהוא עצמו יהיה כן.



דרך משל: אם הספרים הנחמדים בעבור החכמה הנחקקת בהם, כל שכן שתהיה נחמדת החכמה עצמה.





פרק שמיני



הנושא והעסק. הנושא המחלט והמגבל. מיחד ובלתי מיחד.



א הנושא הוא הדבר שיתחבר אליו מה, ויתחלק לנושא ועסק. הנושא הוא שיקבל בו, או עליו, מה.



דרך משל: האש לחם.



עסק – שעליו יעסק עוסק.



דרך משל: המראה – עסק לראות.



ב הנושא יתחלק למחלט ומגבל. המחלט הוא שיתחבר לו מתחבר בלי שום גבול ותנאי.



דרך משל: האש שמתחבר לו החם בהחלט.



המגבל – שיתחבר לו המתחבר לפי ענין אחד או הבחנה אחד.



דרך משל: הכושי נושא ללבן לא בבחינת כלו, אלא בבחינת אחד מחלקיו, דהינו השנים.



ג עוד מתחלק הנושא למיחד או בלתי מיחד.



המיחד הוא שמתיחד למקרהו, שלא ימצאו זה בלא זה.



דרך משל: החם והאש לא ימצאו זה בלי זה.



הבלתי מיחד הוא שאינו מיחד עם מקרהו, אלא ימצא המקרה ההוא גם בזולתו.



דרך משל: הבעל חי והיות נראה, כי כל בעל חי נראה, אך יש נראה שאינו בעל חי.




פרק תשיעי


המתחבר, תוכיי ונסמך. הנצב והמהלך.
הקודם והנמשך. הנשוא העצמי והמקרי בכח
ובפעל. כללי המתחבר.



א המתחבר הוא מה שמתחבר אל נושא, ומתחלק לתוכיי ונסמך.



ב התוכיי הוא שמתחבר בתוך נושא ולא יוכל להיות בלתו, ומתחלק למיחד ובלתי מיחד.



המיחד הוא שלא ימצא אלא בנושאים ממין אחד, ויתחלק לשלם ובלתי שלם.



ג המיחד השלם הוא הנמצא בכל נושאו ובכל זמן, ולא בזולתו.



דרך משל: ההרגש לבעל חי.



ד הבלתי שלם הוא הנמצא בנושא אחד ביחוד.



פרושו: לא בזולתו, אך לא בכלו, או לא בכל עת.



דרך משל: השחוק הוא מיחד לאדם, כי לא נמצא לזולתו, אך אינו באדם בכל עת.



ה הבלתי מיחד הוא שימצא לנושאים ממינים שונים.



דרך משל: ההעתק ממקום שימצא לאדם וימצא גם כן לבעלי חיים וגם לדוממים.



ו הנסמך מתחלק לנצב ומהלך.



הנצב – או חונה על הנושא עצמו, או נמצא יחד עמו, או סובב ומגביל אותו.



דרך משל: הלבוש חונה על הגוף; עם לדת משה נמצא יחד מלוי הבית אורה; הזמן מגביל הפעלה שנעשית ביום פלוני בשעה פלונית.



המהלך מקדים לנושא, או בא אחריו, על כן יתחלק לקודם ונמשך.



דרך משל: האביב קודם לקיץ, והאסיף בא אחריו.



ז עוד יתחלק המתחבר או הנשוא לעצמי ומקרי.



ח העצמי הוא מיחד לנושא לפי צורתו העצמית ונמצא בו על הרב; המקרי הוא – שאינו מיחד לו ואינו נמצא בו אלא במעוטו.



משל העצמי: החם לאש.



משל המקרי: הלבן לבגד.



ט עוד מציאות הנשוא בנושא יתחלק לשנים, האחד בכח והשני בפעל.



י המציאות בכח הוא כל זמן שהנשוא בנושא בהכנה לבד, ואינו במעשה; בפעל – כשהגיע למעשה.



משל הכח: האדם יש בכחו להיותו כותב אף בשעה שאינו כותב; ובשעה שהוא כותב נקרא: כותב בפעל.



יא הכח מתחלק לרחוק וקרוב.



הרחוק הוא שחסרות לו מדרגות רבות להיות נמצא בפעל; הקרוב הוא – שאין חסר לו כי אם מדרגת צאתו לפעל.




כללי המתחבר:


1 המקרה אשר הוא מיחד למין אחד אי אפשר שיתיחס למין אחר בלתי דומה לו.



דרך משל: הדעה מיחדת למין האדם, לא תתיחס לאבנים.



2 המקרה המיחד השלם לא יפרד מנושאו אפילו רגע אחד.



3 אי אפשר לציר נושא עם שלילת המקרה המיחד השלם שלו.



4 המתחבר יאמר בנושא בחבור, לא בהחלט.



פרושו, כי המתחבר שיאמר היותו נשוא בנושאו, יובן בו היותו אחד מן המקרים מתדבק בנושא עד שיתאר נושאו בו, והוא הנקרא למדקדקים: שם תאר, כגון – חכם, גבור; אך המקרה בהחלט הוא שקראוהו המדקדקים: שם דבר, שאין הנושא מתאר במקרה, כגון – חכמה, גבורה.




פרק עשירי


הכל עצמי והמקריי מרכב ובנוי. המתדמה
ובלתי מתדמה. כללי הכל. החלק וכלליו.





א כל הוא מה שמחבר מחלקים שמהם נבנה, ויתחלק לכל מצד עצמו וכל מקריי.



ב כל מצד עצמו הוא מה שיש בו חלקים ממש שבונים אותו, ויתחלק למרכב, או עצמי, ובנוי.



ג המרכב או עצמי הו שחלקיו עצמיים בו, דהינו חמר וצורה.



פרושו: כל נמצא, שהוא מרכב מחמר וצורה, בבחינת
היותו הרכבת שני אלה, נקראו כל עצמי.



ד הבנוי הוא – שיש חלקים בניניים שמחבורם הוא נבנה, ויתחלק למתדמה ובלתי מתדמה.



ה המתדמה הוא – שכל חלק ממנו מתדמה לכל בשם ובטבע.



דרך משל: האש.



הבלתי מתדמה הוא – שאין כל חלק ממנו מתדמה אל הכל בשם ובטבע.



דרך משל: האדם או הבית שאין כל חלק נקרא אדם או בית.



ו הכל המקריי – שאינו כל עצמי אלא בדרך מקרה.



דרך משל: הנושא הנחלק בנשואיו.




כללי הכל:


1 יש הפרש בין הכל לחלקיו, ואפילו לכלם ביחד בהיותם חלקים.



פרושו, כי בהיות החלקים מתחברים יחד ועושים כל מחבר מכלם, נעשה מזה מציאות שאינו נמצא כלל, אפילו כשהיו כלם יחד אך בלתי מתחברים.



דרך משל: אם תסדר כל איברי הבהמה זה אצל זה, לא יקראו בהמה, אלא חלקי בהמה.



2 הכל לגבי חלקיו הוא יותר שלם, והחלקים לגבי הכל יותר חסרים.



3 כשינח הכל, ינחו החלקים בהכרח; אך בשלל הכל, לא תכרח שלילת החלקים.



ז החלק הוא מה שממנו יבנה הכל בחברת שנים או יותר, וחלוקיו כחלוקי הכל.




כללי החלק:


1 כל חלק לגבי הכל הוא חסר.



2 לא כל מה שיש לכל יש לכל חלק.



3 מה שיש לחלק מצד עצמו יש לכל מצד אותו החלק שבו.




פרק אחד־עשר


הגזרה והנגזר וכלליהם. הבנין וכלליו.





א הגזרה היא פרוש המלה ומקורה.



ב גזרות המלות נקחות מן הסבות, מן המסבבים, מן הנושאים, ומן המתחברים, ומן ההפכיים.



דרך משל: אדם מן האדמה; נח מן המנוחה.



ג נגזר הוא הנבנה לפי הגזרה.




כללי הגזרה:




לא כל המלות יבקש להם גזרה.



פרושו, כי יש מלות ראשונות והן שאינן נגזרות ממלה אחרת.



דרך משל: אש, מים, לחם.



ד הבנין הוא מה שנבנית המלה על יסוד ענינה הראשון.



דרך משל: שם דבר, שם התאר ומקור – כלם נבנים על יסוד הפעל, דהינו זכרון, זכרן, זכור – כלם מיני בנין על היסוד זכר.



ה המלות הנבנות מתחלקות לדבקות ומחלטות.



ו הדבקות הם שמורות על צורה אחת בנושא, והינו התאר.



דרך משל: חכם, נבון, וכיוצא.



והמחלטות – שמורות על ענין אחד בלבד, בלי שיזכר עמו נושאו.



דרך משל: חכמה, תבונה.




כללי הבנין:


1 כשינחו אחד מדרכי הבנין, ינחו האחרים.



2 מה ששיך לאחד מדרכי הבנין, שיך לכלם.



דרך משל: אם החסד נחמד, החסיד יהיה נחמד.




פרק שנים־עשר


הגדר, הסוג וההבדל. חיובי הגדר. כללי הגדר. החלוק, הנחלק וכלליהם.



א גדר הוא באור שלם של הדבר הנגדר.



ב בגדר יש להבחין החלקים, החיוב והמין.



ג חלקי הגדר שנים: סוג והבדל; בסוג משתוה הנגדר לזולתו, ובהבדל – נבחן מכל זולתו.



דרך משל: גדר האדם – בעל חי מדבר; בעל חי – סוג שבו משתוה עם הבלתי מדברים, מדבר – הוא ההבדל שנבדל בו מהם.



ד חיובי הגדר שנים. האחד, שמלותיו תהיינה ראויות ומבארות; השני, שהגדר יהיה למדת הנגדר, שלא יאמר פחות ממה שהוא ולא יותר ממה שהוא.



פרושו, שלא יכנס בו זולתו ולא יחסר ממנו.



דרך משל: אם נגדר האדם: בעל חי ההולך על שתי רגליו, הנה יכנסו בזה העופות, או אם נגדר הנפש: הדבר הרוצה והמשכיל, הנה נשאר חלק אחד מן הנפש שלא נזכר בזה שהוא הזכרון.



ה מיני הגדר שנים, שלם ובלתי שלם.



השלם הוא הנבנה מסוג. והבדל הבלתי שלם הוא, שמבאר הנגדר מצד מה שאינו עקר בו, כגון: המסבב, החלקים, החברה, וכיוצא.



דרך משל: אם נגדר היין: המשקה המשכר, או אם נגדר התמר: האילן אשר בו לולבים וחריות ותמרים, או אם נגדר הלהבה: הדבר אשר העשן קודם לו.




כללי הגדר:


1 למה שיקים או ישולל הגדר, יקים או ישולל הנגדר; וכן להפך.



דרך משל: במי שנאמר היותו בעל חי מדבר, נאמר היותו אדם.



2 מה ששיך או לא שיך בגדר, שיך או לא שיך בנגדר.



דרך משל: מה שנאמר בבעל חי מדבר, נאמר
באדם.



ו חלוק הוא באר את הכל והבחינו בחלקיו, ויתחלק לעקרי ובלתי עקרי.



ז העקרי הוא התחלק הכל בחלקים עקרים, והבלתי עקרי – לחלקים בלתי עקרים, והינו הכל מצד עצמו ובמקרה הנ"ל.



ח חיובי החלוק העקרי שנים: ראשון, שלא יפחתו ולא יוסיפו החלקים על המתחלק; שני, שיהיו החלקים מתדמים עם הכל ובלתי מתדמים ביניהם.



פרושו: אדם ובהמה הם חלקי המרגיש בלתי מתדמים, אך אדם ובעל חי אינם בלתי מתדמים, כי האדם הוא בעל חי גם כן.




כללי החלוק:


1 החלוק צריך שיהיה לחלקים קרובים.



פרושו, שלא תחלק הסוג לאישים שיש כמה מינים בין הסוג וביניהם, אלא למינים שבאים מיד אחריו בהדרגה.



2 החלוק צריך שיהיה למעט החלקים כל מה שאפשר.



ט הנחלק – הבחנותיו כהבחנות החלוק.




כללי הנחלק:


1 מה שנרצה לחלק צריך שיוסר ממנו תחלה כל הספקות ושתופי הלשון.



2 מה שנחלק כהגן מכרח שיש לו חלקים.




פרק שלשה־עשר


הנערכים. השוים וכלליהם. הדומים וכלליהם.



א הנערכים מתדמים או בסוג, או במין, או במקרים. בסוג מתדמים המינים, במין – האישים, במקרים – מי שיש להם מהות אחת או כמות אחת, ומתחלקים לשוים ודומים.



ב השוים הם שמשתוים בכמות איכותם.



דרך משל, אם נאמר: כל כך נאהב החסד כמו המשפט, הכונה בזה שכל כך טעם יש בחסד שיהיה נאהב כמו שיש במשפט, ונמצאו החסד והמשפט שוים בכמות איכות זה שבהם, דהינו היות נאהב.




כללי השוים:


1 מה שנופל באחד מן השוים נופל בחברו.



פרושו: זה צריך שיובן במה שנופל באחד מהם מצד הבחנה שיש בו, שבה הוא משתוה לחברו.



דרך משל, המשפט: כחסד להיותו נאהב יצוו עליו השלמים, וזה כי צווי השלמים עליו תלוי בהיותו נאהב. אמנם, אם תאמר: לחסד צריך רך לב, – לא תגזר מפני זה שלמשפט צריך, כי אין זה תלוי במה שהם שוים, שהוא היות נאהב, אלא במה שיש לחסד בפרט לפי ענינו.



2 מה ששיך בו אחד מן השוים, גם חברו יהיה שיך בו.



דרך משל: בלב דורש הטוב ינוח החסד, אם כן גם המשפט.



3 שנים שמשתוים אל שלישי, משתוים ביניהם.



ג הדומים הם או דומים באיכות, או בפעלה והפעל.



ד הדמיון הוא פשוט או מרכב; הפשוט – בין שנים, המרכב – בין ארבעה.



דרך משל: הפשוט – האדם והעשב דומים בחלשה, ואין כאן אלא שני נושאים; המרכב – השר בעמו כחובל באניתו, והינו לענין ההשקפה וההנהגה, ואין הדמיון משתלם אלא בארבעה נושאים: שר וחובל, עם ואניה.




כללי הדומים:


1 כל שנים דומים צריך שיהיו גם כן בלתי
דומים.



פרושו, כי הדמיון אינו היותם אחד, אלא היותם שנים, שיהיה דמיון ביניהם. אם כן מכרח הוא שיבדלו באיזה הבדל, ויתדמו אחר כך באיזה דמיון.



דרך משל, אם תאמר: אדם דומה לעשב השדה – לא מפני זה תגזר אם כן צומח מן העפר, כי אינו אלא דומה לעשב באיזה ענינים, אך לא בכל.



2 מה שנופל באחד מן הדומים בבחינת מה
שמתדמה, נופל גם בחברו.



דרך משל: הצנורות הדקים ומבואות ההשכלה בילדים הם שוים; כמו שאלה לא יוכלו לכנס בהם מים רבים בבת אחת, כך אלה לא יוכלו לכנס בהם משכלות רבות בבת אחת.




פרק ארבעה־עשר


הבלתי שוים, המשנים, הנערכים, היתרים, והפחותים. כלליהם. המבדלים וכלליהם. המחלטים.



א הבלתי שוים הם אותם, שמה שיש באחד אינו בחברו, ונחלקים למשנים והפכיים.



ב המשנים הם המתפרשים אחד מחברו בלא התנגדות חזק, ונחלקים לנערכים ומחלטים.



ג הנערכים הם שיש הפרש בערכם זה לזה, ונחלקים לחלוקים ומבדלים.



ד החלוקים הם שחלוקים בכמות איכותם, והם יתרים או פחותים.




כללי היתרים:


1 מי שיפל בו היתר, יפל בו הפחות.



דרך משל: אם האדון, ברוך הוא, בורא יש מאין, כל שכן שיכול לקים את היש.



2 מה שלא יפל ביתר, לא יפל בפחות בשמירת היחס.



פרושו, נאמר דרך משל: בקדושיו לא יאמין נגזר מזה – כל שכן בבני האדם. ופה נשמר היחס שבין לבני אדם בין לקדושים, מה שנקים יהיה חסרון האמנתו, יתברך בהם.




כללי הפחות:


1 מי שלא יפל בו פחות, לא יפל בו יתר.



2 מה שמחיב בפחות, כל שכן ביתר.



ה עוד צריך להבחין בין היות הדבר פחות או יתר ובין היותו יותר אפשרי, או לא כל כך אפשרי.



פרושו, אם נאמר: יתר הוא המציא דבר חדש שלא ידעוהו הראשונים – מבאר יפה מה שידעוהו הראשונים. נמצא שהחדוש יתר והבאור פחות. אך לא תגזר מזה שהחדוש יותר אפשרי, לפי שהוא יתר והבאור לא כל כך, לפי שכל פחות בעצמו הוא יותר אפשרי, והחדוש שהוא יתר בעצמו אינו כל כך אפשרי.



ו המבדלים הם הנערכים המתפרשים זה מזה באיכותם ובפעלה והפעל.



דרך משל, אם נאמר: מצרים אינה כשכם. האדם אינו כחומה.




כללי המבדלים:


מה שנופל באחד מהם, אינו נופל בחברו בבחינת מה שהוא מבדל ממנו.



ז המחלטים הם מה שנשלל מן איזה נושא פרטי בלא ערך.



דרך משל: איזה אדם אינו לבן.




פרק חמשה־עשר


ההפכיים. כלליהם. הנגדיים וכלליהם. המעדירים וכלליהם. הנבחנים. המתנגדים וכלליהם. המצטרפים וכלליהם.





א ההפכיים הם שמתפרשים זה מזה בהתנגדות חזק שאי אפשר ליחדם.



דרך משל: שחרות ולבן.



ב מה שיש להבחין בהפכיים הוא הסגלה והמין.



ג סגלת ההפכיים שלא ימצאו בנושא אחד, בבחינה אחת, בחלק אחד, בזמן אחד.



פרושו, כי בחסרון אחד מאלה התנאים יוכלו
למצא.



דרך משל: יוכל אדם להיות לבן לגבי מי שהוא שחור ממנו, ולהיות שחור לגבי מי שלבן ממנו, וזהו בבחינות שונות; עוד יוכל אדם להיות שחור דרך משל בעורו ולבן בשניו, וזהו בחלקים שונים; עוד יוכל להיות שחור בזמן אחד ולבן בזמן אחר, וזהו בזמנים שונים.




כללי ההפכיים:


1 במה שיקים אחד מן ההפכיים, ישולל חברו.



2 במה שישולל אחד מן ההפכיים, אינו מכרח שיקים חברו אם לא יהיו הפכיים בלתי מתמצעים.



דרך משל, אם נאמר: זה הדף אינו לבן, – לא יחיב היותו שחור, כי יכול להיותו ירק. אך אם תאמר: עכשו אינו יום – מכרח שיהיה לילה, כי אין אמצע ביניהם.



3 ההפכיות צריך שיבחן לפי ההבדל, לא לפי השתוף.



דרך משל, אם נאמר: האדם מרגיש, – לא נגזר אם כן: הבעל חי אינו מרגיש, כי ההרגש משתף לזה ולזה; אך אם נאמר: האדם ממציא מלאכות, – נוכל לגזר מזה אם כן: הבעל חי אינו ממציא, כי זה דבר תלוי בשכל, שהוא הבדלו של האדם.



ד מיני ההפכיים חמשה: נגדיים, מעדירים או שוללים, נבחנים, מתנגדים, מצטרפים.



ה הנגדיים הם שאחד מקים ואחד שולל.



דרך משל: הולך, לא הולך.




כללי הנגדיים:


1 הנגדיים אין להם אמצעי.



פרושו, כי אין בין שלילה לקיום אמצעי.



2 בהניח אחד מן הנגדיים, בהכרח ישולל
השני.



3 הנשוא של המאמר הנגדיי לא יתכן עם נושאו לעולם.



דרך משל, יהיה המאמר: אדם אינו לא אדם אדם ולא אדם, – אי אפשר להם להתחבר בשום פנים.



ו המעדירים הם המורים על קנין והעדרו, ויתחלקו לגמורים ובלתי גמורים.



ז הגמורים – המעדירים אפילו הכח.



דרך משל: העורון במי שנקרו שתי עיניו.



ח הבלתי גמורים הם שמעדירים פועל הקנין, אך הכח נשאר בנושא.



דרך משל: השנה מעדרת היקיצה בפועל, אך
הכח נשאר בפועל שיעור.




כללי ההעדר:


1 הקנין טוב מן ההעדר.



2 הקנין וההעדר סובבים על נושא אחד.



3 מי ששיך בו הקנין, שיך בו ההעדר, ומי שאין הקנין שיך בו – אין ההעדר שיך בו.



דרך משל: אדם ששיך בו הראיה, שיך בו העורון; הכתל שאין שיך בו הראיה, אין שיך בו העורון.



4 כשינח אחד מהם, ישולל חברו בהכרח.



ט הנבחנים הם המינים החלוקים שתחת סוג אחד, או אישים תחת מין אחד.



י המתנגדים הם שבאיכותם או בפעלתם
מתנגדים זה לזה.



דרך משל: החם והקר, החם והקר.



יא המתנגדים מתחלקים למתמצעים ולא מתמצעים. המתמצעים – שיש ביניהם אמצעי, הלא־מתמצעים – שאין ביניהם אמצעי.



דרך משל: החם והקר יש ביניהם הפושר, אך היום והלילה – אין ביניהם אמצע.




כללי המתנגדים:


1 אם מתנגד אחד ינצח לגמרי, יבטל את חברו לגמרי.



דרך משל: אם החם ינצח לגמרי, יבטל הקר לגמרי.



2 המתנגדים – שניהם מקימים ולא שוללים.



פרושו, כי אם תאמר: לא חם אינו מתנגד ללא קר, – שכבר יכול להיות לא חם ולא קר, אך חם וקר אי אפשר להיות.



3 המתנגדים – סבותיהם ומסבביהם, סגלותיהם ונושאיהם כלם מתנגדים.



יב המצטרפים הם המתיחסים שאי אפשר לאחד להיות בלא חברו, והם הפכיים זה לזה.



דרך משל: האב הפך הבן, והבן הפך האב.




כללי המצטרפים:


1 ידיעת המצטרפים אחד, כי אין אחד בלא חברו.



2 המצטרפים בבחינת הצטרפם הם כמו סבה זה לזה.



3 בהעדר אחד יעדר חברו.



4 במה שיקים האחד ישולל חברו.




פרק ששה־עשר


העדות והמועד. כללי העדות.



א עדות ומועד הוא קיום דבר מחוץ ממנו, ויתחלק לאלקי ואנושי.



ב האלקי – שדברי האל, יתברך, מקימים אותו.



ג האנושי – שאדם מקימו, ויתחלק למרבה ומיחד. המרבה – שהרבה מעידים עליו, המיחד – שאחד מעיד עליו.




כללי העדות:


כעד כך כח העדות.



פרושו: כערך העד וחשיבותו, כך כח העדות
שלו לשנאמין בה.




פרק שבעה־עשר


המאמר הפשוט והמרכב. הנושא והנשוא. הקשר. המאמר הכללי, החלקיי והאישיי. המחיב והשולל, הסתמיי והתנאיי. הממעט, המוציא והמגביל. האמתי והכוזב. המכרח, האפשרי, המדקדק ובלתי מדקדק.



א המאמר הוא חבור דברים, יקים בו דבר בדבר, או ישולל דבר מדבר.



דרך משל: הלחם הוא לבן, – קים הלבן בלחם; הלחם אינו שחור, – שלל השחרות ממנו.



ב המאמר יתחלק לפשוט ומרכב.



ג הפשוט הוא המאמר שיקים או ישלל דבר מה. וארבע הבחנות יש להבחין בו, והם: החלקים, הקשר, המין והמקרים.



ד חלקי המאמרים – נושא ונשוא.



ה הנושא הוא שיקים בו הדבר המקים, או ישולל המשולל.



ו הנשוא הוא אשר יקים או ישולל בנושא.



דרך משל: הלחם הוא לבן. לחם – נושא, לבן – נשוא.



ז הקשר הוא מה שיקשר הנשוא בנושא, ויוכל להיות מפרש, ויוכל להיות נעלם.



המפרש, שתהיה מלת הוא או מה שיורה עליה בין הנושא והנשוא, והנעלם – שיהיה הנשוא פועל.



משל המפרש: הלחם הוא לבן; משל הנעלם: ראובן אכל, – יובן בו, ראובן פעל פעלת האכילה.



ח המין, בו יבחן המאמר לפי הכמות ולפי האיכות. לפי הכמות יהיו בו שלשה מינים: כללי, חלקיי ואישיי.



ט הכללי הוא, שנושאו כולל כל שמענינו, ויאמר הנשוא בכלם.



דרך משל: כל בעל חי מרגיש, הנושא כולל כל מי שיש בו ענין החיות, ויאמר הנשוא שהוא מרגיש בכלם.



י החלקיי הוא, שנושאו כולל קצת ממה שמענינו שבהם יאמר הנשוא.



דרך משל: קצת בעלי חיים מדברים.



יא האישיי, שנושאו איש.



דרך משל: ירושלים היא עיר יפה.



יב לפי האיכות יהיו מיני המאמר שנים: מחיב או שולל. המחיב הוא שיחיב הנשוא לנושא, השולל ישללהו ממנו.



יג כלל המאמרים מתחלק לשני מינים: סתמיי ותנאיי.



יד סתמיי הוא, שיחיב או ישלל בלי שום תנאי; תנאיי – שיהיה תנאי עם החיוב או השלילה, ויתחלק לראשון ושני.



טו התנאיי הראשון הוא, שיהיה בו אחד מארבעה, והם: הכרח, מניעה, אפשרות, שקול.



דרך משל: הכרח – האש מכרח שישרף, מניעה – החלק נמנע שיהיה ככל, אפשרות – האדם אפשר שיחיה הרבה, שקול – האדם שקול לשישב או לא ישב.



טז התנאיי השני יתחלק לשלשה מינים: תנאיי ממעט, תנאיי מוציא, תנאיי מגביל.



ממעט הוא, שממעט מהנושא או הנשוא כל זולתם. ונעשה במלת בלבד, או לבדו, וכיוצא בהם. מוציא הוא, שמוציא מן הנושא או מן הנשוא מה, וזה במלת חוץ וכיוצא בו. מגביל הוא, שמגביל הנשוא בנושא באיזה בחינה, ונעשה במלת לפי, או בערך, או לגבי, וכיוצא.



משל הממעט: האדם לבדו מדבר. מוציא: כל שתיקה טובה חוץ מדברי תורה.



משל המגביל: האדם הוא שפל בערך המלאכים.



יז המאמר יוכל להיות אמתי או כוזב.



האמתי הוא, שיגיד הדבר כמות שהוא, כוזב – שיגיד כמות שאינו. ובשניהם יוכל להיות מכרח או אפשרי, מדקדק או לא מדקדק.



יח המכרח הוא שיהיה אמת שאי אפשר להיות כזב, או כזב שאי אפשר להיות אמת.



דרך משל, אם תאמר: החי מכרח שירגיש.



יט האפשרי שהוא אמת ויכול להיות שקר, או להפך.



דרך משל: האדם אפשר שיחיה הרבה.



כ מדקדק – מאמר שיורה במלותיו כפי הוראתם בדקדוק, ולא מדקדק הוא – שיורה במלותיו שלא כפי הוראתם בדקדוק.



דרך משל, אם תאמר על גבור אחד: זה האיש הוא אריה, – לא תבין אריה ממש, אלא לבו כלב אריה.




פרק שמונה־עשר


החלוף הפשוט, המקרי וההפכי. כללי החלוף. הנגוד, תנאי הנגוד, מיניו וכלליו.



א שנוי המאמר שנים: האחד חלוף והאחר נגוד.



חלוף המאמר הוא שום הנושא במקום הנשוא והנשוא במקום הנושא, ויהיה המאמר אמתי. ויש בו שלשה מינים: פשוטי, מקרי והפכיי.



ב הפשוט הוא חלוף הנושא בנשוא ונשמר הכמות והאיכות.



פרושו, שנשאר מחיב אם היה מחיב, או שולל אם היה שולל. וכן בכמות.



דרך משל: כל אדם הוא בעל חי מדבר; כל בעל חי מדבר הוא אדם.



ג מקרי שישמר האיכות ולא הכמות.



דרך משל: כל מדבר הוא חי; איזה חי הוא מדבר. כי הראשון מאמר כללי, והשני – חלקיי.



ד הפכיי – שישמר הכמות ולא האיכות.



דרך משל: כל מדבר הוא בעל חי; כל שאינו בעל חי אינו מדבר.




כללי החלוף:


1 חלוף הכללי המחיב – חלקיי מחיב וכללי
שולל.



2 חלוף החלקיי המחיב – חלקיי מחיב.



3 חלוף הכללי השולל – כללי שולל.



4 החלקי שולל אין חלוף מכרח לו.



דרך משל: כל אדם חי; איזה חי אדם; כל שאינו חי אינו אדם.



איזה אדם חי; איזה חי אדם.



אין שום אדם אבן; אין שום אבן אדם.



איזה אדם אינו חכם, – אין חלופו מכרח, כי אם ההפכיי.



ה הנגוד הוא מאמר נגדיי למאמר.



פרושו, שהאחד יקים והאחד ישלל דבר אחד
בנושא אחד.



ו הבחנות הנגוד שתים: התנאים והמין.



ז תנאי הנגוד שלשה:



1 המאמרים הנגדיים צריך שיהיה נושאי שניהם ונשואיהם אחד.



דרך משל: אדם הוא בעל חי; אדם אינו בעל חי.



2 צריך שיובנו בנושא אחד, בבחינה אחת, במקום אחד, בזמן אחד.



דרך משל: יצחק היו לו בנים; יצחק לא היו לו בנים, – אינם נגדיים, כי יובנו בשני זמנים, קדם תפלתו ואחר תפלתו. וכן: הזרעים צומחים על ידי המטר; הצמחים אינם צומחים על ידי המטר, – יובנו בכל העולם ובמצרים.



3 הנגדיים צריך שיובנו בהבנה פשוטה בלי שום שתוף.



דרך משל: סרטן הוא בעל חי; סרטן אינו בעל חי, – יובן הדג סרטן בראשון והמזל בשני.



ה מיני הנגדיים שנים, והם: נגוד גמור ובלתי גמור.



הגמור הוא, שבהכרח אחד מהם שקר ואחד מהם אמת. ומתחלק לשנים: ראשון ושני.



ו הראשון הוא נגוד בין כללי ופרטי, אחד מחיב ואחד שולל; השני – בין שני אישים.



משל, הראשון – כל אדם לבן; איזה אדם אינו לבן. השני – ראובן לבן; ראובן אינו לבן.




כללי הנגוד הגמור:


שני נגדיים גמורים אי־אפשר להיות לא שניהם שקר ולא שניהם אמת.



הבלתי גמור הוא נגוד בין שני כללים.



דרך משל: כל אדם הוא צדיק; שום אדם אינו צדיק.




כללי הבלתי גמור:


שני נגדיים בלתי גמורים אי־אפשר להיות אמת ויכולים להיות שקר.




פרק תשעה־עשר


המאמר התנאיי, המחבר, המחלק, המבדיל והמתיחס.



א המאמר המרכב הוא שענינו מרכב, ויתחלק לחמשה מינים: תנאיי, מחבר, מחלק, מבדיל, מתיחס.



ב חלקי התנאיי שנים: קודם ונמשך; החלק שבו התנאי – קודם, השני – נמשך.



דרך משל, מאמר תנאיי הוא: אם תיגע בלמודים תתחכם ודאי. אם תיגע בלמודים – הוא הקודם, תתחכם, ודאי – הוא הנמשך.



ג חיובי התנאי שנים:



1 שכל הקיום או השלילה יהיה תלוי בתנאי.



דרך משל, המאמר שזכרנו: אם תיגע וכו' אינו מקים שתיגע בלמודים וגם לא שתתחכם ודאי, אלא מניח הנמשך בהנחת הקודם, דהינו: שאם תיגע בלמודים ימשך מזה שתתחכם ודאי.



2 שיהיה אמת, ולא מצד החלקים בפני עצמם, אלא מצד קשרם התנאיי.



דרך משל, אם תאמר: אם האדם יש לו שתי רגלים, הוא מדבר, – הנה שני החלקים כל אחד בפני עצמו אמת, אך קשרם שקר, כי לא ימשך מהיות לו שתי רגלים שידבר. ואם תאמר: אם הכתל יש לו עינים, ודאי יראה, – הנה שני החלקים שקר ומאמרך אמת, כי בהניח שיהיה לו עינים ימשך שיראה.



ד המחבר הוא שיתחברו חלקיו בקשרים אלה במלות: בעוד, אז, לא בלבד, אלא אף.



דרך משל: לא על המדרש בלבד נצטוינו, אלא אף על המעשה.



ה קיום ושלילת המחבר תלוי בקשר, אך האמת – בכל חלק מן החלקים.



פרושו: להיות המאמר שזכרנו אמתי צריך שיהיה אמת, שנצטוינו על המדרש ונצטוינו גם על המעשה גם כן.



ו המחלק, קשרו: מלת או, ואמתה בהכרח החלוק.



דרך משל: עתה הוא יום או לילה.



ז המבדיל הוא שמבדיל ענינו, וקשרו: לא, אלא, אף על פי.



דרך משל: אף על פי שאנו בגלות ארך כזה, מחזיקים בתורתנו. לא עבדות היא התורה, אלא חרות.



ח המיחס, שיתיחסו חלקיו זה לזה, וקשריו: כמו – כן, וכיוצא.



דרך משל: כמו המלך כן העם; מקום הזהב שם הכבוד.




פרק עשרים


ההקש וכח הולדתו. ההקש השלם. הקדמה גדולה, קטנה ותולדה. הבלתי שלם, פשוט ומרכב. ההקש התנאיי. המחלק.





א ההקש הוא הרכבת שתי הקדמות מאמתות והוליד מהם תולדה אמתית.



פרושו, ההקש הוא הפעלה השלישית שהשכל פועל והוא התבונן דבר מתוך דבר, והינו שמתוך משכל שכבר נתאמת ונודע יוליד ויחדש אחר נמשך בהכרח מן הראשון. והנה שרש ההקש היא ידיעת מה שתחת הנושא אשר ידעת נשואו, או שיהיה אליו בערך המין עם סוגו, או מה שתחת נשוא של נושאך, כי מה שיכלל תחת נושאך הנה תדין בהכרח שיפל בו הנשוא שנפל בנושאך, ואם מינו הוא – הנה מה שנופל בסוג יפל בכל מין ממנו. וכן בנשוא.



פרושו, כי מה שיכלל בנשוא, אשר ידעת היותו בנושאך, תגזר היותו בו.



דרך משל: ידעת שכל אדם הוא בעל חי. כשתדע שראובן נכלל באדם כמין תחת סוגו, תדע שבהכרח גם ראובן יהיה בעל חי. וזה היסוד שעליו נבנים כל ההקשים. אמנם יש להקשים דרכים רבים וכלם שבים אל הדרך הזה, כשתתבונן עליהם.



דרך משל, אם תאמר: שום אדם אינו שור,



איזה בעל חי הוא אדם,



אם כן, איזה בעל חי אינו שור.



 או אם תאמר:



כל מדבר אדם; שום אבן אינו אדם,



אם כן, שום מדבר אינו אבן.



או תאמר:



כל מדבר גוף, שום מדבר אינו אבן,



אם כן, איזה גוף אינו אבן.



הנך רואה, שכלם ישובו לדרך שאמרתי.



כי כשתדע ששום אבן אינו אדם, בהכרח ששום אדם אינו אבן, ואז תאמר:



כל מדבר אדם, נמצא שאינו אבן.



וכן כל מיני ההקשים יבארו בכל חלקיהם, או לא יבארו, או יסדרו באיזה סדר שיהיה. הנה הם שבים לדרך הזה, וזה כל כח הולדתם.



ב מיני ההקשים ארבעה: ההקש השלם, הבלתי שלם, התנאיי, והמחלק.



ג ההקש השלם הוא אשר יבאו בו שתי הקדמות המולידות והתולדה שלהם.



דרך משל: כל אדם חי; ראובן אדם. אם כן הוא בעל חי.



ד ההבחנות שיש להבחין בהקש השלם שלש: הנודע, המבקש והמשוה, וקראום: גדולה, קטנה ותולדה.



ה הנודע היא ההקדמה אשר ידעת נושאה ונשואה; המבקש הוא הנושא אשר ידעתו ותבקש לדעת נשוא לו; והמשוה היא ההקדמה שבה תשוה הנושא המבקש לנושא הנודע, לדון בו על ידי זה הנשוא הנודע.



דרך משל: כל אדם בעל חי, – הוא הנודע, שידעת נושאו והוא אדם, ונשואו שהוא בעל חי. ראובן הוא בעל חי, – זהו המבקש שידעת נושאו, והוא ראובן, ובקשת לדעת נשואו אם הוא בעל חי. וראובן הוא אדם – הוא המשוה שמשוה נושאך, והוא ראובן, אל הנושא הנודע, והוא אדם.



ו הבלתי שלם הוא שיתעלמו בו אחד מן ההקדמות המולידות, ויבנה משנים לבד, ויתחלק לפשוט ומרכב.



ז הפשוט הוא שיש לו שני חלקים לבד. הראשון נקרא קודם, והשני – נמשך.



דרך משל: החכמות מיקרות את האדם, אם כן ראוי שתחמדנה.



או: מה שמיקר את האדם ראוי שיחמד, אם כן החכמות ראוי שתחמדנה. ותראה שהמשל הראשון נעלמה בו ההקדמה הראשונה, ובשני – השניה.



ח המרכב יתחלק לשנים. הראשון הוא – שהקודם שלו מרכב מנושאים רבים ונשוא אחד, ויש מי שקראוהו חפוש.



דרך משל: יין ארץ צרפת, ארץ איטליאה, ארץ אשכנז, ארץ ספרד, ארץ תוגרמה – מחמם, אם כן כל יין מחמם.



ט המרכב השני הוא – שהקודם מרכב מנושאים ונשואים רבים מתחלפים זה אחר זה בהדרגה, שנשוא האחד נעשה נושא בשני.



דרך משל: כל אדם בעל חי, כל בעל חי מרגיש, כל מרגיש גוף חי, כל גוף חי מרכב, אם כן כל אדם מרכב.



י ההקש התנאיי הוא שתולדתו מנחת בתנאי שתנח בראשונה.



דרך משל: אם האדם בעל חי – הוא מרגיש; אך האדם ודאי שהוא בעל חי, אם כן הוא מרגיש.



יא ההקש המחלק – שהקדמתו הראשונה מחלקת במלת “או”, וינח אחד מן החלקים, ויכחש השני.



דרך משל: עכשו הוא יום או לילה,



אמנם יום אינו,



אם כן הוא לילה.



או: עכשו הוא יום או לילה,



אמנם יום הוא,



אם כן אינו לילה.




פרק עשרים ואחד


שמושי ההקש. הקש ישר והקש החלוף.



א עד הנה בארנו ההקשים עצמם, עתה נבאר ההשתמש מהם.



ב ההקש ישמש לשני דברים, האחד – לחדש משכל, השנית – להעמיד גזרה ולאמתה.



פרושו, כי הנה כשיגיעו אל שכלך שתי ההקדמות הראשונות, מאליו יתבונן שכלך ויקיש ויוליד התולדה, ואז יצא לך משכל חדש.



דרך משל: כשראית שעבר לפניך צל אחד, הנה מיד יתברר לך שעבר שם גוף אחד, כי תקיש ותאמר: אין צל אלא במקום שיש גוף, כאן עבר צל, אם כן כאן עבר גוף, וכיוצא בזה. זהו השמוש הראשון של ההקש. אך השמוש השני – כשתרצה לאמת מאמר שתאמר, אז תשתמש מן ההקש.



דרך משל: היה המאמר שראוי שיהיה עקר השתדלותו של האדם על התורה, כשתרצה לאמתו תשתמש מהקש כזה:



עקר השתדלותו של האדם ראוי שיהיה למה שהוא היותר טוב לו. התורה היא מה שהוא היותר טוב לאדם. אם כן עקר השתדלותו של האדם ראוי שיהיה על התורה.



ג האמתת הגזרה יהיה או על ידי הקש ישר, או על ידי הקש החלוף. הקש הישר הוא הקש שמהקדמותיו תולד התולדה שנבקש לאמתה.



הקש החלוף הוא הקש על חלוף הגזרה שנבקש לאמת, שמהקדמותיו תולד תולדה מפרסמת הכזב, ואז נשפט היות גזרתנו אמתית.



דרך משל: היה המאמר שהעולם מחדש.



ולהראות אמתתו נאמר: אלו היה קדמון יצא ההקש בדרך זה:



כל מה שהוא קדמון אי אפשר לו להשתנות;



העולם הוא קדמון,



אם כן העולם אינו משתנה.



והרי התולדה הזאת מפרסמת הכזב, כי אנחנו רואים שהעולם משתנה, אם כן מכרח שמאמר שהעולם קדמון – יהיה שקר, ושהוא מחדש – אמת.




פרק עשרים ושנים


סתירות ההקש. סתירת התולדה מצד סדר ההקש ומצד קצת ההקש. סתירת ההקדמה. סתירה בבחינה אחת. הטעאות השתוף והערבוב.



א עד הנה בארנו הרכבת ההקש, עתה נבאר סתירתו.



ב יסתר ההקש או לחלוטין, או בבחינה מה.



ג לחלוטין תהיה הסתירה או בתולדה, או באיזה הקדמה.



ד התולדה תסתר מצד כל ההקש, או מצד מקצתו.



ה תסתר התולדה מצד כל ההקש אם סדר ההקש&gt; אינו כהגן.



פרושו, שלא יהיה יחס להקדמות עם התולדה, או זו עם זו.



דרך משל: שיזכר בתולדה מה שלא בא בנודע או במשוה, שיתן בנושא המבקש נשוא שאינו מנשוא הנודע, או שיתן נשוא הנודע לנושא שאינו נכנס תחת נושא הנודע.



דרך משל שתאמר: כל אדם בעל חי, ראובן אדם,



אם כן אינו בעל חי, או: אם כן הוא מוליד.



או: אם כן שמעון הוא בעל חי.



או שתאמר: כל אדם מדבר, זה העוף מדבר, אם כן הוא אדם. הנה תסתר התולדה מצד כל ההקש, כי אין הנשוא של ההקדמה אדם, אלא מדבר.



ו תסתר התולדה מצד מקצת ההקש, אם נשוא אחד מן ההקדמות אינו מכרח.



דרך משל שתאמר: מתכת הוא או כסף או זהב, הברזל הוא מתכת, אם כן הברזל הוא או כסף או זהב, – הנה הנשוא של ההקדמה ראשונה אינו מכרח, כי יכול להיות מתכת ולא יהיה לא כסף ולא זהב.



ז סתירת ההקדמה תהיה אם תהיה ההקדמה כוזבת, דהינו אם יחיב בנושא אחד נשוא שראוי לשלל ממנו, או ישלל מה שראוי לחיב, לפי כללי התארים ההגיונים שנתבארו למעלה.



ח סתירה בבחינה אחת הוא אם יאמר בהקדמה דרך כלל מה שאינו אלא בערך ובבחינה אחת, שאז נודה אותה בבחינה אחת ונכחיש אותה בבחינה אחרת, וזה יהיה בנושא או בנשוא.



דרך משל: כל אדם מוליד, זה הילד אדם,



אם כן הוא מוליד.



נסתר ההקדמה האחת במקצת ונאמר: כל אדם גדול ובלתי עקר מוליד, אך לא כל אדם בהחלט, אם כן אינו בהכרח שזה הילד יהיה מוליד. וזה החלוק בנושא.



או שתאמר: האדם מדבר,



האלם הוא אדם,



אם כן האלם מדבר.



תסתר ההקדמה האחת במקצת ונאמר: כל אדם שאין לו מעכב לדבורו מדבר, אך האדם שיש עכוב לדבורו אינו מדבר.



ט כל ההקשים להיותם אמתים צריך שיהיו מנקים מן ההטעאות, והם שני מינים, הראשון – השתוף, השני – הערבוב.



י השתוף הוא שתוף המלות בהוראתם, שלפעמים לפי הוראה אחת יאות להם נשוא אחד, ולפי הוראה אחרת – לא. ואם באחת מן ההוראות תקדם והתולדה בהוראה האחרת, הרי זה הטעאה.



יא הערבוב הוא שלא יבחן הנשוא באיזה יחס הוא עם נושאו, אם עצמי ואם מקרי, אם בכח ואם בפעל, וכיוצא.



כללו של דבר: התולדה צריכה שתדמה להקדמותיה דמיון עצמי ושלם. ואם אינה דומה להם אלא במקצת, ונבדלת מהם בעקר אמתה – הרי זה הטעאה.



דרך משל אם תאמר: האדם מדבר,



פלוני השותק הוא אדם,



אם כן פלוני השותק הוא מדבר, –



הרי זה הטעאה, כי האדם מדבר בכח אך לא תמיד בפעל.




פרק עשרים ושלשה


הסדר הכללי. השכליי והמעשיי. הפרטי. ההמצאה. המצאת הגזרות. המצאת המופתים. הבחנת הגזרה. הוכוח המדמה. הוכוח הגופיי. נושא הוכוח ואפן הוכוח. המתוכחים ומשאם. הדחיה והסתירה. התכלית העקרי והטפל. ההבחנה.



א עד עתה בארנו ההקש. עתה נבאר הסדר, והוא מה שבו נסדרים חלקי הלמוד כהגן, לפי מדרגתם, ויתחלק לכללי ופרטי.



פרושו, הסדר הוא דרך ישרה שההולך בה יגיע אל תכליתו על נכון, בלי נטות ממנו.



ב הסדר הכללי הוא סדר למוד מן הלמודים, אשר בחקים מיחדים ידריך את האדם לידיעת אחת מן החכמות, או מן המלאכות, בהתהלכו מן הענינים הקודמים והיותר נודעים אל המאחרים ויותר נעלמים.



פרושו, הקודמים ויותר נודעים הם הכללים.



דרך משל: הסוגים יותר נודעים מהמינים וקודמים להם, הפשוטים – למרכבים. ולפי זה בלמוד המסדר צריך שיקדם למוד הכללים אל למוד הפרטים, ושל הפשוטים לשל המרכבים.



דרך משל: בדקדוק הנה תחלה צריך לדבר על האותיות, אחר כך על התבות והנקדות, אחר כך על חלקי הדבור – השמות, הפעלים והמלות, אחר כך על חבורי המאמרים.



ג עוד מתחלק לשכליי ומעשיי. שכליי הוא – כשיסדר חלקי אחד מן הלמודים השכליים באפן שמידיעת נושא הלמוד ההוא נלך אל ידיעת סבותיו, ומהם אל ההבחנות הסוגיות, ומהם אל המיניות.



דרך משל: בחכמת הטבע בתחלה יתבאר גדר הגוף שהוא עסק החכמה ההיא, אחר כך יתבארו הסבות הפנימיות והחצונות, אחר כך יתבארו המינים כלם, דהינו הפשוטים – היסודות – בתחלה, אחר כך אל המרכבים לפי מדרגותיהם.



ד המעשיי הוא – כשיסדר חלקי אחד מן הלמודים המלאכתיים באפן זה, שמידיעת
התכלית נבוא אל ידיעת האמצעיים המצטרכים להשיגו.



דרך משל: בהגיון יתבאר תחלה התכלית, שהוא להבחין הדברים לאמתם, אחר כך יתבארו האמצעיים המגיעים לזה, דהינו התארים, ההגיונים, המאמרים, וההקשים והסדר.



ה הפרטי הוא שידריך את האדם אל ידיעת איזה משכל מן המשכלות בפרט, ויתחלק להמצאה והבחנה.



ו ההמצאה הוא – המצאת הגזרות וההקשים שנתבארו חקותיהם למעלה.



ז המצאת הגזרות הוא – הבחן בנושא מן הנושאים אחת מן ההבחנות הכ"א שנתבארו למעלה.



פרושו: כבר בארנו למעלה, איך הכ"א הבחנות אלה הם כלל כל מה שיש לקים או לשלל באיזה נושא שיהיה, ומזה נבנות הגזרות שאינם אלא קיום או שלילת מה בנושא. ואמנם הסדר שרגילים לשמר בחקירת הבחנות אלה באיזה נושא שיהיה, כפי מה שיפל בו מהם, הוא זה:



1 השם אם הוא מיחד, או משתף, או משאל, וכיוצא משאר מיני השם. ואולם זה ראוי שיובן ראשונה, כדי שלא נסתפק בנושא שבו נעסק.



2 הסוג. ויבחן בזה תחת איזה סוג מהעשר סוגים הראשונים יכנס, כי לפי השתנות הסוג ישתנו חקיו, כמבאר בכללי העשר סוגים שזכרנו.



3 הסבות כלם.



4 המסבבים היותר רשומים.



5 המתחברים, המיחדים, המשתפים, הקודמים והנמשכים וכל השאר.



6 הגדר.



7 החלוק בחלקים בנינים, אם הנושא כל
בניניי.



8 החלוק במינים אם הנושא סוג.



9 הנערכים בכל חלקיהם.



10 המשתנים וההפכיים בכל חלקיהם, שגם ידיעתם מועלת הרבה לברור ידיעת הנושא.



ח המצאת ההקשים הוא המצאת המופתים להאמתת הגזרות, או להכחשתן, ומקורה הכ"א הבחנות שבארנו.



פרושו, כי אין שום הקש בעולם שיראה אמתת גזרה אחת, או שקרה שלא יולד מאחת מן ההבחנות האלה.



דרך משל: אם תהיה הגזרה שראוי לכבד את התורה כבוד גדול, הנה תוכיח אמתת הגזרה בהקש כזה: כל מה שיתיחס אל הבורא יתברך ראוי לכבדו כבוד גדול, התורה מתיחסת לבורא יתברך, אם כן ראוי לכבדה כבוד גדול. הנה הקש זה נולד מהמתחברים שפרשתי במקומו. כי אחד ממתחברי התורה הוא היותה אלהית, פרושו, מתיחסת לבורא יתברך. וכזה תדין בכל ההקשים.



ט הבחנת הגזרה, לאמתה או להכחישה, תהיה או בפני עצמה, או בוכוח. בפני עצמה הוא – שנבחן גזרה אחת לבדנו, בלי מתנגד, על ידי הבחנות הנאותות.



פרושו: על ידי ההבחנות הכ“א שזכרנו למעלה, שמשם נוציא כל ההקשים. והנה כשתרצה לבחן גזרה אחת, תצטרך להביט תחלה לשני חלקים, דהינו הנושא והנשוא, ולהסיר מהם כל ספקות השתוף, עד שיודעו לך לאמתם; אחר כך – כמות הגזרה: אם היא כללית, חלקית או אישיית; אחר כך תביט אל מהותה של הגזרה, דהינו אם היא מחיבת או שוללת, אם היא מכרחת או אפשרית; אחר כך תתבונן אם היא אמתית או כוזבת, והינו אם תאות עם הכללים אשר הקדמנו בכ”א ההבחנות, או אם תתנגד להם, או אם תולד מהם בהכרח: אם תולד מהם בהכרח תהיה אמתית מכרחת, אם תתנגד תהיה כוזבת, אם תאות ולא תכרח תהיה אפשרית.



י בוכוח הוא – כשתאמרנה שתי גזרות שונות או הפכיות ונערך ביניהם מלחמה על ידי הקשים שיעזרו לאחת מהם, או לחברתה, ויהיה ההשתדלות לסתר ההקשים המטעים ולהעמיד האמתיים, עד שתקים הגזרה האמתית, וזה יעשה או בוכוח מדמה או בוכוח גופיי.



יא הוכוח המדמה הוא – שאיש אחד יעשה פעלת השני, דהינו שיגזר גזרתו באמת, ואחר כך יקשה עליה בהקשים יכזיבוה, אחר כך יסתר ההקשים ההם, ויקים גזרתו ויראה אמתה.



יב הוכוח הגופיי הוא – שיהיה בין שני גופים ממש, אחד מניח ואחד מקשה. ויבחנו בזה ארבע הבחנות: ראשונה – הנושא, שניה – האפן, שלישית – המתוכחים, רביעית – התכלית.



יג הנושא הוא הענין או גזרה, שעליו ישאו ויתנו המקשה והמשיב. המשא ומתן הוכוחי אין ראוי שיהיה אלא בענין שאמתו בלתי מפרסמת, כי במפרסמות אינו אלא מיתר ובענין שידיעתו אפשרית, כי בנמנעי ההשגה המשא ומתן בטל ומיתר ובלתי ראוי; ושיהיה ענין שידיעתו מועלת לאיזה חכמה או מלאכה, שאם לא כן אינו אלא שיחה בטלה.



יד האפן הוא – שיהיה המשא ומתן ברור, בלי הטעאות; שיהיה בישוב ובנחת, בלי בהלה וכעס; שיהיה בדרך קצרה והגיונית.



פרושו, כי אם לא יסדרו הקשיות והתרוצים בדרך הגיוני, שיבחנו הנושאים והנשואים, החיובים והשלילות ושאר כל תנאי המאמרים, הנה לא יתפרסם הכזב והטעות, ולא יודע מקומו, וימלט מן השכל בלי שירגיש בו; מה שאין כן בהיות כל הגדרים נבחנים כראוי, שאז יגלה מיד הבלתי נאות, אשר לא ישמר חק הערך הראוי בגזרות. ואולם גם רבוי הדברים, אפילו שיהיו הגונים, מיגע השכל וילאה בם ולא יוכל להבחין אותם בדקדוק המצטרך, כי ירבה משאם עליו ולא יעצר כח להבדיל ביניהם ולעמד על פרטיהם הדקים, ונמצא מחיב מה שראוי לשלל, או להפך, והוא לא ידע.



טו המתוכחים הם – האחד המניח והוא עצמו המשיב, והשני – המקשה לו.



טז המניח צריך שיבאר גזרתו היטב בדרך קצרה, ולא יותר מדאי, ולא יגזר לחיוב אלא מה שיכרח לו על פי הקש אמתי.



יז משא המקשה הוא במה שקדם הקשותו, בעת הקשותו, ואחרי הקשותו.



יח קדם הקשותו הוא – האזן היטב להנחת המניח בכל חלקיה, להבין אותה כהגן, אחר כך דקדק בהם אם יש להתנגד לאחד מהם, אם בדחיה אם בסתירה.



יט בדחיה הוא – כשיעדר ההכרח בגזרתו של המניח, אפילו אם לא יכחישה.



כ בסתירה הוא – בהיות גזרתו כוזבת, מכח הקש חזק שיסתר אותה.



כא בעת הקשותו – שיסדר קשיתו בדרך קצרה והגיונית, לפי מה שהיא, אם דחיה ואם סתירה.



פרושו, כי לא כדחיה הסתירה. כי הסתירה צריך שתהיה בכח הקש חותך, חזק, כמו ההנחה; אך הדחיה – כל זמן שלא יהיה מופת מכריח אמתת הגזרה, נוכל שלא לקבלה, בדחות אותה בדחיה לבד.



כב אחרי הקשותו – האזן היטב אל המניח שישיב אל קשיתו, והודות על האמת.



כג משא המשיב הוא קדם השיבו ובעת השיבו. קדם השיבו – להאזין היטב אל הקשיא ולהבחין ענינה: אם באמת מתנגד הוא להנחתו אם לא, אם בנינה הגיוני אם לא, אם הקדמותיה ותולדתה מכרחות אם לא.



פרושו, כי אם לא ענינה מתנגד ממש להנחתו, אין סתירתה נוגעת לו, ולא יצטרך לטרח בה שלא לצאת מענינו; אם בנינה אינו הגיוני, יראה למקשה מקום הטעות ויאמר לו שיסדר קשיתו; אם הקדמותיה או תולדתה בלתי מכרחות – יסתרם, ואם הקשיא אמתית – יודה על האמת וישוב מהנחתו.



כד התכלית יתחלק לעקרי וטפל.



כה העקרי – השגת האמת, הטפל – חדוד השכל.



כו עד עתה בארנו ההמצאה. עתה נבאר ההבחנה, והיא – הבחן חלקי המאמרים והעמידם על מדרגותיהם ההגיוניות.



פרושו, כי הנה אחר שידענו מה נשלל או נחיב באחד מן הנושאים וההקשים המוכיחים אמתת גזרה מן הגזרות, מזה נבנה הדרושים וההגדות במליצה כראוי, ונסדר הדברים בהרחבת הלשון ושאר הדברים ההלציים העשויים להמתיק. אך לבחירת הדרושים – נצטרך לנתחם, ולהבדיל עניני המליצה ודרכי הספור לבד והחלקים ההגיונים לבד, מפשטים וערמים מכל שאר עניני הספור וההקשים על צורתם וסדריהם, ואז נוכל לשפט אותם ולבחן אותם. והנה עשית הנתוח הזה היא ההבחנה הזאת שזכרנו. אמנם סדר מעשה ההבחנה הזאת הוא זה: תחלת הכל צריך שתקרא ותשנה ותשלש הדרוש או ההגדה אשר תרצה לנתח, ותתבונן בה היטב עד שתכיר ענינה, אם הוא אחד או יותר, אם הוא פשוט או מחבר. כי אם לא תכיר כל זה על בריו, הנה תטה מדרך ההגדה ההיא והדרוש ההוא נטיה רבה. ואחר שהכרת הענין או הענינים אשר בהגדה, אז תבדיל הבחינות, או המופתים הנכללים בה, ותבדיל בין היותר עקריים לענין ובין הבלתי עקריים כל כך. ואם הענינים רבים, תפריד כל ענין לעצמו עם בחינותיו ומופתיו, שלא לערב ענין בענין ולא תנאי ענין בתנאי זולתו. אחר כך תעמיד המופתים למחלקותיהם על סדרם וצורתם, ותבחין המופתים המאמתים הענינים והמוסיפים באור ומרחיבים הענין העקרי, ונמצאו כל החלקים מצגים לפניך, שתוכל להתבונן בהם כראוי ולהכיר האמת לאמתו, בסיעתא דשמיא.





 תם ונשלם שבח לאל בורא עולם







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17282