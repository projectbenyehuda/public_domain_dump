


	
	שירי חנכת הארון
	




ככלות תפלת הערב, איש אשר יבחרו בו, זקן ורגיל, על הדוכן יעמוד ויאמר:



ברוך יי אלהי ישראל מן העולם ועד העולם: אשר חשקת באבותינו לאהבה אותם ותבחר בזרעם אחריהם להיות לך לעם סגלה ואתה תהיה להם לאלהים: ובעבדותנו לא עזבתנו יי ותתננו מחיה בתוך גויי הארץ: ותהי לנו למקדש מעט ולחמלה על שאריתנו למגן ולמקוה: על כן גדלת יי עד מאד ככל גדלתך וגבורתך אשר ספרו על כל הארץ. כי אתה יי אלהים בישראל ואין זולתך: ועתה יי הואל וברך את עמך אשר בחרת לך. כי דברת על עמך תשועה ולעד דברך יי: להזכיר שמך על כל הגוים ולדעת מלכותך בכל כנפות הארץ ולשמח בשמחתך יי אלהים:

אחרי כן יוציאו הספרים ממקומם ויקיפו בהם ז' הקפות ועל כל הקפה יאמרו א' מאלה המזמורים:



הקפה ראשונה


מזמור א‘: במזמור הזה יתבאר היות תהלת ה’ נאוה לבני ישראל עם קרובו, גם כי אין מי יוכל להגידה:



למנצח בנגינות מזמור שיר: מי יספר תהלתך יי. יגיד חסדך לדור ודור: כי גדלת עד מאד אלהינו. נורא אתה בכל הארץ: ואנחנו עבדיך יי עשיתנו. נספר אמתך לעולם ועד: במקהלות נברכך. נזכיר שמך לעולם כי רב הוא. אשר עלינו גאותך מעולם תתפאר בעמך לדור דורים: זרע עבדיך יכון לפניך. להגיד חסדך יי יום יום:



הקפה שנית


מזמור ב‘: יבאר השגחת ה’ על ישראל בגלותם ותפלה שישפוט משפטנו ויגאלנו:



למנצח בנגינות מזמור שיר: אוהב יי את ציון קדשו. בונה ירושלים לדור ודור: עיניך אל אמונים תביט. ואת ענוים תרחם: שפטה למשפטי יי אלהי. ריבה יריבי ואשמחה בך: אברך את יי חסדך עד עולם. צדקתך ואמתך מי ימלל: תמשני ממצולות. אעלה אל אל שמחת לבי אזמרך: שמחו צדיקים ביי. ברכו שמו כל אפסי ארץ:



הקפה שלישית


מזמור ג‘: תאות ישראל בגלותם אל ה’ אלהיהם:



שיר מזמור להזכיר: לך יי נכספה נפשי. כלתה רוחי יומם ולילה: קדמתי בנשף ואשיחה בך. ועל משכבי קויתיך: אמר ליי משגבי. צורי ותוחלתי לדור ודור: פקחת עיני ואודך. אהללך אלהי עולם ועד: הקשבת לרנתי יי אלהי. הכינות לבי ואשמר דבריך: תעלני משחת חיי. ובארחותיך תדריכני: יודוך יי כל אפסי ארץ. ישתחוו לפניך כל משפחות עמים: מהלל שמך יי עד מאד. כבודך בקהל קדושים: כי מי אל יערך ליי. ומי אלוה זולתי אלהינו: בהיכלך פעלך כבוד. ואמונתך סביבותיך: יי אלהים צבאות שוב הבט ממרום ראה. הושיעה ימינך ותחלצני: תשיב נדחים לפניך. ולנפוצות עמך תכנס: האר פניך יי השיבני. אשירה ואזמרה בישועתך:



הקפה רביעית


מזמור ד': תקותנו אל הגאלה, שיכריע קמנו תחתנו:



שיר מזמור להזכיר: אודה יי כי טוב חסדו. אמונתו עד שחקים: אשר עיניו על דרכי איש. הליכות ישרים יכין לנצח: דרך רשעים לאבדון. ותקות צדיקים שמחת עולם: אביונים מרחם יי. ונפש עני ישמחנה: משפיל גאים ישחו. מרעת לבבם נמוגו יחד: מציל מעשק אביון. ואת יריבי ענוים יריב: יפדה מחמס נפשם. מאון ומרמה לדור ודור: ויך צריהם אחור. יכריע קמיהם אל יקומו: מגיד אל אדם מה-שחו. ועמקות ישם אור: יודע אשר לו אל יבוש. ולכלמה אל ישכון סלה: יי יצפן מריב עמים. זה ישר כל חוסה בו: וידעו כי הפלה יי חסיד לו. ודרך עצבים נסתרה מנו: וייראו מאלהים ויגידו פעלו ירננו. ואת מעשהו השכילו: כי הציל עני משוע. ואביון ביום צר לו: אשר עד לבב אנוש ידרש. ולחדרי בטנו יבקר: רצה יי והצילני. שמע קולי כי קראתיך:



הקפה חמישית


מזמור ה‘: יבאר תקון העולם בעבור גלולים מן הארץ והכל יהיה לכבוד ה’:



למנצח בנגינות מזמור שיר: הללו עמים את שם יי. הגידו בלאמים את כבודו: תשמח הארץ ומלואה. תגל תבל ויושביה: כי זכר יי את עמו. כי בא יי לשפטה סלה: ברכו עמים את שם אלהינו. שרים ומלכים בגילה יעבדוך:



הקפה ששית


מזמור ו': יבאר שמחת ישראל בגאלה:



שיר מזמור להזכיר. משכיל שיר ידידות: יהללו אל יי כל אפסי ארץ. ישתחוו לפניך כל הגוים: הללו עמים את שם יי. בכל הארץ כבודו: כי מושל על כל הארץ אלהים. תבל ומלואה בדברך יעמדו: אלהים לעמך משפטיך. חקותיך צויתנו: לא לנצח תרום עולה. שבט רשעה לא יעמד: תצמח לציון צדקתך. תשועתך לירושלים: כי לא לעולם קצף. ואם חמה לדור ודור: לשום לשפלים תפארה. וענוים ינחם: להקים מארץ עני. ועם נדיבים תושיבהו: לספר בעמים שם יי. תהלתו על קצוי ארץ: בהאסף עמים יעבדוך תשואות. לאמים בשמך יתהלכו: ינחלו גאים בשתם. וכלמה אל מלכי ארץ: כי הרימות ימין עמך. אף עזך נתת למו: יירשו על ענים שמחה. ומשנה ברכתם יירשו: למען ישמרו כל משפטיך יי. ומצותך יצרו לעולם ועד:



הקפה שביעית


מזמור ז': שבח ציון וירושלים:



למנצח בנגינות מזמור שיר: אוהב יי שערי ציון מכל משכנות יעקב: קרית מלכים נשגבה. עיר האלהים לדור ודור: כל חפץ יי בך. עליך טובך עולם ועד: גם מתל בצורה תבל. אלהים יכוננך ציון לנצח: יבואוך בניך ציון. מרחמך אלהי סלה: ישירו צדיקים ביי. כל דרכיו יהללוהו:



אח"כ יעמדו עם כל הספרים על הדוכן ויאמר המברר שבהם:



יי אלהי ישראל אין כמוך אלהים בשמים ובארץ. הבוחר בעמך ישראל ושומע אל רנתם: ופנית אל רנתנו היום הזה ושמעת אל תהלתנו ואל תחנתנו להצמיח לעמך ישועה בקרוב: ועתה קומה יי למנוחתך. אתה וארון עזך: עמך ילבשו תשועה וחסידיך ישמחו בטוב: אל תשב פני עמך. זכרה לחסדי אברהם יצחק וישראל עבדיך:



אחר כך ישאו קולם ויאמרו מזמור הללויה הללו אל בקדשו וגו' עד סופו, ויאמר המברר שאו שערים. אז יפתחו הארון ויביאו הספרים לארון. ובהביאם אותם יאמרו מזמור לדוד הבו ליי בני אלים וגו' עד סופו. ויעמדו לפני הארון, והוא פתוח ויאמרו:



מציון מכלל יפי, אלהים, הופיעה,



ולקריה נאמנה, יי, הושיעה.



שערי רחמיך רומה אל פתחה,



מרחוק תקותנו יי שלחה.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7226