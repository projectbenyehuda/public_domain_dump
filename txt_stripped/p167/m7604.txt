


	
	שיר הילולים לחתונת יצחק בן שבתי מאריני עם יהודית בת מנחם איטליא
	



שיר הילולים לחתונת יצחק בן שבתי מאריני עם יהודית בת מנחם איטליא / משה חיים לוצאטו

בהנו"א


עת כנוס אבנים אבני קדש זרע אמונים לחבר את האהל, כי ישבו אחים יחדיו דשנים ורעננים, הלא הם הבחור מעם סגלה המשכיל והנבון כמ“ר יצחק בן החכם הכולל הרופא כמוהר”ר שבתי מאריני נר“ו ועזר כנגדו הבתולה הצנועה הכבודה מרת יהודית מב”ת בת הגביר כמ“ר מנחם איטליא יצ”ו. עת לטעת גן רוה על מוצא מים, זה היום עשה ה' כי יסובב המון ים את שמני ארץ, זו איטליא, להולידה ולהצמיחה צמח צדיק שמח בו.



עת מלחמה ועת שלום, כי מלחמה בשלום כפורחת עלתה בין נהרי נחלי חכמה ודעת, דברי פי חכם [חן] החכם הרופא כמה“ח שבתי מאריני נר”ו אל שאר בשרו יקרב לגלות את יקר תפארת גדלתו. מה טוב ומה נעים חבל נחלתו. בהראותו כיום קרב ומלחמה (במליצת מחברת תבונתו) מורשי לבבו יצאו נצבים, גם את זה לעמת זה: זה יאמר כי אך אל הים הגדול ורחב ידים נאוה תהלה, הלא הוא הנותן כח לעשות חיל אל תלמי שדי לעשות ענף ולשאת פרי לתת פרים בעתו. יגיד עליו רעו ואל ארץ יביט להראות את גדלה, תשואות חן חן לה. ואולם כלם ישובו אחר ישקטו בראותם חבר כהנים ידידינו נטעי נעמנים אשר היו לאחדים, מאת ה' היתה זאת. בזאת נדע, כי כן רק שניהם גם יחד, הים ואת היבשה, (אשר בשמותם נקראו ידידינו אלה) חן וכבוד יתמכו. כי כן תתן הארץ יבולה, כי תשתה מים מני ים לאכל לשבעה, לא יחסר כל בה, וישבו לבטח שוכניה ואין מחריד.



מפי עוללות כרמנו. ילדי עמנו. יצאו הדברים. כלם נכוחים למבין וישרים. בבית החתן יכהן פאר, שמה קננה החכמה ותמלט, שם יחד ירבצו ילדיה. יפרה נצר משרשיה.



עת הזמיר הגיע, אשכר יקריבו עדת אבירים. משאות שיריהם כלם ברורים. הן לזאת יחרד לבי ויעירני לאמר: מדוע חדל תחדל. ואם עני ודל. מלהביא גם אתה בתוך הבאים מנחת שיריך, ואם שפלים ונדכאים? הלא יחלץ עני בעניו, ואת פעל ידיו ירצה איש טוב וישר, בהקריבו את מנחתו כאשר תשיג ידו.



כן קמתי בכחי זה ואת חצני נערתי למוסר כליותי ובקול שירה וזמרה אתן קולי. ואשא משלי:



ממשברי ימים אדירים המו



נאוה תהלה אל ארץ נושבת:



שם מפלאות אל חי ירימו דגל,



שם נראתה ידו ביקר תפארת,



חיות קטנות וגדולות גם יחד,



כלם ישברון לו לשאל אכל.



שם הררי־אל רמו



עד מפרשי עב, עד נבלי שמים



ראשם הכי יגיע.



שם מי מנוחות, מעינים נזלו,



בין הררי־עד יחדיו יתהלכו.



שם מפלשי עב מטרות עז יריקו,



שם טללי אור יערפו שמים.



ירעם בקולו אל, גאון וגבה



יעטה, ברקיו כי ישלח ללכת,



מני חרון אפו תרעש הארץ;



חציו כאש אוכלת



מבין חזיזים אז כי יתמלטו,



אזני רשעים בם למוסר יגל.



אך אם נבקש דעת,



עוד נחפשה נחקרה



כי נמצאה, או־אז יראו עינינו,



כי עמקו למאד אף בל נודעו



רום מחשבות צורנו.



אל ירכתי הרים, תחתיות ארץ,



שם בעזוז לכסף



מוצא, ומקום לזהב יזקו,



יצוק נחושה אבן,



אבני מרום הרים ברזל נהפכו,



ובמוסדות תבל ובריחי ארץ



לשם, שבו, אחלמה,



אף יהלם, ספיר, נפך רקמו.



כי הסתו עבר, חלף הגשם,



אביב יבכר פרח -



אז כל נאות מדבר, כל־מוצא דשא



בגד ירקרק למכסה ילבשו



צידה לחיתו יער



ולבהמת הארץ.



נפש עיפה בו תמצא מנוח,



ששון ושמחה לבני איש יגיע.



על כל פני שדה, שרון ועמק



מגד תבואות שמש,



מהאדמה נצנים יצמחו.



אף כל עצי היער



אז סוככים את כנפיהם ישאו,



בין יונקותיהם קולם יתנו



לשיר בשיריהם עוף השמים,



צלם הכי יפרשו,



הן הוא למשיב נפש



אל כל יגיעי כח.



כן גדלו עוד מעבדי גבה:



הוציא למיניהם כל חית נפש,



חיות, בהמות, כל כנף גם יחד.



ההיתה כזאת בין נבכי ימה,



בין רב המון גלים גאים ינהמו?



כי יורדי בם רק אימה ופחד



את לבבם יסב, פן תבלעמו



גאות שאון גלים כנד נצבו.



יחיל לבבם, אם רגע ישכבו,



עד כי תנומתם תדד לנצח,



בל יתנו שנה אל בת עינמו.



איכה תהלה עוד אפוא יאתה



אל ים, אשר ידו תאחז את מות?



אך ממצולות תעל,



תעל לעיר מושב תודה ושבח!



כי בין נאות השקט ישאו פרימו



נטעי עדנים שם, אף שלוה במו.



אתן, בנות־השיר, אתן הגדנה:



איפה פרי זמרה מכן יפריח?



האם בלב־ימים לשיר תרדנה,



או אל גאון הרים ויערות שיח?



אך קול דברים עד אזני יגיע,



דברי אמונה אמן



מני תהומות ים עולים גם יחד:



תתמך יקר תפארת



(או כי תמך חשבה)



ארץ באמרי פיה



לאמר: אני שוררת,



כי נפלאות הצור חוצה ירנו



במרום שערים לי, במרומי קרת;



הרים, גבעות בי נשאים רמו,



גלות ומעינות נכבדי מים;



גשם וטל אורות, רעם ורעש,



חצי להבים על ראש רשעי ארץ,



כן בוערים יחילו,



להט ברקים רבו;



אבני יקר, ברזל, זהב וכסף



עם מוסדות הרי יחדיו נוסדו;



עץ כל פרי לי, אף חציר ודשא,



צידה לחית נפש



ולבן־אנוש מרגוע;



מני עמקים לי כי יצא לחם,



אף בי לרב תרמש כל חיתו יער.



הנה אמת כל אלה!



אך אם שפתי עוד אפתח, אביעה



פלאי גבורות אל בין גלי רבו,



המה מאד גברו



על מפלאות ארץ הפלא ופלא:



עד קץ תהומותי מי זה הגיע,



עד רחבי נבכי גלי לא חקר?



אך נוראות צורי אביעה אני,



כי הם יכסו עם המים יחד



עמקי מצולותי, כי רבים המה.



ענן לבושי שם דלת ובריח,



יעצר במשברי לשטף יהומו.



עת פעמי סופה קלים יבואו



לרמס גאון גלי כבירי־כח -



הנה לעמתם הומים ירומו



ובקול המון עזם ובקול כמוה



עברות חרון אפם יחדיו ישמיעו.



כן יעלו שמים,



אף עד תהומות ישובו לרדת;



רק חק אשר הושם לא יעברונהו



עפרות טמוני חול, לים משמרת.



אל ירכתי קצי נחש בריח



ישכן בהודו, מלך לבני שחץ:



דלתי פני עזו לא יפתחו,



שניו - סביבותם אימה תנוח,



עיניו כעפעפי שחר יהלו,



מפיו ברקים רבו,



מהוד נחיריו יחד



עשן כדוד נפוח



יצא, ומפיו להב.



נפשו תלהט גחל;



ילין בצוארו עז, וכמו אבן



יצוק לבבו, כי ישחק לפחד,



ברזל לתבן, ולקש אבני קלע



יחשב, ובן־אשפה לא יבריחנו.



צולה כסיר ירתיח;



עושו לעד עולם על גדלו סלה



בין משברי ימים אותו הבריח.



אך מה־תהלל עוד את יפיה ארץ



כי נמצאו בה כל אבני השהם?



גם לי הכי כמוה



יפעת פנינים בין מכסה הרפש,



יפעת עצי אלמג לרום יגבהו,



ארזי לבנון לא דמו אלימו.



אם רב בהמות לה, רב חיתו יער,



גם בי כרבם רבו



רמש ואין מספר, חיות לא חקר,



אף כל אשר בארץ,



הנה כתבניתם גם בי ירמשו.



אף בי גדודי מגד,



מגד תבואות שמש,



מגד תנובות לא יראו חוצה:



יבכו באין חציר כל מוצא דשא,



אף את צבי עדים נבל יורידו



יחדיו עצי היער -



אם ממקור מתקי לא יזל מים,



לתת לעפרות חלד



און לעשות ענף, אף לשאת פרי.



כי יעלה אד מכנפות הארץ,



ובהעמיק עד לב ימים לרדת,



ישא ברכה: מגד חשרת מים -



מבין חזיזים אז ירד הגשם,



ירוה גדודי ארץ,



יחדיו לשונם בצמא נשתה.



תשוב למדבר חרב



לא תרמסנה רגל,



תשם ואדם אין



תבל באין ים, כי גם לא יזקו



מטר לאדה אף נבלי שמים.



אז יזרעו עמל, כי שוא יקצרו



כל עובדי אותה, ולריק ייגעו.



אם כן תמך כבוד איך עוד תביע



אדר יקר ופאר העת לקחת,



אם בלעדי אותי כלה נשחתה,



אף משחור חשכה



יפעת נהרתה, כעת הופיעה?



איכה תהלה עוד תדרש, אם מתק



טובה בידה אין?



אך לי יקר תתנו,



כי אוצרות טובי ירעיפו ישע,



ברכת תהום לתת, רובצת תחת,



מים להשיב נפש,



נפש אדמה בצמא עלפה.



על מזבחי הקריבו



זבחי תהלה, כי אך לי יאתה,



תחת אשר כל־אל ידי עשתה.



גרזן ולא חוצב,



משור ולא מניף



ידמו לגוש עפר, אף אין יש רוח:



תבל באין ים כן,



ארץ באין מטר



חרש ולא יועיל, הבל ורוח.



אך נחלת שדי אז כי ראינו,



בין משברי ימים התהלך חשק



לירות בני קשתו, רשפי שלהבת



עד כי לחוף ימים אחים גם יחד



ארץ וים נשקו:



יצחק, יהודית - אלה דודי המה!



זה - בן מלכים הוא, בן מלכי קדם



מני תהומות ים ומצולות יעל,



ים הוא ומימיו שחו,



מימי תבונות הם ותהומות דעת.



זאת משמני ארץ



המעטירה היא, נאוה איטליה,



יפה כתרצה, אף ברה תפריח.



הנה נחוה דעת,



כי אך שניהם יחד,



ארץ וים, ים וארץ יתמכו



אדר יקר תפארת!



תשוב ישימון ושאיה יבשת,



לולא הליכותיה



תרחץ בגלי ימה;



כן אך מבוכת תהו



יסב אדמה, אם רק נבכי ימה



יהיו וארץ אין.



רק סערות סופה אז שם ירגיעו,



כי בין שאון גלים הומים יפיצו



עברות חרונם אל כל בשר יחד.



אך עת ברית שלום יחד יכרתו,



יתלכדו יחדיו, לא יתפרדו,



בנשוא פרי טובם - לרב ישאו



כן רב תשואות חן וגדודי שבח.



כי עת יחולל ים ותמלט ארץ,



הן ילבשו חציר כל מוצא דשא,



אף יעטו בר כל שרון ועמק,



ארזי לבנון אז צלם יסכו,



דם ענבי חמדה הרים יזובו,



אף נוזלים ימתקו,



מהררי־עד כבירים ימשכו.



יפרח בבין חציר השקט ובטח,



כי כן נדד תרחיק אימה ופחד.



כן רב תהלות שי אשכר יקריבו



לכם, ידידי, מכנפות הארץ:



כי כל חמודות עדיכם יבאו,



לא נפקדו מכם אחת מהנה.



זה - לו תהומות בין ומצולות דע



כל נחלי חמדה אליו ילכו;



מימי מנוחות לו, חכמה ודעת,



ימלאו עבים, עד כי יריקו



מטרות תבונתו לרות הארץ.



זאת - לה שדי חמדה ירעיפון דשן



יחדיו כגן רוה על מוצא מים,



כן הוד עצי יערה נאדר תצמיח,



כל עץ פרי לה על קרן בן־שמן.



עתה שמח, בחור, במנת כוסך,



ארץ מטהרה היא וכגן עדן.



מני המון גליך



יתעלסו עתה, ירוו דודיך



ארז, ברוש, תדהר, תאשור יחד,



גפן ועץ כל פרי,



בין הוד שדי חכמה גרים יפרחו.



כן את יפהפיה תגילי, ארץ,



כלה כלילת יפי,



כן צהלי ורני,



כי כן אלי מים שרשך פתוח.



הנה לעת יבא חם לא תיראי,



אף מעשות פריך עוד לא תמושי.



תשמח, ידידי, בפרי אדמתך,



אף ארצך תשיש בישועתך.



אם את אמת מימי עולם נפגשו



יחד בנות־השיר לשבת יחד -



כן דוברות היום, לא שירי כחד;



לכן בארשם הוד משנה יירשו.



השמח בשמחתם משה חיים בלא"א יעקב חי לוצאטו

לתוכן
הענינים







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/7604