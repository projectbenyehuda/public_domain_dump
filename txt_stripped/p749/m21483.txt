


	
	תפלה
	




מי כמכה באלים,



תולה צפון על תהו / ארץ על בלימה!



מאבני בהו הטבעת אדניה, / מהמה יסדת מכוניה,



יוצר הרים הגבוהים / לאבני מחצב



לבנות לנו בית / כרצון איש ואיש,



מעינים בנחלים / להשקות פני האדמה,



מבועי מים וכל תהומות / לרוות הצמא לשתות.



עליה בראת דשא / עשב ועץ כל פרי,



חלוקי מדרגות ומעלות / וכהנה אחריהם



לנפש חיה – חיות קטנות עם גדולות.



ובעת נכון תפתח ידך / להשביע נפש נענה



נפש כל צומח / שיח השדה.



על העבים תצוה / למטיר גשם בעתו / להחיות
אותנו,



מצואים רבים / על פני האדמה / בעבור האדם.





אתה נותן נשמה לעם עליה,



בוחנת הטוב מן הרע נשמת אדם.



ממקבת בר כפך אתה בראתה,



מעליונים חיים אתה יצרתה



מאור לבושך לקחה זאת –
נר אלהים חופש חדרים / ימלאו תעלומות חכמה.



ותשימה במבחר החמרים / למען יגה שביב אשה,



ותהי בקרבנו כפתילה דולקת / בתוך עששית
זכוכית



להיות אורה מתפשט / מבית ומחוץ.



והאדם לרע בחירתו / ינופף ידו,



משיב הרוח לכבות נרו / עד שידעך באשון חשך,



ואם לא יכבה באלה – / נותן אצבעו עליה



עד בלתי השאיר לה שריד.



ככה יעשו בני האדם כפויי הטובה:



כי יתן יי את רוחו עליהם –



צוד צדוהו כצפור לבלעו חנם.



אתה האל בדעה ובהשכל



בורא נפשות רבות – וחסרונן



מאתם יצא, מידם היתה זאת להם,



לאבד טובה הרבה.



יי נתן כבוד חונה בצורת גויה



ופושעים וחטאים ימירו כבודם בלא יועיל



עד שבו אלילים אלמים צלמם נבזה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21483