


	
	מתוך השיר "מחזה שדי" {אל־שרעפי נתתי ציץ, ואדא]
	



מתוך השיר “מחזה שדי”

– – – –   – – – –   – – –


אל־שרעפי נתתי ציץ, ואדא

על־כנפיהם חשות מנשר קלו,

דרך מרחב הרק שיאי אגביה

ואתנוסס עד־אל־רמותי שחק.

רוח מבינתי בטח ינחני

רוח כי משדי באיש הטבעה

לברק נגהו ולאור חציו ללכת,

עמוד ענן יומם עמוד אש לילה

בנתיבות תושיה ושבילי־חלד

ובגבעה ובבקעה ובעמקי־פחת

בל־יתע בל־יגף בל־ישתקע

פן־יעפיל פן־יהרס פן־יהין דעת

כמוס מעין בשר עמום משכל

לו יכוה או עפעפיו תחשכנה

מניצוצי בזק ושביבי־נגה

כי בגדולות ובנפלאות להטו.





ואתאבך לתור בשפאי־גבה

מבעד האשנב חרס מקדמה

כל־מעבדי אלים, גבורי־כח

מצור שדי על־משמרתם פקדו.

איש איש על־משאו שרת בקדש

ולמשמרתו יסורו בל־יחטיאו

מדי גשם שפעם ארצה יניפו

לתת מחיה ולהריק טוב ממעל.

שפעת אראלם אנכי חזיתי

אלפי שנאן רכבי אל רבותים

ולהתבונן בפעלותם עמדתי.

כדמות איש משתאה נדהם נפעמתי

ואדם ואביטה ואשכילה

כל־ההמון הרב הזה אשורה

ובקוי זקים בם ידם אוחזת

נגלה אורם ממחציתם ולמעלה

ויסתר ממחציתם ולמטה.

ינידו קויהם אנה ואנה

לגבול מבטם לנחותם בדרך.

רגע יפרידום או יענדום רגע

על־שלש על־ארבע על־שש על־שבע

או רגע יחבירום יחד כלמו

ויהיו בידיהם עבות וחבל.

אמנם אחד קדוש נצב בתוך

השוכן בינותם כשר בחיל

יופיע בסביביו נורא עלימו

בו מעינם כל־מעיניו בהמה.

אין טרח אין עמל אין לו רק נח

על־כס נאור כצח על־אור יגיה

כי כוכבים כספירים כוננו

צופה בוחן סופר שוקל בפלס

פעל אדם ענינו שיג ידהו

תחבלותיו עשתנותיו בארץ.

(1808)









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42237