


	
	מתוך השיר “רוח נכון” [נאור אתה אדיר אל שוכן ערץ]
	




Samuel Romanelli


[נולד במנטובה בשנת 1757, חי בברלין, וינה, לונדון וערים אחרות, מת בקזלי מונפרטו בשנת 1814]





מתוך השיר “רוח נכון”

– – – –   – – – –   – – –


נאור אתה אדיר אל שוכן ערץ

גבה בגבהים מקים כל־ארץ

אתה יצרת כל בכל משלת.

שמים וצבאם כעת יזרחו

הארץ ומלאה כעת יפרחו

הכל יודו יביעו “מה־גדלת”.





כי אתבונן פלאי מעשי ידיך

כי אחשף כי אכיר אות מעבדיך

נפעמתי מדבר נפשי נבכה.

וברב שרעפי בי לבי ישטפו

אם נא אפצה פי אם מלי יטפו

“מי כמכה” אקרא מאין כמכה.





מעצם הנכבד על־חוג שמים

עד־השוכן נגדו בתהומות מים

זה מזה יינק זה לזה ישפיע

עד־כי אש ממרום מחרס מטה

לתת מחיה לארץ תרד מטה

ממנה עץ יצמח, עשב מזריע.





אין רום אין עמק אין רחב אין ארך

יפריד בינותם או ירחיק הצרך

כי בקשר אמיץ יענדם יחד.

איש על־דגלו ישמר העת ופגע

(כי תשחת תבל אם יסור רגע)

ופני איש אל־אישו ישלים ויחד.





גם מוצאי לבי מעל גבה

יקחו חלקם, אם־משוש בם אם־נה,

ובזקי מתכנתו תמיד רתקו.

אם שמים זכו ענג ימצאו,

אם בעבים כסו פנים, יגהו

יזהירו עוד יגילו עוד ישחקו.





וכעשב השדה וכעץ החרש

בגבהות וגדולות נמצא בם שרש

כן כל־דבר אף־כי קרץ מחמר.

אף־כי נפשי מצור שדי חצבה

ובחכמה ובמדע מגו נשגבה

כי חלקה במרומים גם נגזר אמר.

(1792)









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40798