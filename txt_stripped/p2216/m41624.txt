


	
	אתחנן במו־פי לנורא תהלתי (סליחה)
	



[מרומא, חי באמצע המאה הי"א]





סליחה לתענית אסתר






אתחנן במו-פי לנורא תהלתי



בצר קראתי תחלצני ותצילני מתאלתי



גאות כעשית בכרתי ופלתי



אודך על-כי נוראות נפלאתי.





דרכך דעת איה משכיל למד



הקצפת מלך בעבדיו גדלתך לתמד



ועבדים על אדוניהם נצחך לעמד



נפלאים מעשיך ונפשי ידעת מאד.





זה בוזה בקש להשמיד עמך



חבל נחלתך אשר בחרת לשמך



טפשות סרחונו וקלקולו בראשו בשומך



אלהי אתה ארוממך אודה שמך.





יעץ בשת עשרת אלפים ככרים ימן



כהתמו שודד לשדד עצמו מחמן



לא למעננו כי אם-למענך אלהי אמן



עשית פלא עצות מרחק אמונה אמן.





מעבדות לחרות כהוצאתנו רבות עשית



נצרתנו ממיתה לחיים ופשע כסית



שונא וניניו תלית וכאפר עסית



אודך לעולם כי עשית.





עט-שקר מהר שלח בראשון לשכלי



פתשגני-חסד שלחו בשלישי להשקיט לי



צור לבבי וחלקי אלהים יי חילי



הפכת מספדי למחול לי.





קרני רוממת מכרו לפני שוחה



רני-פלט סבבתני מפרץ וצוחה



ששון ושמחה השגתני ונסו יגון ואנחה



פתחת שקי ותאזרני שמחה.





תקותנו להחיש אל-תחרש אל ואל-תדם



שם ושארית שימני בארץ נצחך מלדם



תפרע לנו מצרנו ותכחיד מלכות אדום



למען יזמרך כבוד ולא ידם.





יחד לבבנו ליראתך סלה ביחדך



חיול זכר קדשתך נעריץ ונכבדך



על-שירי דוד שירים אהודך



יי אלהי לעולם אודך.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41624