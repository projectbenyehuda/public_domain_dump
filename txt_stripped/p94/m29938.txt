


	
	פיוט ליום הכפורים
	








אנא אלהי ישעי,מלכי בקדש,

אב רחום וחנון, נורא עלילה,

ראה עמידתי בעשירי לחדש

נרעש ונפחד לבקש מחילה,

חוסה אל סלח על נפש עניה

נפש חטאת, נפש עבריה.





כל דלת, כל שער בעדי ננעלו

ופתוחים לפני רק שערי השחת

טוב ארץ בחזקה מני נזלו

ואבנים בי ידו ממעל ומתחת;

פתח אתה למצער לי שערי התשובה.

למצא כפורים בעד נפשי העלובה.

פה בדביר קדשך אשפך לבבי,

אודה עלי פשעי עד מה חדל אני–

כבד עון אנכי, אל אלהי אבי,

כי יהודי בבטן עשני עשני!

ואתה אב רחום, מרחם בני עני,

ענני “סלחתי” וכפר עוני!





עברי אנכי מבטן מלדה,

נבזה ונמאס ישב באשמנים,

גרש מן גו, נדוי מעדה,

בוז לגאי יונים לעג השאננים.

האמנם, אב רחום, גם אתה תהדפני

על חטאת מולדתי, כי עברי הנני?





הגם לפניך מלך המלכים,

תרקד החנופה, מולדת השאול,

ופגרי צדיקים סביבה משלכים

והידד בני תפתה יענו בקול?

האמנם גם אתה תסתיר פניך

מדמעות עשוקים נגרות לעיניך–

לא אאמין זאת, אלי,אל כביר ונאור

כי תשקט במכונך ותביט בדממה,

עת חנף יתעורר על נקי וטהור,

ומדם אלפי תמימים ירוה אדמה!–

לכן שמעני, אל אורי וישעי,

חטאי אני מזכיר, אודה עלי פשעי.





חטאתי, אל חנון, כי חכם הנני,

חקר כל תכלית ומבקש פתרונים,

חטאתי כי כשרוני מרום יעלני

לדבר בשער עם אנשים נבונים;

חטאתי בחכמתי, עויתי ביתרוני,

ואתה, אל סלח, כפר לעוני!





חטאתי, אב רחום, על שמרי מסחרי

וחשכי לי הון ליום שד ואמש.

בקום עלי זדים ברצח אכזרי

לשדד את רבצי לעיני השמש–

ואתה אלהי ישעי סלח לחטאתי

כי רבת עליה עמל נשאתי.–





חטאתי אל כביר, כי אצלח למלאכה

ובכל משלח ידי אעשה תשיה,

ובכל אשר אבוא תבוא גם ברכה,

ותחת כף רגלי תפרח גם ציה…

חטאתי בצדקתי, עויתי בכשרוני,

ואתה, אל סלח, כפר לענוני. –





חטאתי, אב רחום, כי יין לי תעבה,

ומי נהרות בבל שקויי ומעדני

חטאתי כי נפשי לחכמה רעבה

ותבקשה אם גם סגור כל דרך לפני.–

חטאתי ברעבוני, עויתי בשבעי,

ואתה כפר עוני, אל אלהי אבי!





חטאתי, אב רחום, כי חי עוד אנכי,

אחרי כי נפשי לעפר כבר שחה,

חטאתי על הרגישי בענות זדים כחי.

ומלבי לפעמים תתפרץ אנחה–

חטאתי בקיומי, עויתי בהרגשתי–

ואתה, אל חנון, סלח לחטאתי!

חטאתי כי בחסור לי לחמי ומזוני

מחקים בל אחיה, לי נתנו בחמה,

גנבתי לפעמים, לשקיט רעבוני,

מאבוס אבירים, מעט חציר כבהמה

חטאתי במחסורי, עויתי בגנבתי,

ואתה, אלה סליחות, סלח לחטאתי!




* *


סלח לחטאתי, כי כבר כשל כחי

לשאת מסביב רק חרפה ותלנה,

ושלח אלהי אבי רזון במוחי,

לבל אנבה ממציקי בדעת ובתבונה–

מי לי כשרוני? מה ישרי, חכמתי?

שני כפיר חדות תן לי, אלהי ישעי!

אז כבוד יעטרוני תחת כלמתי,

וביראה ורעדה ימחה כעב פשעי,–

ואני ראש ארימה בין שכני בגאון

וכמוהם גם שמי לא יהי לדראון…




נכתב בשנת תרמ"ד בעד יהודי רומיניא.




















את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/29938