


	
	האיכר והנוצה
	




איש אכר בשדותיו חתר בגלל;



ויהי כאשר עיף וישכב לנוח,



פתאם לעיניו נראה איש חלל



תחת אחד השיחים שכב סרוח!



ויחשבהו האכר לשכור בזה-נפש –



כי הסכין בארצו לראות עד הנה:



שכורים אחוזים בחבלי השנה



בכל-צנור של שופכין ובכל-אגמי-רפש.



ויגש האכר לצחק בעמיתו



ולתיר כפתריו כמנהג הידוע…



וכדרך שנהגו גם אתו בני בריתו,



כי התגלל בצנור בראשון לשבע!..



ויהי בגשת האכר עדיהו



וירא כי השכב – איש עברי הנהו



ופניו מלאים חבורות ופצעים!



„הוי עצב נבזה! – קרא בחמתו,



כנים הדברים כי בעמך משחתו



כאשר יאמרו הבריות חדשים לרגעים!



המעט מכם אכל כל-מיני ממתקים



ושתות בימי חגכם דם בני הנכר –



כי עוד את-מעשינו אתם מחקים



לשתות לשכרה יין ושכר?!..



קום יהודי ארור! פן אשחקך כאפר



ובקרדמי אסירה ממך השכרון…



(האכר בלי שפק מחברת סובארון



היה, אף כי לא ידע לשון וספר!)



ובדברו – הניע גוף הגוע,



אך באשר כרע שם נפל בשניה –



כי איכה זה יבין שפת המנענע



וגרזן מרצח בו נגע בצדיה!



„האמנם הוא מת?" – קרא בתפונה,



הבה אנסה עצה בתבונה,



לדעת אם עוד יש באפו נשמה!



ונוצה מרחפת תפש בכפו,



וימהר ויניחה מידו אל אפו;



ותחרד הנוצה ותתר ממקומה!…



„חי הוא הנבזה!" – קרא בזעמו;



אך גוו לא יניד, ראשו לא ירים –



כי גם בשכרנו לו ארח כעמו:



להנות ולרמות חברת האכרים!…



ויוסף האכר לעמוד על-דעתו –



אך פתאם קרהו נס משמים:



כי נברא לנוצה ניב שפתים



נס גדול משקרה את-בלעם בשעתו!



ותפתח הנוצה פיה ותקרא:



האמנם, ריקה, לא תדע את-הפסוק



האמור מפרש על-יעקב במקרא:



„יתנך השם נגף… והיית רק עשוק?!…"



אם אתה לא ידעתו ידעו אחיך,



וימלא בידיו שאמרת בפיך:



כי רוה מדמו פה את-האדמה.



ועתה אחוך סבת תנועתי,



אל אף החלל מידך כי באתי –



אף כי באפו אין עוד נשמה!



בכר יהודי עשוק, עני גוע,



שכנתי אני נוצה במטה נשברה,



עלי סמך ראשו בהיותו יגע,



ואנכי מכסהו הייתי בקרה.



ובניו הקטנים כי נאנחו בעצבון:



“אבינו, תן לחם פן נמות כלנו!”



אני עם אחיותי אל-בית-נשה באנו,



ושם במחיר פרטות נתנו לערבון!…



בעמל נפשו יגע היהודי התמים



ללחם באמונה עם רע מצבו.



לא שתה לשכרה, לא בא עם נעלמים –



כי יראת אל אמת היתה בלבבו!



ואנכי הנוצה בנוחי מראשותיו,



לא אחת רטבתי מזרם דמעותיו



בזכרו כי אין-לו לחיים תוצאות.



ובכל-זאת בענותו, בהיות צרה קרובה,



שמעתי מפיו: "גם זו לטובה,



מאתך אל עליון, לא תצא הרעות!!"



אך פתאם ומרצחים גדודים יצאו



להרג ולאבד עניים מרודים;



(לרצח הזה, שמעתי, יקראו



אי-סדרים בארץ או שאלת…!)



ודרור לבזה טבחים קראו



באהלי צדיקים לעיני השמש,



ויבא קץ נורא לבית בעלי אמש:



בי אשתו רצחו וכסתו קרעו!



וילדיו הנקיים בעברה נצחת,



מפנת גג ארצה השליכו עד אחד –



אחריהם השלכה האם הנרצחת,



ודמיהם בדמה התבללו יחד!



ואנכי הנוצה, סרה, זעפת,



ברוח אלהים הייתי מרחפת



ממעל למשאות וגויות הפגרים!



ואתנחם למצער כי נשאר בחיים



אדני, שהלך לעת הצהרים



למכר מרכלתו באחד הכפרים!…



הרוח בכנפיו צררני ועפתי,



ועד כסא אל-יעקב היה ברצני



לעלות ולראות… אך פתאם נהדפתי



הנה בידך ואכיר את-אדני!!…



אדני האמלל הה, שכב פצוע!



עליו איש אכר נבזה ושפל,



עוד עמד ומחרף בעלילות שוא ותפל!



ואני נוצה קלה איך לא אנוע?!…



גם שאול מתחת הן תרגז לשבר,



גם מות ואבדון יתפלצו על-הנבלה,



גם נירון, גם טיטוס כי יקומו מקבר,



לרצח הזה תאחזמו חלחלה!



ואיכה לא תחרד נוצה כמני?!…



נוחה בשלום על משכבך, אדני!



שם גם רעיתך בעלם הנשמות,



מתמול לך תחכה עם שלשת בניך!



עלה אתם שמימה ואנכי – אחריך;



שם נעלה ונראה ליי אל הנקמות!…


*

* *


לספר מה-ענה על-אלה האכר,



אדמה כי למותר זאת תהיה כל עקר –



אך זאת עלי אחשב למצוה ולחובה,



לברך הנוצה ולכיר לה טובה!



כי איפה בארץ עוד נוצה כמה



שתחס על-עמי האבד במשואה,



ותעורר הלבבות בבכי ותמרורים,



לתתו לרחמים כיתר היצורים?!..



הן אראה לבקרים נצות אחרות



ממטירות עלינו מבול מי-מררות,



מכל-אגמי רפש ונחלי בליעל –



והמים המרים יהיו לרעל



ביד הזדונים לכחיד קימנו –



מבלתי התבנן שלפנים גם הנה,



מטפות המרה שזרקו הה בנו,



היו הנסבה: כי באנו עד הנה!…



ואיך זה לא אדה לנוצה הנאנחה? –



תודה לך נוצה, תודה וברכה!!



ולכי לשלום אל שער הרקיע!



שם ספרי לאדני מה-קרה אתנו,



ואמרי כי גם עתה אם יחדל מהשיע –



עוד רגע נפרפר – אבדנו כלנו!…


מ.מ. דאליצקי.

מאסקיוא, צום הרביעי תרמ"ד.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/9656