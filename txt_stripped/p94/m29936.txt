


	
	לשולמית...
	








כנר אלהים–אור שמש מפלג,

מעיניך נשקפת תמתך;

כנגה החשמל לבנת השלג,

תאיר פניך–צדקתך.





כרסיסי טל ארות בשושן פרח,

מול קוי השחר–עיניך;

כיובל שקט לאור הירח,

יבריקו, ישקטו פניך.





כמרום הר ציון על אדמת הצבי,

על חזך, אהובה, שדיך.

שם יהל הקסם, זה יוליך שבי

לבי ונפשי אל דדיך…




* *






הבי לי ידך, שולמית יפתי,

קדימה נלכה אל ארץ חמדתי

ושם בין פרחיה אשתלך!

אז נבלי הבכה כתנים

ישיר על פרחים, ששנים

וחיתה בת שירי בגללך…















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29936