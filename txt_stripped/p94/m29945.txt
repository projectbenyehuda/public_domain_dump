


	
	אל הפרחים...
	



(י"ב תנועות)


גם עמי חת לפנים, כמוכם פרחי נעם,

רסיסי טל בקצירו נצצו כאבני שהם,

ויהי עץ החיים בעדן בין הפרחים

על ראשו שכינת אל וסביבו אביב נצחים.

פתאם והנה רוח, בעזוז אף השתער,

ויהי העץ שבבים, ויהי העץ לבער,

ועל כנפי הסער עליו נשאו, עפו,

ואל ארבע כנפות תבל נהדפו, נדחפו.

העלים עוד רעננים כעץ עלי מים,

והם איך יבלו ואביהם עץ החיים?

אך, אוי, הם נפזרים, מאספים לא ימצאו,

ואתם פרחי חן עלימו הה תתגאו,

תתגאו, הפרחים, תצהלו בעדנת נער,

תאמרו כי לעלים אין הדר ותאר, –

הסו פרחים נבלים, שוא לכם תחלו,

ראו כי העלים שנות אלף לא יבלו,

במדבר, בערבות חול, באשפות התגלגלו

ואיך לא יחשך תארם, פניהם איך יצהלו?

אביבכם, עתה, פרחים, לכן תעדו גאון,

אבל האם כמוהם לא תראו הכליון?!…













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/29945