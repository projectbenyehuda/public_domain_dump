


	
	שתי הפרות
	



1


פרה אחת עברית ונצרית השניה

הובלו לטבח אל בית מטבחים;

ותפרץ מריבה בין הנצרית והיהדיה

ותרעמנה אשה רעותה החכמות השתים.

"גשי הלאה פרה פתיה, פרה סררה,

לשכנתה הנצרית העברית דברה –

אני פרה מיחסת, הוריתי ולדתי בקדשה,





על צוארי יעביר איש כשר מאכלת לטושה,

יברך על ששחיטתי

בכונה גדולה ונמרצה,

ויסעף רגע פתיל חיתי,

כמסעף פארה כמערצה!

ואת, בהמה טמאה,

בבול עץ גלגלתך ירץ

טבח ערל, קצוץ פאה,

הדיוט, בור ועם הארץ;

טבח כלו משקה יצא מבית מרזח

ובעץ בין קרניך

ישים קץ לחייך –

הלזה יקרא מטבח?…





"הסי – קראה הנצרית – האלמי, פרה סכלה,

הן כל ראה מותך ישם, תאחזהו חלחלה!

יהודי נבזה ומגאל, כלו סחי ומאס

משחיז אחל עיניך סכינו שתים שעות

ועל צוארך יוליכנו, פרה רמת יחש,

פעמים ארבע חמש בנעימה ונחת,

אחת הנה ואחת הנה כמנגן בכנור

ודמיך שטפים ארצה כמים בצנור

אך לא כן ימיתו אותי,

לא כן גרלי אנכי,

בטרם אראה מלאך מותי

וכבר רצץ מוחי!

בול עץ ברגע אחד

יבלבל מחשבותי;

(כמוני, אלי, יחד

תמותנה כל אחיותי!)

וכרגע ואינני, לא אוסיף לראות אור,

מיתה קלה היא ויפה לדעת כל חכמי הדור!"

עוד שתי הפרות פשקות שפתים,

ושני מלאכי מותן “יעפים” ורבי “חיים”,

הטבח הערל ובול עץ בימינו,

השחק המהול ובידו סכינו,

אל בית המטבח יחד הגיעו

ובשמעם ריב שתיהן, להן דעתם הביעו:

לשוא, פרות סכלות, תרבינה דברי ריבות,

על דבר כבוד וישר, יחש ונדיבות!

גם העץ גם הברזל לא יאכילכן חלב חטה,

הנכן בנות בקר וסופכן לשחיטה…

ואם שנה מלאכתנו למראה עינים,

תרבנה עליה חברות “צער בעלי חיים”,

תקראנה אספות, תתוכחנה בשאון

מיתת מי בכבוד ומי בבזיון,

אך לכן היא אחת – מות וכליון…





משלי זה נאה לאחי האמללים

הנשחטים במקומות מספר על פי מנהגים שונים,

פה באגרוף וכעץ יפילו בם חללים,

כי זה מנהג המדינה ושגעון האדונים –

ושם בשכינים חדים, במאכלות מגהצות

בספרים, בחברות, בגדופים ונאצות,

באספות בתי עם ובתי מרזח,

ישחטום אחד אחד,יכינו להם מטבח.

העץ או השכין – המטרה היא אחת:

הנה עברים אתם, רדו אל עמקי שחת!..









נגיעה קלה ברעיונו של ה' מ. חאשקעס. עיין  בה“הויזפריינד” לשנת תרנ"ג.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29954