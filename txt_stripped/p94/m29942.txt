


	
	להלך לבקש האמת
	




חיו תחיה למצער

כפלים ממתושלח,

ושריון תלבש נחשת –

מגן מחץ ושלח,

ונעלי ברזל תנעל

בחלמיש צור מסמרים,

ובחמתך תשים

מימי אלף נהרים,

ומארון העדות תקח

לצדה הצנצנת..

ומיער הלבנון תכרות

ארז למשענת,

ובכיסך יהיו צרורים

אוצרות קרז וקרח,

ועין נשר לך תהיה

לביט אלי ארח,

ומנהלת לך תשים

אתון בלעם המשכלת,

(בתנאי לבלתי לכת

אל צרפת המשכלת, – ‎)

ובמטה לא תכשל.

בפתילים או חתמת,

אז צא בשעה מצלחת,

לבקש את האמת! –













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29942