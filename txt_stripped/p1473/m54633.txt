


	
	טוב להם להיות נשענים
	



מדוע לא נוח להם לבני־אדם כשאתה כמותם, בדרגתם, כשאינך
מסתיר מפניהם את צדדיך החלשים, את ליקוייך האישיים, כשאתה מופיע בפניהם אף
ברגעיך הכושלים, אף ברגעיך הכושלים, אף באזלת־ידך הרבה ובכל עצמתה של
חולשת־פתאום רוחנית?

מדוע רוצים הם לראותך כחזק מהם, כיודע הכל, כמכיר ובוטח,
כמדלג חלקות וקלילות במשעול־חיים עקלקל? מדוע טוב להם להיות נשענים ולא
נושאים את האחרים?

רואים הם כדל וחלש מהם את הנשען על חזם – ולו גם לרגע קט – כדי לאסוף עידוד וכוח לאחר דרך יגעה.

מדוע רואה אותה אילה, כשהיתה זקוקה לזה “הנער הרך” לשם
עבירת שדה־הקוצים, מדוע היא רואה את שדה־הירק הקרוב בלבד ואינה רואה
שמאחורי גבעה זו עולה חורש־ארנים ענף ומעין בו? הלא שם תלחך את גבעולי
עשבי־הבר והוא ילקט מלא חפניו איצטרובלים, ויחד, יחד ישתו שם מאותו פלג־מים
זך, מאותו מעין צלול ומרווה, ויחד יתמזגו בחווית שתייה ורוייה
משותפת.

ואולי סרה לרגע – תלחך מעט ותשוב, תרכיב על גבה את הנער
ותעבירנו לאותו חורש מצל וקריר, אשר בשעות בוקר סתוי תלויים על מחטיו
פניני־טל נוצצות מהודה של זריחה?…






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54633