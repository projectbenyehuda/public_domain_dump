


	
	חשקי בבת מלכים תמה
	








חשקי בבת מלכים תמה / אענה במהללי

אשיר בשיר ואמרי חכמה / על תוף וניבלי:





זיו תארה כאור השמש / אדום כמו ארי

תואר ואור אשר לא ימש / שמשי וסהרי

בה אמצאה לנפשי נופש / הצוף והצרי

מן העסיס בפיה שמה / עלה בגורלי

לא ארעבה וגם לא אצמא / חלקי ומזלי.





קומה ידיד שתה מימיה / נטע ונעמן

כצרי מעט ובין שניה / כדבש וצוף ומן

כדמות אפיק כלי עיניה / היתה כנאמן

כמה אהא בחשקך עלמה / נרצע באין כלי

אם תלבשי כליל עם רקמה / עדיך תנצלי.





פתחי לדוד ביפיו כלה / לחזות בתארך

אם תשבי בכסא מעלה / לשכן בשערך

אז תתני באזנך עגלה / יופי בצוארך

הרוי למי לבבו צמא / מזון תכלכלי

דוד יקו בלבו שמה / שכני באהלי.





מרוב פרוד אהובי, ירד / דמעי כטל שניר

מן הנדוד בשרי ייקד / נכסף אלי גביר

אברם אשר אני לו עבד / נרצע באין מחיר

בו אעלוז ובו אקומה / על אויבי, ולי

יקר וחן וידו רמה / עזרי ומגדלי.





קמה בידך ממשלה / רועה ונאמן

אל שמך פאר לגולה / נטע ונעמן

אברם ילוד יהוסף עלה / אל כל בני זמן

אברם אמת ויוסף המה / זכרם במהללי

אור תארם כאור החמה / אענה לשואלי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37954