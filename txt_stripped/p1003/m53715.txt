


	
	אל הררי סהר- ספר ראשון
	



פרק ראשון: לארך היאור


עונת הגשמים הגיעה אל קצה, ובאחד
הימים בבקר עברה שירה כבודה בפאת
צפונית־מערבית של היאור אלברט־אדורד את נחל
סמליקי על פני גשר בנוי על יתדות־עץ.

על השירה נלוו שלשים סבלים שחורים
מילידי הארץ, כל אחד ומשאו על ראשו, סואהלי אחד,
המסי שמו – טבח השירה, ושנים־עשר אסכריים
או חילים העומדים תחת יד סומלי אחד ושמו
הסן.

הלבנים, עורכי המסע, היו: הפרופסור
הינריך שולץ, אוטו ליזון – דקטור לרפואה, לורד שרל
פליטמור ומשרתו יוחנן ריגר, וגם הנדריק רין,
בורי צעיר לימים.

מלבד אלה נספחו עוד אל הארחה ארבע
נשים והן: סנה רין – אחות הנדריק, היליני ליזון –
אחות הרופא, משרתת היליני, אמינה – אחות הסומלי
הסן בן מחמד, המפקד על האסכריים החילים,
וגמדת אחת יפה ונחמדה – טפקיטנגה בת־המלך
הומבוטית.

ללוות את הנוסעים ולברכם בשלום
בטרם צאתם באו: הבורי פיט רין – אבי הנדריק
וסנה, איש גבה־קומה ובעל זקן לבן, ושני בניו
דני וקלאס, גבהים ויפי תאר. כלם הלכו ללוות את
השירה עד גבול אחזתם המשתרעת לשני עברי
סמליקי.

בהגיע הנוסעים עד גבול האחזה אשר
מעבר הנהר משמאל נפרדו הבורי הזקן ובניו מעם
הנדריק ומעם סנה אחותו וגם מעם יתר הלבנים
ויברכום בברכת הצלחה בהביעם את תקותם כי
יזכו לראותם בשובם מדרכם בריאים
ושלמים.

עוד פעם הביטו הנפרדים אחריהם אל ההר
רונזורו ואל היערות והשיחים הצומחים לרגליו, אל
עיר המלח קטוה ואל תחנת־המצב הקטנה קסינדי
אשר בערבה לפאת צפון, ואחר שמה השירה הארכה
פניה הנגבה, אל שפת היאור אלברט־אדורד.

שולץ וליזון ישבו על שורי־רכבה
אבירים. בני בקר אלה, גדלי קרנים, כיון
שלמדום והרגילום לרכיבה אין לך טובים ומשבחים
מהם בכל בהמת־הרכבה אשר באפריקה. הם נכנעים
לרוכבים, נאמנים לסבל, ולא יחתו מפני כל מכשול
ופגע בדרך, כגון בצות, נחלים, וכדומה.

היליני וסנה רכבו על חמורים. גם בהמה
זו נודעה לתהלה באדמת השחורים בכחה הרב לשאת
כל עמל ותלאה.

אמנם רק לעתים רחוקות, אחרי אשר כשל
כחה, עלתה סנה על חמורה; על פי רב מסרה אותו
לבת־המלך הגמדת, אשר מפני קומתה הקטנה
ביותר קשה היה לה לאחז דרכה עם יתר הנוסעים
ותפגר אחריהם, אף כי הלכה בצעדי און ובאמץ
רוח.

הלורד והבורי הצעיר לימים הלכו
ברגל. הבורי – בכח ההרגל, כי כן הסכין
מנעוריו, והלורד – לרצונו, במחשבה תחלה. רגיל
היה לאמר: “כבר נסיתי כמה וכמה מעשי־מרכבה
באפריקה ולא מצאתי טוב לאדם מן הרגלים”.

“כבר רכבתי על סוסים, על חמורים ועל
שורים,” היה מוסיף הלורד, "ועלי להודיע, כי מכלם
הצטינו השורים. גם בכסא ובערסל הייתי נשא
בדרך, בידי השחורים, כאחד בעלי המטעות
העצלים. ואמנם טובה מאד נסיעה כזו, כי נעים לאדם
להיות מתנדנד לו בנחת ועובר בלי כל עמל ויגיעה
בארץ זו, אשר כל נתיבותיה חתחתים.

"לעמת זה אודה ואמר, כי אם גם נוחה
היתה נסיעה כזאת לגוף, הנה קשה היתה לנפש:
תמיד בושתי וגם נכלמתי כי העמסתי את עצמי
ואת משאי על הכושי ואני יושב בטל וריק וכל עמל
לא אדע.

“ואולם דבר אחד בעקר הניעני לותר על
הערסל הנעים ולעשות דרכי ברגל, – סבה אחת
שהיא שתים: ראשית, אדם שהולך ברגל ידע מגופו,
על פי עיפותו הוא, כמה רשאי הוא להעמיס על
הכושי, על הסבל ביחוד, ולא יכביד עליהם למעלה
מכחם, ושנית, – וגם זאת מן הנסיון למדתי, –
כי תנועות הגוף הן הסגלה הטובה
ביותר לקדחת ולשאר המחלות המצויות בארצות
החמות. מעולם לא הרגשתי את עצמי בריא וחזק
בארץ זו כשעה שהלכתי ברגל; ולא עוד אלא שגם
השרב אינו מצער כל כך את גופנו בשעה שהוא נע
ונד – כמובן, לא במדה נפרזה יותר מדי; כי
בדרך כלל, קשה החם למי שיושב בטל תחת להט
קרני השמש יותר מאשר לאדם עוסק במלאכה.”

גם יתר הלבנים מצאו כי הערותיו של
הלורד טובות ונכחות, ולכן בחרו גם שולץ גם ליזון
ואחותו ללכת ברגל ואת בהמתן שלחו חפשי או
מסרו אותה לשחורים העיפים והיגעים. אמנם לא
פעם שבו בשמחה, אחרי עיפם בדרך, אל הבהמה
הטובה, וביחוד בהיות הדרך קשה ומיגעת.

ענג רב התענגו בני השירה בדרכם
בשעות הבקר הראשונות, הצחות והבהירות, של
תקופת החרב באפריקה. מה קלות וזריזות הרגלים,
מה נחמד מראה המרחקים הבהירים, לא תשבע העין,
ומה תרוח הנשימה באויר־הבשם הספוג ריח ניחוח
של נצני המימוזה ושאר צמחים נותני ריח.

“בשום מקום לא ידעתי שעות של ענג,”
הוסיף פליטמור לדבר, “כמו במסע הבקר בערבות
אפריקה; הלב פורץ ומשתוקק לעוף לגבהי מרומים.
כל העולם כאלו פתוח ועומד לפניך, ורק אחת
תבקש נפשך – כי כן יהיה וכן יוסיף עד קצה
תבל.”

“באמת לא רע, לורד יקר,” ענה שולץ, “אולם
לעמת זה לא ידעתי בשום מקום שעות של ענויים כמו
מסע־צהרים בערבות אפריקה: הלב משתוקק לצלול
תהומה, כל העולם כאלו נסגר בפניך, ורק אחת
תבקש נפשך – כי לא תהיה כזאת עוד אף צעד
אחד.”

הלורד צחק ואמר:

“אמנם כן, גם דבריך נכונים. אין ענג
מחלט בעולם ולכל מטבע שני פנים. ואולם מי שאין
הדרך אצה לו יוכל לנסע בבקר ובערב ולנוח
בצהרים – והכל על מקומו יבא בשלום.”

“אף כן עשה נעשה,” הציע ליזון וכון גם לדעת יתר הנוסעים.

ואף כי הרבה הלורד פליטמור להלל את
מסע הבקר, לא שמחה הערבה, אשר בה עברו
הפעם, את עין הרואים. אדרבה, היא עכרה את רוחם
בשממותה. קבצות צמחי חלבץ בודדות ונטיעי
סורגהום דלים, אשר העידו כי היתה מושבה במקום
הזה לפנים, סכות בודדות ושדות זרועים צמחי
סורגהום ופולים, – הנה כל מה שראתה עינם!

מעל קסודשו נראו לנוסעים עוד פעם
פני הכסף אשר לנהר אסנגו. משם עברו דרך
חרש עבת, עצי שטים, אל קסבו. אחר אחזו דרכם
במישור ובו עצי־עלים מעטים ודקלים. ודרך קני
סוף גבה וחרשי עצי מוזים דלים הגיעו בערב
השני אחרי צאתם אל שפת היאור, משם עשו דרכם
על פני אבני חצץ דקות עד קירימה.

פה תקעו אהלם ויחנו על יד אשד מים נהדר, היורד ושוטף מעל הרים גבהים ונשאים.

הנוף היה יפה ונהדר, כאחד מנופי
נורוגיה. באויר הזך ראו מידעינו מעל מקום
חנותם בעבר הנהר ממזרח את צלע ההר נקולה
הגבה; משמאל צפונה – את פסגות השלג של הר
רונזורו, ומימין, לפאת נגב הרחק מאד – את החרוט של
הר־הגעש ברכסי וירונגה, אשר אליהם היו פניהם
מועדות.

ביום המחרת נסעו לארך שפת היאור
התלולה. על הכפים מלמעלה רעשו הפוינים
והביטו בעינים סוקרות למטה; עורבי־ים,
צוארי־נחש, שחפים ויתר עופות המים מלאו חיים את
האויר, את היאור ואת שפתו; נקעים עוטי יערות נראו
מצד ימין ואשדים מתיזי קצף השמיעו קול שאון
והמלה רבה.

קשה ומיגעת היתה הדרך, ביחוד
לסבלים ולבהמות־הרכבה, בעברם על פני שדה
שומם מכסה גושי צפחה.

ככה עברו דרך קישקה ויבואו אל קיקרה.

יש שהיתה דרכם עוברת במים, אף כי,
לכאורה, אפשר היה להטותה הצדה במקום גבה
יותר.

“מוזר הדבר,” אמרה היליני, “למה בחרו
בני האדם לפלס להם דרך במים תחת לכתם על
שפת היאור ביבשה, לשם מה יעשו כזאת?”

“בלי ספק,” קרא שולץ, “עלו מי היאור
במקומות שונים והציפו את המסלה אשר התקינו
בתקופת ימים קדמונים לארך השפה.”

ההרים ירדו תלולים אל היאור ורק רצועה
צרה כאמה אחת, מכסה אבני חצץ, נשארה פנויה. יש
שהיה עליהם לעבר על פני כפים צומחי שיחים
עבתים, והדבר עלה בידם בעמל רב.

בבואם לוליה קבלום הכושים בני
המקום בסבר פנים יפות: שם הכינו להם פרי מוז,
תירס ופולים שקנו מילידי הארץ.

“הידעתם מה הדבר אשר עשה את
השבטים האלה לאוהבי שלום ומכניסי אורחים?” שאל
הלורד פליטמור.

“אך אין זאת כי אם מדה טובה אשר חננם הטבע,” ענה שולץ בפשטות.

“האם לא התבוננתם לראות כמה ירבו
האנשים האלה לעשן את הקנבוס?” שאל
הלורד.

“כל הכושים שטופי־עשון הם.” קרא הנדריק בבטחה.

“אמנם כן. אולם עשון הקנבוס,
שנתפשט פה במדה רבה כל כך, פועל פעלה
מיחדת במינה,” השיב פליטמור.

“על כל פנים, פעלה מזקת, כאפיום,”
הביע ליזון את דעתו, “משכר הוא ומדהים, כפי
שהתבוננתי פעמים1 רבות.”
“אין דבר,” סתר האנגלי את דבריהם,
“התוצאות אינן רעות כל כך, על כל פנים לא כמו
שאנו משערים. אולם לעמת זה יכניע הקנבוס את
רוחו של הפרא ויעשהו נוח יותר לבריות. ככה,
למשל, היו הבשילנגים פראים וצמאים לדם מכל
הכושים, וכהיום הזה רודפי שלום כלם. מדוע? כי
התמכרו לעשון הקנבוס. מה דעת אדוני בכלל על
דבר העשון?” הוסיף הלורד לקרוא בהעלותו ערפלי
עשן עב מתוך מקטרתו.

“כיון שכלנו מעשנים,” קרא ליזון
בצחוק, “חלילה לנו לנאץ יותר מדי את ההרגל
הנתעב הזה ולספר בגנותו.”

“אני, על כל פנים,” נענה שולץ, “לא
הייתי מונע את עצמי פה, במדינה זו, מן העשון;
תשלומים הוא לי על כמה וכמה דברים שאני מכרח
להזיר עצמי מהם; אף הוא משרה עלי רוח טובה.”

“כל זמן שטבק נמצא תחת ידי לא אבוא
לידי יאוש,” ענה הלורד. "אמנם גם באין טבק עמי
לא אבוא לידי יאוש, ואולם דבריך על הרוח הטובה
הבאה לאדם על ידי עשון הטבק יש בהם קצת אמת.
אפילו הטבק הכושי החריף ביותר פעמים מרגיע
את נפשך ומזכך את רוחך. אף מעורר את
המחשבה.

“יודע אני את אדיסון; כל מה שהוא מרבה
לחשב הוא מרבה לעשן, פעמים גם עשרים סיגרות
ליום, ודוקא חריפות, ומעולם לא חש כי העשון מזיק
לגופו. אביו זקנו גם הוא שטוף בעשון היה כמוהו,
ואף גם היה לועס טבק, והאריך ימים עד מאה
ושלשים שנה.”

“האח! מי יתן ונאריך גם אנו לעשן כמוהו,” קרא שולץ.

“אמנם כן,” קרא ליזון הרופא, "משהגיע
אדם למאה ועשרים שנה מתר לו לעשן… "אף זאת
עצתי לצעירים תמיד: חכו עד מאה ועשרים שנה, אל
תקצר רוחכם, ואז עשנו לכם ככל אות נפשכם. אם
כן תעשו, – אשריכם וטוב לכם, כי תאריכו ימים על
פני האדמה. ואולם כיון שהגענו לאותו דבר אספר
לכם מעשה מן הענין.

"מעשה בסטודנט צעיר לימים שבא אל
בית דוד אביו לבקרו. דודו זה זקן היה, בן שבעים
ושלש, והיה מעשן כל היום. פתח הזקן ונשא
משא באזני קרובו הצעיר על העשון ועל הקלקלה
הגדולה הבאה לאדם ממנהג מגנה זה והזהיר אותו
שלא יאבה ולא ינסה, וחלילה לו, וחס ושלום. היה
הזקן עומד ומפליג בדברי אזהרה ואסור,
וסביבותיו ענני עשן הסיגרה.

"‘אבל,’ קרא הסטודנט הצעיר בהגיע
תורו, ‘אחרתי קצת לבוא, דודי הזקן, הנה היה לי
כבר העשון לטבע שני.’

"‘אם כן,’ קרא אליו הזקן מתרעם, ‘למה
החרשת עד כה ולמה לא הגדת לי, כי עתה
כבדתיך בסיגרה טובה!’ ותוך כדי דבור הגיש
לפניו את קפסת הסיגרות.

"עד שהם מדברים נכנסה הדודה הזקנה
לחדר. משראתה את קרובה הצעיר וסיגרה בפיו
פתחה אף היא באותו דבר והיתה מגנה בכל לשון של
גנאי את המדה הרעה של העשון, שקלקלה גדולה
היא וסכנה לגוף.

“'ואולם” ענה הסטודנט, "ראי נא דודתי,
והביטי אל הדוד הזקן, שענן וערפל סביבו וסיגרה
לא פסקה מפיו ערב ובקר וצהרים, וכבר הגיע
לשבעים ושלש, ד' ישמרהו ויחיהו לארך
ימים!'

“‘החרש, אל תדבר,’ קראה הזקנה בכעס,
‘לולא מעשן הוא, כי עתה הגיע כבר לשמונים לכל
הפחות’”

צחוק גדול פרץ מפי כל החבורה לשמע חכמתה של הדודה הזקנה.

“ואולם הנה הגיעה השעה לנוח, מחר עלינו לצאת לדרך בבקר השכם,” קרא הלורד.

כאשר קמו הנוסעים למחרת בבקר
משנתם ראו, לצערם הרב, כי עשרים סבלים נעלמו
ואינם, ורק עשרה סבלים נשארו עמם.

הבורחים השאירו אמנם את משאם, ואך
מעט מאד גנבו ושמו בכליהם, לגדל תמהונם של
הנוסעים. כנראה, מאנו הסבלים לשאת על גבם את
המשא הכבד בדרך הסלעים והצורים שעל שפת
היאור.

עתה היה עליהם לבקש עצה איך להציל
את כל המשא הזה הדרוש להם בדרך. \באמת לא
היו כל שלשים החבילות מספיקות להם כל צרכם
למסע כזה, והיו מכרחים לקמץ ולחשך ככל אשר
השיגה ידם.

חוץ מזה, הנה נספחו אל השירה גם
הלורד פליטמור ומשרתו, אשר רבי חבילותיו אבדו
בארץ הגמדים, ורק חבילות מספר נשארו
בידו.

“מה נעשה עכשו?” שאל שולץ, “על
האסכריים לא נוכל להעמיס את כל הכבדה, כי תעב
יתעבו את העבודה הזאת, וגם לא לכך נוצרו. ואם גם
יעלה בידנו לפתותם לעבד עבודת־משא, הלא רק
כעשרים חבילות נקח עמנו, והשאר מה תהא
עליהן?”

“חלילה לנו מהעמיס על האסכריים
עבודת־משא, כי מי ישמר עלינו מפני אויב,” העיר
ליזון, “אולם יכל נוכל לעשות כאשר עשו האחרים
שקדמונו. עשר חבילות נקח עמנו, ועל יד העשרים
הנשארות נעמיד את האסכריים לשמר עליהן,
ובבואנו אל התחנה הקרובה נשלח את הסבלים
הנה, להביא אל התחנה עוד עשר חבילות, ואחרי כן
בשלישית – עד אשר יביאו את כל החבילות.”

פליטמור הניע ראשו לאות מאון. “לא טובה
עצתך,” אמר הלורד, “וגם סכנה בה לכל השירה.
הן לא יוכלו הסבלים ללכת הלך ושוב בלי הפסק.
עליהם גם לנוח זמן מה, ועל ידי כך נבטל זמן רב
מאד; שבוע תמים תארך לנו דרך זו, דרך יום אחד
באמת, ועלינו יהי גם למצא לנו מזון שבעתים,
וסכום הכסף אשר נוציא בדרך זו יעלה על מחיר כל
החבילות יחד. לכן אין טוב לנו כי אם לעזב את הכל
הפקר.”

“על דבריך הנכונים אין מה להשיב,” אמר
הפרופסור ברוח כהה, “ואולם הן במעט הזה לא
נוכל להמשיך את דרכנו, אין טוב לנו אפוא כי אם
לשוב אל אורנינהוף.”

“אל נא תדאג,” הרגיעו הלורד, “לא
רחוקים אנחנו מוטשמבי, ושם, אני מבטיחך,
אדוני, נמצא לנו הכל מכל ולא נדע מחסור.”

ואף על פי שלא הוסיף האנגלי שום
נמוקים אחרים לחזק את דעתו, החליטו כלם, מרב
בטחונם ואמונם בו, לעזב פה את כל החבילות אשר
לא נמצאו להן סבלים.

“אם כן אפוא,” קרא ליזון, “הבה נחפר בור באדמה ונטמין את החבילות.”

“האמנם תאמר לשוב אל המקום הזה ולקחת את החבילות?” שאל הנדריק.

“כזאת לא נעשה,” ענה הרופא.

"ולמה אפוא נטמין את החבילות באדמה?
המפני יושבי הארץ, אשר אל נכון ימצאון? זכרו נא,
כי אם יראו ילידי הארץ, כי עזב יעזבו הארפים את
משאם ואת קנינם מאפס סבלים, הלא יעשו כל אשר
בידם כדי להכריח את סבלי השירות העוברות, אם
על ידי פתוי ואם באנס, כי יברחו ויעזבו את
המשא בדרך, למען יזכו הם באוצרות האלה בלי
כל עמל וטרח, כזוכים מן ההפקר.

“ולא רק ילידי הארץ, כי גם הסבלים
עצמם, הערומים והנוכלים, ישובו אל המקום אשר בו
טמנו את החבילות של בני־השירה ויביאון אל מקום
אשר משם לא יוסיפו עוד בעליהן לראותן עד העולם.
ובכן רק נחזק את רוחם לבגד בלבנים ונלמד את
ידם לחמס ושד.”

“צדק האדון הצעיר בדבריו,” הסכים
פליטמור. “אנחנו בעצמנו נביא על־ידי זה לחרבן
השירה. החמס והשד ירבה בארץ ואין קץ לרעה
אשר תבוא על הנוסעים אשר יבואו אחרינו.”

“עלינו להשמיד את כל הכבדה הרבה ולכלותה מעל פני האדמה!” החליט הנדריק.

אמנם קשה היה לנוסעים, קשה מאד,
לאבד בידים את כל רכושם, אך כלם הכירו כי
הדבר הכרחי ואין מוצא אחר.

ובכן נשמדו כל עשרים החבילות עד
תמן. כל אשר ישרף באש שרפו, ואת אשר לא
ישרף השקיעו במצולות היאור.




פרק שני: עזר


משם הלכו הנוסעים ויעברו חבל־ארץ
עוטה עצים גבהים ועליהם ישכנו תכיים אפורים
במספר רב; לארך שפת היאור דרך מטעי מוז וחציר
באו דרך קרמבה אל רומנדה; אחר הגיעו עד נחל
טלה, שבתקופת החרב אפשר לעבר בו ברגל,
ויבואו אל איומרה. שם עברו על פני רצועת אדמה
המתנשאת בתוך היאור, עלו ויעברו את מרומי
קטרנגה וישימו פעמיהם עד בצת הגמא ואל
הכפר קירובה, מקום מושב בני וקונדיו לשבט
ולנגה.

יערות גדולים של עצי מוזים נראו לעין
הנוסעים, עצים בעלי גזעים כעין סגל־שחרחור, או
חום־בהיר ופרים גדול להפליא.

אחרי עברם את הנחל רואנדה, נגלה
לעיניהם משמאל מפרץ ובו סירות־דוגה רבות
משוטטות הנה והנה וממלאות את המקום תנועה
וחיים.

לא הרחק משם היה עליהם לעבר את נחל
מגינגירי, ומאחריו, דרך מישור גדול מעלף ירק
דשא הגיעו אל כפר מוהגורה.

השירה הלכה הלך וקרב אל המישור אשר
לפאת נגב ליאור אלברט־אדורד, שם היתה שכבת
האדמה שחרחרת ומלאה שבלולים ורכיכות השוכנות
במים מתוקים.

“שימו לבכם אל מראה המקום הזה,” אמר
פליטמור אל שולץ וליזון, “הנה לנו פה הוכחה ברורה,
כי רמת המים של מוטה־נזיגה היתה גבהה הרבה יותר
בתקופת הימים הקדמונים, וכי היאור היה משתרע
הרחק לפאת נגב. אנו עוברים עכשו על פני אדמה
שהיתה לפנים קרקע היאור. וכבר הכירו ומצאו
בכלל, שכל יאורי אפריקה הפנימית, אם כי יגאו
לעתים, הולכים הלך והסוג לאט לאט.”

“על כל פנים, פה הדבר גלוי לעין,” קים הפרופסור.

מפה נשקף כל היאור, אשר הוניאורים
קוראים לו בשמות שונים: ניאנזה, מבוטה־נזיגה,
לורו או דורו, בעוד שבני הוקונדיו קוראים לו
פשוט נגזי, כלומר, יאור.

לפאת צפון הבהיק ראש ההר רונזורו, אשר
פה יקרא בשם רו־נדיורו, כלומר, “בעל
הגשם”.

בפאת נגב התנשאו ששה חרוטים אשר
לרכסי הר־הפרצים וירונגה, ואף כי רחוקים היו,
נכר היה כי גדולים הם מאד.

התירים שמו פניהם קדימה, לבוא אל
הכפר הגדול וטשמבי; רבים מאהלי הכפר אשר
לשפת היאור עמדו במים – ראיה
נוספת, כי פני היאור, שבתקופת הימים הקדמונים
היו עמקים יותר, הלכו עתה הלך והתנשא במהירות
רבה.

יושבי הכפר וטשמבי עוסקים בסחר
המלח, אשר פרץ מאד במקום ההוא. בתי הכפר
בנויים משני עברי זרוע־היאור, שרחבה מגיע
לחמש מאות מטר. מספר יושבי הכפר קרוב לאלפים,
מראה פניהם חום כעין השוקולד, ובני שבטים שונים
הם. בעבודת האדמה לא ישלחו ידם, רק מעטים מהם
עוסקים בגדול עזים או מתפרנסים מציד דגים
ומסחר המלח. בצי הסירות הגדול שלהם יעבירו
את המלח לארך השפה המערבית של יאור קיאו, עד
קצה הצפון של יאור אלברט־אדורד.

אחרי אשר זה ימים מספר עשו מידעינו
את דרכם ללא־מנוחה, החליטו לחנות בכפר הזה כל
יום המחרת, כן הציע הלורד פליטמור.

כל הנוסעים חכו לראות כיצד יקים
הלורד את הבטחתו לחלצם פה מן המצר; כי
באמצעים הדלים אשר נמצאו עוד תחת ידם
ובסבלים המעטים אשר אתם אי אפשר היה גם
להעלות על הדעת לעשות דרכם הלאה.

היום כבר פנה לערב בהגיע הנוסעים
אל כפר וטשמבי, לכן תקעו התירים את אהליהם
לנכח המקום היפה הזה ולא נכנסו הכפרה.

שפעת צפרים, המונים המונים לאין מספר,
קננו במקום ההוא ומלאו את הארץ חיים ותנועה,
ברחפן על פני היאור ובאויר או בהתרוצצן על שפת
היאור בתוך הסוף. אנפות, אנפות־כסף, קאתים,
ברוזי־בר ואוזי־בר טפפו או שחו הנה והנה. אין
לתאר את הצפיפות ואת התנועה הרבה של תרנגלות
הבצה ותרנגלות המים, שהיו מדדות ברגל קלה
מעלה לעלה או ממהרות לרוץ על פני העשבים הדקים
אשר במים. שחפים לבנים ואפורים עופפו להקות
להקות בחלל האויר, וממעל להם במרומים חגו
הנשרים, נשרי־יאור; גם תחמסים, עורבים
וסנוניות נראו פה ופה.

בבצה אשר על יד שפת היאור נראו
חרטמונים וצבים. לא היה אפוא למידעינו מחסור
בבעלי כנף לעשות מהם מעדנים לסעדת הערב. אולם
לא זה היה העקר בעיני הנוסעים; המראה הנחמד
אשר שוו לעיניהם היצורים הפזיזים רבי־הגונים
הביא בלבם שמחה יתרה וענג רב.

ביום המחרת בבקר השכם, בשעה
שכל בני המחנה נמו עוד שנתם, העיר הלורד
פליטמור את משרתו ויצוהו דבר הכפרה, בקצהו
מזרחה.

מעט מעט נתעוררו כל בני המחנה. השחורים הקיצו ראשונה.

פתאם נשמע קול שאון, ותנועה רבה קמה מסביב במחנה.

“ימבו! ימבו!” נשמעו קולות קוראים.

שולץ וליזון מהרו ללבש את בגדיהם.

“מה קול הקריאות האלה? אין זה קול ענות
רעה, כי המלה ‘ימבו’, פרושה,ברוכים
הבאים'!”

ואולם מי הם הקרבים אליהם ומברכים
אותם בשלום בקול רם ובשמחה? אין זאת כי אם אנשים
מיושבי שפת היאור. האמנם באה הנה חבורת נוסעים
מארפה וגם היא הגיעה עד המקום הרחוק הזה?

“כנראה, קרה דבר, אך מה הוא?” מעולם לא
ידעו שולץ וליזון סקרנות רבה כשעה זו; הם מהרו
ללבש בגדיהם ולצאת החוצה, לראות מה הרעש
הזה.

“ימבו!” הריע גם קול מתוך המחנה לעמת הקול הקורא.

וברגע שיצאו שניהם מתוך האהל קפץ המסי לקראתם בפנים צוהלים ושוחקים.

“האח, בבנה דקטה, האח, בבנה בבסה!”
קרא המסי, “קשולה בא הנה, ידיד זקן של
המסי.”

“כיצד בא הנה?” שאל הפרופסור,
“ולכבודו של קשולה זה גדל כל כך השאון
והרעש? ומי הוא בכלל קשולה זה?”

“הה, בבנה בבסה לא יודע קשולה? כל
יושבי זנזבר, כל בני הסואהלים יודעים את
קשולה. המעולם לא שמע על קשולה, בבנה?
קשולה, סוס־היאור העבה, הכושי העבה בכל ארץ
אפריקה!” וצחוק אדיר2 פרץ מפי המסי עד כי זעו כל אברי גופו.
“אך הלא תגיד לי, מה המריץ את קשולה
לבוא הנה? והנה עוד אנשים רבים באים, כאשר
יענו הקולות הקוראים, המגיעים לאזנינו.”

“הה, אלף סבלים וחמש מאות אסכריים הולכים ובאים, וכלם אלינו.”

שולץ ידע, כי דרך הכושים להפריז, ולא
מחפצם לשקר, כי אם מרב תמימות המביאה אותם
בשעת הפתעה פתאמית לראות צל הרים כהרים; אולם
לא היה כל ספק כי שירה גדולה הולכת ובאה. הוא
דחה הצדה את הסואהלי, אשר עמד בפתח האהל,
ויעבר בין אהלי הנדריק ופליטמור ואהלי העלמות
עד לפני המחנה; ליזון הלך על ידו.

והנה נגלה לעיניהם מחזה מפתיע: כמאה סבלים, – כמוהן גם מספר
החבילות אשר נערמו לערמה – מתרוצצים הנה והנה
ועמם כשלשים אסכריים.

הנדריק, היליני וסנה כבר עמדו גם הם
שם וישתוממו למחזה הזה אשר נגלה לעיניהם
פתאם.

והנה נגש הלורד פליטמור בלוית שני ערבים לבושים חלוקים לבנים.

“הרשוני, אדוני הנכבדים,” קרא
האנגלי, “להציג לפניכם את אבו אברהים, מנהיג
השירה, ואת אחמד, המפקח על האסכריים, איש
גבור חיל ונבון דבר.”

הלבנים השתחוו לקראתם, ואולם הדבר
טרם הברר להם גם עתה. מי הוא אבו אברהים? מה
חפצו? ומאין ידע אותו הלורד פליטמור?

“אין זאת כי אם מנהל שירה אברהים זה,
והולך אל פנים אפריקה לקנות שן או אולי גם עבדים,”
חשבו הלבנים, כי למה ירחיקו הערבים לבוא עד
אפריקה המרכזית?

אולם מה לאיש הזה ולהם?

ואבו אברהים, איש שיבה, בעל זקן ארך
ומתלתל, השתחוה ביראת הכבוד לפני שולץ
וידבר אליו כדברים האלה: “אבו ארבע, שר
המלאכות הגדולה, הנני מוסר לך בזה את השירה.
היא שלמה כשהיתה, לבד מאסכרי אחד, אשר מת
בדרך מות גבורים במלחמתו עם הפראים, ולבד
מסבלים שנים אשר ברחו ואינם. עוד בשירה
תשעים ושלשה סבלים ועשרים ותשעה אסכריים,
ואחמד מפקדם. את שכרם שלמתי להם עד עתה על פי
הפקדה אשר נתנה לי, ומהיום והלאה אתה תשלם
להם את שכרם. מחצית שכרי ביחד עם המשכרת אשר
שלמתי הושב לי מראש, ואת המחצית השניה
קבלתי זה עתה. אנכי מלאתי את חובתי באמונה
ועתה אשובה לדרכי, היש עוד לאדוני מה
לצוות?”

הפרופסור עמד נבוך, כאלו נפל משמים ארצה.

“טועה אתה,” קרא שולץ, “אין אני אותו אבו ארבע שאתה מבקש.”

על פני פליטמור נראתה בת־צחוק קלה
והערבי הוסיף לדבר בנחת: “סלח נא לי, כי לא אוכל
לבטא בשפתי כראוי את שמך אשר בו יקראוך
הארפים: ‘קולץ’ קשה לי להגות בלשוני. קראתיך
בשם אבו ארבע, על כי ארבע עינים לך, שתים מאת
אללה ושתים אשר אתה מוסיף עליהן ואשר תוכל
לשוב ולהסירן.”

עכשו ידע שולץ והכיר כי הערבים
יקראו לארפים על פי האותות שהם, הארפים,
מצינים בהם. הוא גם ידע את לשון ערב עד כדי להבין
כי פשר המלים אבו ארבע הוא “אבי הארבע”,
כלומר, ארבע העינים. ובכן, ברור אפוא, כי אליו
כון אברהים באמרו “אבו ארבע”, ואולם יתר
דבריו כחידה סתומה היו בעיניו.

אך הלורד פליטמור מהר להוציא אותו ממבוכתו.

“אנכי הוא,” פתח הלורד, "אשר צויתי את
אבו ישמעאל אליך באמרי לו כי אתה הוא השליט
והאדון על השירה. הלא הבטחתיכם להוציא אתכם,
בבואכם לוטשמבי, מכל מצוקותיכם.

"בדעתי היה לשלח מקונגו את
הסבלים ואת האסכריים שלי לשוב אל ביתם, אחרי
בואי הנה, ולקחת מזה אנשים מיושבי מזרח
היאור, אשר אליו אשים פעמי אחרי כלותי את
תיור־המדע שלי. ידעתי מראש, כי אנשי המערב
לא ילווני על דרכי ימים רבים ולא יאבו ללכת
אחרי אל השפה המזרחית.

“מטעם זה הלכתי ראשונה אל זנזבר
ומלאתי את ידי אברהים, אשר ידעתיו מאז כי איש
אמונים הוא, להביא הנה שירה ערוכה בכל. ומועד
קבעתי לבואו – השבוע שעבר, וירח ימים עליו
לחכות לי. אך הנה עזבוני אנשי קונגו לנפשי
בטרם זמנם; הסבלים הסואהלים האלה אשר באו
אלינו נאמני רוח הם יותר, וגם בטוח אני באברהים
כי יודע הוא את אנשיו ומכיר את תכונת רוחם, והוא
בחר את המעלים שבהם. האסכריים כלם סומלים
הם. ענין הכסף כבר נגמר כראוי.”

“אני מברך אותך בהצלחה רבה, אדוני
הלורד,” קרא שולץ, “בחכמה עשית את מעשיך. אך
למה חמדת לך לצון להוליך תועה את אברהים ולתת
אותי מנהל השירה ומפקדה?”

“סלח נא, אדוני הפרופסור, לא לצון
חמדתי לי. אתה היית עד עתה ראש המלאכות, וכן
גם תהיה, כמובן מאליו, ואני מאד אשמח להיות
לחבר לה ולעמד תחת פקדתך, ובכן הנני מעמיד
תחת פקדתך את כל בני השירה.”

“לא, אדוני הלורד,” אמר שולץ, “כזאת לא
יתכן. אסירי תודה נהיה לך, כי נתת לנו רשות
להסתפח אל השירה שלך, ואולם מובן הדבר
מאליו, כי רק אתה, אדוני הנכבד, אתה אשר רכשת
לך את כל הנפשות האלה ותשלם את שכר
הסבלים, רק אתה הוא ראש השירה ומפקדה.”

“לא, אדוני הפרופסור!” ענה פליטמור
בהחלט. “אתה יודע את אשר קרני. אין אני ראוי
לנהל אספסוף כזה. טוב לי כי אהיה חפשי לנפשי
ולא אדאג לאדם, זולתי אני ויוחנן משרתי. בטוח
אני בך, כי תסיר מעלי את המשא הכבד הזה.”

“אם רק זה חפצך.” החליט הפרופסור, “אין
לי כי אם לקבל בתודה את העבודה אשר תשים עלי.
יהי רצון והמשרה הזאת, אשר בכל עת ובכל שעה
הנני מוכן ומזמן להשיבה לך, כי רק כממלא מקום
אני בעיני – יהי רצון שתביא נחת־רוח לך וברכה
לשירה כלה.”

עתה הכירו הלבנים לדעת גם את
קשולה המפרסם, אשר על זריזותו הרבה להריק אל
קרבו משקה־שכר לאין מדה קראו לו הערבים בשם
“אבו מריסה”, והסואהלים תרגמו את השם הזה
ללשונם ויקראו לו “בבה פמבה”; פרושם של שני
השמות בשתי הלשונות הוא “אבי השכר”.

בן־אפריקה זה, משראה אותו בן אדם
פעם אחת שוב לא ישכחהו לעולם. בשרו דמה לנאד
מלא שכר, נע ומזדעזע תמיד. גלגלתו הגדולה
נראתה כמצמדת לכתפיו באין צואר ביניהן. כל
רואיו תמהו ולא הבינו איך יכלו הרגלים הקצרות
לשאת את החבית הגדולה הזאת.

קשולה היה סמל הטוב והישר ובארך
רוח נשא את לעג חבריו ומהתלותיהם הרבות, – מתוך
נהימת צחוק ושויון רוח קלה, אשר הוסיפו לפניו
המכערים משהו מן הנאה והטוב.

הוא הצטין במרך־לב ובלשון מדברת
גדולות. אולם אחרי שהיה מריק אל גרונו כוסות שכר
במספר רב, עברה אותו רוח גבורה ובכחו היה
למשך אנשים אחריו ולהלהיב את רוחם למעשה
אבירים, עד כי הוא עצמו היה תמה ומשתומם לאחר
מעשה על גבורתו הרבה ואמץ רוחו.

ועל כל אלה היה איש ישר ונאמן, מדה
שאינה מצויה בין הכושים. מלבד זה היה כחו גדול
בבדיחה וחדוד ולכן לא הרגיזוהו לגלוגי חבריו
והתוליהם אף מעט, כי היה מקפח את כלם
בתשובותיו ומושך את המחיכים על צדו.

בין3 הסבלים הצטין
בתכונות רוחו, מלבד קשולה, עוד כושי אחד. הוא
היה קטן־קומה אך בעל כח וגבורה נפלאה, ושמו
יוקו.

פניו היו מלאים סמני אבעבועות ועיניו
המבריקות הביעו עז ותשוקה למפעלים כבירים.
רוחו היה עשוי לבלי חת וכל מכשול ועיפות לא ידע.
כשהיה צרך בדבר היה נושא גם שתי חבילות על
ראשו וחבילה שלישית על גבו. על תכונות רוחו אלו
נתן לו שם “יוקו האמיץ”.

מלבד שנים אלה היה בין הסבלים עוד
אחד אשר הצטין בקומתו הגבהה והיפה עד
להפליא; זה היה בן שבט הסולו, אשר קרא לעצמו
בשם אנגלי – “פרקר”. הוא חונן כל סגלות בני
שבטו ומדותיהם הטובות: כח רב מאד וזריזות
נפלאה, אמון־רוח שאין דגמתו, אמץ לב כארי ויחד
עם זה תמת ילדות וענוה, שבהם רכש לו חבת כל
רואיו. שולץ שתף אותו, בזכות יתרונותיו אלה, אל
האסכריים, בעוד שיוקו האמיץ היה משמש סבל
או אסכרי, הכל לפי צרך השעה.

כל הבא לאפריקה בפעם הראשונה יטעה
לחשב, כי כל הכושים דומים זה לזה במראיהם; אולם
מקץ זמן ילמד לדעת ולהבחין את תוי הפנים
השונים, המבלטים אולי מאשר אצל הארפים, ומתוך
מאה יכיר את האחד המיחד בטביעת עין ראשונה.

ועוד אחד היה בין הסבלים, אשר בשם
“אלמן לכשירצה” כנוהו. הוא נלוה אל השירה
בהיותה כבר בדרך אחרי ברחו מפני גברתו
התקיפה. לאשר אין קץ היה בעיניו כי נפטר מפניה,
ושבועה נשבע כי לא יעזב את השירה אם גם
יברחו כל יתר הנלוים אליה, כי שום דבר שבעולם
לא יעיר כל חמתו כמו הרעיון על דבר אשתו
הארורה.

רב הסבלים לקחו עמם את נשיהם ואת
טפם. בדרך נצמדו אליהם עוד נשים ועלמות הרבה,
כנהוג לרב אצל הכושים. הנספחות האלה נאספו
אל השירה ברצון, כי תועלת רבה היתה בהן: לא רק
משא כבד היו נושאות בלי תלונה, יותר מן
הסבלים הגברים, כי גם עובדות היו כל עבודה בתוך
המחנה, דכות קמח ומכינות מזון לאנשי
השירה.

משקל כל חבילה הגיע לשלשים קילו
בערך. יותר מכן אסור להעמיס על הסבלים אם אין
הכרח בדבר. אולם הנשים נשאו על גבן כל מיני
מזונות ומאכלים ומכשירי בשול, ופעמים גם
תינוק. הילדים שכבר גדלו קצת היו רצים אחרי
הגדולים בזריזות; האב היה נושא את התינוק רק
במקרה יוצא מן הכלל, – אחרי שכבר עיפה האם
וכשל כחה.

בוטשמבי ראו מידעינו אחדות מנשי
וקונדיו, והן הפליאו אותם בכתבת הקעקע אשר
בבשרן, ביחוד על גבן.

“הידעת, גברת היליני, כיצד ישרטו את
השריטות היפות האלה?” שאל שולץ את אחות
הרופא.

“לא,” ענתה העלמה, “אך חושבת אני, כי
לא על ידי מכות אש נעשו, כי הצלקות מראה שאת
להן והן גבהות כשני סנטימטרים.”

“התבנית שהן רוצות לקעקע,” באר
הפרופסור, “נשרטת במאכלת בעור, אחרי כן ימלאו
את מקום השריטות ברפש, בפיח כבשן עם מיני מיץ
של צמחים וימעכון בפצעים עד אשר יביאו לידי
דלקת מלאכותית והשריטות תצבינה ותגבהנה
מאד. נחמד ונעים, האין זאת?”

“לא כלל! חן חן!” קראה העלמה מתוך רגש
זועה, “הן מכאובים קשים תשאנה הנשים והעלמות
העלובות האלה.”

“המכאובים ענין לעצמם והבלי העולם
הזה ענין לעצמם,” קרא שולץ, “ובכל דבר שנוי הוא
לה חביבים יסורים על האשה הכושית, כמו גם על
האשה הארפית. שבע תשא ותסבל ובלבד שתהא
יפה.”






פרק שלישי: דלקה בערבה


בבקר השכם קמו בני השירה ללכת לדרכם.

היליני עמדה יחד עם סנה על שפת היאור,
בחפצן להשביע עיניהן בפעם האחרונה במראה
הנוף הזה, הנהדר בשלל צבעיו.

לפאת דרומית־מערבית נשקפה העיר קטנה,
והלאה, לצד נגב, הכפר קטנדה, הצף על פני המים;
כפר זה מצטין במעשה בנינו המיחד: סכותיו
הקלועות מקנה וסוף תשכנה על פני נחלים, עד כי
כל הכפר צף על פני המים בתוך מפרץ הקנים, –
תחבולה נאמנה להנצל בשעת גאות המים.

אך הנה עמדה השירה נכונה בכל, עוד
מעט ויצאה לדרך. העלמות עזבו את מקומן על כרחן
ונספחו אל השירה. ראשונה עברו את נהר
רוטשורו. רחב הנהר אמנם הגיע עד ששים מטר, אך
עמקו היה רק כמטר אחד. את הרוטשורו אפשר לחשב
לשטפו העליון של הנהר סמליקי, ולכן נקרא גם
בשם “סמליקי”. כן גם אפשר לקרא לו בשם “נילוס”,
כי באמת אינו אלא פלג הנובע מן הנילוס.

משם והלאה נסעו הנגבה אל הררי
מפמבירו, או נכון יותר, אל הררי הגעש של
“וירונגה”, הרים אלה לא היו נראים לעין, כי כפת
ערפל שכנה עליהם.

מישור רוטשורו היה כלו אדמת בץ
שחורה מכסה צדפי יאור וקנכאות. עדרי דישונים
הקימו שאון והמלה בערבה השוממה. יערות רבים
של עצי חלבץ או עצי חלב־זאבים פגמו קצת את
המראה המעציב של הנוף השמם.

הסבלים בדחו את דעתם בהלצות
ובדיחות. גם הם היו קוראים בינם לבין עצמם את
אדוניהם הלבנים כמנהג הכושים, בשמות של גנאי
והתול, הכל לפי התכונות והסגלות אשר נגלו
לעיניהם ראשונה בכל אחד ואחד.

ומשום שאחמד, המפקד על האסכריים,
קרא את שולץ רק בשם “אבו ארבע”, כאשר שמע מפי
אברהים, לכן קראו אותו גם השחורים בשם זה;
ואולם יש גם אשר קראו לו כראשונה בשם בבנה
בבסה, כלומר, “האדון הפרופסור”.

הלורד פליטמור נקרא בפיהם בשם בבנה
כללה, כלומר, “אדון השלוה”, על שלות רוחו, אשר
לא סרה ממנו לעולם. ויש גם אשר קראו לו “בבנה
מקבוא”, – האדון הגדול, ובזה נתכונו יותר לכחו
מאשר לקומתו הגבהה.

לליזון קראו שלא בפניו בשם “בבנה
פמבו”, – “מר חטרא”, על מבנה גופו הדק, ואולם
בפניו היו קוראים לו בשם: “בבנה דקטה”, כלומר,
האדון הרופא.

להנדריק קראו בשם “בבנה אנגדיר” או
“האדון דיה”, על שם עיניו החודרות. מלבד זה נקרא
גם בשם “קטן”, כלומר, “האדון הצעיר”, או בלשונם –
“בבנה מדוגו”. כל הלבנים בכלל נקראו בשם
“בבנה וזורי”, “אדונים טובים”.

בערב, כאשר באו הסבלים לקבל את
שכרם הראשון לשבוע ימים מראש, נפלה תגרה
קטנה. הסבלים דרשו כי ישלמו לכלם בארג
לבן, את ארג הצבעונים מאנו לקבל.

אולם מפני שלא היה בידי הלבנים ארג
לבן ככל הדרוש לתשלומי הסבלים כל הזמן, אי
אפשר היה למלא את חפצם זה. לסוף נעשתה פשרה:
מחצה על מחצה.

בימים שלאחריהם עברה השירה דרך
ערבות עוטפות דשא. ראמים, דישונים וג’ירפים רבים
מלאו אותן תנועה וחיים, ואולם הג’ירפים נראו
לעיניהם אך מרחוק.

בין שיחי הערבה האפורה פעמים נראו
עקבות אריות. רק לעתים רחוקות, כדרך מאתים, שלש
מאות צעדים, נשקפה מבין העשבים מימוזה או יער קטן
של עצי שטים, פה ופה נראו גם חרשי תמרים.

ויש שיתנשא לנגדם עץ באובב או –
עץ־לחם־הקופים אשר לא תאר ולא הדר לו, ומראהו
כחרבה חסרת צל. הקלפה החלקה, עין אפור־כחל,
אשר לגזע האדיר, הזהירה לנגה השמש הלוהטת
בזהר אדמדם חור והשרתה קצת חיים על האפור
החדגוני של הערבה. משם עברו על יד
מיי־י־מוטו.

מיי־י־מוטו פרושו: מים חיים. ואמנם
מעינות מים חמים פורצים ועולים מבין הצורים,
וחמם מגיע עד 96 מעלות צלזיוס, כלומר, קרוב
לנקדת הרתיחה.

עקבות ערודות, קרנפים ופילים נראו שם לרב.

כל בקעת הנהר רוטשורו בכלל מלאה
חית־בר. דישונים שונים למיניהם, עדרים עדרים של
ראמים מלאו את המקום, גם חזירי־השומא הנתעבים
נראו פה לעתים קרובות. חזירים אלה מאכל תאוה הם
לאריות, לכן גם יופיע מלך הערבה פעם פעם
במקום ההוא ויפיל חתיתו על פני כל הככר.

מפחד מלך הערבה היו הנוסעים נוהגים
להקיף את אהליהם גדר של קוצים גבהה כשלשה
מטרים. ואולם האריות לא נרתעו גם מפני גדר גבוהה
זו ולא פקפקו מעבר אותה בקפיצה. ופעם היה
מעשה ואחד השודדים האלה עבר את הגדר בלילה
ויתפש אחד השומרים. ורק הזעקה אשר הקיפה את
כל המחנה לקול צעקת השומר הניעה את החיה
הטורפת לעזב את טרפה ולהמלט מעבר לגדר.

במקום הזה היה הרוטשורו עמק הרבה מאשר בראשיתו.

ובעוד השירה הולכת לארך שפת הנהר
הוציא סוס־יאור אחד צעיר לימים את ראשו מתוך הסוף.
הכושים חשבו אותו ליונק רך ויאמרו לצודו,
ועשרים איש מהם קפצו מיד אל תוך המים.

אולם כאשר שבה החיה פתאם ועלתה
ממצולות ראו האנשים, כי גדולה היא פי שלשה
מאשר נראתה להם בראשונה. היא כבר הגיעה לחצי
שעור גדלה.

עתה הכירו השחורים, כי לא מחכמה
יעשו אם יתגרו בו ויחפזו כלם בקול זעקה אל
היבשה; רק יוקו האמיץ הוסיף ללכת לפנים בלי פחד
ויאחז ברגל החיה האחורית. מעשהו זה עודד את רוח
יתר חבריו וסולו פרקר בראשם, וכלם קפצו לעזרת
חברם.

אז קמה מהומת־תגרה רבה במים, אך סוס
היאור הראה הפעם את כחו ובהתגברו על כלם
משך את לוחמיו אל מול פני הנהר.

ואולם הלורד4 פליטמור שם קץ למלחמה, כי שלח כדור
בגלגלתו של בעל העור העבה וימיתהו.

בתרועת נצחון משו הכושים את צידם
מתוך המים. והנה נגלה לעיני הרואים, כי כל גופו
של סוס היאור מלא חריצים, מעשה שניו החדות של
סוס־יאור אחר.

“אין זאת כי אם אכזר היה אבי הגור הזה!”
קרא הסן הסומלי. “ראו נא, כיצד התנהג הרשע הזה
עם בנו יוצא חלציו.”

“אך אמו עשתה זאת!” השמיע הערבי אחמד את דעתו.

דרכם של הערבים לבוא בריב על ענינים
של מה בכך. ויש שהם מתוכחים עד חצות הלילה
ולמחר השכם ישובו לאותו ענין מראשיתו. סומלים
אחדים וסואהלים, מהיותם תמיד בחברת הערבים,
סגלו להם גם את התשוקה לוכוחים. הם נפרדו אפוא
לשתי כתות, אחת נטתה אחרי דעתו של אחמד ואחת
אחרי הסן בן מחמד, וכל כת הגנה על דעותיה בכל
עז.

המלחמה הגיעה למרום תקפה בשעה שנגש הלורד פליטמור5 אל המתוכחים הנרגזים.
מיד באו שתי הכתות לכלל דעה אחת –
להביא את דברי ריבותם לפני המזונגו, כלומר,
“הלבן”, כי יהיה המכריע ביניהם.

“מה דעתך, ‘שיך’?” שאל אחמד, “מי הוא אשר נשך את סוס היאור הרך, – האביו הוא, כאשר יאמר הסן, אם אמו,
כדעתי אני.”

“דודו הוא אשר נשכו!” פסק הלורד בכבד־ראש ומתוך ישוב הדעת.

“בשם אלה!” קרא אחמד, אמת ונכון!"

גם יתר המתוכחים קדמו את משפט
שלמה זה בקול צהלה: שתי הכתות השלימו ביניהן
מתוך נחת־רוח, כי לא היה הנצחון לא לזו ולא לזו,
ובדעה אחת נגשו להתקין לסעדה אותו הדבר
שגרם למחלקת ביניהם.

אחרי צהרי־יום לוהט, בשעה שהיתה
השירה פוסעת ועוברת על פני מישור עוטה חציר
גבה יבש, שחרשי עצי שטים היו חוצים אותו פה
ופה, קרא פתאם הסן קול גדול: “בבנה בבסה! אש!
הערבה בוערת באש!”

“אלה הם מעשים בכל יום בערבות
אפריקה,” קרא שולץ אל ליזון בשלות נפש. “בתקופת
החרב נוח העשב להתלהט. הדבר בא מאליו, ואולם
יש גם שידי בני אדם יציתו את הערבה באש, אם
מחסר זהירות ואם בזדון, להחיש את צמיחת החציר
החדש. הדלקות הללו, על פי רב, אין אימתן גדולה;
החציר לא ימהר להתלקח כמו במגרשי המרעה של
אמריקה, והאש תעשה דרכה לאט לאט.”

“וכי אין סכנה מהן לאדם?” שאל ליזון.

“פעמים יש גם סכנה,” קים שולץ,
“התיר שוינפורט אבד את כל הונו, ועל הכל, –
אספים יקרי־ערך ורשימות חשובות, על ידי דלקה
כזאת. ולא אותו בלבד קרה אסון כזה; גם גורלו של
יונקר לא היה טוב מגורלו של שוינפורט.”

“מטבע הדברים, שאספים ורשימות
חשובים בעיניך מחיי בני אדם. ואולם אמר נא לי,
אדוני הפרופסור, – הן האש, כאשר
תראינה עיני ממהרת להתפשט, – האם אין סכנה
צפויה גם לחיינו?”

“בודאי!” קרא הנדריק, אשר שמע את
המלים האחרונות בהחפזו לגשת אליהם. “עלינו
למהר, כי אם תשיג אותנו השלהבת בין החציר
הגבה – אבדנו כלנו, אבדנו!”

גם השחורים הכירו בסכנה הקרובה
לבוא. זעקה וסערת רוח גדולה עברה בקרב כל
המחנה.

“למהר? אמנם כן, אולם לאן נמהר? איפה
נמצא לנו מפלט?” שאל שולץ, אשר בהכירו לדעת את
גדל הסכנה הצפויה להם חרד חרדה גדולה, לא
לשלומו כי אם לשלום השירה כלה.

“הביטה נא שמה!” קרא הנדריק, “הנה
מתפתלת דרך המישור רצועה ירוקה, אות נאמן הוא,
כי נהר עובר במקום ההוא, שם נמצא לנו מפלט.”

רבוא רבבות שרצי־עוף העיבו את פני
השמים כעננה שחורה. הם התנשאו למעלה מפני
השלהבת ולהקות צפרים ירדו ממרומי האויר לשלל
שלל מתוך המוני החסילים והחגבים הצפופים.

היליני וסנה רכבו על חמוריהן; סנה
הושיבה את טפקיטנגה על בהמתה, בעוד אמינה
טופפת אחריה ברגל קלה. הנערה השחורה אמצה את
כל שריריה בחפצה לעצר בחמורים, אשר חשו את
הסכנה הקרובה ונחפזו במרוצת דהרה אל המים
אשר ריחם הגיע אליהם מרחוק, ואמינה נאחזה בזנב
החמור אשר עליו רכבה היליני, ובמהרה אחריו שלא
לפגר כמעט נפצה גלגלתה.

גם שורי הרכבה אשר עליהם שבו עלו
שולץ וליזון מהרו ויחושו לרוץ בחרדת מות, ורק
ברב עמל עלה בידי הרוכבים לעצר בהם, בחפצם
להיות המאסף למחנה ולהשגיח על הסבלים
השחורים שלא יפרקו את משאם מעל שכמם, בבהלה
הרבה אשר תקפה את כלם, כדי להגיע מהר אל
הנהר. האסכרים הראו הפעם את אמון רוחם ואמץ
לבם. הם לא נתנו דעתם לנוס מנוסת בהלה, כי הלכו
כלם, איש איש במקומו, בעקבות הסואהלים, וידם
היתה נטויה על כל מי אשר יאמר לפרק את חבילתו
מעליו.

והנה עלה מאחרי כל הנוסעים קול נאקת
קשולה העבה. “הה אמא, אמא!” ילל קשולה
והתיפח מרה. “האנכי לבדי אהיה לצלי אש? הה
אמא, אמא! לא אוכל להשיגם! הם נושאים רק חבילה
אחת על ראשם, ואני – פי שלשה אני סוחב בכרסי.
הה אמא, אמא! הנה אני חש את יד האש; מי יושיע את
קשולה האמלל?”




1.jpg


בעזרת הנדריק ושולץ עלה בידי הדקטור להעלות את קשולה על גב החיה




רחמי ליזון נכמרו על האמלל, שכרסו
התנועעה הנה והנה בשעת מרוצתו. כל גוו כסה
זעה. ואמנם כבר כשל כחו וליזון ראה כי אם לא
יחושו לעזרתו יהיה למאכלת אש, ומה צר היה לרופא
על קשולה העליז והמבדח.

הרופא קפץ וירד מעל שורו, ובעזרת
הנדריק ושולץ נשאו את הענק וירכיבוהו על גבי
הבהמה.

כמעט נמסר הרסן ליד השחור, והשור
נחפז שוב לרוץ הלאה; ואולם לא הרבה רץ, רוכבו
הכביד עליו מאד, הבהמה הצרה צעדיה, והנדריק
וליזון הדביקוה מהר.

הרוח מאחור כבר השיב עליהם רשפי
אש, עוד מעט ונחרכו בגדיהם ושער ראשם. אולם
עברו רגעים מעטים והם הגיעו אל החרש הירק אשר
על שפת הנהר ויקפצו המימה, במקום כבר חצו
בחפזון רב כל בני השירה עם כל הכבדה אשר
עמם.

ואולם גם שמה השיב הרוח את האויר
הלוהט, ורשפים ועשבים בוערים ירדו על פני
הנהר כגשם. כל הנוסעים צללו פעם פעם המימה
להסתר מפני האש.

וקשולה מה היה לו? הרבה עמלו שור
ורוכבו הבריא לעבר דרך סבכי העצים. בבה פמבה
נאחז בקרני השור בכל מאמצי כחו לבל יפל
ארצה.

והנה הגיע השור עמוס משאו הכבד אל שפת הנהר ויצנח אל תוכו עיף ויגע.

אולם אוי ואבוי! דוקא במקום הזה
נמצאה מהמורה, ומתחת למים התנשאו סבכי קוצים
מכאיבים של עצי שטים.

השור ורוכבו התפלשו בין הקוצים.
השור יגע מעט ויצא למרחב, אך קשולה כבד־הגוף
שכב סבוך ומסבך בין הקוצים הנוראים ולא יכל
לקום.

“הה, אמא, אמא!” צוח קשולה, כי כן
דרך השחורים לקרא בשעת סכנה ופחד אל אמם;
“רעים המים מן האש, מלאים הם רסיסי זכוכית וחדי
חצים; מחצית גופי תשאר עליהם, רק שארית פלטה
תהיה לקשולה, כל גופי יעשה ככברה, נקבים
נקבים חלולים חלולים; אשתה שכר, והוא יזוב לו
ויצא.”

הכושים שכחו את המורא הגדול אשר
עבר עליהם וימלאו פיהם שחוק לשמע קול יללתו של
סוס־היאור הזה ההולך על שתים, בהאבקו לשוא עם
הקוצים הדוקרים, וימטירו עליו מהתלות
ולעג.

“השמרו לנפשכם, הנה סוס־יאור במים!
הלא תשמעו את נחרתו! הנה הוא מתפלש ברב ענג
ונחת. אל תהינו לגשת אליו.”

“הוי אוילים,” קרא קשולה, “עינים לכם
ולא תראו, כי קרנפים אתם. הלהקניטני אתם
אומרים, כי תקראו לי בשם סוס־יאור. הה, מי יתן
והייתי סוס־יאור, כי עתה הייתי בז ללעגכם מתוך
עורו העבה. ואולם עורי רך וענג כעלי המוז.”

הלבנים, שגם הם לא יכלו לכבש את
צחוקם, עמדו לבקש עצה איך לחלץ את קשולה הטוב
ממצוקותיו.

סנה הציעה, כדרכה, את התחבולה
הטובה ביותר להשיג את חפצם, שלא היה קל ופשוט
כלל.

על פי עצתה כרתו שני עצים רכים
ויניחום לרחב הנהר. קשולה אחז בהם בשתי
ידיו. כושים אחדים עמדו משני עברי הנהר ויהיו
מרימים את העצים בקציהם. הדבר לא היה קל כלל. אך
סוף סוף אחרי רב עמל עלה בידי קשולה להחלץ מבין
הקוצים הנוראים.

בעבודה הקשה הזאת הצטינו ביחוד
יוקו האמיץ והסולו פרקר. בבה פמבה עלה פצוע
ונקוב על היבשה וכל היום היה טרוד להוציא את
הקוצים שנתקעו בבשרו.

הנוסעים תקעו את אהליהם בקצה היער הקטן. אל העצים הרעננים לא הגיעה האש.

אדמת הערבה הערמה והאפורה הוסיפה עוד להבהב ולהעלות עשן, אך מעט מעט כבתה האש.

רק עבי עשן בודדים התאבכו אל מול פני
השמים, וצלליהם פשטו על פני הערבה ויהי
מראיהם כיאורי קסם, ורוח באה ותפזרם.

הסבלים בקשו ומצאו קלחים ראויים לאכילה, תקועים באדמה וצלויים למחצה.

כל בני העוף והרמש שנצלו מאש
הערבה מצאו להם מפלט ברצועת היער הצרה על
גדות הנהר: המונים המונים שרצו על האדמה נמלים,
חסילים, פשפשים ומרבי־רגלים.

פרפרים בעלי גונים שונים עופפו הנה
והנה, ותכיים אפורים הקימו שאון ותנועה על סבכי
העצים. גם תרנגלות־פנינים נמצאו שם במספר רב,
וליזון והנדריק בחרו אחדות מהן להוסיף על הצלי
אשר לסעדת הערב.

בא הלילה. על פני הרקיע הזהירו
הכוכבים; הכושים עשו להם לפידים מחבילות
קני־הסוף ויצאו על פני הנהר לצוד דגים
בחניתותיהם.

הלפידים הבוערים אשר השתקפו
במים האפלים שוו לעיני הנוסעים מחזה
נהדר.

מסביב למדורה אשר ערכו בני המחנה
עופפו צפרי לילה ורמש העוף. מסביב שלטה דומיה.
עוד זמן־מה עבר וכל השירה שקעה בשנה מתוקה.
גם השחורים, שלא כמנהגם, לא הפריעו הפעם את
שלות הלילה, כי היו כלם עיפים.






פרק רביעי: מצוקת רעב


הדלקה עשתה שמות גם לפאת הנהר
נגבה ולכל מלא עיני הנוסעים השתרעה ערבה
חרוכה ושרופה.

שולץ היה נכון לאחז דרכו אל רכסי
הגעש של וירונגה: אולם בהביטו במשקפת
ובראותו כי כל המקום ההוא כלו ערבה שוממה, עד
מקום שאין העין יכלה עוד לראות, החליט, כי אין לו
רשות להעמיד בסכנה את חיי האנשים שהפקדו
בידו ויפן לפאת קדם, כי משם נשקף להם נוף של
הרים ויערות ואדמה פוריה ודשנה.

אולם הלורד פליטמור העיר, כי חשוב מאד
בעיניו לחקר לדעת אל נכון אם היאור אלברט־אדורד
יחבר אל יאור קיבו על ידי נהר רוטשורו. לכן בקש
לתת על ידו עשרה סבלים ללכת עמם מערבה.

“ברעב לא נגוע,” העיר הלורד, “פה תמצא ידי להושיע לי.”

ותנאי התנה ביניהם, לשוב ולהפגש
בתחתית הר־הגעש וירונגה; כי היתה בדעת שולץ
להגיע שמה בדרך קלה ונעימה יותר, אחרי אשר
יצטיד כל צרכו ויכין מזון לכל האנשים ביד
רחבה.

ובכן נפרדו הנוסעים: הלורד פליטמור
ויוחנן ועמם עשרה סבלים וארבעה אסכרים הלכו
מערבה, והפרופסור עם מחנהו הגדול – לפאת דרומית־מזרחית.

ואולם ארץ ההרים מזרחה היתה רחוקה
מאד; כל היום הלכו האנשים ועברו דרך ערבה
חרוכה; פה ופה נקרה לפניהם יער של דקלים, שעליהם
החרוכים באש ירדו עגומים על הגזעים
שנתגחלו.

שולץ התחרט מאד על אשר לא נשאר
בקרבת הנהר אשר עבר בו בבקר. שם נמצא להם,
לכל הפחות, מים, דגים ותרנגלות־פנינים די
והותר.

שני ימים היו הנוסעים מכרחים
להתפרנס בכבושים; אולם לצערם נמצאו המאכלים
האלה בחבילותיו של פליטמור בכמות מצמצמה מאד,
וכיון שרב היה מספר האנשים, החל הרעב להציק להם
עוד ביום השלישי לנסיעתם.

לעת ערב נראתה לעיניהם גבעת נמלים לבנות.

“גבעה אחת לא תביא לנו ברכה רבה,” קרא
ליזון בצער, “אלו היה מספרן רב, כי אז יכלנו
כלנו לשבר רעבוננו בנמלים לבנות.”

“אח!” קראה היליני, “הנכון אתה לבלע גם
נמלים לבנות, אוטו? אך לא באמת דברת
הפעם!”

“אחותי החביבה, אדם שהרעב מציק לו, כל
אכל יערב לו. ואמנם טעמן של הנמלים הלבנות
יערב לחך; הכושים אסטניסים הם לענין אכילה,
ואולם הנמלים הלבנות מאכל תאוה הן בעיניהם. טוב
לאדם כי ירגיל עצמו במזונות המקום שהוא נמצא
שם ויסיח דעתו מכל משפט קדום, על ידי כן
יזכה לשמח ולאכל בתאוה כל אותם המזונות אשר
תעבה נפשו קדם.”

“ואמנם אין כאן אלא משפט קדום, לא
יותר,” העיר שולץ. “יש מיני מאכלים שמעדנים הם
בפינו, והכושי לא יאבה לראותם. נפש החינאי
תתעב בשר חזיר, בעוד שאין מאכל ערב לפיו מצלי
עכברים.”

“צלי עכברים? בר… חדל, הלא רק למשמע אזן יאחזני געל־נפש,” קראה היליני ותתנודד.

“ואני,” פתח ליזון שוב, “הנני נכון
מעתה לטעם מכל מטעמי הכושים ומזונותיהם, אף
כי רבים מהם תזהם נפשי. רוצה אני להרגיל עצמי
במאכלים נתעבים גם שלא בשעת הדחק, כדי
שיהיו ערבים לחכי בשעת הדחק.”

“חדל, אל תוסף לדבר,” קראה היליני אשר
לא יכלה גם להעלות על לבה מחשבות כאלה. “אם כן
הלא עוד בלע תבלע אל קרבך גם חפושיות
מיבשות, תולעים שמנות, חסילים, עקרבים, וכיוצא
בהם.”

“הה!” נכנסה סנה בשיחה של מטעמים
זו, “אנכי טעמתי כבר נמלים לבנות, בדמות דיסה
וגם קלויות, וגם חגבים אכלתי, ואני מבטיחך, כי
מאכלים ערבים הם למדי, וגם עכברי־סוף כבר
לעסתי במלתעותי, אמנם בלי דעת כי עכברים הם.
ואך לעתים רחוקות מאד ערב לחכי צלי כצלי
הזה.”

“הרפי, הרפי,” קראה היליני בפנים
נזעמים ותסתם בידיה את אזניה. “אותי לא תפתו
לעולם להגיש אל פי מיני מטעמים אפריקניים
כאלה.”

אולם נבואתה לא נתקימה; אמנם גם
הפעם חשה היליני את מצוקת הרעב, אך היא לא ידעה
עוד, כי תשוקת הקיבה למזונות תגבר עליה כל כך,
שלא תשקץ כל מאכל נתעב.

בלילה ההוא עלו כל הנוסעים על
משכבם בקיבה ריקה, כי כאשר הרסו הכושים את
הבנין החזק של הנמלים הלבנות בקרדמות, ראו
לגדל תמהונם והנה הוא עזוב וריק.

בבקר יום המחרת התנהלה השירה
בעצלתים. כמעט כל הסבלים היו חלשים ועיפים
מאד ורק ברב עמל עלה בידי הפרופסור למנע אותם
מהשליך את משאם ארצה. ועל כל אלה היו כמעט
כלם מכרחים לשאת את הילדים על כתפם, כי לא
עצרו כח ללכת. נדמה היה, כי עוד מעט והחלשים
ביותר יפלו ארצה לבלי קום.

הלבנים גם הם עיפו מאד, ולולא שורי
הרכבה לא יכלו גם הם לעשות דרכם הלאה. לבת
המלך הגמדת, שאמנם הראתה רוח עז וגבורה,
נתנה הרשות לרכב עם סנה. היא לא הכבידה על
החמור יותר מדי, אחרי שגם העלמה הבורית לא היתה
כבדה במשקלה.

רק הנדריק צעד קוממיות לפנים. הוא יכל
היה לסבל כל עמל ותלאה בלי אשר תרפינה
ידיו.

בשעת הצהרים השמיעו הכושים פתאם
קול צהלת עליזים וימהרו לפנים בצעדי און, כי
מרחוק הכירו עיניהם על פני המישור מושבה גדולה
של נמלים לבנות.

מרחוק דמתה המושבה לשרשרת הרים
ולהם רכסים רבים גדולים וקטנים, מסתעפים עד
למרחוק.

הכושים מהרו לפרק מעליהם את חבילות
משאם ויטוסו אל גבעות הנמלים הלבנות, חצבו
מהן גזרים גזרים בקרדמותיהם, חפרו בתוכן
ויצברו ערמות ערמות מן הרמשים הלבנים
האלה.

הנקבות שבהן, בריאות הבשר, מרסו
לדיסה ותבלענה לאלפים, כמו שהן, בטרם
תבשלנה במים או תצלינה באש. כי אפס כח
האנשים ולא יכלו לחכות, מפני הרעב. גם לב
היליני נהפך לאהב את אשר תעבה נפשה. גם היא
אכלה מן הדיסה הזאת, מתחלה אמנם מתוך רגש של
געל, אך לאחר רגע קטן – בתאוה רבה. באמת אמרו:
“אין טבח אמן ומפליא לעשות כרעב.”

אחרי אשר אכלו השחורים לשבע, אספו
ענפי עצים וסבכי שיחים בודדים אשר נמצאו
במספר רב בין גבעות הנמלים ויעלו אש. עתה
בשלו את דיסת הנמלים וימלאו בה את הקפסאות
אשר נתרוקנו מן הכבושים, לפקדון לימים
הבאים.

גם רבים מן הזכרים של הנמלים
הלבנות נקלו באש, וכנפיהם נשרפו בקול
שריקה.

על יד גבעות הנמלים הלבנות ראו
התירים כמין חמר נגר, לבן־כתם, נובע מתוך
האדמה, ובתוכו גרגרים לבנים הרבה. הגרגרים
האלה היו, כנראה, ביצי הנמלים הלבנות.

הכושים תקעו מסביב לגבעות הקטנות
האלה קנים ויכסום, למעלה בענפים. מקץ שעות
מספר צמחו מתוך החמר פטריות לבנות על גבעולי
תפארה, וביום המחרת גבהה קומתם למעלה בעוד
שהחמר הנגר שמתוכו צמחו נתפורר
וייבש.

הפטריות הללו של הנמלים הלבנות
נעמו מאד לחך הנוסעים, גם הלבנים גם הכושים
בלעון בתאוה.

כל היום היו מידעינו נזונים
מהנמלים הלבנות שצברו ביום אתמול ויאכלון
קלויים או מעשה דיסה; אולם הפקדון שהכינו להם
אזל חיש מהר ובערב שב הרעב להציק להם.

אמנם סכנה לא היתה נשקפת להם עוד, כי
הן בעוד שתי שעות יגיעו אל היערות אשר לפאת
מזרח.

הם עברו אפיק נחל רחב ויבש אשר שם
גבול לבערה, בעבר השני נמצא שוב עשב יבש
מסביב לבצה עמקה.

“הה, בבנה בבסה! פה ימצאו בודאי
עכברי־סוף!” קרא המסי בצהלה וישקשק בלשונו
לאות חדוה וזכרון מעדנים.

הסבלים שלחו ידם לרמחיהם,
האסכריים – לרובים, ואשר אין כלי נשק בידם,
הנשים והטף, לקחו מגלבים ואבנים גדולות ואחר
צברו ערמת עשב ויציתו באש.

העכברים האלה דרכם לשבת בחוריהם
ובמחבואיהם ולא ינועו אף תנועה קלה, ורק כאשר
יגדל החם עד לבלתי נשוא והאש תאחז בהם
יבקשו להם מפלט ויברחו על נפשם.

זמן רב לא ראו הלבנים כל תנועה
והאמינו כי אין כל בעלי חיים במקום הזה. אולם
הכושים, היודעים היטב את דרכי הכרסמנים האלה,
חכו בארך רוח, בלי גרע עין.

פתאם קמה תנועה עזה ועכברים
גדולים, כשלשים או ארבעים סנטימטר, החלו לקפץ
ולדלג זה אחר זה מתוך השלהבת ויבקשו לפרץ
את החוג אשר חגו להם הצידים. אך החוג היה כפול
שלש וארבע, וכל עכבר אשר לא נפל חלל מכדורי
הרובים ומן הרמחים הכה במגלבים ובאבנים. רק
עכברים מספר נמלטו ממות. ומפני שכל מעשה
הציד לא ארך יותר מרבע שעה הספיקו הכושים
לעשות כזאת עוד פעמים אחדות ביתר מקומות
הסוף.

עתה לא ידעו הצידים מחסור.

עכברים אלה צוארם, חרטמם, חזם
ובטנם אפורים, אך גבם חום, כי ראשי השער הקשה
שעל גבם מראיהם כמראה עור חום. בזהירות יתרה
פשטו הצידים את עור העכברים, אשר אף כי עבה
הוא מחצי סנטימטר, רך וענג הוא ונוח להקרע מעל
שכבת החלב המכסה את גויתם, ואחר צלו אותם
בשפוד או על גבי גחלים.

הפעם לא נהגה היליני בעצמה מדת
פנוק יתרה, כי ריח בשר העכברים היה נעים
ומגרה את התאבון, וטעמו כצלי עגל. ואולם על
קנוח הסעדה, שהכינו הכושים מבשר עקרבים
ומן הדירות של החסילים, החליטה העלמה לותר בכל
לבה.






פרק חמישי: קשולה העלוב


כאשר הגיעו הנוסעים ביום המחרת
אחרי הצהרים אל היער העתיק חשו שוב מצוקת
רעב.

קשולה שהיה תמיד רעב מכל חבריו,
כאלו לא הספיק החלב אשר עליו לפרנס את גופו
קצת, בקש ומצא בתוך עץ נבוב יערת־דבש.

מובן מאליו, כי רבות שבע עמל ותלאה עד
אשר השיג את הדבש, כי הדבורים אפפו את בבה
פמבה ולא יכל לעמד בפניהן, אף כי הכה על ימין
ועל שמאל ורבים חללים הפיל בהן במעכו אותן על
עור בשרו. ורעות היו הדבורים לקשולה מקוצי
השטים אשר טרם נרפא מהם, כי הדבורים אפפוהו
לאין מספר ולא הרפו ממנו.

גם שאר הכושים והלבנים לא נקו מחמת הדבורים האכזריות.

אחדים מבני השירה נסו להציל נפשם
במנוסה, אך לשוא: הדבורים רדפו אחריהם ולא
הרפו מהם.

רק הסן ופרקר אשר חלוקם הארך כסה
את כל בשרם רק פניהם וידיהם היו חשופים,
השכילו לעשות מכל שאר חבריהם והעלו אש ועשן
רב, הדבורים קצתן ברחו וקצתן נדהמו.

סוף סוף אפשר היה לרדות את הדבש הרע
ו“המר” הזה. הכושים בלעו אותו על הדונג ועל
הדבורים השקועות עוד ביערה. הם צברו גם את
הרמשים הנדהמים והמומתים וימלאו גם בהם את
קיבתם בתאוה רבה.

אולם הלבנים לא לקחו חלק בסעדה שאינה מספקת זו, ויתורו אחרי מזון אחר.

פתאם נשמע קול צהלת חדוה מפי שולץ:
“הנה לפנינו ‘סטריכינוס אדוליס’!” ובדברו הראה
באצבעו על אילן נמוך הנושא פרי בעל־קלפה
פריכה, כרמונים.

התירים מהרו אל העץ אשר הראה להם
הפרופסור ויאכלו מן הפרי העסיסי והערב ככל
חפצם, מלבד הפרי הזה מצאו שם גם את פרי
ה“מלוכיה”, אשר אם יבשלו אותו במים והיה טעמו
כתרד.

ואמנם מן הפרי הזה הכינו להם ארחת
צהרים ערבה. אף כי גם אחרי אכלם את ארחתם הדלה
הזאת לא שבעו עוד דים.

בלכתם הלאה התחיל שולץ פתאם לנשם בנחיריו.

“הה, כסימניה, ריחך הטוב יגלה מקום
כבודך,” קרא הפרופסור בצחוק־נחת בקפצו מעל
שורו, וישם פעמיו אל מול חרשה קטנה, אשר ריח
צח וענג של תפוחי־זהב עלה משם לאפם.

כל השיחים היו מכסים פרות כתמים, כגדל הדבדבן וכתבניתו.

הגרגרים המלאים עסיס היה טעמם
כלימונים. והתירים בלעו אותם יחד עם הגרעין
בעל הקלפה הדקה, הדומה לאגוז.

היער השתרע על פני גבעה רמה ונמשך עד החבל מפורורו.

שם עברה השירה דרך ערבה ויבואו שוב אל תוך יער עתיק ימים.

אדמת היער היתה מכסה אזוב ושרך,
עצי מוזים ותמרים התנשאו כענקים, דקלי רפיה
האריכו עלים עד שמונה־עשר מטר, וגזעים אשר
קומתם, עד ענפיהם, ארבעים מטר לא היו מקרה
יקר.

“הנה אנחנו באים אל ארץ הענקים!” קראה
היליני בראותה את המחזה הנפלא הזה. “ראה נא
והביטה, אדוני הפרופסור, הנה עוד צמח־פלא אחד,
הנה נקניקי־כבד אדירים צומחים על העצים!”

“אדמת חלומות קסם!” קרא ליזון.

“אלה הם הקיגליים,” באר שולץ. “עץ הפיל – Kigelia pinnata.”

ואמנם היה מראה הפרי הזה, עין
אפר־בהיר, שצמח על העצים הנפלאים, דומים
בתבניתם לנקניקי־כבד גדולים, תלויים בחבלים
ארכים, ואולם הפרות הללו לא נתנו למאכל.

“עצים כאלה כבר נקרו לפנינו
בדרכנו,” הסביר שולץ, "ואולם אז עמדו העצים
בשעת פריחתם והפרות הנפלאים, אשר ארכם
מגיע עד כחצי מטר לא נראו עוד. הלא תזכרי,
הגברת היליני, עצים, אשר משכו אליהם את לבך
בנצני הארגמן המאירים אשר עליהם.

“כן, כן! עכשו מכירה אני את מידעי,” קימה העלמה.

קופים, תכיים ירוקים, נשרי־בלורית
מלאו את היער תנועה וחיים, ומובן מאליו שלא
נעדרו גם תרנגלות־הפנינים המצויות בכל
מקום.

עקבות ראמים וחתימת רגלי פילים
נמשכו לארך החרשה ולרחבה; צרצרים
וחסילי־יהלם דלגו וינתרו על פני האדמה, וחגבי
טרף ירוקים ואפורים ארבו כשדי בלהות לרמשים
אשר גוניהם ותארם ישוו להם מראה עלים וענפים,
והם מגנם ומחסם מאויב.

צפרי־שמש מקשטות להפליא ופרפרים
גדולים, נהדרים לתפארת, פזזו כבמחול קסמים בין
פרחים ונצנים.

בנקעים על יד שלוליות המים התנשאו צמחי Senecio Johnstoni נשופי־רוח, –
דמיות־צמחים מוזרות, מעין דמות בני־אדם,
והצמחים עטופים באדרותיהם האמצות של עלים
כמושים, כאדרות נזירים נודדים.

פתאם נשמע קול צוהל וצחוק אדיר. הלבנים מהרו לגשת לראות את הנעשה.

השחורים עמדו מסביב למהמורה עמקה
כששה מטרים, כאלו שמו עליה מצור, וכלם צחקו
אל פיה בקול צהלה וחדוה. כמעט נגשו הלבנים
אליהם מהרו לפתח את ה“חוג” למען יוכלו הנוסעים
לגשת אל פי המהמורה.

מהמורה זו נחפרה לשם ציד פילים, אולם
הפעם נלכד בה “סוס־יאור” – הלא הוא קשולה
מידענו.

לאשרו לא נמצא הפעם במהמורה כלונס
בעל ראש חד, לולא כן, כי עתה “שפד” האמלל ולא שב
לראות אור שמש.

המהמורות הרבות המכסות ענפים וצמחי
שרך ועשויות ללכד בהם פילים המיטו אסון על
נוסעים רבים. כל העובר ביערות ההם חיב להיות
זהיר מאד, להביט בשבע עינים על כל פסיעה
ופסיעה; כי דרך הצידים לכסות את המהמורות
הללו במכסה־ענפים דק, נוח להשבר, ומראהו
כאדמת היער ורק עין בוחנת ופקוחה יכלה להבחין
ולהכיר אותן.

ואולם קשולה שהיה רגיל לשתות
שכר־תמרים, מעשה ידי אשתו להתפאר, נפתה
הפעם ונתן לאשתו לבשל לו שכר של דבש
“ונתבסם”. מיד נמלא לבו גבורה כארי ורגליו
דרכו עז ולא ידעו להזהר.

והנה רבץ הגוף הבריא והעבה הזה
כגוש כבד בתוך המהמורה הצרה מלמטה וקול
אנקתו עלה למרום. לשוא חגר שארית כחו ויעמל
למצא ידיו ורגליו בבור העמק והצר.

והיער המה מכל מיני נמלים. ומעל
העצים, אשר שלחו ענפיהם על פני המהמורה, נפלו
הבורה נמלים קטנות ועליהן ירדו כמטר נמלים
לבנות.

אך גם על פני אדמת היער זחלו נמלים
המונים המונים, שונות למיניהן ולמראיהן, כלן
עוברות במערכה, בסדר ובמשטר נפלא. הנמלים
השחורות והטעונות, הזוחלות מתוך צרצור צורם את
האזן, שנחשב באזני הכושים לשירת הנמלים
הסבלות, הלכו הלך ונשא את הדירות, ועליהן
משני העברים, “האסכריים” שלהן, בעלי השנים
החדות, החפשים מכל עבודת משא, וכל תפקידן הוא
להתנפל בחמת קצף על כל מכשול ופגע חי אשר
יקרה לפניהן, ולפנות דרך לנמלים העובדות.

נמלים אדמות, אפורות, לבנות ובעלות
שני צבעים חצו את הדרך, וחמרים חמרים מהן נפלו
אל תוך המהמורה אשר פערה את פיה לפניהם
פתאם.

“הה, קשולה המסכן! כל צרה וכל פגע
יחולו על ראש קשולה האמלל הזה אשר לא יגע
לרעה בכל נפש חיה,” צוח האמלל מרה, “אותי יקבו
קוצי השטה בנחל, אותי תעקצנה הדבורים בחמה
שפוכה. ואולם הה, אמא! במה נחשבו כל אלה
לעמת הנמלים הרעות, אשר רק לשמי ולכבודי,
כנראה, חפרו את הבור הזה, להשביע נפשן מבשר
קשולה. הלמען הרמשים האלה טפחתי ורביתי את
גופי האמלל! כמו בצבתות של ברזל צובטות הן את
בשרי. הה, הושיעו, הצילו, פן לא תוסיפו עוד
למלאות שחוק פיכם על קשולה מעתה ועד
עולם.”

ואמנם סכנה רבה היתה צפויה לחיי
קשולה, אף כי למראה עין היה הדבר מעורר צחוק.
עקיצת הנמלים השחורות צורבת כברזל מלבן, אך
סכנה אין בה, אולם עקיצת הנמלים האדמות מטילה
ארס בגוף, והפראים יעשו להם ממיץ הנמלים
האלה מין רעל אשר ימשחו בו את חיצהם. עקיצת
הנמלים הללו מעלה אבעבועות אשר כגדל מטבע
גדלן.

ארבעה סבלים הורדו בחבלים אל תוך
הבור, ועליהם היה לקשר את החבלים החזקים ביותר
מסביב לגופו של קשולה, אשר לא יכל בעצמו
לעשות דבר לרוחתו. רק אז הצליח בידי העומדים
למעלה להוציא את המסכן מקברו.

אולם סאת צרותיו של קשולה לא מלאה עוד. היום ההוא היה לו יום מוכן לפרענות.

אחרי עבר התירים רצועת ערבה באו אל
תוך יער־נקבה. ככה יקראו ליערות הצומחים
לשפת הנחלים מזה ומזה ומאהילים עליהם
בענפיהם כדמות כפה.

ביער הנקבה, אשר על אדמתו צעדו
עתה רגלי הנוסעים, נמצאו צמחי מוז במספר רב
אשר הספיקו למידעינו מזון הרבה. מעל ענפי
העצים למעלה נשקפו בניני הנמלים הלבנות,
נמלי־העץ, והבנינים כגדל החבית גדלם. גזעי
עצים הפוכים משרש, מסבכים ומלפפים בצמחים
עבתים גדרו את הדרך לפני התירים פעם
פעם.

כפות מאפילות ושדרות עמודים שוו
ליער פעם דמות פרדס עזוב ופרוע ופעם דמות
היכל מצרי כביר.

בסבכי היערות האלה מצא לו משכן
השמפנזה, ואולם רק לעתים רחוקות נגלה לעיני
בני השירה, כי בסתר מרומי הענפים ישכן.

פרי בר של הקשט הספיק לנוסעים מזון
משיב נפש; ואולם יותר מכל שמחו בני השירה
לקראת עצי האגוזים. הפרי הזה השיב את נפש
הנוסעים העיפים ויאמץ את כחם.

כחצי שעה אחרי עברם את היער, פגעו
הנוסעים במכשול קשה. חציר מריאנקה פרוע אשר
גבה עצים לו, גדר לפניהם את הדרך ולא נתנם
לעבר. הם היו מכרחים להתפתל, להתעות, לכרע על
ברכיהם, לזחל על ידיהם ועל רגליהם, להטות את
הקנים הצדה ולהגן בידיהם על פניהם מפני
הקנים המכאיבים, ועל כל אלה המטיר עליהם החציר
הבשל את עקצי־הזרע שלו, אשר צערם עד מאד.

אין לתאר את כל הענויים אשר מצאו את
קשולה המסכן שגויתו העבה התגוששה גם
במקום אשר שורי הרכבה עברו בשלום.

מקץ זמן קצר הגיעו הנוסעים אל בצת גמא.

הגבעולים הגבהים המעטרים נצנים
כשותים שמחו אמנם שוב את עין הרואים: ואולם ידע
ידעו הנוסעים מפי הנסיון, כי דרך קשה
ומיגעת נכונה להם.

לעין הרואה מעל הגבעה יפה בקעת הגמא ומלאה יפעת קסם, לא תשבע העין מראות.

ויפה מכל – חליפת המראות אשר לפני
הנוף, המעלה בזכרונך את מראה ים התיכון על
גליו ועל משבריו, אשר לעולם לא יטיל שממון
בלב רואיו: אם בשעה ששמי תכלת כהה נשקפים
מתוכו בשלוה ואם בשעה שארגמן השחר ילהט
פניו; אם יבריק בזהב שמש או יכסיף לנגה הסהר;
יפה הוא בשעה שמראה אפור לו או שחור, או חום, או
סגל, או כל גון ובן־גון איזה שהוא, – כל אחד
בפני עצמו, או כלם יחד, בולעים ונבלעים; יפה הוא
בשעה שפניו שוחקים בסלסול קל וגם בשעה שהוא
נע לו מתוך הדרת מלכות; או בהתנשא גליו כחומה
והוא, נאדר בחמת גבורה, יסתער אל חופיו, ואל
נציבי הסלעים ינפץ לרסיסים את עטרת כספו
הלבנה.

ככה יראה גם ים הגמא, והוא מחדש
פניו תמיד. שונה הוא בתקופת האביב מאשר בימות
הסתו או בעונת הקיץ, שונה בדמדומי שחר מאשר
לעת הצהרים – הכל לפי האור אשר ינוח עליו או לפי
קרני השמש. לא מראהו ביום סגריר כמראהו ביום
קיץ בהיר. גם הרוח תשנה פניו, יש אשר תגיעהו
אט אט, תסלסל פניו, או תסערהו בכח. ומה נהדר
מראהו בעבר עליו סערה וערוציו יפתחו ויסגרו
חליפות, לא תשבע עין מראות.

אולם אך ירד בן־אדם הימה ויחצה גליו
שעות רצופות – המוג ימוג כל החן וההוד והיה כלא
היה.

ככה היה גם הפעם.

פרקר ויוקו האמיץ היו מכרחים לסל להם דרך במאכלת בבין קני הגמא.

אחריהם ירדה כל השירה.

אמנם יפים היו גבעולי הגמא ומראיהם
הירק ונצניהם הכשותים – יפים עד מאד, אולם
הדרך הארכה בין גזעי הקנים המוזרים אשר
גבה להם עד ארבעה מטרים ועבים כזרוע איש
וכחצי מטר רחב העלים, וכלם מראה אחד לאין חליפות
– הטיל עליהם שממון; כי שעה תמימה ארך ה“מסע
הלח” הזה, ורק פעם אחת בא שנוי במראה
החדגוני הזה, ואולם שנוי זה לא היה נעים כלל
לבני השירה.

“אהה, קשולה, אחיך מת!” קרא יוקו האמיץ פתאם.

“אחי?” שאל קשולה שהיה צועד בראש
הלבנים, דורך עז מאחרי סוללי המסלה, להראותם
את מדת רחב המסלה אשר יסלו. “איזו הדרך באה
אליך השמועה כי אחי מת? והן בריא וחזק היה
בצאתי מזנזיבר.”

“הנה שם צפה גויתו!” ענה יוקו בקול
נוגה, “אין זאת כי אם אחיך הוא, כי תארו כתארך
ופרצופו כפרצופך – חונה על גופו באין צואר
ביניהם.”

ובדברו הראה על פגר סוס־יאור, מוטל בין השיחים וכבר העלה רקבון.

קול צחוק אדיר פרץ מפי השחורים אשר
עמדו בקרבתם והם מהרו למסר את הידיעה על דבר
גוית אחי בבה פמבה לעומדים מאחוריהם, והצחוק
הלך הלך והשנות הלך וגבר מדי הגיע השמועה
אל קבצת שחורים חדשה הבאה מאחריהם.

והנה הבהירה הבצה ותהי כמפרץ מים בוקע היבשה.

הנוסעים נחפזו לעבר, כי לעיניהם
נראו פתאם גבי תנינים, כמראה גזעי עץ נשאים
על פני המים.

התנינים לא היו מסרבים, כנראה, למשך אליהם אחד מבני השירה לסעדה.

ליזון והנדריק שהגיעו עד השפה ירו בתנינים ברוביהם.

היריה הראשונה הפתיעה את התנינים.
דממת שוכני המים הפרעה פתאם. ברוזים, אוזים,
קאתים, דיות, חסידות ועוד מיני עופות לאין מספר
התרוממו כענן כבד מתוך השיחים בקול מחריש
אזנים, – שריקה וחריקה ושקשוק וצפצוף.

אחדים מן השחורים אשר עמדו על היבשה ירו בגרגרי עופרת בתנינים.

גרגרי עופרת קטנים, שלא הגיעו אל
המטרה, מחצו כנף דיה גדולה ותהי עומדת במי
אפסים. והנה קשולה צועד בכבדות, הולך וקרב אל
המקום ההוא. זה כבר נחשל קשולה ויהי נגרר
מאחרי חיל המאסף והוא עיף ויגע.

והנה נתן קשולה דעתו ללכד את העוף
הפצוע ולהביאו אל שפת הנחל, למען ינחל גם הוא
כבוד צידים, אשר מנעו ממנו עד עתה.

אפס כי לא היתה תפארתו על הדרך
הזאת. הדיה נלחמה על נפשה מלחמת גבורה בקצה
מקורה, ובבה פמבה היה אנוס לשאת רגליו,
והצפור רודפת אחריו ומנקרת אותו במקורה.

ושוב פרץ צחוק אדיר מפי כל הרואים.

ואמנם נהדר היה מראה קשולה כבד־הבשר אותה שעה. בכל כבד
גופו היה מוחץ במים, מתעקם, מתעות, מנדנד
גופו הנה והנה להציל את בשרו מפני מקור
הברזל הממטיר עליו מהלומות.

והנה נתקל הבורח העיף ורגליו מעדו
במימי הבצה. ואויבו הזועף עושה מלאכתו
באמונה וחורש על גבו בלי הרף.

גם ליזון גם הנדריק לא מצאו לבם לירות
בצפור מיראתם פן יפגע הכדור בקשולה
המתאמץ לקום.

הצחוק נדם. הכל ראו כי סכנת מות
צפויה לקשולה, אולם איש לא נועז לבוא לעזרת
האמלל.

אך הנה באה סנגולה אשת קשולה הנאמנה ותחש לעזרת בעלה.

היא קפצה אל תוך המים וביד מהירה
אחזה בצואר הדיה. היא הסבה חיש את פניה,
ומהלומות המקור אשר ירדו עתה עליה פגעו רק
בערפה. אך היא לא הרפתה מצואר העוף ותחזק בו
בכל כח. עתה לא יכלה הדיה לעמד על נפשה
עוד.

בינתים עמד קשולה על רגליו ויזחל ויבוא עד שפת היאור.

וסנגולה אשת קשולה הביאה את הדיה
הנחנקה למחצה, אות גבורתה ואמץ רוחה, אל
היבשה; כל הרואים פזרו לה מלא חפנים כבוד
ותהלה, והיא קבלה את הדברים בענוה אך מתוך
הכרת ערכה.

גם הפעם היה קשולה מטרה לחצי לעג שנונים:

“אם לצוד דיה התאוית,” קרא המסי,
“בוא אליה מאחריה ולא מלפניה, כי אם לא כן, תצוד
היא אותך.”

ויוקו האמיץ לגלג עליו לאמר: “הה, בבה
פמבה, אל נא תתן את סנגולה רעיתך לעזב אותך אף
רגע, כי עזרה בצרה היא לך, כגבר, ובלעדיה מרה
תהי אחריתך,”

“הגידה נא, קשולה יקירי,” קרא הסן,
“מה ינעם יותר: הקוצי השטה אם עקיצת דבורים,
המקור הדיה או עקיצת הנמלים? הלא אין חכם כבעל
הנסיון.”

“הה, הסן,” ענה קשולה בנחת, “ספר
ספרו לי כי פעם היה מעשה ואתה טעמת ביער
ומבוטי מעט דבש – ותחשכנה עיניך; סבור אני, כי
אתה בעל נסיון יותר ממני. ואשר לדיה, הנה
אני עצמי בקשתי ממנה, כי תפיס לי את
האבעבועות אשר עלו בבשרי מעקיצת הנמלים. היא
מלאה את בקשתי ברצון ובאמונה רבה, עד אשר
באה סנגולה רעיתי ותכר כי עשתה הדיה דיה
ותצו אותה לחדל, אחרי ראותה כי אין בין הגברים
אף אחד אשר תקום בו רוח לגשת אל הרופא בעל
המקור.”

רמז זה, שרמז קשולה כלפי מלעיגיו
אשר לא מצאו אמץ רוח לבוא לעזרתו. השתיק את
כלם ויעמדו כנכלמים ולא הוסיפו עוד לפשק
שפתים.

בערבה הסמוכה לבצת הגמא נראו
דישונים במספר רב, והנדריק מהר לפנים, בחפצו
להכין ללבנים, עד כמה שאפשר, צלי ערב לארחת
הערב.

השעה שחקה להנדריק, ובטרם ירגישו
בו הדישונים קרב אליהם כמלא ירית רובה. מראה
עורם של בעלי החיים האלה היה חום, הרעמה שחורה
או לבנה וזנבם כזנב הסוס, הקרנים כפופות
בראשיתן כלפי חוץ ובאחריתן כלפי מעלה.

ביריה הראשונה המית הבורי הצעיר
אחד הדישונים, מקול רעש היריה נסו כל
הדישונים, הקרובים והרחוקים, מנוסת בהלה.

הכדור השני מצא את אחד הנמלטים
ויפגע בשוקו השמאלית, הוא קפץ צעדים אחדים
ואחר נפל ארצה.

כאשר קרב הנדריק אל הדישון הפצוע,
התנשא הדישון לקראתו, ורק קפיצתו המהירה של
הנדריק הצילה אותו מנגיחת הקרנים החדות.

היריה השנית הכריעה את החיה ארצה לבלי קום.

מלא שמחה שב הציד אל השירה וליזון
עם יוקו נלוו אליו, רוכבים על שורים, וישובו
שלשתם אל המקום אשר נפלו הדישונים. הם העמיסו
על השורים את צידם ויביאוהו אל המחנה.

ביום ההוא עברה השירה דרך רבה
וקשה, ובכל זאת הוסיפו לעשות דרכם גם בלילה,
בחפצם להגיע עד יער השטים הרחוק, כי בערבת
הדשא אשר עברו בה לא מצאו עצי בער.

הנוסעים החליפו כח אחרי אכלם מעט
אגוזים ויוסיפו לעשות דרכם הלאה עיפים ויגעים.
השירה נאלמה והצחוק נדם, כי כלם שאפו מנוחה
ונפשם כלתה לסעדת ערבית משביעה.

עתה לא הלכה עינם אחרי הדר הערב ושלל
צבעיו, בשעה שהררי רואנדה הזהירו כעין ורד
כהה, ומרחוק נשקפו רכסי הרים עוטים מעטה
סגל־כהה מלא הוד, אשר לא ראתה עין כמוהו
ליפי.

הנה חורו הצבעים הנפלאים ולעיני
התירים נצנץ מעל לכרבלת ההרים כוכב מאיר.
בעיניהם, אשר כאלו הכו בסנורים, נראה הכוכב
גדול מאד, וכמעט חשבוהו מטאור. ויש אשר יעלם
פתאם, כאש מנצנצת אשר למגדל־אור. ונפלא מכל,
כי שנה את מקומו פעמים אחדות וכאלו נתק פתאם
ויעבר.

“אפשר לבאר את דבר המחזה הנפלא
הזה,” אמר שולץ: “שכבות האויר אשר התלהטו על
צלעות ההרים מרטטות ונעות, ולפי כן, אם מעט ואם
הרבה, ישתברר אור הכוכבים”.

ואמנם כאשר התרומם הכוכב למעלה,
נראה כאלו הוא הולך ופוחת ואורו קבוע ועומד.
הנה הוא צף לו בשלות גאון על פני השמים
הכהים, שמי ארצות החם, אשר הזהירו מקץ רגעים
אחדים בזהר רבבות כוכבים.

והנה הגיעו הנוסעים אל היער, אך איש
מהם לא נועז לחדר אל תוכו פנימה, – לא מאימת חיות
הטרף כי אם מפני הקוצים הרעים, הסוגרים כל
דרך ביער אשר כזה בלילה, אין עצה כי אם
להדליק אבוקות.

ראשית עבודתם של התירים היתה,
כדרכם, להקיף את מלונם מחיצת קוצים, כי רבים מן
הטורפים אשר באפריקה עזים ורעים ואור האש
בלבד לא יעצר אותם מעבר אל המחנה.

נמלים נודדות התנפלו בלילה ההוא על
הנדריק בתוך אהלו, אך הוא מצא תחבולה למנע
אותן מקרוב אליו: הוא הניח לפניהן במקומות שונים,
וגם לפני אהלו, שירי מזונות.

והבורי השיג את חפצו, כי בהיות
הנמלים טרודות בסעדה אשר נער פה לפניהם ביד
נדיבה עזבו אותו לנפשו ולא הוסיפו עוד
לענותו.

לעתים קרובות הקשיבו אזני הארפים
בטרם ינומו שנתם “מנגינת” פחדים אשר הגיעה
אליהם מתוך היער והערבה מסביב. הנה הריע קול
הצחוק הנתעב – יללת הצבוע, וקול נבחת התן. קופי
הלילה ועוף הקרנף ערכו על העצים מחזה חרדות. קול
חריקה עמומה נשמע מגרוני חזירי בר מערב בקול
נפץ השיחים.

בין קולות יער אלה נשמע גם אנחת הנמר הקטועה.

אים ביותר היה הקול האדיר של הארי
המשחר לטרף. אך הקול הזה רק ממרחקים הגיע,
בשעה שהצבועים והתנים עזי הפנים שוטטו
מסביב למחנה ולא ידעו פחד.




פרק ששי: הקוסמת מרואנדה


הנדריק נרדם בשעה מאחרת, אף על פי כן, כמו שיקרה לעתים קרובות, הקדים לקום.

הלילה היה פרוש עוד על הארץ, אך
אזניו כבר הקשיבו קול שאון עמום, קול כתישת קמח
במחנה, ויחד עם זה גם קול שירה נכאה מפי
הכושיות.

הבורי קם ויקח את רובהו: אולי יקרה
לפניו ציד כל שהוא, חיה או עוף. והדבר היה נחוץ
מאד. כי מלבד פרי היער ונמלי־העץ הלבנות לא
נמצא בידם כל מזון, ורק הציד היה כל
תקותם.

דבר כתישת הקמח עורר תמהון בלבו:
מאין נמצא להן הדגן? הן בימים האחרונים לא מצאו
בדרכם כל מושבה לקנות שם דגן, וכלכלת
הסבלים וספוקם נעשתה תמיד על ידי שטת
“המיקנה”, כלומר, הם קבלו את “המיקנה” שלהם,
מטפחת ארכה, להחליף אותה במזון אשר ימצא
להם.

כעבור העלם דרך המחנה ראה נשים
ונערות רבות עושות במלאכה ועובדות עבודה קשה,
ביניהן הכיר את סנגולה אשת קשולה.

הנשים עשו את מלאכתן לאור הירח,
ולב הנדריק נמלא רגשות חבה וכבוד לנשים
האלה.

“הנה הארפים נותנים דפי בכושים,
באמרם כי עצלים הם!” הגה הבורי בלבו. "הלא אם
יעבר אדם מסוף ארפה ועד סופה לא ימצא חריצות
ושקידה כזאת – אחרי כל הדברים אשר קלטה אזני על
דבר ארפה.

"אך תבאנה הכושיות בערב, עיפות
ויגעות מן הדרך הקשה, אל המחנה והנה הן
יושבות על עבודתן. בלילה, בשעה שהגברים כבר
ישנים שנתם, תכתושנה עוד הנשים את הדגן.
ובבקר, טרם יעלה השחר ובעוד כל המחנה שקוע
בשנה, והנה הנשים טרודות שוב בעבודת־היום
הקשה.

"איש לא יבוא להעיר אותן משנתן. איש לא
יאיץ בהן, אף לא ידבר דבר אליהן, שוט עבדים לא
יונף עליהן ומקל חובלים לא ייסרן. אף לא שמעתי
מעולם כי יגערו בהן בעליהן לאמר, אין לחם לאכל
ואין דיסה, – כי לא תהיה, מהן סבה לבעליהן לגער
בהן.

“רגש החובה לבדו הוא אשר יאיץ בהן
לעבד עבודת־תמיד, ללא מנוחה. ומי יודע כמה רך
ורחמים צפונים בקמח הזה אשר תכתושנה ידיהן –
כי על כן מזון הוא לבעליהן, להוריהן, לאחיהן
ולילדיהן! הנה הדבר אשר יוסיף להן כח לעבד
יומם ולילה, ומנוחה לא תשאלנה.”

בעבר הנדריק לארך ירכתי היער ראה
והנה אחד התנים רובץ על הארץ ומפצח אגוזים.
התן היה בעל עור חום, ועל צלעותיו נמשכה רצועה
רחבה, כעין אפור־בהיר, לכן קראו לו בשם: “זאב
הפסים”.

התן לא הרגיש בהנדריק, כי ציד
מנסה היה והשכיל לקרב אל כל חי בלי הקים שאון,
אך הוא לא עשה לטורף כל רעה. לא מחמלתו עליו כי
אם מיראה פן יבריח בקול יריתו בלא־עת טרף אחר,
טוב ומשבח ממנו.

ואמנם כמעט עברו רגעים אחדים ומתוך
עבי היער התפרצו שני חזירים. הבורי לא אחר
לכונן רובהו אליהם, ובשתי יריות נאמנות הפיל את
שניהם מתים ארצה. החזירים היו בני הסוג הנקרא
בשם “חזירי המכחול”.

בצאתו לציד הלך הנדריק לארך שפת
היער ויעבר דרך ארכה, ככל שהתפתלה פאת
היער; אולם בשובו בחר לו ללכת בשביל הקצר
ביותר, למהר אל המחנה.

בדרכו עבר לפני שני אהלי־כושים
עזובים, לא הרחק מהם ראה הנדריק תירס־בר צומח. רק
עתה נודע לו מאין לקחו להן הכושיות החרוצות
האלה, אשר עוררו תמהון בלבו בשקידתן, את
הדגן אשר כתשו בטרם בקר.

אחרי סעדת ארעי של שחרית קמו בני
השירה ללכת וישימו פעמיהם ראשית כל אל המקום
אשר שם היה מוטל הציד הטוב אשר הכין להם
הנדריק. בדרכם פשטו על השדות אשר לא היו להם
בעלים וינצלום, ויהי קמח לכל בני השירה לשני
ימים אכל והותר.

האהלים העזובים היו להם אות נאמן כי
עוד מעט ומצאו מושבות אדם, ובכן יבוא סוף סוף הקץ
למחסור ולמצוקת הרעב.

ביום ההוא עברו התירים דרך יער
קוצים, שם מצאו תרנגלות־פנינים וחזירי יער, –
שלומים תחת המסע הקשה והמיגע.

בימים שאחריהם עברה השירה יערות
וערבות, גבעות ובקעות, יאורים ובצות עמקות עד
אשר הגיעו סוף סוף אל ארץ נושבת.

מטאטי שבלי הסורגהום האדירות,
גדולים מראש תינוק, משכו אליהם את עין הנוסעים;
שם גם נמצא שדה צמחי מניוק, והנה גם הם גדולים
מכפי הרגיל, ונדמו לעצים רכים בעיני
הנוסעים.

“הה, אמא!” קרא קשולה, “אנחנו באים
אל ארץ הענקים! בבנה בבסה, שלשום נקרה דיה
בת־ענקים את בשרי עד כדי להמית, היום אנו מוצאים
את צמח המניוק הענק ואת הדגן הענק אשר רק ענקים
יעצרו כח להצמיחו.”

“אין כל ארץ ענקים!” הרגיע ליזון את קשולה הנפחד.

“הה, בבנה דקטה, הכל יודעים, כי יש
ארץ ענקים, וארץ גמדים יש, ושתיהן אינן רחוקות
זו מזו.”

“מה לך מספר בדיות ואגדות תפלות!” קרא ליזון בקול נרגז.

אולם המסי קים את דברי קשולה
ויאמר: “בבנה פמבו, (מרב רגשותיו בקרבו שכח
הכושי את נפשו ויקרא לרופא בשם הגנאי שלו),
אמנם יש אנשים גמדים, קטנים אשר לא יאמן, יש
ויש. גם ענקים יש, אנשים גדולים כל כך, לא
יאמן, יש ויש. כל הסואהלים יודעים זאת, כי כן
שמעו מאחרים, אשר ראו את הענקים, ופה ארץ ענקים,
עוד מעט והגענו, אך לבוא אליהם לא נוכל.”

וכבר היו השחורים מסרבים ללכת הלאה,
כי נפל פחד הענקים עליהם; ואולם סכנת הרעב ארבה
להם ועל כרחם הוסיפו ללכת לפנים וינחמו את נפשם
בתקוה, כי אפשר יהיה לעבור מנגד לארץ
הנוראה.

פתאם פקחה היליני, אשר הלכה בראש המחנה עם סנה וטפקיטנגה, את עיניה לרוחה.

“הנה פה מורה־דרך נאמן: כתבת גרמנית!” קראה הליני בתמהון.

אמנם כן. על הארץ היה מוטל גוש אבן
ועליו מציר בצבע אדם תבנית חץ ועל ידה חרותים
כדברים האלה:

“ימבו! דרך רבע שעה אל קטשורי.”

“אך זה הדבר הנפלא ביותר מכל אשר
מצאנו בדרכנו מאז צאתנו,” קרא ליזון, “הנשמע
כדבר הזה? הנה נוסעים אנחנו בנפות אפריקה
הפנימית, במקומות נדחים וזרים, ופתאם קול קורא
אלינו בגרמנית: ‘ברוכים הבאים’!”

“אנחנו עברנו מחבל הקונגה אל אדמת
גרמניה,” אמר שולץ משתומם גם הוא. “אין זאת כי אם
אופיצר אחד מחיל צבא המגן הגרמני עסק פה
במדידת הגבולות או אולי לשם ענין אחר הגיע עד
הנה והתקין לו, כדרך החינאים, גוש אבן להיות לו
למורה דרך.”

“על כל פנים, סמן טוב הוא לנו ‘ברוך
הבא’ זה,” הביע הנדריק את דעתו. “אות הוא כי היו
פה אנשים מבני הגזע הלבן ודעתם היתה בדוחה
עליהם, אין אפוא כל רעה נגד פנינו.”

גם על השחורים עשה פשר הכתבת הזאת
רשם טוב ומיד הרחיבו צעדיהם וילכו עליזים
וצוהלים אל המקום אשר הראה החץ.

ואולם “רבע שעה” – לאו דוקא! אחת
משתי אלה: או שאותו פלוני המחוקק רכב על סוס
אביר וזכה לקפיצת הדרך, או שמדד ב“מדת
הרחמים,” מתוך השתתפות בצערו של הנודד העיף,
ויקצר לו את הדרך בתקוה טובה; אם כה ואם כה
והשירה הלכה שעה תמימה עד בואה אל
הכפר.

יושבי הכפר קטשורי קדמו את הנוסעים
בברכה ויאירו אליהם פנים; שם קנו להם התירים
סורגהום, תירס, חמאה וביצים וגם תרנגלות במספר
רב.

וביותר שמחו הנוסעים על החלב הטוב
אשר מצאו בכפר. החלב ערב גם לחך הלבנים גם
לחך השחורים. גם דבש רב מצאו שם. הם באו אפוא
באמת אל ארץ זבת חלב ודבש.

המסי השכיל לעשות מגרעיני התירס
מטעמים ערבים, ביחוד הצטינה דיסת התירס שהיה
מתקין פעם כמנהג יושבי ניאם־ניאם ופעם כמנהג
יושבי מנגבטו וסנדה, הלא הם המטעמים העולים
רק על שלחן מושליהם.

את התבשיל אשר יכינו יושבי ניאם־ניאם
התקין בדרך זו: את גרעיני התירס העסיסיים צוה
לשחק ברחים עד דק, עבודה זו נמסרה, כנהוג,
לאמינה ולגבירות הלבנות, גם טפקיטנגה
בת־מלכים עזרה עמם.

את הדיסה המנקה מסבים גלגלו
לכדורים קטנים, שמו אותם בקדרה אשר מעט מים
רותחים בה, והנחום רוחים לבל יקדיחו, ואחרי
שנעשו רכים למדי, בחשם המסי יחד.

תירס־החלב כמנהג מנגבטו היה ערב
יותר לחך. גרעיני הדורה נכתשו במכתש או
במדוכת עץ, נכרכו בעלי המוז או גם במיני עלים
אחרים, כל חלק – כפי סעדה לאחד. בגבעול העלה
סתם הטבח את השפופרת; העמיד כפיסי עץ לרחב
הקדרה, והשפופרות נחות עליהם ממעל למים. אחר
כסה את הקדרה, והדיסה נצטמקה בקיטור העולה
מן המים.

ביחוד ערב התבשיל לחך כאשר נתרכך
יפה ומראהו מבפנים היה כמראה חלמון ביצה,
כתם־כהה.

שולץ קנה לו עדר עזים שלם, להיות להם
חלב ובשר לימים הבאים ולא ידעו מחסור. לרועה
העזים הפקד אולדי בן קשולה, שכבר מלאו לו
שתים־עשרה שנה. הוא היה נער חרוץ ונאמן מאד,
מהיר וזריז כאמו. גם מאביו נחל טוב־לב ורוח
צוהלת, אך לא משמן בשר.

והשמועה הגיעה לאזני שולץ כי
בקטשורי מתגוררת השלטנית ניאונגי, הקוסמת
המפרסמת מרואנדה, אשר לא תראה לעיני
בן־תמותה, והיא בת־אלמות, אך כל הרואה את פניה
מות ימות.

אולם הפרופסור נכסף מאד לראותה,
וליזון והנדריק ואחיותיהם לוו אותו על
דרכו.

סכת דשא כתבנית כורת נראתה לעין
הנוסעים. הם נדחקו דרך הפתח הצר ונכנסו אל
“ההיכל”, ובהיכל שני חדרים ומחיצה קלועה ביניהם,
טוחה בגללי פרה. על פתח הדלת אשר במחיצה זו
היתה תלויה מחצלת של תבן ועליה מצירות תמונות
שחורות.

הקטיקירו, הלא הוא הויזיר הגדול, שאל את הנכנסים לחפצם.

“רוצים אנחנו לראות את פני השלטנית הנעלה,” ענה שולץ.

וקול מאחורי המחיצה הריע לאמר: "רוח
אנכי ולא בשר, בת אלהי השמש קזובה; שבתי
בתוך עננים, ואך ירד ארד ארצה, וברגע קטן אלכה
לי אל כל אשר תאוה נפשי ואינני.

“הערפל כסותי והברק שבט זעמי. גם
הלבנים גם השחורים בני הם. אולם את פניהם לא
ראיתי מעודי.”

שחוק קל עבר על פני מידעינו בשמעם
את הודאת פי השלטנית. רוח זו, אשר כבודה מלא
עולם, לא זכתה עוד לראות את בניה הלבנים.

ניאונגי צותה את הויזיר לצאת, ואחר שאלה: “מה בקשתכם, בני הלבנים?”

לגדל תמהונם שמעו שולץ וליזון את קול
הנדריק בקראו לאמר: “מבקשים אנחנו ממך
‘הונגה’ – לאות הכנעה, עשרה בקר וחמשים
תרנגלות.”

מעשה רב ונורא התחולל מאחורי המחיצה. נשמע קול נרגז של אשה וכצלצול נשק ברזל.

פתאם קרע הנדריק בתנופת יד אחת את
המחצלת, ולנגד עיני התירים עמדה אשה גבהת
קומה בעלת עור בהיר, והיא טובת־תאר ומקשטת
בטבעות נחשת נוצצות.

היא הניפה מוט־ברזל נוצץ על הנדריק, אך
הוא נטה הצדה בזריזות נפלאה; אז צנחה האשה
ארצה ותשא את עיניה הגדולות והיפות אל
הלבנים. בפניה הסגלגלים עם חטם הנשר ובפיה
הקטן לא היה דבר אשר ידמה לפני כושים, היא דמתה
יותר לבת־שם.

הקוסמת זחלה ותקרב אל הנדריק, חבקה
את ברכיו ותתחנן אליו כי יחוס עליה, כי נכונה
היא למלאות את כל משאלותיו.

הנדריק הרגיע את רוחה ואמר: “לא
לעשות לך רעה באנו, כי רק לראות את פניך כל
חפצנו, והנה עיניך הרואות כי חיים ושלמים
אנחנו גם אחרי ראותנו את זיו תארך.”

ואולם כמעט שבה השלטנית למנוחתה
והנה שב גם רוחה האמיץ אליה ותען בצחוק
נעימות: “אנכי אינני ניאונגי, אשר נתנשאה זה
עתה ותעל למרומי הערפל; אנכי רק קיאקוטומה
שפחתה, אשר תגיד לעם את פקדת האלילה
וחפצה.”

אז תקרא לויזיר ותצוהו לתת על יד
האורחים עשרים בקר ושבעים תרנגלות, כי כן רצון
ניאונגי. בן־רגע הובאה המנחה העשירה אל המחנה
העומד לפני הכפר.

ושולץ הגיש גם הוא מנחה יקרה ורבת
מחיר לשלטנית: מיני ארג שונים, פנינים, חוטי
נחשת קלל וכל מיני צעצועים אשר בהם ישתעשעו
הילדים הארפים. המנחה הזאת השביעה רצון את
השלטנית ותרנן את לבה.

וביותר מלא את נפשה חדוה ותמהון גם
יחד ראי קטן אשר נתן לה. היא הסתכלה והסתכלה
בו, והיתה מהפכת אותו ומבקשת מאחוריו את
הפנים היפים אשר הביטו לקראתה מבעד
לזכוכית.

כאשר הביע הפרופסור לשלטנית את
חפצו לעבר דרך ארץ רואנדה הנגבה, הזהירה
קיאקוטומה אותו לבל יעשה כדבר הזה, כי רעה נגד
פניהם בדרך הזאת.

"ענקים יושבים שם ולא יתנו לעבר
בארצם, גם בני ארצנו עבר יעברו בה רק באין
כלי נשק אתם, מלבד חגורה על המתנים, אף כי
הארץ הזאת גם היא על רואנדה תחשב.

“רבה הארץ והרים גבהים בה, וחזקים
האנשים היושבים בקרבה, אין מספר לכידוניהם,
קשתותיהם גדולות ממני ואין איש בכל הארץ אשר
יכניעם.”

כדברים האלה שמעו גם הכושים אשר
במחנה שולץ מפי יושבי קטשורי, אשר באו עמהם
בברית מסחר חליפין.

לא יפלא אפוא כי הקשו הכושים ערפם ויפצרו בתירים לשוב מזרחה, אל החוף.

ואולם דבר זה אי אפשר היה גם להעלות
על הדעת, כי איך יעזבו את הלורד פליטמור
לנפשו.

שולץ פנה אל הסן האמיץ, אשר היה ישר ונאמן רוח, וישאל: “ומה דעתך, הסן?”

ואולם הסומלי גם הוא, לתמהון לב
הפרופסור, השיב לאמר: “אהה בבנה, הנה האנשים
אומרים כי כלנו נתם שם לגוע. הבה אפוא
ונשובה.”

“אם כן, נלך אנחנו הלבנים לבדנו,”
קרא הפרופסור בקול רעם. “בני בליעל אתם, עדת
מרעים, שפנים מוגי־לב, גם הסומלים גם הזנזברים
יחד.”

“הה, זאת לא זאת,” קראה אמינה. “אנכי
אלוה אל גברתי הלבנה, אל כל אשר תלך, ואחי,
אשר אמץ רוחו סר מעליו, הלא יבוש ויכלם בפני
ובפני הנשים הלבנות.”

אז קראה גם סנגולה: "ישובו להם
בעלינו וטפנו, ויספרו בנינו בשובם לאמר:
“אבותינו עזים פחדניות המה, כי עזבו את אדוניהם
הלבנים, ואולם אמותינו ואחיותינו הלכו עמהם
ותהיינה לסבלים ואסכריים, עליהם לא יעטה אדם
חרפה.”

“ומה דעת טפקיטנגה?” שאלה היליני
שמחה בראותה את אמץ רוח העלמות השחורות, “מה
תגידי את, בת־מלך קטנה?”

“הומבוטים לא ידעו פחד,” אמרה הגמדת
בגאון, ואם כי הגדישה קצת את הסאה בנוגע ליתר
הנשים, בנוגע לעצמה לא הגדישה. “רק הגברים
גבהי הקומה מוגי־לב הם,” הוסיפה הגמדת, “איש לא
ימצא אותי בדרך אשר בה ינוסו רכי הלב מתוך
המחנה.”

דברי הנשים האלה, המלאים עז ואמץ
רוח, העירו התלהבות עצומה בלב יתר הנשים. הן
לעגו לבעליהן ותקראנה לאמר: “שובו, שובו לכם
הביתה, לכו וכתשו אתם קמח, ולנו תנו את
משאכם ואת נשקכם, אנחנו לא נפרק אותם, כי ביד
רמה נשאם ונעבר דרך ארץ הענקים.”

השחורים עמדו נכלמים ופניהם מורדים ארצה. איש לא מצא את לבו לשוב מן הדרך.






פרק שביעי: בארץ הענקים


ובכן עזבו מידעינו את קטשורי
וישימו פניהם הנגבה. הנוף היה יפה עד להפליא,
אך קשה היה לעבר בו; הרים תלולים התנשאו שם,
גבהים עד שלשת אלפים מטר, ונחלים, בקעות ויאורים
חוצים אותם.

אחרי עלותם על ההרים הראשונים, עטופי
דשא, קרא שולץ: “אדני, הנה חדרנו אל ממלכת
החידות, אל ארץ אגדות הפלאים, אשר יספר עליה כי
אנשים לבנים יושבים בה!”

“הן ענקים יושבים פה!” קראה היליני והיא צועדת לפנים.

ואמנם נראו שם כדמיות ענקים על פני המרעה והם רועים עדרי בקר גדולים.

הם היו חגורים אזור צר עשוי מעור רך,
ועשרה או שנים־עשר שרוכים יוצאים ממנו ויורדים
עד הברכים.

זאת היתה התלבשת הלאמית אשר לשבט
הרואנדים. עשירי העם ושועיה עטו גם ארג רך על
כתפיהם, כאשר ראו התירים אחרי כן.

פני הנערים ומראיהם לא היו דומים
כלל לפני יתר הכושים יושבי החבל הזה; מראה עור
בשרם היה בהיר, וכל תוי פניהם הדקים והעדינים
העידו בהם, כי מצאצאי בני שם וחם הם; ובצדק
העיר מיד הפרופסור שולץ, כי רב תושבי רואנדה
מארץ מצרים באו לגור הנה.

הרועים צעירי הימים האלה לא היו אמנם
בריאי בשר ושמנים, אך מראה פניהם הצוהלים ענה
בהם, כי גבורי כח הם. עור בשרם היה מבהיק
כאלו סכו אותו בשמן; בינהם היו בעלי גו איתן
ונהדר להפליא, ובחפץ לב היה כל פסל בוחר מהם
תבנית לפסל אנטינוס.6
ואולם יותר מכל משכה את עין הנוסעים
קומתם הגבהה. רבם היו גבהים עד שני מטרים ומהם
גם עד לשני מטרים ועשרים סנטימטר.

ובריאותם זו ואמץ רוחם, קומת הענקים
ותאר הפנים העדינים באו להם לא ממאכלי בשר,
כאשר נודע למידעינו אחרי כן, כי אם ממאכלי
חלב ודבש אשר בהם כלכלו את נפשם.

מיני מזונות כאלה אינם נוטעים בנפש
אוכליהם נטיות רעות ומדות משחתות, ואך שקר
דברו באזני הנוסעים על בני הונירואנדה, –
להפיל עליהם פחד שוא.

אך הציצו הנוסעים אל עיני בני רואנדה
הגדולות, המפיקות נדיבות ואהבת שלום, וחרדתם
פגה ותהי כלא היתה.

שולץ הגיש לבני הענקים תשורות
שונות, ואולם הם מאנו לקחתן, אף כי עמדו
משתוממים למראה כל הדברים הנפלאים אשר לא
ראתה עינם עוד. כל דברי הפרופסור לא הועילו
להטות את לבם.

“אסור לנו על פי פקדת מלכנו לקחת דבר מיד אדם!” דברו הרועים.

“מדה כזאת לא נראתה ולא נשמעה עוד בכל גבולות אפריקה!” קרא הנדריק.

“אות הוא, כי מלך עז ימשל בהם,” ענה
הפרופסור, “וכי יודע מושלם לרדות בהם ולהכניעם
להיות סרים למשמעתו.”

“ואולם בשלטונו הכביר הזה משתמש
הוא, כנראה, לשם מטרות נעלות,” השמיעה היליני,
“כי במנעו את נתיניו מקבל מתנות, הוא נוטע
בלבם מדות טובות ומשבחות.”

הרועים הראו לנוסעים בענוה ובכבוד את
הדרך אל המושבה הקרובה, מקום מושב המשנה
למלך, ומיראתם שלא יתעו ביער הקרוב, שלחו
אחד מהם להורות לפניהם את הדרך.

לפנות ערב הגיעו אל הכפר, או נכון
מזה, אל העיר, ויקימו את מחניהם לא הרחק
משם.

וגם יושבי העיר הענקים, – ובצדק נקרא
להם כן – הצטינו במדת הכנסת אורחים ויאירו
פניהם אל הבאים לבקר את ארץ מולדתם.

והנה נודע לשולץ כי הוהוטוסים הם
תושבי הארץ מעולם, כלם עובדי אדמה ומוצאם
ממשפחת העמים האפריקנית הנקראת בשם
בנטו.

מושלי הארץ הם הם הוטוסים אשר באו
לפנים הנה מארץ הצפון. גזע אנשים נהדר אשר
גבה ענקים להם, וקומה של שני מטרים ועשרים
סנטימטר דבר נפרץ ביניהם, כאמור למעלה. הם
מצטינים במבנה גום הנאה, בתוי פניהם העדינים
ועין הברונזה אשר לעורם; המצח הגבה, החטם
הדק, היפה, והפנים הסגלגלים והנעימים –
סמניהם המבהקים הם.

מספר התושבים בממלכה הגדולה הזאת – כמליון וחמש מאות אלף.

וגם זאת נודע לתירים, כי במדינת
רואנדה נמצאים גם גמדים הנקראים בשם בטוה
או בטואה, גם וטואה או בוטה־בוטה; יושבים הם על יד
הרי הגעש של הנוף מפמבירו ועל גדות היאור
הגדול קיבו ומתפרנסים בעקר מציד דגים.

“ובכן, ענקים וגמדים יחד,” העיר הרופא, “ממש כמו באגדות הקדמונים.”

ביחוד משכה את לב שולץ השמועה,
שלפי דעתו לא היתה אלא שמועת שוא, כי לפאת
צפונית־מערבית נמצאת מושבה של לבנים, אלא שאלה
התישבו שם רק לפני עשרות שנים.

בני שבט הוטוסי היו אנשים בעלי תבונה יתרה, וכן גם העידו פניהם.

הם מעריצים בעלי חיים שונים, חיות
הקדש, – כל שבט ושבט חיה אחרת, לה יכבד
ובשמה יכנה. ואולם מכירים הם גם אל עליון,
אימנה, קונה שמים וארץ.

אדמת הארץ פוריה ודשנה מאד, ואוירה צח ומבריא.

ועשירה הארץ בחיתו יער: פילים, אריות, דישונים.

נשי רואנדה, בהירות המראה ויפות
הקומה, ידועות לתהלה בפי צדי העבדים ונמכרות
לשפחות במחיר רב. יש אשר יעלה מחירן עד חמשת
אלפים וחמש מאות מרק, בעוד שמחיר שפחה אחרת
עולה לכל היותר עד ארבעים מרק.

אולם מספר השפחות האלה מעט מאד, כי
לא יעזו צדי העבדים הערבים לעבר את גבול אדמת
רואנדה, כי חזק העם היושב בקרבה.






פרק שמיני: בבירת השלטן


אחרי ששהו מידעינו שלשה ימים
בכפר, היה בדעתם לפנות לפאת מערב של הררי
הפרצים בוירונגה, והנה הגיעו שני צירים
שלוחים מאת השלטן מסינגה, המושל על ארץ
רואנדה, ועמם עבדים ובהמה רבה. הצירים הלכו
וקרבו אל הלבנים בהדרת פנים ומתוך שלות
גאון, שעוררו יראת כבוד בלב כל רואיהם, אף
הסבלים והאסכריים הפסיקו את שיחת לעגם
ונשתתקו.

הצירים: בוסיסי וגנטורו, היו שניהם
יפי־תאר, בעלי קומה נהדרה, למעלה משני מטרים.
הלכותיהם הנעימות העידו, כי שונה העם הזה תכלית
שנוי מיתר הכושים בני ארצם.

גם השחורים הנלוים אל השירה התבוננו אל הצירים מתוך יראת הכבוד.

הצירים הביאו עמם בקר ועזים, מנחה
שלוחה מאת המלך, והזמנה מאת המושל לבוא אליו
אל קרית ממלכתו ניאנזה.

ואולם רחוקה היתה ניאנזה מרחק רב לפאת
נגב, ועליהם להאריך דרכם הרבה אם יעשו את רצון
המושל, לכן השיב שולץ בנמוס ובתודה רבה את
הזמנת המלך, באמרו כי עליו למהר לקראת הלורד
פליטמור, פן ידאג לו אם לא ימצאהו.

אך הצירים לא קבלו את דברי הלבנים.
“אמרי איה מסינגה” – פקדת מסינגה היא, קראו
בנמוס אך מתוך החלטה גמורה.

הלבנים נועדו להתיעץ בדבר.

“אורונדי ורואנדה הן הממלכות היחידות
התקיפות אשר באפריקה התיכונית,” באר הנדריק,
“ורואנדה זו היא העצומה בכל ממלכות הכושים,
וחלילה לנו לבזות את פקדת מסינגה ולזלזל
בה.”

“גם דעתי היא, כי אך רעה נמיט עלינו
אם נשיב את פני השלטן,” אמר הפרופסור. “ואף כי
כל חפצי הוא למהר לדרכנו, לא אוכל לסרב, ועלינו,
לפי דעתי, לעשות את רצון המושל האדיר
הזה.”

ובכן שמה השירה פעמיה לדרך, כאשר הורו לפניהם בוסיסי וננטורו.

הם עברו כפרים רבים. מקצת מן האהלים,
מכסים ירק, היו בנויים על כלנסאות, ועצי מוזים
פרשו עליהם צלם.

בכל הכפרים האלה לא נמצא אף אחד
מנציבי המושל. על שאלת הנוסעים: "איה השרים
והמשנים, ענו הצירים רק תשובה אחת: “כלם
בניאנזה.”

ברור היה כי אסף אסף השלטן אליו את
כל גדולי הממלכה, בחפצו לקבל את פני הזרים
בכבוד רב.

בערב הגיעו אל נהר ניאורונגו, זרוע הנהר קגרה, ועל שפתו הקימו את המחנה.

ביום המחרת קדמה את פני התירים
אורחה והביאה להם מנחה שלשים עזים. שולץ דאג
מאד בראותו כי החפצים השונים שנועדו לעשות
בהם חליפין או לתתם מתנה ליושבי הארץ הולכים
ונמוגים, כי הן היה גם עליו להשיב פעם פעם מנחה
על כל התשורות אשר הובאו אליהם במספר רב וביד
רחבה מאוצר השלטן.

ולכן בבוא לקראתו אחרי כן עוד שתי
מלאכיות מאת השלטן ובידם מכל טוב ארצם, סרב
לקחת מידם דבר, ורק הביע להם את רגשי תודתו
בכבוד רב, אולם תשובתם המתונה והמנמסה: “אמרי
איה מסינגה!” הכריחתהו לקבל מידם את כל אשר
הביאו.

מכל עברים הגיעו מחנות בני אדם
וילכו בראש השירה. אלה היו שרי המושל,
שנקראו לבוא אל עיר הבירה עם כל הנלוים אליהם.
עד מהרה עלה מחנה וטוסי, ההולך לפני מידעינו
להורות להם הדרך, עד למאות.

והנה קרבה השירה אל עיר הבירה
ניאנזה. אלפי אנשים פשטו על הגבעות אשר מסביב
לעיר לראות בבוא הזרים אל בירת ממלכתם.

ומה גדל תמהונם של התירים בראותם
את דרכי העם הזה ומנהגיו, אשר לא נשמע כמוהם
באפריקה: כל המון העם הרב הזה אשר בא לראות
במחזה עמד בשלוה, – לא צעקה, לא שאון או המלה
כל שהוא, לא דחק ולא מבוכה, כאשר הסכינו
הנוסעים לראות עד כה. מה נשתנה העם הזה תכלית
שנוי מכל יתר הכושים שוכני אפריקה; אכן
מדריכים טובים היו מושלי העם הזה ולמדוהו לכבש
את יצרו.

“הנה הפר הגדול עם עגליו בא; ארבע
זרועות לו ושש רגלים!” ככה עברה רנה במחנה
הנקהלים בראותם את השירה באה. בדברים האלה
לא נתכונו האנשים לתאר את מראיהם החיצוני של
הפרופסור וכל הנלוים אליו, כי אם את כחו ואת
גבורתו הרבה, כיד דמיונו של העם הזה, עם
הרועים.

כאשר הגיעה השירה אל מגרש
רחב־ידים אשר לפני אהל השלטן, יצאו שני
פקידים, עטופים ארג אדמדם, והבריחו במטותיהם
הארכים את המון הרואים. הכל מהרו לסור, ואך מעט
היה מספר האנשים אשר פגעו בהם המטות.

אחרי אשר נתפנה המגרש מהמון
הנאספים, נשמע קול תרועת חצוצרה, ולעיני
התירים נגלה מחזה אשר לא ראו עוד עיניהם
מעולם.

כל נשיאי רואנדה ובניהם, תהלוכה
ארכה, יצעדו זוגות זוגות בשלוה ובהדרת כבוד, –
דמיות תפארת כלם, לבושים בגדי חג: משרק ארך
מקיף את ראשם מן האזן ועד האזן ושרשרת־פנינים
דקה נוצצת בתוכו. המון פתילים כתמים עשויים
מסיב המוז, תלויים על צוארם ויורדים על חלק גופם
העליון. עדיי מרגליות, שונות בגדלן, אחוזים
בפתילים האלה. צמידים עשויים מחוטי נחשת
ופניני צבעונים מקשטים את פרקי ידיהם; וסנר צר,
עשוי מעור בקר, חגור במתניהם, וממנו
משתלשלים ויורדים עד הקרסלים רצועות עור
עדויות בטבעות של חוטי ברזל רבות.

אז יופיע השלטן באפריונו.
והאפריון – סל ארך פשוט, נשא במוטות הבמבוק
שלו על כתפי אנשיו.

בזהירות רבה הורד האפריון ארצה.
המלך קם לכל מלא קומתו הנהדרה ויושט את ידו
ראשונה לשולץ ואחר לכל יתר הלבנים ויקרא
גרמנית: “שלום, אדוני, שלום, גבירותי!”

מכל התכשיטים שקשטו את ראש הממי,
– כן יקרא השלטן בפי יושבי ארצו, – לקחו את לב
הרואים ביחוד חרוזי הפנינים שהיו תלויים לו מעל
לרקותיו ומעל לחטמו, הגיעו עד לשפתו העליונה
ויכסו חלק מפניו.

הממי דבר קיזואהלית, ושיחתו העידה כי איש תבונות הוא ובעל השכלה רבה.

אז בקש המלך להגיש לפני הלבנים
את מתנותיו, והן פרת־חלב ועגלתה, עשרה בקר
בעלי קרנים מגדלות, עדר עזים גדול, קמח רב, חלב,
דבש, חמאה, פולים ומוז, ואחרון אחרון חביב – עצי
בער, היקרים במקום ההוא. נדמה, כי לא יהיה קץ
למסע הוהוטים נושאי המנחה.

קצרה יד שולץ להשיב גם הוא מנחה
למלך כגמולו; בכל זאת התאמץ לבחר מכל אשר
עמו חפצים, אשר קוה כי ישמחו את לב הממי,
וחפצו זה עלה בידו יותר מאשר פלל.

למטוה הארג והפנינים, הנמצאים גם
בארצו, כמעט לא שם המלך לבו ויחלקם בין שרי
מלכותו ביד נדיבה, ומכל אשר הגיש אליו
הפרופסור בחר לו מאכלת־ציד, כלי נשק אחד
ואשפת כדורים. הדברים האלה מלאו את לבו
שמחה לאין קץ.

חבה יתרה נודעה למלך הכושים
לשעון־מעורר אשר הגש לו. הפרופסור באר לו את
טיב השעון הזה ואת תפקידו, גם הראה לו את “כח
מעשיו” ופני המלך קרנו מרב שמחה וגיל. ואולם עד
למדרגה העליונה הגיעה התפעלותו של המלך
בשעה שהגיש לו הפרופסור משור־יד. מתחלה לא
מצא המלך ידיו במלאכת המשור, אך עד מהרה
הזריז בה ויעש מלאכתו כזקן ורגיל.

מיד עמד לנסר ולגזר בשמחה את כל
הבא בידו, וגם על כרעי כסא־הדרך אשר לשולץ
לא חס ויגזרם עד תמם, גזרים גזרים – מלאכת
מחשבת.

הפרופסור היה אמנם מרטן קצת למראה
המעשה, אך חדות־ילדים זו אשר האירה את פני
הממי בנסרו את רגלי הכסא השרתה גם עליו רוח
טובה. אמנם אפשר היה לתקן את הכסא על
נקלה.

ביום השני נערכו לכבוד האורחים שעשועי ענג ומשחקים.

הוטוסים הראו נפלאות בקפיצותיהם,
הלבנים עמדו משתוממים ולא האמינו למראה
עיניהם.

בין שני גזעי עצים רכים נטו הפראים
קו; גבעת נמלים לבנות קטנה, גבוהה כמטר, שמשה
להם מקום קפיצה.

הזריזים שבקפצנים, בעלי קומת
ענקים, הראו נפלאות שאי אפשר לשער והגיעו
בקפיצתם עד לגבה שני מטרים וחצי, – ואלו
הקפיצה הרקורדית לכל העולם התרבותי שצינה
באמריקה לא השיגה למעלה ממטר אחד ותשעים
וארבעה סנטימטר.

אחרי כן נערכו מחולות מעשה־אמנות,
שבהם היו הוטוסים מחקים את עגור־הנזר ושאר
צפרים. גם הראו נפלאות במחולות־קרב מתוך
התלהבות סוערת, אך בלי עבר עד לידי קפיצות פרועות
ללא טעם וסדר.

ובהטלת כידונים הראו הוטוסים גבורה,
חריצות וזריזות שלא נשמע כמוהן בכל עולם
התרבות. הם זרקו את כידוניהם הקצרים עד לגבה רב
מאד, ובכח גדול כל כך, אשר נדמה כי הנצבים
המרטטים נשברים באויר לרסיסים.

גם בירית־תחרות בקשת, הדורשת
גבורה נמרצה ואמון במשך ימים רבים, הראו
נפלאות. מתיחות הקשתות הגבהות, כמטר וחצי,
הגיעה עד לשתי מאות פסיעות ויותר.

גם בתחרות המרוץ הצטינו עד להפליא.

כתם כל החגיגות העלה שולץ גרמופון, ותהי השמחה גדולה עד מאד.

ואולם לא מנגינות הארפים וזמרתם
לקחו את לב הוטוסים, כי אם השיחות שהשמיע
הגרמופון באזניהם, אף כי לא הבינו אף מלה אחת
מכל אשר שמעו.

קול זמרת נשים, ביחוד הקולות העליונים
שהשמיע הגרמופון, העיר סערת חדוה ועליצות. מראה
הונירואנדים היה מבדח מאד: לצחק בקול – לא מן
הנמוס הוא, ואולם גם להתאפק לא יכלו.
ובהתאמצם לכבש את קול הצחוק המתפרץ מגרונם,
עוו את פניהם עד לעורר צחוק. ויש אשר ישימו את
ידיהם על פיהם להחניק את קול הצחוק. אך הוא התפרץ
מגרונם על כרחם ברעש גדול ובצהלה. שוב
יתעודדו יעמידו פנים כבדים, זעומים, אך רגע אחד –
וקול צחוק אדיר יפרץ מגרונם וישים לאל את כל
מאמציהם.

והנה נסה מסינגה לירות בכלי נשקו,
אשר נתן לו, אל אחת הקדרות אשר הציב למטרה. הוא
אמנם החטיא את המטרה, כי הן זו הפעם הראשונה
נסה ידיו בכלי נשק מוריק אש, אך כמה התמיה את
הלבנים בתבונות כפיו.

על פי בקשת השלטן הראו גם הלבנים
את חריצותם ביריה. קול תרועה וצהלה פרץ מפי
הכושים למראה היריות הנאמנות של הגברים
ושל הנשים. רק הרובה ה“נאמן” של שולץ, אשר “לא
יחטיא לעולם”, התעקש, מעשה־שטן, ולא אבה לפגע
במטרה.

בהודע למלך כי יש את נפש הנוסעים
ללכת אל הרי־הפרצים ולעלות עליהם, אמר להם
בלשון בקשה: “הדליקו נא שוב את הררי־האש, אשר
כבו אחיכם.”

מימות עולם היה ההר נינגונגו מאיר
בנגה דם את שמי הלילה אשר על אדמת רואנדה. עד
לארצות רחוקות נראה הלהט האדם, ורואנדה היתה
נודעת לתהלה על ידי המראה הנפלא הזה, שהיה
לה לאות עולם.

האגדה מספרת כי באש ההרים האלה
יבשלו המתים להם מזון, וכי על פסגת ההר לא
תוכל רגל אדם לדרך.

כאשר הודיע התיר הגרף נוטצן, כי
יש את נפשו לעלות על ראש ההר, הזהירו אותו
הפראים ואמרו כי רעה נגד פניו. אף לא האמינו כי
יפיק את זממו. ואולם באחד־עשר ליוני שנת 1894 עלה
הגרף נוטצן הוא וחבריו על ההר ויגיעו עד מרום
פסגתו. אלה היו הראשונים בבני תמותה אשר
מצאו עז בנפשם לעשות את המעשה הרב הזה, – עלו,
וגם ירדו חיים ושלמים וכל רע לא אנה להם. אז יצא
שם הלבנים לתהלה ולכבוד בקרב הפראים. ואולם
מה רבה השתוממותם ומה גדלה חרדתם בהתבוננם,
והנה אסף ההר נגהו ופנה הודו מיום עלות עליו
הלבנים.

היפלא אפוא אם יאמינו הוטוסים, כי הלבנים הם הם אשר כבו את אש הרוחות.

שבע־רצון ושמחה נפרד ממי מעל בני
הנכר ויעלם בתוך האפריון, ואחריו המון אדם
נמשך, יער של חמשת אלפים כידונים, מחזה אשר לא
ישכח.

הלבנים הכירו בתמהון רב, כי בכל
ימי שבתם ברואנדה לא ראו עיניהם אף אשה אחת
מבנות הוטוסים. אין זאת כי אם פקד פקד השלטן,
כי לא תצא אשה מפתח ביתה לבוא ולראות בבני
הנכר. ודבר המושל נשמע ונעשה בכל הארץ, הלא
גם הוא אות נאמן, כי גדול כח השלטון ורבה
המשמעת, לא תופר.

אין זאת כי אם ירא המושל פן יחמדו
הזרים את נשי ארצו היפות ושבו אותן
לשפחות.




פרק תשיעי: ארחת הבורים שאבדה


ביום המחרת עשו הנוסעים דרכם
ראשונה לפאת מערב דרך יערות אשר צמחי שרך
גבהים כקומת איש הוסיפו להם פאר והדר.

ביערות האלה מצאו הנוסעים עקבות
חרבן והרס רב אשר עשו ידי אדם בלי חשבון
ודעת. שוכני היער הזקנים לא מצאו טוב להם, כי אם
לבער את מעט עצי היער אשר לרואנדה ולשרף אותם
עד תמם. את החלקה השרופה היו זורעים קטניות.
כן יעברו ממקום למקום עבר והחריב את היער וזרע
אותו קטנית. ואולם כל שכר לא ראו בעמלם, כי היו
השדות האלה, הנמשכים בין גזעי עצים שרופים
למחצה, מתכסים שרך. שוכני יער אלה, אנשים
נבערים מדעת, אך פגע רע הם לאדמת רואנדה
העניה מעצי יער.

במקומות שונים, שטרם כלתה אליהם
הרעה, נראו לפרקים עצי זיתים. העצים האלה היו
עומדים רחוקים כל כך איש מרעהו, אשר רק לעתים
רחוקות מאד היו צמרותיהם מגיעות זו בזו, ואין
מראה יער להם.

מן העצים יקרי המציאות ביותר לקח לו
שולץ ענפים רעננים אחדים בשביל אסף הצמחים
שלו. בדבר הזה עמד לו הנדריק לעזרה ברובו,
כי בדרך אחרת אי אפשר היה להשיגם. הנדריק
התז אותם בשנים שלשה כדורים.

מקץ זמן קצר הגיעו הנוסעים אל שטף
המים העליונים של ניאורונגו. הנהר הזה היוצא
מנהר קגרה זרם לפאת צפון, ומשם יטה ארחו
בתבנית קשת לפאת דרומית־מזרחית.

שולץ מהר ללכת לפנים, צפונה, להגיע בדרך הקצרה ביותר אל הררי וירונגו.

אף כי הבטיח פליטמור ואמר כי ידו
תושיע לו בדרך, דאגו מידעינו, פן לא ימצא
מזון לו ולשירתו הקטנה. לו הספיקו לבוא למועד
הנכון ולחלצו מן המצר! הן בידם נמצא עתה אכל
לרב, ועל הכל, עדר העזים אשר העניק להם הממי
הגדול ברב חסדו.

לכן אץ שולץ בשירה. אף הדרך לא
היתה קשה עתה כי כבר עברו את היער, ירדו מעל
ההרים ויגיעו אל אדמת מישור.

אולדי, רועה העזים הקטן, התגאה מאד
בעדר הגדול אשר הפקד בידו ודעתו זחה עליו.
אולם שולץ נתן עיניו לרעה בעדר הזה; הוא אמר
לחשך את האכל אשר אתו ליום רע, בשוב הרעב
והמחסור להציק להם, כי דל היה הציד בארץ אשר
עברו בה עתה ויושביה מעטים, לכן בחר לכלכל
את נפשו ואת נפש כל הנלוים אליו בבשר העזים.
הוא פנה אל אולדי ויאמר: “שמע נא, אולדי, בחר נא
לנו שתים שלש עזים שמנות ונשחטן והיו לנו
למאכל. הביטה נא, הנה שם אחת בריאה, צודה נא לנו
אותה, והביאה גם את הלז שמה,” כן דבר שולץ
בהראותו על שתי עזים בריאות וטובות.

“אל נא, אדוני!” ענה הרועה הקטן בלי
מרך, “את עזי היפות והאמיצות לא אסגיר לטבח,
הלא הן נותנות לנו את החלב המתוק והטוב.”

“מה!” קרא שולץ כמאים, “האתה תמרה את פי, הלא אני השליט על כל השירה?!”

“כן, בבנה!” ענה אולדי בלי פחד. “אך
אני הנני השליט על העזים, אנכי. יודע אני את
נפש בהמותי ואנכי עצמי אבחר מהן את הראויות
לטבח. הנה אתי עזים אחדות שמנות ובריאות, וחלב
תתנה אך מעט, אף לא תעצרנה כח לשאת רגליהן
משמן, מהן אוכל לתת לאדוני ככל הדרוש לשירה,
וגם לימים הבאים אעשה ככה: כל הנחשלות
בדרך מרב בשר וחלבן מעט, שחט תשחטנה, וכל
המרבות לתת חלב אחיה, שאם לא כן סופי לנהג עדר
של נבלות.”

שולץ תמה על חכמת הנער וגם הכיר כי
צדק ממנו. מאז נתן לו למשל ולעשות כחפצו
ולנהל את השירה בחלב ובבשר.

המלח הרב שהיה דרוש לנוסעים השג על ידם ממי אפר־צמחים. מלח אחר לא נמצא להם.

עד מהרה נוכחה השירה לדעת, כי לא
בארץ רואנדה נמצאים הם, תחת מחסה ענקים אוהבי
שלום, וכי רגלם דרכה על אדמת שבט שודד וחומס,
אשר נצב כצר נגדם.

ואחדים מהם, מעזי הפנים ביותר,
הקריבו לבוא אל השירה והם מנפנפים ברמחים
ובכידונים וידרשו בחצפה מאת התירים כי
יתנו להם את כל הבקר, ואת העזים והתרנגלות,
וגם חוטי נחשת־קלל אשר תחת ידם, — מס למלכם
ומפקדם.

הם השמיעו את דרישותיהם אלה אחרי
שנכנסו אל אהל שולץ, והנדריק גם הוא ישב באהל
עמו.

אותה שעה סר הנדריק רגע הצדה. באחת החבילות אשר באהל נמצאו תבות־זמרה אחדות.

הנדריק ערך בלאט שלש תבות זמרה
באהל הפרופסור, והשודדים לא הרגישו
בדבר.

שולץ כמעט לא עצר עוד כח להגן על
נפשו בפני הכושים המאימים, והנה נשמעה
פתאם זמרה ענגה, מתחלה מתוך תבה אחת ואחרי
רגעי מספר גם מתוך השנית וגם מתוך
השלישית.

השחורים נשאו עיניהם ויביטו תמהים
ומשתוממים. הם אמנם ראו כי הקולות יוצאים מתוך
התבות, אך הן אי אפשר הדבר, כי בני אדם יושבים
בתוך התבות האלה.

“אין זאת כי אם רוחות ושדים יושבים
בסתר התבות הללו,” חשבו הפראים בלבם וייראו
לנפשם פן ישלח בהם בן הלבנים, אשר אך קוסם
נורא הוא בלי ספק, את השדים ואת הרוחות הרעות
והנוראות, להשמידם ולכלותם מעל פני
האדמה.

בפחד גדול נשתמטו הפראים אחד אחד
מתוך האהל ויעזבו את המחנה, והפרופסור
מתגלגל על הארץ מרב צחוק בראותו את כח התבות
הנפלאות. אכן רק הן אשר הבריחו את האויבים
הרעים.

“השכלת לעשות, הנדריק,” קרא שולץ,
“כזאת לא עלתה על דעתי. אכן יודע אתה לשכך את
חמת הפראים ולכבש את יצרם, הן גם את לב הקוסמת
מרואנדה הפכת עלינו לטובה.”

הנדריק בקש לתת על ידו צעצועי־אש
אחדים אשר נמצאו עוד לרב בחבילותיהם, כי פחד פן
ישובו השודדים בחשכת הלילה. ואמנם המקרים
הבאים הוכיחו כי פחדו לא היה פחד שוא.

בדרך כלל, אין השחורים נוהגים לעשות
כדרכי האנדינים המתגנבים חרש אל מחנה
האויב; כל מעשיהם ברעש והמלה, בקול שאון
ומהומה — אם מערמה, להביא בקול זעקותיהם מרך בלב
אויביהם, ואם מפני שטבעם בכך, ואין הם יכלים
להתגבר על יצרם.

אך פרשה החשכה כנפיה על הארץ, וקול
המון רב נשמע ויהי לאות כי מתעתדים הפראים
לעלות על המחנה.

מיד הדליק הנדריק צפרדעים ונחשי־אש אחדים.

אך ראו המתנפלים את שדי האש
הנוראים מתנשאים על ראשיהם בקול רעש ונפץ
ושרקה וימהרו לנוס ולהמלט על נפשם בקול זעקה
נוראה.

ואחרי אשר הוסיף הבורי וישלח
אחריהם נחש עקלתון גדול, וניצוצות האש עופפו
לכל רוח והציתו את גג־הקש היבש אשר על האהל
הקרוב, לא קמה עוד רוח בפראים מקסמי הלבנים
ולהטיהם, ולא מצאו עז בנפשם לצאת מן הכפר עד
אשר נסעה השירה לדרכה.

בערבה אשר בה עברו הנוסעים עתה
נמצאו פילים רבים מאד, אך התירים עברו את
דרכם בשלום וכל תגרה לא פרצה ביניהם ובין עבי
העור האלה.

מקץ שני ימים נגלה לעיני התירים
מחזה, אשר נפלא בעיניהם מכל המחזות המפתיעים
והנפלאים אשר ראו עיניהם עד עתה.

בהשקיפם ממרום אחת הגבעות מטה ראו
מרחוק עיר יפה, שוכנת בבקעה, והעיר שונה מכל
מושבות הכושים.

כי לא סכות כושים ראו עיניהם שם,
כאשר הסכינו לראות בארץ, כי אם בתים ממש,
בני קומה אחת, כבתים אשר יבנו בני ארפה
הבאים לשבת באפריקה.

הבתים אמנם לא היו בנוים לבנים ואבן,
כי אם מעשה עץ וחמר, אך כלם גדולים ויפים
וחלונות להם ומרפסות.

וגן נהדר לכל בית, מקף גדר, ורחובות
רחבי ידים נמשכים עד למרחוק, ומשם והלאה שדות
עוטפי בר ופרי ומטעי עץ נחמדים.

בני עוף שונים מלאו את השדות חיים
ותנועה; והנה חרשים של עצי זיתים, גם עצי צבר,
ואהלים נהדרים נראו בצדי הדרכים ועצי
אפרסקים וחרובים. כל אלה הזכירו את המושבות
אשר לארפים באפריקה. עצי הרדופים מלבלבים
נתנו ריחם עד למרחוק.

לא פלל שולץ וגם כל הנלוים עליו
לראות במקומות נדחים אלה, הנשכחים מני רגל,
גני חמד כאלה, מעשה טפוחים, ואף כי עיר יפה,
אשר מראה העיד כי יושביה בעלי תרבות הם.

“הלא עיר בורית היא!” קראה סנה, שעמדה עד עתה משתוממת ולא מצאה מלים.

“אמנם כן! אפשר לחשב, כי בטרנסול
אנו נמצאים היום,” קים הנדריק את דברי
אחותו.

הלבנים מהרו לרדת מעל הגבעה
והסבלים, האסכריים, הנשים והטף הלכו
בעקבותיהם.

כאשר הקריבו אל המקום ראו והנה
האנשים, מהם עסוקים בעבודות שדה וגן ומהם
מתהלכים ברחובות ובשוקים, כלם לבנים.

כאשר הגיעו אל תחתית העמק יצא
לקראתם איש כבן ארבעים, בעל זקן חום ארך, בורי
לכל מראהו.

גם הלשון שבה ברך האיש את
הנוסעים היתה בורית; והנדריק וסנה אחותו צהלו
ויגילו בשמעם את לשון עמם פתאם.

“כיצד הגעתם עד הלום?” שאל הבורי,
"מאז באו אבותינו לגור פה ועד היום לא דרכה כף
רגל איש לבן על אדמת העמק הזה, לבד מאחינו אשר
נוספו עלינו זה שנים אחדות.

ומה רבה שמחת האיש בהודע לו כי
הנדריק ואחותו מבני עמו הבורים הם. הנדריק
ספר לו את כל פרשת מסעם.

הבורי גם הוא עשה את רצון התירים
ויספר להם כדברים האלה: "לפני ששים שנה
בערך יצאו אבותינו ארחה גדולה, ובה משפחות
רבות מיושבי אפריקה הדרומית, וישימו פניהם
צפונה אל היאורות הגדולים, כי לא יכלו עוד נשוא את
יד האנגלים הקשה עליהם.

"דרך הררי לוקינגה לארך שפת
טנגנאיקה באו אל הבקעה הנדחה הזאת הנשכחת
מני רגל, והיא פוריה ודשנה וציד בה לרב,
ושבטי הכושים היושבים מסביב אנשים טובים הם
אוהבי שלום.

“למצא ארץ טובה ממנה לא פללו,
ויאחזו בה ויבנו להם מושבה והנה היא פורחת
ובניה עושים חיל.”

“האח!” קרא הנדריק. “הנה מצאנו פה את
הארחה האובדת, אשר איש לא שמע עוד דבר על אדותיה
מאז פנתה צפונה! אבי ספר באזני על הארחה הזאת
פעמים רבות; משפחות רבות נדו לשארי בשרן אשר
הלכו עמם יחד, הלא גם אחיו של אבי זקני היה
עמהם.”

“מה שם אבי זקנך?” שאל הבורי ואזניו קשובות למוצא שפתיו.

“רין!” ענה העלם, “ושמי הנדריק רין.”

“אם כן, אפוא, אביך הוא פיט רין, בן דודי?”

“כן, זהו שם אבי.”

“יהי שם אדוני מברך אשר הקרה לפני
מבני משפחתי הקרובים!” קרא הבורי ופניו נהרו,
"אמנם לא ידעתי את אביך מעולם, כי פה, בארץ
הזאת, נולדתי. אך אבי נוח־נפש ספר לי לא פעם על
דבר אחיו הבכור פיט אשר נשאר באורניה ועל
בנו, גם שמו פיט והוא כבן שתים־עשרה בימים
ההם. ואתם לא שמעתם כל דבר עלינו מאז? אכן לא
יפלא הדבר, כי רחוקים אנחנו מאדם, יושבים בדד
ובטח לטוב לנו, ואל הלבנים הרחוקים לא נדרש ואך
זה כל חפצנו כי לא ישובו להפריע מנוחתנו.

“ידיעות מעטות, לא חשובות, אמנם הגיעו
אלינו,” ענה הנדריק; “כי חקרנו ודרשנו על דבר
הארחה שאבדה. יושבי טנגנאיקה ספרו כי ארחה
גדולה של אנשים לבנים בעגלות רתומות לשורים
עברו דרך ארצם; אך משם והלאה לא נודעו
עקבותיהם. ססיל רהודוס שלח מלאכות לחקר את הדבר.
בינתים פרצה המלחמה הארורה והמלאכות לא יכלה
לעשות דרכה הלאה.”

“עתה זכרתי,” קרא שולץ גם הוא, “כי גם
לסטנלי נודע כי בני אדם מן הלבנים השתקעו פה
באחד המקומות, אך עד פרטי הדבר לא יכל להגיע
אף הוא.”

“לו חדלו ממנו ועזבו אותנו למנוחות,”
מלמל קלאס רין, זה שם הבורי, “ואולם הן גם אתה
יצאת במערכות המלחמה האחרונה; אנחנו שמענו
דברים מעטים עליה, אך לא מפי אלה שלקחו חלק
במלחמה, כי אם עד מפי עד; ספרה נא לנו אתה
מדברי המלחמה ההיא.”

“אז לא מלאו שנותי לצאת בצבא,” ענה
הנדריק ואולם אחי," הבכור ואבי הם הראו את
גבורתם במלחמה הקשה."

והנדריק ספר לדודו, — כי כן קרא לשאר
בשרו של אביו, — פרטים מדברי המלחמה
ומארעותיה; יש שנכנסה גם סנה בשיחה
והשלימה את אשר החסיר אחיה, “ואולם” סים הבורי
הצעיר בקול עצב, “אך לשוא נשפך כל הדם הרב
הזה, לפרק את על אנגליה מעל צוארינו לא עצרנו
כח.”

“כזאת אפשר היה לראות מראש!” קרא
קלאס, “ורק אחת נפלא בעיני, איך יכלו הארצות
החפשיות שלנו להחזיק מעמד עוד יובל שנים, אחרי
שגם אבותינו לא יכלו כבר לשאת את היד הקשה של
האנגלים וילכו לאשר הלכו.”

עוד הם מדברים והשחורים עמדו לתקע
את האהלים על פני ככר רחבת ידים; אולם קלאס רין
בקש מאת הלבנים כי ילכו אחריו העירה לשבת
בביתו ולחסות בצל קורתו.

הלבנים קבלו את ההזמנה בתודה. רק
ליזון האחד לא הלך עמם, כי נשאר לשמר על
השירה, לפקח על הסדר ועל הכלכלה. למחר
ימלא שולץ את מקומו, כי הן ישב ישבו פה שנים
שלשה ימים, לכבוד הנדריק וסנה אחותו. אף אמנם
גברה התשוקה בלבם לתור את המושבה הנפלאה
הזאת ולחקרה היטב.

“ההיה לך אח ושמו פרנץ?” שאל קלאס את הנדריק בדרך."

“כן!” ענה הנדריק משתומם, “ומאין יודע הדוד כל זאת? הוא נפל חלל במלחמה.”

“הפעם אין דבריך מכונים אל האמת!”
אמר קלאס, “אמנם הוא נפצע פצע אנוש, אך נרפא
וישב לאיתנו.”

“כיצד?” קראה סנה, “הנה שמענו גם
אנחנו כי נפצע פצע אנוש, ואחרי אשר לא נודע לנו
דבר יותר, החלטנו כי מת מפצעיו, וכלום יכלנו
לחשוב אחרת? מה אדוני יודע על אדותיו? העודנו
חי?”

“לא, בין החיים לא ימנה עוד,” ענה הדוד
במנוד ראש. "אחרי אשר נרפא מפצעיו וממכאוביו,
נודע לו, כי אביו יצא ללכת אל מוטה־נזיגה וישם גם
הוא פניו צפונה.

“הוא אמר להספח אל ארחת נוסעים אשר
יצאה לפני כן זמן לא רב, ויקו להשיגה בדרך,
אולם ארחה זו נשמדה כלה בידי ילידי הארץ בחבל
זמבזי, ואין כל ספק, כי פרנץ היה גם הוא בין
החללים; כי לא שב אלינו עוד וגם אליכם כנראה לא
שב.”

“אהה, לא שב אלינו! מה נורא הדבר,”
נאנחה סנה, אחרי אשר נכזבה תקותה לשמע
בשורה משמחת. "אם כן אפוא אבד אחינו
ואיננו.

“ואולם מנין לך, דודי, כל הידיעות
הללו, וכיצד הגיעה אליך השמועה על דבר
המלחמה?” הוסיף הנדריק לשאל.

“לא עברו ימים רבים וארחת נוסעים חדשה
הלכה גם היא בעקבות הארחה הראשונה וגם עליה
התנפלו הפראים. אולם בני הארחה הכו אותם אחור
בגבורה רבה, אמנם רב גבוריה, אנשי המלחמה,
נפלו חללים. רק השרידים הגיעו אלינו, כמעט כלם
זקנים ונשים וטף, ומפי הפראים אשר בהם נלחמו
נודע להם גורל אחיהם ואחיותיהם אשר עברו לפניהם,
כי גאה התגאו השחורים בנצחונם זה.”

בינתים הגיעו עד בית רין. כל הדרך
לא יכלו התירים להשביע עיניהם במראה המטעים
הנהדרים, העדרים הרבים, גני התפארת הגדולים
אשר לבני המושבה.

קלאס רין הביא את אורחיו אל ביתו היפה
ורחב הידים. וילאות לבנים האפילו על החלונות
ויחסמו את אור השמש הלוהטת מחדור הביתה. כי
השכילו נשי הבורים לעשות במלאכת אורג וסורג,
ועל שפת־החול אשר לאחד היאורים הקרובים עמד בית
חרשת למעשה זכוכית. עציצי פרחים עמדו על אדני
החלונות, ועל אחד השלחנות היה מנח “הספר” של
הבורים, ספר תנ"ך גדול מאד, מצפה כסף.

בחדר נמצאו שתי נשים, כבנות שלשים,
אך רעננות ופורחות לפי מראיהן. הן היו מקפות עדת
ילדים עליזים וצוהלים — תריסר חסר אחד, מבן
שנתים עד בן שתים־עשרה.

“הנה הבאתי לכן דודים טובים!” קרא
הבורי; “אנשים לבנים אשר באו זה עתה אלינו
וביניהם גם שנים מקרובי הנדריק וסנה
רין.”

“סלחו לי,” קרא קלאס אל האורחים, “כי
הנה אני עוזב אתכם לשעה קלה עם הגבירות שלי,
עלי לבשר את הבשורה הנעימה על דבר בואכם
לידידי ורעי היושב לא הרחק מזה; הוא יתרעם עלי,
ובצדק, אם אתמהמה אף רגע אחד ולא אמהר לבשרו
את הבשורה הטובה הזאת.”

ובדברו כן יצא מן החדר ויעזב את
הארחים במבוכה רבה, כי לא עלה על לב קלאס להגיד
להם, מי הן הנשים הללו, אשר קרא אותן בשם
“גבירות שלי”.

אחת מהן, כנראה, אשתו היא, אך, על כל פנים — לא שתיהן!

והילדים מדברים ומפטפטים וקוראים כלם לכל אחת בשם “אמא”.

“למי הילדים הנחמדים האלה?” שאל שולץ לבסוף.

שתיהן ענו פה אחד בגאוה גלויה: “הלא ילדינו הם!”

תשובה קצרה, אלא שאינה מספיקה.

הנדריק לא יכל להתאפק מצחוק; אך
סנה שאלה בתם לב: “מי מכן היא אשתו של קלאס
רין ודודתי?”

“אני אני היא.” קראה אחת משתיהן. “שמי
שרה רין, ושם אשת רענו וילהלמינה
פרטוריוס.”

“ומי מהילדים שלך?” שאל הפרופסור.

“כלם של שתינו הם,” ענתה הדודה שרה
בצחוק. “על צד האמת, ששה מהם שלי וחמשה הם
פרטוריוסים קטנים; אלא שאין אנו מבדילים ביניהם;
חיים אנחנו תמיד יחד, רכוש אחד, משק אחד, וגם
הילדים של שתינו הם, וכן גם יקראו כלם
לשתינו, ‘אמא’.”

“האח, מה נאה!” קראה היליני בתמהון
ושולץ הוסיף וישאל: “הלא אין זה כי אם מקרה בודד,
האף לא כן?”

“אין זה מקרה בודד כלל,” קראה הפעם
הגברת פרטוריוס," ברב בתי המושבה יושבות
שתי משפחות יחד, כי ככה טוב ונעים לנו
יותר."

“ואין קטטה בין גרי בית אחד?” הוסיף הפרופסור לשאול.

“על מה? — למה יחשב אדוני ככה?” שאלה
האשה אף היא בתמהון. “אדרבא, חיים אנו בשלום
ובשלוה כאחים ואחיות.”

שולץ והיליני לא הוסיפו לשאל עוד, ורק
בסתר לבם שאלו את עצמם: האמנם אפשר גם
בארפה לחיות חיי שלום ונחת, חיים אפטרכיים,
כאשר יחיו פה בערבות אפריקה? האם יש אשר יחיו
שנים שלשה שכנים חיי שתפות ויעבדו יחד ולא
יהיה לכל אחד כלי בית משלו, ולא עוד אלא שגם
בניהם יקראו בשם שניהם? היתכן, כי יחיו חיים
שאין בהם קנאה ושנאה ותחרות ואיבה? אכן מה נפלא
הדבר!

בינתים שב קלאס עם פרטוריוס עם
פרטוריוס ידידו. שתי הנשים עזבו את החדר
ותלכנה להכין יחד את הארחה.

גם פרטוריוס שמח מאד להקביל את פני
האורחים אשר היו בעיניו כקרוביו גם הוא, בני
משפחתו.

בטרם ישבו אנשי הבית לאכל קראו
פרשה אחת מתוך ספר התנ"ך; אחרי כן הגישו
למידעינו מטעמים, אשר ערבו כמעדני מלך
לחכם אחרי ימי המחסור אשר עברו עליהם.

ביום המחרת באו כמעט כל אנשי
המושבה, איש אחרי אחיו, לברך בשלום את האורחים
הלבנים ולשבע בשמחה את פניהם. ביניהם נמצאו
גם מבני טרנסול אשר באו הנה זה שנים אחדות.
אחדים מהם גם ידעו את הנדריק ואת סנה מנעוריהם
או, לפחות, את רין הזקן מאורניהוף. אז גדלה
השמחה שבעתים.

שולץ שב אל המחנה, למען יוכל גם ליזון
להנות מקבלת הפנים היפה של הבורים. אך גם אל
תוך המחנה באו רבים מיושבי המקום ובידיהם
מתנות לרב: פרות, עופות וכבשים ואיש לא יכל
להשיב פניהם מקחת מידם את כל אשר הביאו.

ואולם מכל המתנות הרבות יקרו בעיני
התירים חמרי הנשק אשר רכשו להם במושבה. כי
הבורים היו מזינים ככל הדרוש, דבר לא נעדר:
השירות המצויות במדינת קונגה ואפריקה
הגרמנית היו ממציאות להם מן העולם התרבותי את
כל צרכם, ויש אשר שלחו גם הם שירות אל חופי
הים להחליף את תוצרת אדמתם בחמרים שונים לצרכי
מושבתם.




פרק עשירי: הגמדים על יאור קיבו


לפאת אחד היערות חנתה השירה של שולץ ותנח.

היום היה עוד גדול אך התירים הספיקו
כבר לעבר דרך רבה; כי בטרם בקר עזבו את בקעת
הבורים וישימו פניהם אל הררי וירונגה.

הנדריק נטה את אהלו, אשר שכן בו הוא
לבדו, סמוך ליער. עתה ישב לו בצל ויסתכל
בעין בוחנת בעוף אחד, הלא הוא עוף־הקרנף.

הוא השתומם על כח הרעש של נוצת העוף
הזה, בעל המקור הגדול, שהשם קרנף נתן לו
בזכות הגבנון אשר על מקורו.

ופתאם ראה והנה נרגז העוף ממקומו,
ומיד פרש את כנפיו ויעף אל תוך היער, וקול
צוחה וצפצוף של צפרים שונות מלא את היער, כעין
מהומה ומבוכה קמה מסביב, והנדריק לא ידע מה פשר
הדבר.

והנה נגש הערבי אחמד, מפקד האסכריים ומנהלם.

“נמר נמצא לא הרחק מזה,” קרא הערבי,
"אך ירגיש עוף הקרנף בטורף הזה, מיד יזהיר את
כל צפרי היער על הסכנה. אז תרדפנה הצפרים
את האויב ולא תרפינה ממנו. יש גם אשר ירדו
העופות ממרום שבתם וינקרו בו במקוריהם; כי צר
ואויב הנמר הזה לכל חית היער, לכל עוף השמים
ולאדם. מהיר, זריז וערום הוא ופגיעתו רעה. סכנה
גדולה ממנו לכל עובר ובכל מקום: גם מעל העצים גם
בין הסלעים גם על אדמת מישור. אכן מה טוב הדבר,
כי יזהירו בעלי כנף אלה על הסכנה בעוד
מועד.

להקות להקות צפרים עברו ותנחנה על קבוצת עצים.

“שם יארב הטורף, אין ספק!” קרא אחמד שוב.

הנדריק אמר לגשת למקום ההוא לארב
למשחית ולהפילהו חלל, אולם הערבי הזהירו לבל
יעשה כדבר הזה, כי בנפשו הוא.

“הלא ירא יירא להתנפל על אדם,” נשמע
פתאם קול היליני, אשר שאון בעלי הכנף הבהיל
אותה לחוש ולבוא הנה.

“הוא לא יירא את האדם,” ענה הבורי
הצעיר, “הנמר עז פנים הוא ואין כמהו בכל חיות
הטרף אשר באפריקה מרבה חללים באדם. אל
נרגיזהו איפוא מרבצו פה, בסתר הסבך גדול
מבטחו ממבטחנו.”

בינתים בצרו התירים את המחנה
בגדר קוצים ואחרי אכלם את ארחת הערב הקדימו
לעלות על משכבם, למען יוכלו לצאת מחר לדרכם
בטרם יעלה השחר, כי החלט החליטו להגיע עד
מחרתים אל רכסי הררי־הגעש ויהי מה.

בלילה הקיץ הנדריק משנתו, וכאלו רגש מיחד במינו צבת את לבו.

והנה במבוא האהל — שתי עינים לוהטות שלוחות אליו.

אך הנמר הוא. אין זאת כי אם קפץ מעל אחד העצים ועבר את גדר הקוצים.

העלם לא ידע מה לעשות. אם אך ינוע
תנועה קלה והביא עליו את המות. הוא הביט מתוך
נשימה כבושה לנכח אורי־הפחדים השלוחים
אליו.

וחית הטרף הולכת וקרבה, לאט לאט; עוד רגע — ואפסה כל תקוה.

ופתאם פרחה בעד פתח האהל יריעת בד
עבה, אשר בה יחבשו את החבילות, נפלה על חית
הטרף ותכסה.

הנמר נעץ את צפרניו החדות בבד העבה
והמזפף בחפצו לקרעו ולהסירו מעליו, אך על ידי
כן נסתבך עוד יותר, כי כסה בו את ראשו.

הוא התחבט והתלבט הנה והנה ונתעטף בו יותר ויותר.

עתה לא חבק הנדריק את ידיו; הוא קפץ ממקומו, תפש את רובו ויור אל תוך המעטפה.

החיה הפצועה נהמה בחמת זעם; אך פחד
התגרה המוזרה הזאת, כנראה, גבר עליה מאד,
ואך עלה בידה להחלץ מתוך המעטפה נמלטה על
נפשה בכל מאמצי כחה.

הנדריק רדף אחריה.

הנמר נתכון לקפץ ולעבר את גדר
הקוצים, אך קשה היה לו לקפץ מלמטה למעלה, גם
הכדור אשר תקע הנדריק בשוקו האחורית הסב לו
כאב רב. הוא התגלגל מטה ונסתבך בקוצי הגדר
החדים.

בן־רגע שלח הנדריק עוד כדור בראשו,
אך גם הכדור השני לא הפיל אותו חלל. הנמר קפץ
שנית למול הנדריק וכמעט הצליח בידו לתפשו
בצפרניו.

אך בעצם הרגע הזה פלח חץ שורק את
עין המשחית והוא נפל ארצה; חדו של החץ נקב את
מחו.

הנדריק הביט סביב והנה טפקיטנגה היא אשר הצילה אותו ממות.

הגמדת, שכבר למדה לשונה לדבר
בלשון הסואהלים, ספרה לו, כי היא שכבה ערה
באהל גברתה הלבנה הסמוך אל אהל הנדריק,
ושמעה כקול חבטה ארצה על יד גדר הקוצים.

בזהירות יתרה נגשה אל פתח האהל
ותרא והנה חית טרף מתגנבת חרש אל אהל
הנדריק. היא תפשה בקשת שהיתה מנחת על ידה,
כי כן היא נוהגת לשאת את קשתה תמיד אתה.

ואולם היא לא מצאה עז בנפשה להקים
שאון, אף לא לירות אל הנמר מאחוריו, פן תחטיא את
המטרה ולא תמיתהו או רק תפצעהו והעלתה חמתו
עוד יותר.

ופתאם נחה עינה על בד החבישה ורעיון
נצנץ במחה לעשות שליחותה על ידי הבד הזה.
מיד השליכה אותו על החיה הטורפת.

רגעים אחדים עמדה ותחכה לשעת כשר והקשת בידה דרוכה. אף לא הרבה חכתה.

הנדריק הביע את תודתו לקטנה גבורת
החיל אשר הצילתו ממות ויחלק לה כבוד ותהלה
על אמץ לבה ועל חריצות כפיה. הקטנה שמחה
לשמע את תהילתה מפי הבורי הצעיר.

הנדריק לא אחר לספר את גבורתה
באזני כל אנשי המחנה, אשר מהרו לבוא למקום
המעשה. יותר מכל השתוממו השחורים על בת־מלך
גמדת זו, אשר עד עתה לא חשבוה, וכמעט לא שמו
לבם אליה, אף כי הרבו הסן והמסי לספר את
מעשי גבורתה לפנים.

מעור הנמר עשו ביום המחרת אדר־יקר
לצידה ה“גדולה,” והיא לבשה בו לעת מועד בגאון
רב.

כמעט כל שבטי הכושים אשר פגעו
התירים בכל ימי מסעם זה האירו להם פנים, כי
אוהבי שלום היו, לבד מן האחד אשר עליו ספר
למעלה. ליזון הביע את תמהונו על הדבר, כי על יד
שבטי פראים שואפי קרבות וצמאי דם, ישכנו
אנשים שלוים ותמימים כאלה, ואלו הוא רגיל היה
לחשב, כי כל הכושים פראים עריצים הם
מטבעם.

“הבלים!” קרא שולץ. "גם עמי הכושים
כעמי הלבנים שונים האחד מן האחד לפי תכונת
רוחם. סטנלי נלחם במסעו אל קונגה מלחמות־דמים
רבות. כמה וכמה פעמים הסתערו עליו הפראים
בחמה שפוכה, אך גם הוא מצא לא אחת שבטים שוקטים,
אוהבי שלום ומנוחה, ואפשר לשער, כי המשטמה
העזה אשר מצאה את סטנלי במקומות רבים, אך
אשמתו היא, כי הוא העיר עליו חמת שבטים רבים
בעריצותו ובאכזריותו. תירים רבים אחרים עברו
בארצות ההן ואיש לא שלח בהם יד לרעה.

אחרי הצהרים הגיעו הנוסעים אל נחל
מקונגוה, או מקונגה. אשדות הנחל הזה הביאו את
התירים לידי התלהבות.

משם אחזו דרכם אל יאור לוהונדו, אשר אליו ישפך נחל מקונגה.

היאור הנחמד הזה היה מקף שדות־בר
וחרשי מוז, כי רבים יושבי המקום לשפת היאור
סביב.

לנגד עיני בני השירה התנשא
השמימה הר הפרצים מוהבורה, אשר אליו הלכו הלך
וקרב בדרכם צפונה. לפנות ערב הגיעו עד היאור
בולרו וילינו שם.

משם הוסיפו ללכת הלאה בין הנהר
מוהבורה ובין שפת היאור, עד אשר הגיעו לפאת
צפונית של רכסי הררי־הפרצים, כי במקום הזה היה
עליהם לחכות, כפי המדבר, ללורד פליטמור.

לעת הצהרים נראה מרחוק כפר שוכן על
יד נהר. אחרי מנוחת צהרים קצרה החישו בני
השירה פעמיהם, בחפצם להגיע אל הכפר בעוד
מועד, ואם יושבי הכושים אוהבי שלום הם כראשונים
יעשו עמם מסחר־חליפין ויכינו להם צרכי אכל.

מקץ שלש שעות הגיעו אל שפת הנהר
וייראו והנה סירה טעונה מיני מזונות שונים שטה
במורד הזרם, ובסירה רק אשה אחת וילד קטן.
אנשי השירה אמרו לעבר את הנהר ברגל, כי
עמקו הגיע רק עד מטר וחצי. אך דרכו רגליהם
במים והסירה הפכה מהר לשוב.

שולץ, ליזון והנדריק הניפו ידיהם אל
הסירה לאות, כי אין כל רעה לנגדה ויקראו
בלשון ילידי הארץ: “שלום שלום!” כי כבר למדו
לשונם לדבר מעט, ככל הדרוש ביותר בארץ
ההיא.

אחרי עברם את הנהר הוסיפו עוד ללכת
כשעה אחת עד בואם אל הגבעה אשר עליו עמד
הכפר.

הם תקעו את אהליהם הרחק מן הכפר,
כדרך מאתים, שלש מאות צעדים מנגד. והנה אנשי
הכפר יוצאים לקראתם ונשק אין בידם. הכושים
נגשו אליהם, ברכום לשלום והציעו לפניהם למכר
להם כל מיני מזונות.

מתחלה התבוננו הכושים אל הלבנים
בהשתוממות רבה ומתוך קריאות תמהון; כי מעולם
לא ראו עוד עיניהם בני אדם בעלי צבע כזה.

ביחוד הקיפו כלם את שולץ, ואיש אל
רעהו תמהו וישאלו: מאין בא האיש הזה אשר לא
בן מיננו הוא, אשר אין דומה לו ב“שער־העזים” הזה
בכל אדם אשר על פני הארץ.

שער בני ארפה החלק נראה בעיני הכושים, בעלי השער הצמיר, כשער עזים.

המשמים ירדו האנשים האלה? היושבי הירח הלבן הם? מי ראה כמוהם מעודו?

כאשר הסיר שולץ את משקפיו מעל עיניו,
גדלה מבוכת הכושים עד מאד. “ראה נא והביטה!” קרא
איש אל אחיו, הנה יכל להסיר את עיניו ומתחתן יש
לו עוד שתי עינים. מה הקסם הנפלא הזה?!

האינכם יראים מפנינו, אם זו הפעם
הראשונה אתם רואים אנשים לבנים?" שאל הנדריק את
זקן הכפר.

“א, אדוני,” קרא זקן הכפר בשחוק של
ערמה. "אנחנו ראינו אתכם מרחוק הולכים ובאים
אלינו, והנה שלחנו על פני המים סירה מלאה צידה
והושבנו בה אשה ותינוק, אחרי כן שבנו ונשקף
מרחוק לראות את אשר תעשו.

האשה צותה להפך ולשוב כאשר תראה
אתכם יורדים אל הנהר; לו חשבתם עלינו רעה, כי
עתה גזלתם את הצידה מידה. לו כזאת עשיתם
והזעקנו את אנשינו עליכם למלחמה.

“ואולם אנשים טובים וישרים אתם, ולא
עשיתם כל רעה לשחורים, ורק שלום שלום קראתם
אליהם! לכן בטחנו בכם, והנה גם יצאנו לקראתכם
באין כל נשק עמנו.”

“ערום הוא הזקן הזה,” קרא ליזון בצחוק.
"אך הנה רואים אנו, כי אנשים אוהבי שלום ימצאו
שלום גם בין הפראים.

עוד הם מדברים ואחד האסכריים בא
ויספר כדברים האלה: "בדרך אחזתני קדחת
ופגרתי מלכת, איש לא הרגיש בי, כחי עזבני
ואפל אין אונים ארצה ואהי שוכב באין רוח חיים
בקרבי. רגע שבה רוחי אלי, ובבלי נשאי את ריסי
עיני אשר כבדו, ראיתי כושי מזין ברמח עומד עלי
ומתבונן בי.

"הכושי הלך לדרכו ואני התעלפתי שנית.

"פתאם הרגשתי והנה רוחי שבה אלי.
השחור, אשר ראיתיו לפני כן, עמד לפני על ברכיו
ויטפטף על שפתי הצנומות מתוך נאד מלא חלב.

“הוא אמר כי ראני נופל ומתעלף וימהר
אל כפר מושבו, כדרך חצי שעה מן המקום ההוא,
להביא לי משקה להשיב נפשי. אחרי כן לוני עד
הנה וישב אל כפר מושבו. נתתי לו את צמיד
הנחשת אשר על זרועי, אך הוא לא אבה לקחת מידי
כל מאום.”

“אכן, נוטה אני להאמין,” אמר ליזון, “כי
הכושים הללו נדיבי רוח הם יותר מאשר ידמה אדם
הרואה לתמו.”

ביום המחרת ראו התירים את יתר הרי
הגעש של רכס ההרים לפאת מערב, כי סר מעליהם
הערפל אשר כסה אותם מעין רואים.

במקום ההוא ישכנו שבטי גמדים,
גדולים מעט מבני שבט הומבוטי, אך שונים מהם
באהבת השלום הנטועה בלבם.

“מה פשר הדבר, אשר הגמדים הללו
אוהבים שלום ומנוחה, אף כי לא חזקים הם מבני שבט
אבה, שכלם אנשי קרבות. ושמפני רפיון כחם,
אומרים, מכרחים הם להגן על עצמם בערמה
ואכזריות?” שאל הרופא.

“אף כי איני מצוה לדעת תשובה נכונה
על שאלה פשוטה זו,” ענה הפרופסור, "מאמין אני,
כי יעלה בידי לתת לך את המפתח לפתרון החידה:
בני אבה או הומבוטי על הציד פרנסתם, וידיהם
מהירות לשפך דם, זוללי בשר כלם, קנבלים.
כלשון הבריות, ואכילת בשר הרבה מעוררת את
יצר החיה באדם ומשליטה אותו עליו, אם לא ידע
להכניעו כמונו הארפים.

“לא כן הגמדים היושבים פה. מאכלם
צמח האדמה וחלב ודבש, ולכל היותר דגים, ואין
דג בשר, כידוע. לכן נוחי־מזג הם ואוהבי שלום,
כמו הענקים אשר ברואנדה, אשר גם הם מפרי
אדמתם ישבעו ובשר לא יבא אל פיהם.”

“דבריך מתקבלים על הדעת,” הסכים
ליזון. ‘הגידה נא מה מאכלך ואמר לך מה טיבך!’ יאמר
המשל."

ואולם תשובת הפרופסור לא הניחה את דעתה של היליני.

“אין בדעתי לחלק על דברי חכמים
ממני,” אמרה היליני, “אפשר כי גדול כח המזון
גם על תכונת רוח האדם ומדותיו; אף על פי כן סבורה
אני, כי לא טיב המזון עקר כאן, וכי טעם אחר
לדבר.”

“ומה, לפי דעתך, חכמת־נשים?” שאל שולץ בלגלוג קל.

"דעתי היא, כי אלו היו הגמדים האלה
מקפים אויבים כמו הומבוטים, כי עתה היו גם הם
שואפי קרבות, חשדנים וערומים — על כרחם, אם בשר
ואם דבש יאכלו. ואולם כל שכניהם מסביב אוהבי
שלום הם והגמדים יושבים לבטח עמם מעולם, לכן
יאהבו שלום גם הם.

“כפתור ופרח!” קרא שולץ, “נצחתני;
מודה אני כי הנחה נכונה השמעת הפעם באזנינו,
אף כי מפקפק הייתי באמתה בטרם שמעתיה.”

ופתאם ראו מידעינו שירה קטנה הולכת ובאה לקראתם.

“הידד, פליטמור!” קרא הנדריק בצהלת חדוה.

האנשים לא טעו. הלורד בא עם בני לויתו.

נגר, כלב התחש, קפץ לקראת המסי בנבהת7 צהלה רבה, והמסי גם
הוא שמח עליו מאד ויבהל את מטעמיו כמעשהו יום
יום.

הלבנים קבלו את פני הלורד ואנשיו
בשמחה רבה, והאסכריים עם הסבלים ברכו את
ידידיהם בשלום.

פליטמור הודיע כי השיג את חפצו בחקר
שטף רוטשורו, ולא לשוא עשה את הדרך הארכה
והקשה.

“ולא סבלת רעב ומחסור!” שאל הפרופסור.

“לא,” ענה הלורד בבת צחוק, “אין זה ממדותי.”

“אכן מדות טובות ומשבחות,” אמר שולץ
אף הוא בצחוק, “לצערנו, אין אנו מצינים במדות
כאלו, אמנם גם אתה לא היית יכל לעמד לנו הפעם
בצרה.”






פרק אחד־עשר: המארעות בחבל הרי הגעש


מפי הגמדים נודע לתירים החוקרים
שמות שמונה הרי וירונגה גועשים, ואותם אמרו
מידעינו לתור ולחקר. הרי הגעש יפרדו לשלש
קבוצות: הקבוצה המזרחית היא הרי מוהבורה,
מגהינגה וסביניו. דרומית־מערבית מהם נמצאת
הקבוצה התיכונית, הלא הם ההרים וסוקה, קריסמבי
והמיקנו. הרי געש של שתי הקבוצות הללו
יחשבו כבר לכבוים, ובקבוצה המערבית – ההר
מינגונגו, שלפני ימים לא רחוקים עדין עמד
בפעלתו; ההר נמלגירה שלא חדל עוד מגעש
וצפונית־מערבית ההר גינגונגו.

הפרופסור הזכיר כי המלמד שטוהלמן,
אשר אך מרחוק, ודאי, ראה את הרכסים הללו, ויקרא
אותם, ככל יתר התירים אשר לפניו, בשם הקבוץ
“מפמבירו,” רשם על מפתו רק ארבעה הרים, ויקרא
להם בשמות הנקובים מטה, ככל אשר נודע לו מפי
ילידי הארץ: מפמבירו או וירונגו, נהנגו, קיזיגלי,
וירונגו־ניא־גונגו.

הגמדים הודיעו, כי זה כעשר שנים כבו הרי־הגעש כלם לבד מן האחד.

“אני מבין את הדבר כך,” אמר שולץ:
"בימים הקדמונים היו דרושים לחמרי הלבה אשר
במעבה האדמה שמונה ארבות, ועתה די להם רק
ארבה אחת להתפרצם החוצה, ורק לעתים רחוקות –
שתים. יתר שש הארבות נסתמו על ידי לבה שכבר
נצטננה ונקרשה. וכשתגיע שוב תקופה של
פעלה חזקה ביותר, יתפרצו חמרי הלבה שוב
דרך כל הארבות, אם לא ימצאו להם במקום אחר מוצא
קל יותר, ואז יתחולל הר־געש תשיעי.

"לפי דעתי, אי אפשר לדבר על אדות
הר־געש שכבה, במקום שפעלת התפרצת עדין
בכל תקפה, כמו בהרים שלפנינו. נכון יהיה
לאמר, שלפי שעה הפסיק ההר את פעלתו.

היום אפשר היה לנוסעים לראות את כל
רכסי ההרים לנגד עיניהם; הענקים הרמים זקפו
בגאוה את גושיהם האפלים אל מול פני השמים
הכחלים וראשיהם הגבהים הזהירו בזהר שלג
חדש.

בתחתית הר המוהבורה תקעו הנוסעים
את אהליהם, והלורד ביחד עם שולץ יצאו לעלות על
ההרים בלוית שלשה סבלים.

קשה ומיגעת היתה ההליכה על פני
הלבה הקרושה והמלאה חדודים, אשר כסתה את
פני ההר לכל מלא העין. כל מקום שיד הרוח היתה
באדמת־הגעש הזאת ותמקמק אותה עד תמה,
נראתה אדמה דשנה ופוריה, וילידי הארץ עבדו
אותה בחריצות יתרה.

בעלות הפרופסור על ההר הכיר מיד, כי
ההר כבה לפני זמן לא רב, כי לצד מזרח ולפאת
צפונית־מזרחית מצא שפך לבה חדשה, לפי הערך;
במקום ההוא לא צמח כל עץ, לבד ממיני דשאים
שונים, עולים במבוכה. פה ופה נראו קני במבוק
רכים.

ואולם במקומות אשר לא נשפכה עליהם
הלבה, גדלו יערות־עד ממש של עצי “סנקיה
יוהנסטוני”; העצים הנפלאים האלה עמדו צפופים כל
כך, אשר רק ברב עמל עלה בידם לעבר ביניהם
ולעתים קרובות טבעו כמעט עד צוארם בנקיקים
ובחורים מכסים צמחים.

ביום השלישי שבו התירים בטרם
ישיגו את ראש ההר הזה שגבהו מגיע עד ארבעת
אלפים מאה וששים וחמשה מטר.

משם ירדה השירה דרך היערות העבתים הנהדרים במורד מגהינגה.

ביערות האלה שוכנים פילי־הרים הרבה.

ההר סביניו היה הר־געש חסר לוע, כתבנית כפה.

פליטמור העיר, כי פה נמצאים קופי
הגורילה. הפרופסור לא אבה להאמין במציאותם של
הקופים האלה, הנוראים מכל הקופים, ואולי גם
מכל החיה אשר בארץ. ורק אחר כך, בהגיעו אל
טנגנאיקה, נוכח לדעת, על פי מקרה לא נעים, כי
אמנם גם באפריקה התיכונית מצאה לה הגורילה
מקום למשכן.

כל היום הלכו התירים הלך ונסע
לפאת דרומית מערבית עד הגיעם לעת ערב אל תחתית
ההר וסוקה.

גם פה ישבו גמדים משבט הבטוה. הם
התחבאו בעבי היער ורק בקשי רב אפשר היה
להניעם כי יצאו ממחבואם.

סוף סוף עלה בידי הנדריק לקבל מאת זקן
המושבה סבו לוזה שני מורי דרך והם לוו אותו
בדרכו לצוד פילים.

חריצותם של בני שבט הבטוה והזריזות
הרבה שהראו בפלסם להם נתיב בין סבכי היער
היו לפלא בעיני הבורי. חגורותיהם העשויות
מקלפת עץ לא נתנו מקום לקוצים להאחז בהן, גם
עור בשרם לא חש, כנראה, בדקירות הקוצים כלל,
בעוד שהנדריק היה נתלה בהם בבגדיו פעם
פעם.

חמר־הקלפה, אשר ממנו ירבו הכושים
לעשות להם חגורות על מתניהם ושאר מיני תלבשת,
נמצא על עצים שונים, כשנים־עשר מינים, בין
הקלפה ובין העץ. הכושים קולפים את העץ, כרגילו
עד כדי שמונה או עשרה מטרים לארך ברחב מטר אחד
ואת הגזע הקלוף יעטפו עלי עץ המוז, או מטפחות
או חמר של קלפה ישנה, עד אשר יצמח עליו סיב חדש.
עצי התאנים האלה אפשר לגדל ולרבות על נקלה:
תוקעים בעונת הגשמים ענף חזק של תאנה, והוא
מכה שרשים ועולה וגדל.

הסיב הוא חוטים דקים שזורים וקלועים
בתבנית שתי וערב; השתי חזק מאד והערב גמיש
ונוח להכפף; כל שהחמר גמיש ורך יגדל ערכו.
בארפה משתמשים בו ביחוד למעשה עור
מלאכותי, לרפידות ולצפוים. מראהו קנם־בהיר ועד
לבן. אולם הכושים צובעים אותו קנם במיץ עצי
הפיקוס. הסיב מספיק להם חמר נפלא לבגדים.

כאשר פנה הנדריק פצוע וקרוע
בגדים לעזב את היער, למען יקל לו לעבר הלאה,
הודיעו לו מורי הדרך הקטנים כי לא יוכלו ללכת
אחריו – ויעלמו בסתר החרש.

הבורי הצעיר משך אפוא הפעם את ידו
מציד הפילים ואת בגדיו הקרועים מסר לסנה אחותו
לתקנם.

שולץ בקש למדד את גופם של אחדים
מבני שבט הבטוה; אולם לשם כך היה עליו לכבש
אותם ביד חזקה; כל יצוריהם רחפו מפחד, כאלו
לטבח הובלו. ואמנם ברור היה בעיני הבריות
הללו, המאמינים בהבלי שוא, כי הקסם הנורא
הזה יצעידם לבאר שחת.

ואחרי כן, במשך שבועות מספר, היו
מעלים קרבנות לאלילים, למען יסיר מעליהם את רעת
הקסם הנורא.

מלבד הפילים נמצאים בחבל הרי־געש אלה גם קופים ואריות.

מוסוקה שמו הנוסעים פניהם אל הר
מיקנו הקרוב, וכל בני השירה עלו עליו עד לגבה
של שלשת אלפים מטר.

מתוך המחנה אשר תקעו על ראש ההר ראו
עיני הנוסעים מראה נהדר על פסגת נינגונגו
היפה, אשר התנשאה מעל לים עננים נעים. החמה
השוקעת יצקה על השמים הטרפיים שלל צבעים
משמחי עין, נדמה כאלו את זהרי הצפון הרחוק
תראינה עיניהם. ועל פני הרקיע המזהיר הזה
נתרשמו צלעות הפסגה העשנה – חזיון קסמים של
אגדה נפלאה!

הלילה היה קר מאד וערפלי אפל כבדים נשאו על פני המחנה!

בבקר השכם קמו הפרופסור שולץ
וליזון, הנדריק והיליני לעלות יחד על ראש
ההר.

יער עצי הבמבוק, אשר הגיע עד
המחנה, חדל ועצי אריקה מלאי שוכות, שמענפיהם
הסבוכים והעבתים היו תלוים דלדולים ארכים,
התנשאו עד לגבה של חמשה מטרים.

על רפידת האזוב הלח אשר בשפוע ההר
החליקו התירים פעם פעם מטה, עד הגיעם אל עצי
אריקה ויאחזו בהם. במקומות אחדים היה החרש
תלול כל כך, אשר התירים היו מכרחים לזחל על
ידיהם ועל רגליהם.

פרחי “סנקיה יוהנסטוני” קשטו את
שפוע ההר, ומשם מטה, כארבע מאות מטר, נגלה
לעיני התירים המראה הנהדר של יאור קיבו.

העליה במקום הזה היתה קשה מאד:
הנוסעים החליקו על פני האזוב הלח, ובאחזם באחד
מסבכי הסנקיה נעקר מיד ממקומו. הם עברו
בקעות ועמקים ונחלים קרים כקרח ולסוף הגיעו עד
מקום שלג נקשה.

ואולם כל המאמצים הרבים האלה עלו
בתהו, כי פתאם גדרה בעדם את הדרך חומת סלעים
מוצקים לבלי עבר, והתירים היו מכרחים לשוב על
עקבותיהם בטרם יגיעו עד הפסגה.

עיפים ויגעים שבו מידעינו אל המחנה,
לנוח עד מחר ולרדת עם כל בני השירה בשפוע
הדרומי של מיקנו אל עבר קריסמבי, אשר שיאו
התנשא מנגד עד לב־השמים.

הר־געש זה, בעל כפת השלג, הגבה
ארבעת אלפים וחמש מאות מטר, הוא הגבה בכל
שמונת הררי הוירונגה ואחד מהררי־הגעש
הנוראים אשר על פני הארץ.

כל הלבנים חפצו להלוות אל העולים
ולהגיע יחד עמם אל ראש הענק הזה; עשרים סבלים
וחמשה אסכריים היו נכונים ללכת אחריהם, ביניהם
גם יוקו האמיץ, הסולו פרקר, חסן והמסי. גם
אמינה וטפקיטנגה השתתפו, כמובן מאליו,
בעליה זו, כי לא נחשלו אחרי גבירותיהן.

שאר בני השירה צוו לתקע את
מחניהם תחת פקדת אחמד, בין קריסמבי ובין
נינגונגו.

ביום הראשון עברו הנוסעים במעלה
ההר את היער הגדול, יער עצי הבמבוק, אשר כסה
את ההר עד כדי שלשת אלפים מטר למעלה. מראה היער
הנהדר הזה הפליא כל כך את עין התירים, אשר
כמעט לא חשו בעמל הדרך. הקנים הענקים, עבים
כזרוע אדם, הגביהו קומתם עד שבעה־עשר מטר.

קני הבמבוק מכסים מן השרש ומעלה
עלים ארכים שתבנית אזמל להם, ועל יד הצמרת הם
צפופים כל כך שכמעט לא יחדר קו שמש בעדם,
לכן עומדת אדמת הקנים תמיד לחה וחלקלקה, וקשה
מאד לעלות עליה.

ואולם מראה הבמבוק החדגוני הטיל סוף
סוף על התירים שממון וכלם שאפו רוח בהגיעם
לעת ערב אל קצה היער.

משם באו אל תוך יער קלוש. יער זה,
אשר אולי אין למצא כמוהו בשום מקום אחר, עשה על
התירים רשם אדיר.

והיער יער עצי הגניים עתיקים בעלי
גזעים אשר הקפם יגיע עד לארבעה או ששה מטרים
ומראיהם כגושי כפים. ענפים אדירים מסתעפים מהם
עד למרחוק. הענפים האלה עוטים רפידת אזוב ונפרדים
לעפאים צומחי עלים כשותים, ומראיהם ככסף
אפור.

במקום ההוא לנו התירים, ואחרי נוחם
שעות מספר הוסיפו לעלות במרומי יער עצי
הגניים.

בעלותם עד למרום שלשת אלפים וארבע
מאות מטר הגיעו לחבל עצי הסנקיה יוהנסטוני,
שהגיעו פה עד גבה של עשרה מטרים, ומראיהם
כתבנית מנורה רבת־קנים.

הם עלו עוד כאלף מטר. העצים והצמחים
הלכו הלך ופחת עד אשר תמו, ועיני התירים ראו
רק חזזיות ואזוב וגושי קרח מכסים את פסגת
ההר.

בפסגה עצמה לא נמצא כל לוע – סלע
ערם מלא שלג וקרח; הלוע נמצא דרומה מתחת
החדודית הראשית, ועצי אריקה צומחים עליו
סביב.

הם תקעו את מחניהם אצל הלוע ברנקה,
השוקע כדרך קילומטר וחצי בתוך הרמה הנשענת
אל כתף קריסמבי ממזרח.

ביום המחרת יצאו התירים לעבר לרחב
הערבה הרחבה והשטוחה של הלוע ברנקה. איש מהם
לא העלה על דעתו מה קרובה סכנת המות העולה
לקראתם בחמת נהם.

שולץ בחר בדרך הזאת, שלא יצטרך לעבר בעקיפין מסביב לשקע.

אדמת הלוע היתה אדמה טובענית.
מאמצעיתה התנשאה חדודית קטנה וקירותיה לצד
פנים ירדו תלולים ויהיו מקיפים על יאור
נחמד.

שם נמצאו עוד יאורות אחדים, משבצים
בתוך גבעות קטנות אשר על פני מישור הבקעה
הגדולה.

עוד השירה עוברת באמצע הבצה
והשמים חשכו פתאם, ערפל כבד מלא את ערבת
הלוע וברד עז ירד ארצה ברעש גדול. החם ירד
ברגעים אחדים עד נקדת הקפאון, התחוללה סופת
שלג חזקה.

כמעט ראו הסבלים את השלג ויפרקו את
משאם מעליהם, התנפלו ארצה ויזעקו זעקה מרה
באמרם כי עוד מעט וימותו כלם.

שולץ, ליזון והנדריק השתדלו
להסביר להם, כי בשכבם בתוך מי הבצה הקרים,
באין עצי יער למחסה, ובאין יכלת לערוך אש, יביאו
עליהם כליון חרוץ, אך הכושים לא שמעו להם
ויוסיפו לזעק: Amri yo mungi כלומר: גזרה היא מלפני האלהים כלנו נתם לגוע!
רק האסכריים ועמם גם יוקו, פרקר
וחמסי קמו ללכת עם הלבנים יחד; ביחוד התבישו
בפני הנשים הלבנות ובפני אמינה ובת־המלך
הגמדת אשר אמץ לבן לא עזבן.

עשרה סבלים הוקמו על כרכם מרבצם,
והמסרבים נחלו מהלומות ובעיטות עד אשר קמו גם
הם.

טובעים עד הברכים בבוץ ובשלג
הגיעו אל ירכתי הלוע, אף כי סופת השלג אשר
טפחה על פניהם העלימה את הדרך מנגד
עיניהם.






2.jpg


על קני במבוק צנחו כלם במהירות אימה במורד.






תחת מחסה העצים אשר צמחו שם הקימו את
המחנה ויעלו אש, ויוחנן, הנדריק, פרקר, חסן
ויתר האסכריים שבו לקחת את שבעת הסבלים
האמללים אשר נשארו בדרך.

העבודה היתה קשה ומיגעת, כי שבעת
הסבלים היו קפואים כמעט, וחבריהם היו מכרחים
לשאת אותם על שכמם או לסחבם, ויש אשר גם
המצילים עצמם לא עצרו כח לעשות דרכם
הלאה.

סוף סוף הובאו כלם אל המחנה, שם
הציעו לקפואים משכב ליד האש ומעט יין־שרף מזוג
במי שלג השיב את רוחם.

אחרי כן סעדו בני השירה את לבם
ומקץ שלש שעות, כאשר הופיעה שוב השמש על פני
השמים הטהורים, עלה בידי התירים להוציא גם את
חבילותיהם שהיו קבורות תחת ערמת השלג בתוך
לוע הברנקה.

ביום הזה לא הוסיפה השירה ללכת.
הכל היו שמחים כי נמלטו ממות בקרח, וכל חפצם
היה לנוח הלילה במחנה.

ביום המחרת קמו לרדת מעל ההר; הירידה
נעשתה במהירות רבה, כי אדמת יער הבמבוק
החלקלקה, שהכבידה עליהם כל כך את העליה,
היתה להם לעזרה בשעת ירידתם. כל אחד חתך לו
קנה־במבוק ובקול שריקה צנחו כלם במהירות אימה
במורד. ואם גם יש אשר אבדה לאחד הסבלים חבילה
– והתגלגלה אחריהם מאליה במורד התלול, עד
הגיעה אל המישור.

אולם הדרך במישור היתה קשה מאד
מפני אדמת הלבה שהיתה מלאה הדורים. רגלי
הסבלים היחפים נפצעו פעמים רבות, לכן פגרו
בדרכם והשירה נתפזרה על ידי זה פזור רב, רק
לעת ערב הגיע אחרון העיפים אל המחנה, במקום
אשר חכה להם אחמד עם יתר בני השירה.

אחמד, אשר ידע היטב עד כמה להוט
הפרופסור אחרי מחזות טבע שאינם מצוים, מהר לגשת
אל שולץ ויאמר: “האח, אבו ארבע, כחמשים צעדים
מן המחנה והלאה נמצא מעין נפלא: מימיו רותחים
ואף על פי כן קרים הם כקרח!”

“הבלים,” ענה הפרופסור, "אם הם רותחים,
הרי שחמם מגיע עד מאה מעלות, או על כל פנים,
קרוב למאה, מכיון שהרתיחה תחלת בשול היא. חמם
של המים גדול אפוא כל כך שכל הנותן בהם
אצבע יכוה, ואתה אומר, שהמים קרים כקרח. אמנם
יש אשר לא יבחין אדם בין חם של רתיחה ובין קר של
קרח, כי שניהם יעוררו תחושה אחת כמעט בעור
האדם.

“דברי חכמים כמים קרים לנפש עיפה,”
קרא אחמד, “ואולם גדול הוא אלה וגבורתו תחולל
נפלאות, לא יבינן החכם מכל אדם; בוא וראה,
וידעת כי אך אמת ידבר פי.”

“כן יקום,” קרא שולץ בצחוק וילך אחרי מנהלו.

“האח! מבוע גמור, מעין של פחמן!” קרא
הפרופסור בשמחה בראותו את המעין המעלה
בועות, “המסי! צפחת וכוס!” קרא בקול אל מול
המחנה, ותוך כדי כך עמד לבאר לערבי, שלא מים
רותחים כאן כי אם חמץ הפחמן.

אולם אחמד עמד על דעתו בקשיות ערף
וטען כי המים המעלים בועות כאלה נקראים בפי
כל המאמינים בשם “רותחים”. ואם הפרנקים יקראו
למים אלה בשם “פחמן” – הרשות בידם; כי, הוסיף
אחמד, “שונה לשון הסנונית מלשון הזמיר”.

אך כאשר הביא המסי את הצפחת
והפרופסור מלא אותה ממי המעין ויאמר לגמע מן
המים, הזהיר אותו אחמד בדאגה יתרה ואמר: "אלה
ברא את הכל לשמח את בני האדם ולהשביעם
מטובו, אולם אבליס, השד, ייצק רעל בכל הטוב,
לרעת בני האדם, אשר לא ידעו בתמתם להבדיל בין
טוב לרע. אדוני, אל נא תשתה מן המים האלה, כי
מות בהם.

שולץ צחק ויטעם מן המים טעימות אחדות.

“נחמד, נפלא!” קרא הפרופסור וירק את
כוסו אל פיו בבת אחת, כדי למלאותה שנית, “האח,
מה נעמו המים האלה ומה ישיבו את נפשי אחרי
אשר זה שבועות אחדים לא בא אל פי כי אם מי נחל
מבשלים.”

הוא מהר לשלח את המסי אל המחנה,
לקרא לחבריו הלבנים כי יבאו הנה. ומיד חנו
כלם על המעין וישתו מן המים המתוקים בשמחה
רבה.

שעה ארכה עברה עד אשר כבשו אחמד
ושאר הכושים את רגשות הפחד מפני “מי השטן”
האלה.

המסי, שטבח היה, שם את נפשו בכפו
ויטעם הראשון מן המים האלה. המשקה ערב מאד
לחכו, עד כי לא מצא מלים בפיו להביע את תהלתו.
אחריו נגשו מעט מעט גם יתר הכושים ולבסוף
מהרו כלם ויביאו כדים וקדרות ובקבוקים
וצלוחיות וימלאום ממי המעין הנפלא.

עם בוא הלילה נגלה לעיני כל בני המחנה מחזה נפלא, מלא אימה והוד גם יחד.

תחלה נשמע שאון מוזר, כשאון המות ים
עולה מרחוק, כקול רעם בגלגל מירכתי שמים.
והשאון הלך הלך וקרב ויהי לנהם מחריד.

גם השחורים גם הלבנים עמדו בפתח
האהלים וסכות הבמבוק, לדעת מה הקול הנפלא
והמוזר הזה אשר לא שמעה אזנם עד היום
כמוהו.

והנה מן המקום אשר שם יגביה ההר
נמלגירה את ראשו האדיר נשא קול רעש, ענני קיטור
לבנים פורצים מתוך לועו של הר הגעש, מתנשאים
מעלה ומתקדרים ככרוביות כבירות ומשם
יתפשטו כדמות מניפה. ואלמת העשן הולכת הלך
וגדול הלך והתרומם מעלה מעלה, ואדים חומים עכורים
פורצים מתחת ובוקעים אל תוך העננים
המלבינים.

פתאם הבריק ברק; עמוד אש,
אדמדם־צהבהב, זרם להבה התפרץ מתוך הפסגה
ויעל בן־רגע אל לב השמים, ואודים לוהטים נתזו
לכל עבר, כאלו צרור של רבבות לפידים התר
ויירה אל על.

מתוך הענן המתפרץ ירד גשם שחור
של אבנים ואפר. והרוח השיב רסיסים דקים מן
הדקים אל מחנה הנוסעים, אשר עמדו משתאים
וחרדים.

עוד שלשה זרמי אש פרצו בזה אחר זה
למעלה בקול נפץ ורעם; שאון נורא הרעיש את האויר,
וההר חשב להבקע.

ערפלי הקיטור המתנשאים כמגדל
להטו בתחתיתם באדם כהה עכור, ואולם למעלה
הזהירו כחבילות צמר־גפן כבירות, לבנות כשלג,
מערבות בערפלים שחרחורים של עשן ואפר.

ופעם פעם ירד מטר ניצוצי־זהב מתוך צעיפי תעלומה אלה, ויהי המראה נורא הוד.

מקץ שעה רפתה התפרצת, ענן העשן
החויר וילך הלך ופחות, רק לשונות קיטור לוהט,
כחלחלות וצהבהבות נעו ויתפתלו כשדי
בלהות מתוך הלוע, וקול שאון גדול ועמום, כקול
אלפי פטישים במפחה של ולקן8, נשמע ממעמקים.
אחר הקשיבו אזני הנוסעים כקול שאון
קצוב מרחוק, כאלו הרתיעה הרוח צמרת עצי יער.
עוד רגעים אחדים ודממת מות שלטה בכל, צעיף לילה
עטף את ההר נמלגירה ויכסהו מעין רואים, וכוכבי
כסף נוצצו למטה ממרומי השחקים.

“הבהמות אשר ל’רוח הרע' גועות על
ההרים והוא יורה בהן ממעמקים בנשקו הנורא,”
הסבירו השחורים שעמדו מרעידים כל זמן
התפרצת, וכך בארו את מראות הטבע הנפלאים.
באור זה בא להם בקבלה מאת גמדי שבט
הוטוה.

בשעה שגברה התפרצת היתה האדמה
מוארה כל כך, שאפשר היה להבחין את הדברים
הקטנים שבקטנים. לעמת זה נראה הלילה עתה
שחור ואפל יותר.

הסן, הסומלי הגאה, שהיה רגיל להעמיד
פנים כאלו אין כל חדש לפניו, ואף המחזות
הנפלאים ביותר כאלו מעשים בכל יום הם בעיניו,
שב אל המחנה ובפיו האמרה השגורה: “ממש כמו
בארץ הסומלים”. הסואהלים הביטו משתאים אל
האיש הזה, בן ארץ־פלאות, שמחזות מלאי אימה והוד
כאלה נגלים בה בכל עת ובכל שעה.

עתה החליטו התירים לעלות על ההר נינגונגו, הקרוב אל המחנה מפאת מערב.

שולץ והנדריק החליטו לקים את
מחשבתם מיד, והיליני עם סנה, שתי העלמות
האלה, אשר עיפות לא ידעו ופחד רחק מלבן,
נספחו גם הן אליהם. אמינה נשארה הפעם במחנה.
אך טפקיטנגה מצאה, כי עליה ללוות את הנשים
הלבנות, כי מי יודע אם לא תאנה להן רעה, אם לא
תהיה עין בת־המלך הגמדת פקוחה עליהן, וחיציה
השנונים, שמעולם לא החטיאו את המטרה, לא יהיו
למגן להן.

הפעם בקש אחמד גם הוא ללכת עמם.
הוא, מפקד האסכריים, בקש להראות כי לא נופל
הוא באמץ לבו מכל העומדים תחת פקדתו. מלבד
אלה נלוו אליהם עוד חמשה סבלים, וביניהם יוקו
האמיץ.

האדמה אשר מסביב להר נינגונגו, ואף
גם אדמת הלבה הדשנה אשר ברגלי ההר, היתה
כלה שדות זרע. למעלה משם מצאו חרש עבת
שכמעט אי אפשר היה לעבר בו ורק בעמל רב, צעד
אחרי צעד, פלסו להם נתיב ויעברו.

והנה הגיעו אל חבל עוטה עצים קטנים,
שיחים וסבכים, ורק עצי אריקה מעטים התנשאו
ביניהם.

פה בחרו להם הנוסעים מקום ללון.

ביום המחרת הוסיפו התירים לעלות עד בואם אל כפת ההר.

הכפה עצמה היתה מכסה לבה ערמה,
קשה כברזל, ואפר שנתקשה ויהי לאבן. רק בין
החגוים והסדקים צמחו ויעלו קוצות אזוב
בודדות.

לפאת צפון ונגב של החדודית הראשית
מצאו התירים שני לועים, שכבו כנראה זה כבר
וצמחים עלו עליהם ויכסום.

במקום הוא נחו התירים מעט לפני
עלותם אל ראש הפסגה. כחצי שעה ירד ברד כבד
ברעש ובשאון, והמעפילים נסתתרו מתחת
לשמיכות אשר עמם, אחר באה סופת שלג, ונוף־חרף
נחמד למראה נגלה לעיניהם בכל הדרו.

אולם מקץ חצי שעה טהרו פני השמים והשמש חממה את עצמותיהם הקפואות.

התירים סעדו לבם בארחה קלה. אחרי כן עלו על ראש הפסגה.

האויר הקלוש והקירות התלולים הוגיעו
מאד את המעפילים, נשימתם כבדה, לבם דפק
בחזקה, אך העולים לא נחשלו וסוף סוף עלו כלם על
ראש ההר.

אמנם פה נתן לתירים שכר רב על כל
עמלם: לנגד עיניהם נפתחה זירה כבירה – לוע גדול,
וקירותיו יורדים תלולים פנימה, וכל פסגת ההר
כפה פעור השמימה. התירים עמדו כמכי
תמהון.

“הוא הוא לוע ‘הגרף־גטצן’,” באר
הפרופסור. “הוא נקרא על שם האיש אשר גלה אותו
ראשונה. קטרו אלף שתי מאות וחמשים מטר ואחד
ועמקו מאה וחמשים. הגרף־גטצן ראה פה מחזה
נחמד: אדים נוצצים באדמומית ארגמן עולים מקרקע
האדמה. אולם מאז כבה הלהט ואיננו.”

קרקע הלוע היתה כלה מישור־לבה.
באמצעיתו נראו בולטים שני זיזים גדולים כשתי
מעשנות. על פי עדותו של שולץ מגיע קטרו של
האחד לארבע מאות וחמשים והשני לשלש מאות
שלשים וששה מטר. הם עמדו צפופים זה אצל זה, ורק
חריץ קטן ביניהם.

פה ישכן, על פי הגדת בני בטוה, רוח
ההרים גונגו, שר הרוחות. אליו תבאנה נשמות כל
המתים והוא יצוה להן מקום למשכן נצח באחד
מהררי הפרצים.

סמוך לו ישכן הרוח ליאנגמבה ועמו
– אמו נינה ליאנגמבה, אביו בוינגה ואביו זקנו
ניונדו. ליאנגמבה הוא המפקח על נפשות הרשעים,
אוסר ומלקה. נמלגירה ומיקנו הם בניו של
גונגו.

הנדריק אמר לירות מכלי זינו, אך אחמד
הזהירו אזהרה רבה מעשות חפצו, פן יעיר עליו את
חמת הרוחות.

הלבנים לעגו לערבי ההבלן ויורו
ארבעתם ברוביהם בבת אחת. הד נפלא עלה
באזניהם, קול היריה נתנפץ לאלפי שברים ושברי
שברים אל קירות הסלעים, ונדמה כי לא יחדלו
הקולות לעולם.

ואולם כאשר נקרה לפני הנוסעים
מכשול כל־שהוא בדרך היה אחמד קורא בפנים
נזעמים: “אך אין זאת כי אם נקמת גונגו, רוח
ההרים!”

הלילה השני חנו התירים בקרבת
הלוע הצפוני שכבה; ביום המחרת ירדו לצד
צפוני־מזרחי ולעת ערב הגיעו אל קנה־מהרגה ושם
תקעו את מחניהם.

ההר קנה־מהרגה הוא חדודית קטנה
שהתחוללה בשנת 1905 בשעת תפרצת ההר
נמלגירה.

גושי לבה רבים עד אין מספר, אבנים
מנפצות חדות וזרם לבה נקשה, מערבת בגזעי עץ
הפוכים שנתפחמו, שוו לחבל ההר הזה מראה
פרוע. במקומות רבים היה עדין אד נודף מתוך
הקרקע, וגלי־לבה נהדרים בשלל צבעים שמחו את
עין הרואים. פה ופה נראו פרורי לבה, שונים
בתבניתם ובצבעם: לבנים כקרטון, אדמים כלבנים,
או חומים. נדמה כאלו נהפכה קפסת צבעים על הלבה
השחורה־אפורה והכתימה את פניה.

גלת הכתרת לחקירת התירים בחבל
הרי הגעש היה ההר נמלגירה, שפעלתו לא חדלה
עדין, ואל ההר הזה שמו התירים את פניהם.

גם הפעם רצו להשתתף כל הלבנים;
אולם קשה מאד היה למצוא בין השחורים סבלים ככל
הדרוש, כי סכנה רבה היתה כרוכה בעליה זו.
מפני הר־אש זה פחדו הכושים ביותר, אחרי אשר
עיניהם ראו זה לא כבר את מעשה תקפו
וגבורתו.

רק האמיצים בין השחורים נפתו סוף סוף,
אחרי עמל רב, לעלות עם הלבנים. העלמות אמינה
וטפקיטנגה היו אמנם נכונות מיד ללכת אחרי
גבירותיהן, אולם הסן והמסי נאותו ללכת רק אחרי
רב בקשות ושדולים. אחריהם הואילו גם המסרבים
יוקו ופרקר לעלות. אך הסבלים הקשו את ערפם ולא
אבו לעלות, סוף סוף הכרחו עשרה סבלים ללכת אחרי
אדוניהם הלבנים.

בלב מבשר רעה נכנעו השחורים תחת
יד גורלם. לו ידעו מראש את התלאה הרבה הנכונה
להם, כי עתה לא שמעו בקול מפקדיהם, ולו גם
מלאו ביתם כסף וזהב.

תחלה עברה דרכם על פני שדה־לבה
גדול. התירים לקחו עמם איש איש קנה־במבוק ארך
ופעם פעם היה עליהם לקפץ קפיצות גדולות מגוש
אחד אל משנהו על פני חריצים רחבים. הסבלים היו
זורקים את חבילותיהם לפניהם אל הגוש הקרוב.

בדרך כלל הצטינו בחריצות יתרה
וזריזות רבה במעשה הזריקה הקשה הזאת. ואולם
יש שתתגלגל חבילה ותפל אל נקיק עמק, אז היו
הסבלים מכרחים לרדת אל תוך הנקיק על ידיהם ועל
רגליהם ולהעלות משם את החבילה ברב עמל
ויגיעה.

אבני הלבה יש שהיו קשות וחדות
כסכין ורסקו את עור נעליהם ויש להפך, – אדמת
הלבה היתה מתפוררת ונשברת תחת רגליהם,
והעולים היו נופלים וקמים, נופלים וקמים.

חזזית לבנבנה כסתה את שפוע ההר
ושותה לו מראה קרחון. שרשרת של שמונה־עשר
לועות צפופים, מעלי עשן, עלתה ותתנשא כמחרזת
של פנינים בצלע ההר מנגב.

מתוך נקיק אחד חדש, תלול מאד, עלו אדי
גפרית לבנבנים וחריפים שעוררו חשד בעיני
הכושים.

משם הגיעו העולים אל מקום סבכים
ושיחים עבתים אשר גדרו בעדם ולא השאירו
לפניהם כל מעבר. רק בעזרת סכינים עלה בידם
לפנות להם דרך. עקבות פילים נראו לעיניהם עד
לגבה של אלפים ושבע מאות מטר. משם פנו
הצמחים את מקומם ללבה.

העליה היתה קשה וארכה כשתי שעות.

והנה נגלה לנגד עיניהם הלוע הנורא אשר להר נמלגירה.

“אך זהו חור!” קראה היליני בהביטה אל
החלל הפעור עד שני קילומטרים ואל קירותיו
התלולים.

מסביב ללוע פנימה היתה כעין מרפסת
וממנה יצאה בליטה אל אמצע הלוע. מרפסת זו
הלכה הלך וירד אל תחתית הלוע. מתוך חריצים
וסדקים רבים, כתמים כמראה גפרית ולבנים
כקרטון, היה נודף קיטור.

אפר וסיגים כסו גם את המרפסת ואת קרקע הלוע.

התירים החליטו לרדת מטה אל תוך
הלוע, לשים עין בעמק מעמקיו. החלטה נועזה מאד,
ועלולה היתה להמיט עליהם שואה.

הסבלים אשר עזבו את כל הכבדה
במקום חניתם האחרונה ולקחו אתם רק צרכי מזון,
הקשו ערפם ולא אבו לרדת אל תוך הלוע.

“הניחו להם!” קראה בת־המלך הגמדת.
“הלא עיניכם רואות, כי אין גבר אחד בכלם, רק נשים
וטף המה! לנשי המזונגי עז ואמץ רוח. אך
הסואהלים והסומלים עזים חרדות הם וגם אל חור
עכברים ייראו לגשת, פן יזנק משם ארי גדול
ונורא.”

“אמנם כן, גם למראה מקטרת יחישו להם
מפלט,” לגלגה גם אמינה להם, “כי על כן גם היא
הר־געש קטן, פולט אפר וניצוצות כהר נמלגירה
ממש.”

לעג העלמות השחורות העיר את קנאת הכושים.

“פחד?!” קרא יוקו. “לא! הפחד זר לנו, ורק
מדאגה לאדונינו הלבנים ולעלמות אמרנו למנע
אותם מעשות את הדבר, כי סכנה בו. אולם אם גזרה
היא מלפני האדונים לרדת, מי זה יוכל להשאר
תחתיו? הגידו נא, פגסים ואסכריים, מי בכם
הירא ורך הלבב?”

איש לא ענה דבר. ובכן נלוו כלם אל
הלבנים בחרדה מסתרת וילכו גם הם אחריהם אל
המבוא האחד אשר בו אפשר היה לחדר אל המעמקים
הנוראים. והמבוא – חריץ ארך חוצה את שפת הלוע.
ואולם כל שאר החומה מסביב ללוע היתה גבוהה
ותלולה כל כך, שאי אפשר היה לרדת בה?

עוד החבורה באמצע הלוע, כדרך צעדים
אחדים מנגד לאחד הפיות העשנים, וערפל עב כסה
עליהם פתאם, אין רואה ואין מכיר דבר, והנה גם
גשם דק יורד.

הדבר עורר חשש ודאגה. הסבלים אמרו
להחיש להם מפלט, אך פליטמור הרעים עליהם בקול
לאמר: “עמדו, איש אל ינוע ממקומו! פה עלינו לעמד
ולחכות, עד אשר יעבר החשך והאויר יטהר, תחתנו
נעמד ולא נזוז, ואם גם יום או יומים ימשך
הדבר.”

“נכונה דבר הלורד,” קרא שולץ. “צעד אחד
נמהר יכל להפילנו אל פי תהום. אז אבדנו כלנו,
שרף נשרף בלהט המעמקים.”

"ואם גם יעלה בידינו לעבר בשלום על
פני התהום הנוראה, הפוערת פיה לקראתנו, "מלא
הנדריק אחרי הפרופסור, "הלא תעה נתעה בעבי
הערפל הזה ולא נמצא איש את רעהו. אין טוב לנו כי
אם לעמד פה כלנו יחד, כי מי יוכל למצא בחשכת
האפלה את החריץ בחומת הלוע, המוצא היחידי מבור
צלמות.

כל החבורה רבצה על הקרקע החם מחרישים ורועדים.

“הה! מה זה?”

מתחת לקרקע משכבם נשמע קול הומה
מתגלגל מרחוק, קול רעם דק עולה מתחת
לאדמה.

“שמרנו, אלהים!” קרא שולץ אשר זעה קרה
עלתה במצחו. תפרצת מתרגשת עלינו! עתה אין לנו
כי אם לנוס, אם לחיים ואם למות.

וקול הרעם הלך הלך וחזק, הלך וקרב, הקרקע התחיל מתנודד.

“החזיקו איש ביד רעהו!” קרא ליזון. “אני הולך בראש!”

השחורים כאלו נטרפה דעתם עליהם, הם
יללו, התיפחו ויזעקו מרה: “למה הכלמתם את רוח
ההרים ותרמסו מקום משכנו? נקמת הגונגו היא!
כלנו מתים!”

הכושים היו נכונים לשכב שוב על
הקרקע ולחכות לגורלם, אשר אין מנוס ממנו; רק
הסן, המסי, יוקו ופרקר לא אבדה בינתם
הפעם.

ברב עמל עלה בידם להרים את הסבלים
הנדהמים ולערכם שורה אחת, ואיש אחרי רעהו הלכו
כל בני החבורה אחוזי־יד אחרי הרופא ההולך
בראש.

והשעה קצרה, אם לא יחישו להם מפלט
יאבדו כלם, כי כבר ירד ברד סיגים עליהם. הסיגים
היו לוהטים כאש וחררו את בגדי הלבנים ועשום
נקבים נקבים, והשחורים נחרך שער ראשם
ועורם.

והאפר היורד כמטר הגביר את האפלה
ואי אפשר היה למצא דרך. אך יותר מכל הרעו להם
האדים אשר התפרצו ועלו בלי הרף. ויקצרו את
נשמת אפם וכנטל החול העיקו על לבם. בלב הולם
ובנשימה מקטעת נגררו האמללים אחרי ליזון.

אכן בגבורה ובנדיבות רוח עשה הרופא
בצאתו לפני השירה וישלך את נפשו מנגד.
פסיעה קלה הצדה ועצמיו לפי שאול תפזרנה;
ואולם הפחד הגדול והאדים המחניקים בלעו את
דעתו של ליזון ושויון־נפשו אבד. בלב נפעם
ומלא חרדה תעה הרופא הצעיר הנה והנה, תעה
והתנגש בחומות הלוע הזקופות, פונה ימינה, נוטה
השמאלה, ומוצא אין, – סגר עליהם מעגל המות.

פליטמור הכיר מיד בסכנה הגדולה.

“אדוני הרופא!” קרא הלורד, “אני רוצה
ללכת בראש”. ובטרם יכלה את דבריו מהר ויעמד
בראש החבורה.

בקר־רוח גשש הלורד בקירות הלוע,
כי רק בכך אפשר היה להגיע אל הנקיק היחידי
אשר יוציאם מתוך מלכדת עכברים זו.

אולם מי חכם וידע איה מקומו? ואולי
הולכים הם ממנו והלאה ועליהם לסב על פני כל
הלוע עד אשר יגיעו אליו; והדרך רחוקה אולי
כששה קילומטרים, ומי יעצר כח לעבר אפילו
קילומטר אחד בדרך זו, הלא האדים ישימו לו
מחנק!

ואלמות־אש אדמות כבר התחילו פורצות,
והנה עלה קול המלה ורתיחה, ולבה נובעת ונגרת
מתוך פי התהום בשריקת נהם, לשונות אש
כחלחלות־צהבהבות מתפתלות ועולות; עוד מעט
ומלאו את כל קערת הלוע הנורא ובלעו את התועים
האמללים ולא נודע מקומם איה.

“המוצא פה הוא!” קרא פליטמור בשלות רוח.

אמנם כן! אך למותר היה לזרז את
השירה; כחץ מקשת מהרו אל המוצא ואחרי רוצם
צעדים אחדים הצדה נפלו כלם באין כח
ארצה.

רק הלורד הוא האחד עמד הכן תחתיו.
מנוחת נפשו לא עזבתהו אף רגע. הוא ישב לו על יד
העיפים השוכבים כמתים, על ידו עמדה טפקיטנגה,
שלוה וקרת־רוח אולי עוד יותר ממנו, והיא נשענת
על קשתה ומשקיפה אל הלבה המתפרצת בכח
איתנים וסוגרת את הנקיק, זה המוצא היחידי אשר בו
עברו לפני רגע אחד וימלטו מפני המות
הנורא.

זרם להבות השתפך על צלעות
הנמלגירה וישחת את כל אשר מצא על דרכו. הנה
גם השיחים והעצים עולים בלהב, מתלקחים ומאירים
כלפידים אדירים.

עוד שעה קלה עברה והחם גדל על פני כל
ההר ובני האדם אשר נמצאו בקרבת זרמי האש לא
יכלו לעמד עוד, ולכן לא היה ללורד כל צרך לזרזם
כי יקומו וימהרו ללכת משם.

מקץ שעות אחדות באו כלם אל המחנה
ואחרי אשר סעדו את לבם מעט מהרו לדרכם במורד
ההר, כי מי יודע מה בלב הענק הנורא עליהם
עוד.

שאר בני השירה סרו הנגבה ויחנו
ממערב לנינגונגו, כאשר צוה אותם שולץ. פה לא
היתה כל סכנה לפניהם.

בעצם הלילה הגיעו התירים אל
המחנה. אמנם הליכה מהירה כזו, ואף כי אחרי תלאה
ומוראים גדולים, למעלה מכח אדם הוא, ואולם
ההתרגשות הרבה והעצבים המסערים הקהו את חוש
העיפות. השחורים צהלו כילדים. הם לגלגו חליפות
איש על רעהו על פחדם מפני הרוחות הרעות והשדים
והמזיקים.

עכשו הרבה כל אחד להוכיח כי לא היה כל פחד בלבו, חלילה, ורק הם, חבריו, אלה…

והסן הסומלי אמר בחשיבות: “כי על כן
לא טפשים אנחנו כל כך, כי נפחד,” ויוסף: “הכל
ממש כמו בארץ הסומלים.”

וההר נמלגירה הוסיף לעשות את מעשהו.
התפרצת הלכה וגברה, וכל המקום היה לים
להבות.

שמי הלילה נהפכו ללהט ארגמן; קול
רעם נורא בקע מתוך הלוע והרעיד את כל הככר,
ואלמות אבני אש נתזו מסביב בחלל האויר.

רגבי אבנים שהצטננו מהר, השלכו דרך
קילומטרים רבים, מהם הגיעו גם עד מחנה הנוסעים,
ואך בדרך נס לא פגעו באיש לרעה.






פרק שנים־עשר: היאור קיבו


רק ביום המחרת חשו הנצלים ממות כי
כל אבריהם כאלו נשתתקו מרב עיפות, כי לא יכלו
להניע יד ורגל, ועל כרחם קבעו להם יום אחד
למנוחה להחליף כח.

אולם אחרי עבר יום המנוחה מהרו לצאת
לדרך אל יאור קיבו, הוא היאור אשר הפליא את עיניהם
בהדרו בעמדם על מרומי הר־הגעש.

השירה עברה הפעם בארץ נושבת, על
פני אדמת בר ופרי. יושבי המקום הבטוים, עסקו
ביחוד בגדול דבורים. בכפר אחד מנו מידעינו
שלש מאות כורות.

השדות הדשנים רבי נצנים ופרחים,
הספיקו לדבורים מזון לרב. בני השירה גם
הלבנים גם השחורים, לא הצטערו הרבה במצאם פה
כמעט רק דבש וחלב, כי על כן היתה להם ארחה
משביעה, מבריאה וערבה לחך.

גלוי היה לעין כל רואה, כי השפלות
הפוריות היו קרקע היאור לפנים, והיאור קיבו עם
היאור אלברט אדוארד – אחד היו, מקוה מים
גדול.

במישור נמצאו חיות רבות בנות מינים
שונים, ביחוד רב היה מספר הפילים והתאוים.
הפרופסור שולץ גלה פה מין שמפנזה חדש. גם
אריות גם דישונים נמצאו פה במספר רב.

כאשר הגיעה השירה אל שפת יאור
קיבו, לא יכלו הלבנים להשביע את עיניהם ממראה
הנוף הנהדר.

“תדעו,” קרא שולץ, “כבר ראיתי בימי
חיי יאורות רבים – בארפה, באמריקה, באפריקה,
אך אף אחד מהם לא ישוה ולא ידמה לזה. אמת ואמונה!
צרוף שלם כזה של חן ומרחב, מפרצי־שלום
ולשונות־תהומות, איי מנוחות והרים גאים, אדירי
הוד, – לא ראתה עין.”

הכל הסכימו לדבריו פה אחד.

“ועתה הביטו נא וראו בשחורים
הללו!” קרא הפרופסור בחמת רוח. “התמצאו בהם
איש או אשה, אשר ישאו עינם רגע אל המחזה
הנהדר והנשגב הזה? אין אף אחד! הנה אלה ערלי
לב אהלים יקימו, ודורה יכתשו, והנוף – נוף, לא
יראו ולא ישימו על לב. אמנם שדות הסורגהום,
חרשי המוז ויערות התמרים יעוררו שמחה בלבם,
כי על כן יש לקיבה תקוה וחך אכל יטעם לו; ואולם
עין רואה ולב יודע חן – כזאת אל תבקשו בין
הערלים העלובים האלה.”

“אל נא באפך, אדוני הפרופסור!” נענה ליזון בצחוק, “Tout comme chez nouz”. (הכל כמו אצלנו) "לענין חן וטעם טוב וכל
מיני חושים כאלה אין גם האכרים שלנו, בני
ארפה, רחוקים מן הכושים אשר באפריקה אף כמלוא
השערה.

“מעשה היה ואני טלטלתי אל גוטהרד
ומצאתי שם אכר שוצרי אחד, מן המעלים, יודע ספר.
משראה את חומת הסלעים הנשאים ואת המים בנהם
קצפם אצל גשר־השדים, נרגז מאד ויקרא בסערת
רוחו: ‘הלזה יפי יקרא? רגיל אני לשמע זרים
מהללים את ההרים האלה ומשבחים ואומרים כי אין
ערך ליפים, ואמרתי אל לבי, אסורה נא ואראה את
המראה הזה גם אנכי. ומה מצאתי? סלעים ערמים
ומים! לא אחו, לא שדה! נוף נתעב כזה לא ראו עיני
מיום היותי!’”

“כזה משפט האכר השוצרי!” הוסיף
הרופא, “וכדבריו שמעתי מפי אכרים למאות בכל
מדינות גרמניה; אין לך נוף יפה ומוצא חן בעיניהם
כמישור פורה, אשר אין הר בו ואין בקעה.”

“חטא תחטאו, אדוני, גם לאכרינו גם
לכושים,” השיבה היליני, “מה נטען אותם ומה נבקש
כי יחושו את יפי הטבע, ואיש לא נתן דעתו מעולם
לעורר בהם את החוש הזה? בטוחה אני כי גם אנחנו
כלנו לא היינו מרגישים ביפי הנוף הזה, לולא
נמצאו לנו מנעורינו אנשים גדולים ממנו אשר
התפעלותם הרבה פקחה את עינינו, וספרם ופרשות
רבות אשר פתחו לנו לב להרגיש בהדרת הטבע
ולהבחין יפי נפלאותיו.”

“נסי נא!” לגלג ליזון, “לעורר בקרב
הכושים האלה את החוש הזה, שאיננו במציאות
כלל בכל גבולם.”

“וגם נסיתי, וגם ראיתי ברכה בעמלי,”
השיבה אחותו "אמנם רק עם התינוקות. פעם בשעת
טיול הפניתי לבם של ילדי האכרים אל יפי הנוף,
הראיתי להם עצים ושיחים שונים, פרחים ודשאים
רבים, וגליתי לפניהם כל מה שהיה בו נאה, נחמד,
מלא חן. ראיתי והנה הילדים עומדים ומתבוננים
במראה, אותו המראה עצמו אשר היה כל הימים
לנגד עיניהם והם לא שמו לבם. ולא עוד אלא שגם
הוסיפו בעצמם ומצאו שם יפי מיחד, אשר גם לא
הזכרתיו לפניהם.

“פעם, אדוני הפרופסור, הייתי בבית
פריץ, – אחינו הבכור, שכבר נשא לו אשה. בן אחי
זה הקטן, קרל, סרב בבקר אחד לרדת מעל מטתו וכבר
נכונו לו שפטים. בקשתי לנסות עוד פעם, לשדלו
בדברים ואמרתי לו: אם תתנני להלבישך את
בגדיך אראך דברים יפים ונחמדים עד להפליא.
דברי אלה לא החטיאו את המטרה! הוא נתנני
להלבישו ויבקש להראות לו את הדברים היפים,
כאשר הבטחתי. הבאתיו אל מול החלון ואקרא: ראה
נא והביטה, מה נהדר המראה בחוץ: שמי תכלת,
שמש זהב וירק דשא. – הימים הקודמים היו ימי
גשם ולכן גדלה יפעת הטבע שבעתים. פחדתי
שמא ירים הגבר הקטן קול צעקה כי רמיתיו, אך
פחדי היה פחד שוא. הוא התבונן בעין פקוחה
תמה ומשתומם; ראיתי כי רוח חדשה היתה עם
הילד. כל היום ההוא לא עזבני. פעם בפעם נגש
אלי ובקש ממני להגביהו אל החלון, לראות את
היום היפה. ומה גדלה שמחתי בדעתי כי אנכי
עוררתי בו את הרוח החדשה הזאת.”

“אמנם ראית ברכה בעמלך,” הסכים ליזון, “ואולם אצל הכושים הללו…”

בנוגע לאנשים גדולים גם אני
מפקפקת בדבר," הסכימה היליני, “אפשר שכבר
עבר הזמן, ואך לשוא יהיה כל עמלנו. אף על פי
כן כדאי לנסות, ואם רק יעלה בידנו לעורר בלב
אחד או שנים מהם את חוש היפי, ידבק מעט מעט גם
בשאר הפראים, כי האחד יעיר את אזן השני וילמד
אותו לדעת ולהעריך את היפה גם בדברים אשר
לפני כן גם לא עלתה על דעתו להתבונן
אליהם.”

והיליני קראה לאמינה, טפקיטנגה, הסן
והמסי ותדבר אליהם כדברים האלה: “ראו נא
והתבוננו, מה יפה ומה נהדר היאור וגדותיו. הנה
אנחנו יושבים ומסתכלים וצוהלים ושמחים לקראת
המראה, מעולם לא ראינו מחזות יפים כאלה.”

השחורים עמדו נבוכים ועיניהם הדוממות
תועות, פעם אל היאור ופעם אל היליני חליפות, רק
הסן קרא בקול מלא חשיבות: “ממש כמו בארץ
הסומלים.”

אולם העלמה הלבנה לא נחה דעתה; היא
התחילה להעיר את עיני ארבעת בני אדם האלה על
חמדת הצבעים; ידע ידעה, כי יש להם לכושים חוש
להכיר בצבעים, כי יודעים הם להבחין עד־דק בצבעי
הארג ופניני הזכוכית ובוחרים מהם על פי טעם מיחד
שלהם, אלא שאינם מכירים לקרא בשם לכל הצבעים
השונים.

והיליני הוסיפה לעורר את לבם על תבנית
ההרים והעצים, על הוד הסלעים ודמותם, על אשדות
המים, וכהנה וכהנה, ולבם עלץ בקרבה
בראותה, והנה כלם מתבוננים בתשומת לב יתרה
אל כל אשר גלתה לפניהם. ועל הכל גדל ששונה
בראותה את טפקיטנגה מוחאה כף וקוראה: “האח, מה
יפים ומה נחמדים כל אלה; לא ידעה טפקיטנגה עד
עתה, לא ראתה ולא פללה כלל, כאיש אשר אין עינים
לו, עתה ישמח לבה גם היא כאשר ישמחו
הלבנים.”

חדות בת־המלך הגמדת עשו רשם גדול
על הסן והמסי. אך יותר מכל, על אמינה. שולץ
וליזון, אשר בחנו בעין פקוחה את החבורה, הודו
בפה מלא, כי לפי שעה אפשר לה להיליני לשמח על
החיל אשר עשתה. הם לא פללו, כי אפשר יהיה
להניע את השחורים שיהיו עומדים ומתבוננים
מתוך ענין רב כל כך.

והסן נשא עיניו שוב אל היאור ויקרא
בתמהון: “אמנם כן, ממש כמו בארץ
הסומלים!”




פרק שלשה־עשר: איי יאור קיבו


ידע ידעו התירים כי אין ביאור קיבו
לא תנינים ולא סוסי־יאור, ולכן אך נטו צללי ערב
ירדו המימה ויהיו שוחים, צוללים, משתכשכים
להנאתם ושמחים.

טפקיטנגה חפצה גם היא ללוות את
גבירותיה, אשר מצאו להן מפרץ מרחק ובדל וירדו
גם הן לרחץ.

“אל תרחיקי ללכת מעל שפת היאור!”
הזהירה היליני את בת־המלך הגמדת, “כי הן לא
תדעי לשחות כמוני.”

הגמדת ירדה במים עד צוארה ותרא
והנה היליני וסנה שטות־משוטטות על פני המים
הנה והנה. לאור הירח התבוננה טפקיטנגה
בתשומת־לב רבה לכל תנועותיהן.

פתאם קפצה גם היא והתחילה מנענעה
זרועותיה ורגליה החטובות והשלוחות ותחקה את
תנועות גבירותיה. לא פעם צלל ראשה במים והיא
נתערערה, רגליה לא מצאו מעמד, אך היא לא שמה לב.
עליה לשחות כאשר תשחינה גבירותיה, ויהי
מה!

סנה והיליני הפנו ראשן וראו את
בת־המלך הקטנה נלחמת במים, ובחשבן כי
טובעת היא מהרו אליה, אולם טפקיטנגה התיזה
לעמתן מלוא פיה מים ובצחוק קראה: “עכשו יודעת
טפקיטנגה לשחות במים כגבירותיה הלבנות!”
קפצה אחת ושתים ותחתר הלאה אל תוך היאור. היא
מצאה מיד את שווי המשקל וברגעים מספר למדה
לדעת מלאכת מחשבת זו, אשר אם אך ילמד אדם לדעת
אותה פעם, שוב לא ישכחנה עד עולם, ואם גם
יעזבנה ימים ושנים.

פתאם ראו העלמות והנה תאו הולך
וקרב אל חוף הסלעים מימין; אימת התאו האיצה בהן
לעזב את המים הנעימים, להתלבש מהר ולבקש להן
מחסה במחנה.

בבקר השכם קמו התירים משנתם
וישימו פעמיהם לדרך קדימה לארך שפת היאור.
על יד משמר הצבא הבלגי הקטן נגומה, הלא הוא
מספר סכות דלות מעשה תבן, עברה הדרך אל
קסנאי. שם נמצא אז משמר צבא גרמני, גם המקום
ההוא כמו נגומה כלו אדמת־לבה והבתים גם הם
רבם בנוים מאבני לבה.

משמר הצבא הזה באפריקה התיכונית
הצב לפני זמן לא רב; אולם בתיו הלבנים והנקיים
המכסים חציר, גני הפרחים ומשעול הטיול העובר
כקו ישר בין עצי אקלפטוס, עשו רשם של עיר ככל
הערים, והתירים שמחו שמחת אמת לקראת
נוה־תרבות זה בקרב אפריקה ארץ הפראים.

“וכי יכל אדם לתאר לו בחזון כברת
אדמה נחמדה מזו?” קראה היליני בהתלהבות. “על
גדות יאור נחמד, מקף סלעים מוצקים, שמעליהם
אפשר להעיף עין על פני כל רכסי וירונגה, היש לך
נאה מזה?”

ביותר גדלה שמחת הגרמנים למצא פה
בני ארץ מולדתם וביניהם אופיצר גרמני אחד; גם
הלורד והבורים שמחו על הדבר, ולכבוד האכסניה
קבעו להם מנוחה שלשת ימים.

משם הלכו הלך ונסע לארך שפת היאור
המזרחית אל הכפר הקטן בויונדה, הבנוי על מורד
תלול לפני מפרץ מקלנבורג, לפאת נגב עד אישנגי
וניא־לוקמבה.

ובשעה שהלורד הוליך את השירה
בדרך זו וליזון הולך עמו, נסע שולץ עם הנדריק,
היליני וסנה, אמינה, טפקיטנגה והסן ועמם
סבלים אחדים בסירות על פני היאור, לתור ולחקר את
אייו הגדולים. בניא־לוקמבה היה עליהם להצטרף
אליו שוב בשירה הראשית.

באחד המפרצים הרבים השליכו מידעינו עגן.

על ענפי העצים היו תלויים לאלפים
“כלבים־מעופפים,” (מין עטלפים). אי אפשר היה
להבריחם לא בקול צעקה ואף לא ביריה; נבהלים
התעופפו העטלפים הללו כלהקות יתושים מעל
לראשי מרגיזיהם מפריעי מנוחתם, ומיד שבו
למקומותיהם.

האי מוגרורה, אחד האיים הגדולים אשר
ביאור קיבו, שמם מאדם, ורק רועי בקר, בני שבט
הוטוסי, יאהילו שם.

מפה נסעו מידעינו אל אשד־המים
מהורו, המשתפך אל תוך היאור מדרגות מדרגות
נהדרות.

בשובם דרך מוגרורה שמו פניהם לפאת
מערב לבוא אל האי הקטן ואו. אי זה מחציתו יערי־עד
ומחציתו ערבה פורחת, וצפרי הנקטרינות
הקטנות, “הכרום של אפריקה”, הנהדרות בצבעי
תפארת הוסיפו לו חן מיחד. משוטטות הן הנה והנה
על פני האי ובמקוריהן הארכים תתפשנה
ותעלינה מתוך הנצנים את הרמשים.

גם תכיים אפורים מלאו את הנוף
תנועה וחיים, והנשר־הצעקן, שליט האי, רובץ
בדממת מלכות, ללא ניד ותנועה כל־שהיא, על עצים
גבהים, אשר מת בארץ גזעם.

משם עברו אל האי הקרוב קוידשוי,
התופס כמעט את החצי הדרומי של יאור קיבו; ארכו
ארבעים קילומטר וכחמשה עשר קילומטר
רחבו.

על האי הזה יושבים כושים, ומספרם כעשרים אלף.

חלקו התיכוני של האי מכסה יער עבת
עתיק, פה חנו הנוסעים בתוך מפרץ רחב, מקף שדות
מוז, אפון ופול.

מתחת לשטה אדירה רבת־צל תקעו הנוסעים את אהליהם.

לא הרחק משם נמצאו כפרים רבים חבוים
בתוך חרשי מוז. יושביהם פחדו מפני הזרים, כי
זכרו את הוטוסים אשר שדדו את מקניהם לפנים,
בזמן שנמצא האי תחת יד ממשלת רואנדה. עכשו
פרקו מעליהם על ממשלת רואנדה ויהיו לשלטון
עומד ברשות עצמו.

אולם חיש מהר נוכחו התושבים לדעת כי
מיד הזרים אין כל רעה נשקפת להם; הבטחון הזה
בא להם על ידי טפקיטנגה, שהיתה המליץ ביניהם
ומתוכת חרוצה. היא קנתה לה מהר את אמון־רוח
התושבים, וכאשר עלה שולץ ביום המחרת על אדמת
אחד הכפרים, יצא זקן הכפר לקראתו, טפח בידו על
שוקו ועל מצחו, אחרי כן הושיט את ידו אל הפרופסור
בברכת ימבה, ממי – ברוך בואך, אדוני! אחרי כן
צוה להביא לזרים פרי מוז, גם תרנגלות אחדות,
האורחים קבלו את המתנה בחבה ולאות תודה
הגישו ליושבי הכפר מיני ארג ופנינים שונים.

שולץ התאוה תאוה לצוד פה קופים. אולם
חיש מהר נוכח לדעת כמה קשה ציד הקופים ביערות
אפריקה העתיקים.

הנדריק לוה את הפרופסור והסן הלך
גם הוא אחריו. את העלמות לא לקחו אתם אל עבי
היער.

הקופים נחבאו קבוצות קבוצות על צמרות
העצים הגבהים, אולם על ידי רגשתם ואנחותיהם
נודעו מחבואיהם לצידים.

הצידים עלו גבעות ירדו עמקים בין
עצים עבתים. יש שנתלו בין עצי הליאנים
בזרועותיהם וברגליהם, או שצמחים מתפתלים
נאחזו מסביב לרוביהם ולצוארם
כנחשים־חיים.

הצידים זחלו על ידיהם ועל רגליהם
מתחת לסבכת ענפים שאי אפשר היה לעבר בה.
מתוך סכנת נפשות טפסו ועברו מעל לעץ מטה
לנפל והקוצים נאחזו בבגדיהם ויקרעום
לקרעים.

הנה הגיעו עיפים ומכסי זעה אל העץ,
אשר מעל צמרתו נשמעו האנחות, אך הקופים כבר
נמלטו על נפשם, כמעט הגיעו לאזניהם שאון צעדי
בני אדם.

עיפים וקרועי בגדים הכרחו הצידים סוף
סוף למשך את ידם מן הציד ולשוב אל אהליהם
ריקם.

זקן הכפר בקר את אורחיו וכאשר
הודיעו לו את דבר הציד, באר להם, כי שום אדם לא
יוכל לצוד את הקופים האלה, זולתי גמדי הבטוה
יושבי האי הפנימיים, הצידים המהללים, העולים
בערמתם וחריצותם על הקופים.

ומיד הביע חפצו להביא אליהם גמדים אחדים. שולץ קבל את הצעתו בתודה רבה.

אולם טפקיטנגה צחקה צחוק־בוז ותקרא:
“מה לאדונינו ולצידים זרים? וכי לא יוכלו האנשים
אשר אתנו לצוד ציד, כפי אשר יצוה?”

איש לא שם לב לדבריה; ידע ידעו, כי
השחורים לא ישלחו ידם לירות בקופים על פי
פקדה, והלבנים לא יוכלו לצוד אותם, זה ידעו מפי
הנסיון אשר נתנסו היום.

ביום המחרת הביעו היליני וסנה גם הן את חפצן לתור את היער.

שולץ והנדריק נלוו אליהן וילכו
במקום ששם לא קשה היה ביותר לעבר. במקום ההוא
שטף נחל קטן.

בחרדה ראתה היליני והנה שלשולים
גדולים שארכם מגיע כמעט עד לחצי מטר ועבים
כעביו של בהן ויותר, זוחלים על הארץ. הפרופסור
קרא להן בשם Benhamia specialis, אולם
השם הרומי לא הוסיף להם חן בעיני העלמות. צבים
ושבלולים, בשריונים ובלי שריונים, זחלו בין
העצים הלחים, וגם הם לא מצאו חן בעיני העלמות.
לעמת זה התענגו על הפרפרים הנחמדים בשלל
צבעיהם, בני מינים רבים, אשר רפרפו הנה
והנה.

זמן רב עשו מידעינו ביער היפה.

“איה טפקיטנגה?” שאלה היליני פתאם.
בת־המלך הגמדת לותה אותה על דרכה, ואולם
פתאם נעלמה ואיש לא הרגיש בדבר. רק עתה זכרו
כלם, כי לא ראו את הקטנה ביניהם זה שעות
מספר.

“אין זאת כי אם שבה אל המחנה,” קרא
שולץ. “מה יתן ומה יוסיף לה עולם החיות או הצמחים
אשר ביער? כנראה גבר עליה השממון.”

ואולם איש מן המחנה לא ידע דבר על אדות הנעלמה, גם לארחת הצהרים לא באה.

אחרי ארחת הצהרים אמר הנדריק ללכת
בלוית שחורים אחדים לבקש את טפקיטנגה
האובדת, והנה הגיע זקן הכפר טמטה ועמו תריסר
גמדים. הם היו קטנים בקומתם מהבטוים אשר
בחבל הרי הגעש ומוגי לב מאד. רק לבוש אחד עטה את
גויתם היפה: חגורה עשויה סיב.

הם היו מזינים ברמחים וכיס של טבק
תלוי לכל אחד על כתפו, כנהוג אצל בני שבט
ונירואנדה.

זקן הכפר טמטה הודיע לנוסעים, כי
הגמדים נכונים לצוד בשבילם קופים אחדים, אם
ישלמו להם שכר טרחתם.

ופתאם נשמע קול צריחת אחד הקופים
מתוך היער מרחוק. הקול הלך הלך וקרב, והנה
נראתה טפקיטנגה בירכתי היער. היא סחבה בעמל
רב סל קלוע מנצרי הליאנה – ובתוכו התהולל
קוף.

זקן הכפר והגמדים פערו פיהם בתמהון, גם הלבנים נשתוממו:

“כיצד עלה בידך ציד נפלא כזה?” שאל שולץ את הנערה והוא רועד מחדוה וגיל.

בת־המלך הגמדת הגישה את צידה
ותקרא בגאון: “טפקיטנגה חפצה להראות כי אין
אתם זקוקים לצידים זרים, בשעה שהיא אתכם. היא
קלעה לה סל של נצרים בחשבה כי קוף אחד חי יקר
בעיני בונה בבסה מעשרה מתים; אחרי כן עשתה
לה עניבה ותטפס אל הקופים, חרש חרש, ולא
הרגישו בה. בעניבה זו צדה את הקוף ותורידהו
מעל העץ; הוא נלחם בגבורה, אולם העניבה שמה מחנק
לו וכחו אפס. אז התירה טפקיטנגה את העניבה
ותכלא אותו בסל; מיד שב ויחי.”

“חי וקים!” קרא הנדריק ויתבונן אל
החיה המתהוללת. רגליו היו שחורות, וגויתו
כעין אפרפור־ירקרק.

כל בני השירה הביעו את רגשי
תמהונם על חריצותה וזריזותה הנפלאה של
הקטנה, וטפקיטנגה הוסיפה: "ביער נמצאים עוד
שני קופים מתים, שנפלו חללים מחצי טפקיטנגה.
היא לא יכלה להביא אותם, גם זה האחד כבר היה
ממנה יותר מדי.

טמטה זקן הכפר הביע דעתו ואמר, כי
עכשו אין כל חפץ בצידים ואין להטריחם עוד. כדי
לפיס את הגמדים שהטריחו את עצמם לשוא, נתנו
להם הלבנים פניני זכוכית אחדות.

בשעה שהשקיטה טפקיטנגה את
רעבונה עלה בידי הנדריק, בעזרת סבלים אחדים,
לאסר את הקוף אל אחד העצים. גם שאר הקופים הובאו
מקץ שעה קצרה אל המחנה.

ואולם הקוף האסור קפץ והשתולל והתלבט, עד כי חבלו מעיו בקרבו וימות.

שלשה העורות היו לפרופסור כאוצר יקר לבית הנכאת שלו.

אלפי צרצרים השמיעו מבין הסוף שעל
שפת היאור מנגינת הליל שלהם, בשעה ששכבו
התירים לנוח בפעם האחרונה על אי קוידשוי;
דומה היה, כאלו הלמו נפחים אחדים בפטישי כסף
על סדנים מצלצלים.

ביום המחרת שמו כלם פעמיהם לדרך
אל ניא לוקמבה בפאת נגב של יאור קיבו, מקום שם
יזרם הנחל רוסיסי, הגולש אשדות אשדות מתוך
היאור ונושא את מימיו אל טנגנאיקה.

פליטמור וליזון נמצאו כבר שם בתוך השירה הראשית.




פרק ארבעה־עשר: ציד התאוים.


הגיעה השעה להפרד מעם היאור הנאה בכל יאורי אפריקה.

בפעם האחרונה העיפו התירים עיניהם על פני היאור.

עני הוא יאור קיבו בבעלי כנף; העוף
היפה ביותר הוא: אנפת־הכסף הלבנה כשלג שהיתה
מהלכת בגאון על שפת היאור. גם שחפים עופפו ממעל
למים, ופה ופה נראו גם אוזי נילוס וברוזים
בודדים.

עתה שמו התירים פניהם הנגבה, אל טנגנאיקה.

ראשית דרכם היתה אל נחל רוסיסי, השוטף גם הוא לפאת נגב.

באדמת המישור אשר מנגב ליאור קיבו
התחברו, כנראה, ממלכות בעלי־החיים והצמחים
של אפריקה המזרחית והמערבית, כי על כן נמצאו
בין עדרי התאוים הרבים גם התאו השחור השוכן
במזרח וגם התאו האדם הקטן ממנו, בן אפריקה
המערבית.

למראה המון הטרף הזה לא יכלו ליזון
והנדריק לכבש את יצרם והחליטו לערך ציד על
התאוים." “אל תרגיזו את התאוים,” התרה בהם שולץ,
"דיכם כי יתנו גם הם לכם לעבר בשלום. אל תחרידו
אותם מרבצם, כי התאו הוא אחת החיות החזקות
ביותר שבאפריקה, ויש אשר יכריע גם את הארי. ואם
אמנם לא יפגע באדם מתשוקה לטרף או מאהבת
קרבות כנמר, כי על כן לא על הבשר יחיה, – הן נורא
ואים הוא, שואף מלחמה, עז וגבור כפיל לכל אשר
יתגרה בו ויפריע מנוחתו.

“תירי אפריקה רוסל והרניר ועוד רבים כמוהם נפחו נשמתם תחת קרני התאו.”

ליזון הצטחק ויאמר: “אדוני הפרופסור!
מרב קנאתך למדע ומתשוקתך ללמד תועים בינה,
שכחת ולא זכרת, כי כבר היה מעשה בסמליקי
ושם למדנו לדעת ולהכיר את התאוים ואת
מדותיהם.”

“אמת ונכון!” קרא שולץ. “ואם אחרי
נסיונות כאלה יש את נפשכם ללכת לקראת אסון,
חובתי היא להתרות בכם.”

אולם לפנות ערב, בצאת הנדריק וליזון
בלוית יוקו האמיץ, אל שפת הנהר לארב לתאו, קם
הפרופסור, שלא היה מן הפחדנים גם הוא ובנפש
חפצה שלח ידו בציד, והודיע: “אי אפשר לי לתת
אתכם ללכת לבדכם אל הציד רב הסכנה הזה;
בהיותי באמריקה הדרומית למדתי ידי לצוד
חיות־טרף והנה אהיה לכם לעזר ברובי, אשר לא
יחטיא לעולם את המטרה.”

ובכן יצאו שלשת הלבנים עם השחור אל
המקום אשר שם ישברו פראים צמאם, מקום משקה אשר
אליו חברו שבילי עקבות במספר רב מאד; שם
הסתתרו מאחורי בניני הנמלים הלבנות ויחכו
לטרפם.

בדישונים ושאר חיות קטנות, אשר
נאספו ראשונה לשתות, לא שלחו את ידם, לבל יבריחו
את החיות הגדולות בקול היריה.

פתאם קם שאון ותנועה בין החיות
השותות לבטח ובן־רגע נסו על נפשן. הצידים
הביטו משתאים איש אל רעהו; האמנם בשר הרוח
לאפן את דבר בואם של הצידים?

ומסביב דממה רבה, המישור נח בשלוה לאור ירח־הכסף.

“ארי!” קרא יוקו. אזנו הפקוחה הקשיבה שאגת ארי באה מרחוק.

אין זאת כי אם חוש השמע של הדישונים חריף
משל השחור והם הקדימו להרגיש בסכנה
הקרבה.

והנה הגיע גם לאזני הלבנים קול שאגת
הארי, אותו הקול, אשר לשמעו תחלף חרדה את
בשרנו, והקול הלך הלך ורם; לא היה עוד כל ספק
כי יצא מלך הערבה והנה הוא רודף אחרי
טרפו.

כבר נשמע קול שעטה רבה וענק שחור
נראה שוטף בדרכו. אולם בטרם יגיע אל שפת הנהר
הדביקו הארי ויתפשהו בגבו.

התאו נתקל, אך מיד שב ויקם, והנה
פגע כדור אחד מרובה הנדריק בארי. נושם ונושף
בחמה הרפה הטורף מטרפו ובדהרות זעם החיש
פעמיו אל גבעת הנמלים הלבנות.

ליזון ושולץ ירו שניהם בבת־אחת אל
האויב. הראשון פגע בצוארו בעוד שכדורו של
הפרופסור, שאינו מחטיא לעולם, פגע דוקא בתאו
ובמקום הזנב.

הפרופסור אמנם הודיע לאחר מעשה, כי
רק אל התאו קלע מלכתחלה ולא אל הארי, אלא שאיש
לא הסכים עמו; כי מי זה יכונן נשקו אל ציד רחוק,
בשעה שארי עומד עליו פנים בפנים?

ואולם גם הארי קבל די צרכו. כדורו
של הנדריק פצע אותו פצע מות, כאשר נודע אחרי
כן.

והתאו הזה, תחת תתו תודה בכבוד
למציליו, השתער גם הוא אל בניני הנמלים
הלבנות שנראו חשודים בעיניו.

אך גם בו פגע חץ ויכריעהו ארצה,
מיד שלף יוקו את מאכלתו ויקפץ אל התאו
למותתו, ולא שמע להנדריק אשר הזהירהו מגשת אל
התאו הפצוע.

התאו קם ויכף את ראשו הגדול לנגח את הכושי בקרניו ולזרק אותו באויר למעלה.

לירות בתאו אי אפשר היה, כי יוקו כסה
אותו בגויתו. נדמה היה כי אין תקוה ליוקו
עוד.

אך השחור השליך חיש את מאכלתו מידו
ויאחז בקרנות התאו ויחזק בהן בכח, והתאו לא
יכל לנערו מעליו, אף כי טלטל אותו הנה והנה
בחמת זעם.

בינתים מהרו הצידים אל התאו ויבאו
אליו מן הצד. שולץ השכיל הפעם לתת מנוחה לרובהו
שאינו מחטיא לעולם, כי לולא כן ודאי היה פוגע
ביוקו, שהיה נשא ומעופף הנה והנה, בעוד ידיו
מחזיקות בקרני התאו.

הנדריק וליזון כונו את הרגע ובשתי יריות המציאו לחיה מנוחה נכונה עד העולם.

לקול היריות הראשונות מהרו כושים
אחדים לצאת מתוך המחנה, אך אל מקום המעשה לא
הקריבו מאהבת השלום…

ורק קשולה, שנתמלא גבורה כארי
לאחר לגימה הגונה, מהר אל התאו הגוע ויתקע את
החנית בצדו, ואחרי כן התפאר ואמר, כי הוא ולא
אחר הציל את יוקו ממות.

בשובם אל המחנה היה קשולה מספר
ואומר: "הה, אמא! אלו ראיתם את יוקו האמיץ! אך
זהו רקדן מהיר, מחולל נפלאות, לא ראיתי מימי
כמוהו! פעם העיף שתי רגליו ימינה ופעם שמאלה,
ועל פי רב היו רגליו למעלה וראשו למטה, והכל
במהירות רבה, עד כי נדמה שגם פה וגם שם הן
באותו רגע עצמו, ובקרקע אינן נוגעות כלל.
והתאו! הוא הסתובב במעגל, הניע ראשו מעלה
ומטה, ימין ושמאל. גם הוא היה רקדן זקן
ורגיל.

“אף על פי כן ירא הייתי פן ימשך
המחול יותר מדי ליוקו והתאו ירקידהו שאולה. לכן
רמזתי לו רמז בחניתי כי יחדל ורב לו. הה, יוקו
האמיץ, שובה נא וצא במחול ונחזה בך כלנו, כי
מה יפו פעמיך באויר!”

“אם תביא לי תאו, בבה פמבה,” נענה יוקו בנחת.

וקשולה רוחו טובה עליו אותה שעה, כאמור, ויהי נכון לעשות גבורות.

“הנני ואביא לך!” ענה – וילך.

הכושים צחקו לדבריו בחשבם, כמובן,
כי אך לצון חמד לו, ואולם שתי שעות עברו והוא לא
שב.

בינתים הביאו את התאו המומת את
המחנה וצלי בשרו הטוב נעם לכל בני
השירה.

נתחי בשר נחלקו גם בין הכושים; אולם
אחדים מהם לא רצו לטעם מן הסעדה בטרם ידעו על
גורל קשולה, ויחליטו לחקר ולדרש, ביחד עם
סנגולה אשתו, שאך זה עתה נודע לה כל הדבר,
אחרי הכרסתן האמיץ הזה.

ומה גדל תמהונם בראותם, אחרי רגעים
אחדים, והנה הוא הולך וסוחב בן־תאו, טורח ויגע
ומושך אחריו ברב כח.

המלת תמהון קמה במחנה. איש אל רעהו
הביטו משתוממים. גבורה כזאת לא נשמעה עוד. ומי
עשה את הדבר? – קשולה! מי פלל, מי מלל.

“את לב הארי אכלתי,” באר בבה פמבה, “ועתה גבורת הארי במתני.”

בעיני השחורים לא היה כל ספק בדבר.
בלב כלם דבקה האמונה, כי תכונותיו של כל
בעל־חיים עוברות אל האיש אשר יאכל את לבו. בזה
יאמינו גם הקנבלים, אוכלי בשר אדם.

עתה נודע הדבר, למה פתחו השחורים
את לב האריה, כאשר צוו הלבנים להביא את גויתו,
בחריצות ובאמנות יתרה. קשולה מהר והוציא את לב
האריה, אכל אותו חי ויהי בטוח כי עתה ימלא
גבורה, ולכן הלך לבצע את מזמתו השובבה בלי כל
מרך ופחד.

בראשונה עבר את הנהר ויסתר מאחורי
המקום אשר שם תבאנה חיות הטרף לשתות; והמקום
חבוי מעין רואים.

קשולה ראה על יד הדישונים הרבים אשר
נגלו לנגד עיניו גם תואה עם עגלתה הרכה,
והעגלה קפצה פעם פעם והתרחקה מעל אמה עד
בואה אל המקום אשר הסתתר שם קשולה בין עשבים
גבוהי קומה.

הכושי קפץ חיש ממקומו, ממקום מארבו המסתר, אף כי היה כבד ומסרבל.

תנועה מהירה כזאת לא עשה גם בימי
נעוריו בטרם ישמן ובהיותו עוד קל ברגליו;
והקפיצה עלתה יפה!

מיד לחץ את נחירי העגל הנדהם וגרונו,
ולא יכל להוציא מפיו כל געיה עד כי אבדו חושיו.
כאשר התחילה התואה לבקש את עגלתה, עמס אותה
קשולה על כתפיו ויתחמק חרש בלי השמיע כל
שאון. בהרגישו כי העגל מתכון להוציא קול געיה
מגרונו, עצר בלכתו וילחץ שוב את נחיריו למנע
ממנו אויר לנשימה, ורק בהקריבו אל המחנה נתן
לו לשאף רוח.

ואולם יוקו הודיע כי רק עם תאוים
מגדלים כדאי וראוי לפניו לרקד ולא עם עגלה
עלובה, כי לא לפי כבודו הדבר. לכן שחטו את צידו
של קשולה וינתחוהו לנתחים, ואף כי רבה העבודה
ונמשכה עד שעה מאחרת בלילה לא נתעצלו
האנשים ויצלו את הבשר ויאכלוהו.

הכושים אוהבים לאחר שבת בלילה,
ומעשה הגבורה של קשולה לב־הארי היה ראוי
שיחגוהו בכבוד, ואין לך חגיגה טובה מאכילת צלי
ציד. אמנם קשה בשר התאו מבשר הבקר, אולם
הצלי יערב לחך.

בינתים רבו הנדריק וליזון על דבר עור
האריה. כל אחד רצה להוכיח כי לחברו הוא, ורק
לחברו הזכות להנות ממנו, כי על כן רק יריתו
היא שהמיתה את הארי.

“תדע?” הודיע הרופא לבסוף, “הבה נביא
אותו שנינו שי לגברת סנה, והקץ לריב
ולוכוחים.”






פרק חמשה־עשר: הכדכד של ההרצוג ארנסט


היום היה חם מאד, על פני הסבלים ירדה
זעה קלוחים קלוחים. אולם תחת התאונן והתקצף
התקלסו ולעגו, כדרך הכושים, ויבדחו זה את זה
במהתלותיהם.

“אח! הנה החלב הטוב הזה והחמאה
הנחמדה, אשר ערבו אתמול לחכי כל כך, שבים
ויוצאים ואובדים בתוך הדשא,” אמר האחד.

“אכן שמן היה בשר התאו!” התאונן
השני וקרץ בעיניו, “הנה המיץ הנעים הזה זב עתה
ויוצא דרך מצחי.”

“מה בצע כי נאכל וכי נשתה?” התפלסף השלישי, “והזעה גורפת וסוחפת הכל.”

“רב לכם,” העיר קשולה; “אדרבא: דוקא
מפני שאני פולט זעה הרבה יותר מכלכם, אף כי
לא סבל אני, מצוה עלי להרבות בשתית פמבה. שאם
לא כן, הרי כל בשרי נמס והולך כחמאה
בשרב.”

“הה, אתה!” שחק פרקר, “אם גם ימק חצי
בשרך בזעה, עוד רב יהיה בנותר להקים ממנו
לפלטה גדולה סבל אחד ואסכרי אחד.”

ככה הרבו האנשים להג ופטפוט ופעם
פעם פרץ צחוק אדיר מפי השומעים. ואף כי לא כל
המהתלות היו שנונות ביותר, לא נמנע ה“קהל”
מהביע את קורת רוחו, לאות הכרת טובה, בקול צחוק
אדיר.

והנה הגיעו עד כפר אחד, ויושביו הראו
אותות איבה לשירה ויהיו נכונים להתנפל
עליה.

קשולה, אשר מיום אכלו את לב הארי היה
באמת עשוי לבלי חת, הביע חפצו לבוא במשא
ומתן עם יושבי הכפר. יוקו ופרקר נלוו גם הם
אליו. זקן הכפר יצא לקראתם ובני לויתו עמו.

“למה תבקשו להלחם בנו!” שאל יוקו.

“יראים אנחנו פן באתם לעשות לנו רעה, כי לא אנשים כמונו אתם.”

“כיצד?” שאל פרקר, “וכי לא שחורים אנו
כמוכם, או אין לנו ידים ורגלים כמוכם
כלכם?”

כן," אמר זקן הכפר, “אמנם מראיכם מראה
בני אדם כמונו, אולם זקניכם וראשיכם הלבנים,
היצורים ההם, מי הם ומה טיבם בין הבריות?”

“הה,” נענה קשולה גם הוא, “אלה מעל
הירח הם באים, לכן פניהם לבנים כפני הירח
במלואו; אולם אך יתחיל הירח להתמעט, ישחירו
פניהם הלך ושחור ובבוא הירח החדש והיו שחורים
כאחד מאתנו.”

זקן הכפר פער פיו מרב תמהון ואחר
אמר: “נראים הדברים, וברוכים יהיו האנשים בבואם,
אם דורשי שלום המה.”

“אנשי שלום הם כירח,” הבטיח קשולה, “ואינם דוקרים כשמש.”

דברי הלץ האחדים היו דים, כדי
להטות את לבם של אותם הפראים עצמם, אשר זה עתה
העמידו פנים זועפים ונזעמים ואמרו להתנפל על
התירים, בחפצם לקדם את פני הרעה בעוד
מועד.

בשעה שהיו בני השירה מקימים את
אהליהם, באו סקרנים מתוך הכפר לראות באנשים
הלבנים, אשר פניהם משתנים כפני הירח.

כל תנועה שלא כרגיל במעשי הלבנים הביאה מרך בלב הפראים ותרתיעם אחורנית.

פעם דחף אחד מילידי הארץ את הערבי
אחמד, שלא במתכון. אחמד לא היה רצוי ליושבי
הכפר, כי הכושים והסומלים העומדים תחת פקדתו
דברו עליו סרה באזניהם. הערבי נעלב מדחיפה
קלה זו ויקרא בכעס: “גלם כמוך לא ראיתי מימי;
מפניך נכר, כי כל המדות הרעות ישכנו
בך.”

השחור הסב את פניו אליו ויאמר בבת
צחוק! “אמנם כן, אודה ולא אבוש, ואחרת מאין תהיה?
הלא כל הטוב והחסד אך בך ישכנו!”

“שוטה אתה!” קרא אחמד בקצף על תשובת השחור הרכה והנוחה.

“אמת הדבר, שוטה אני,” ענה השחור בנחת, “כי הן אתה הוא החכם מכל אדם.”

נסתתמו טענותיו של אחמד. הוא עמד נכלם.

“ראה נא!” אמר שולץ אל ליזון, “כיצד פיס
הפרא הזה בנעימות וחן את הערבי אשר חרף אותו על
לא דבר! כמה קשה לכעס הוא הפרא הזה וכמה יתרון
לו מן הערבי בנחת רוח ודרכי נמוס! בלעגו הקל
והשנון הכה את איש ריבו מכה נצחת, יותר מאשר
אלו היה ממטיר עליו דברי חרפות ונאצות. והלא
אלה הם האנשים אשר לפני חצי שעה פראים וצמאי דם
היו בעינינו!”

בבקעת רוסיסי נגלו לעיני התירים ערוצים נחמדים, וכל הנהר בכלל היה נהדר.

בבואם אל מקום אשר שם ילחץ הנהר בין
קירות סלעים ויטה מערבה, עזבו הנוסעים את שטף
הנהר וישימו פניהם נגבה.

אולם אחרי לכתם יום תמים עמדה
השירה לפני נחל עמק מאד, זרוע רוסיסי, ולא יכלו
לעבר.

הנוסעים עמדו לטכס עצה מה לעשות:
היגשרו גשר על פני הנהר או סירה יעשו להם
ויעבירו את השירה.

ואולם מאין יקחו להם עצים גבהים
לעשות גשר, ואפילו סירה קשה היה לעשות באין
גזעי עץ חזקים. והעבודה, אם כך ואם כך, תמשך
ימים רבים, כי אם גם יעשו להם סירה אחת, על כרחם
יתמהמהו פה ימים אחדים עד אשר יעבירו את כל
הכבדה וכל בני השירה.

לכן הציע ליזון לנטות מזרחה, אולי
ימצאו שם מעבר במעלה הנהר; בדרך זו לא יוציאו
גם זמן לבטלה, כי מטרתם הקרובה ביותר: אורונדי
עם מעינות קגרה – גם הם מזרחית־דרומית מקומם.

ואולם פליטמור חפץ עוד לתור את רוסיסי,
ולכן מסרו את הדבר בידי שולץ, כי יהיה הוא
המפשר ביניהם וכאשר יגזר כן יקום, כי על כן
מנהל השירה הוא.

הפרופסור גם הוא פקפק בדבר; מצד
אחד היתה הצעת ליזון קלה ונוחה, אולם מצד שני,
רוצה היה בכל נפשו למלאות את חפץ הלורד, שכל
השירה נצטידה כמעט כלה על חשבונו.

הוא עמד כאיש אובד עצות והעביר עיניו
סביב, כאלו קוה לגלות פה דבר אשר נעלם מעיניו
עד כה, ואולם כל חדש לא ראו עיניו, זולתי דלועים
רבות שהיו גדלות בחבל זה, דלועים גדולות
מאד.

ואולם דוקא דלועים אלה הביאו בלבו
מחשבת ישועה. “הנה עלה על לבבי,” קרא בצהלה, “מה
שאמרו המלמדים ברטה ושוינפורט, כי דין
תריסרים אחדים מן הדלועים הבינוניות לבנות מהן
במשך זמן קצר סירה שאפשר לשוט בה. פה לפנינו
דלועים גדולות מאד למאות, ומה לנו עוד? אמנם
העבודה תמשך ימים אחדים, כי ראשית כל עלינו
ליבש את הדלועים, אך הן סוף סוף הגיע הזמן לנוח
קצת.”

“טוב ונחמד!” קרא הלורד פליטמור שמח
וצוהל בראותו כי משאלות לבו הולכות ומתמלאות.
“אולם דעתי היא, כי אם נחליט סוף סוף לבנות לנו
מעברה, אל נא יאבד עמלנו לשוא, כי למה ישמש
הבנין הזה רק לעבר בו את הנהר בלבד?”

“על כל פנים,” מלא הנדריק אחרי דברי
הלורד, “חבל על מלאכת עבודה שתארך ימים מספר,
ובשעה קלה תעזב ככלי אין חפץ בו.”

“לכן יש עם לבבי להציע.” הוסיף פליטמור,
“כי נבנה לנו רפסודה חזקה וארכה, אשר תשא את
כל בני השירה, ונסע במורד הנהר, ככל אשר
נוכל. אם יצליח הדבר בידנו נקצר את דרכנו
מהלך ימים אחדים ונעבר ביום אחד דרך חמשה
ימים; ראשית, מפני שהדרך על פני המים קלה
ומהירה יותר, ושנית, חושש אני, כי גם הסבלים נוח
להם מסע על פני המים ממשא על כתפים.”

“רעיון נעלה!” קראה היליני, “מה אשמח לשוט על פני המים!”

והנדריק העיר: “למעשה, אין הבדל אם
נבנה רפסודה קטנה או גדולה, העבודה אחת היא, כל
עקרו של דבר – יבוש הדלועים, ויבוש אלף כיבוש
אחת. גם נקור הדלועים עבודה קלה היא, וכיון
שהכושים רגילים בה והכל ממחים לדבר, גם נשים
ותינוקות, הלא יספיק לנו זמן יום אחד כדי להכין
אלף שלחופיות של אויר אלה.”

ודברי הנדריק נתקימו. העבודה נעשתה
בזריזות יתרה. הדלועים המנקרות נתמלאו חול
לוהט אשר על שפת הנהר, ואחרי שהחליפו את החול
פעמים תכופות, יבשו הדלועים מהר וליום הרביעי
אפשר היה לחברן בסיב. כל הידים היו מלאות
עבודה, ומקץ שני ימים צפה על פני הנהר רפסודה
גדולה וחזקה, קשורה אל שפת הנהר.

שכבה עבה של סוף וצמחי־ערבה ארכים
וחזקים כסו את הדלועים. וכבר ביום הששי
בערב העבירו הנוסעים את כל הכבדה אשר להם אל
הרפסודה וממחרת הבקר יצאו לדרך.

שעות רבות עשו הנוסעים דרכם בין
שפיות ירקות, שטוחות ומשפעות חליפות, עברו גם
דרך יערים כבדים, מלאי תעלומה.

אך הנה התחילה שפת הנהר מתנשאת
ועולה בסלעים. חומות הסלעים האלה שהלכו הלך
והזדקף לשני עברי הנהר הביאו דאגה בלב שולץ.
הוא נשא עיניו פעם פעם לראות אולי הגיע
קצן.

הפרופסור זכר את זרמי הקונגו
והזמבזי הנוראים, אשר מלקוח רב בלעו ועצומים
הרוגיהם. נדמה לו כי גם פה נשקף אסון לשירה,
וחרדתו גדלה ביותר בראותו כי שפות הנהר
מתקרבות אחת אל אחת והזרם הנלחץ בין המצרים
הולך ומתגבר.

לשוב? דבר זה אי אפשר היה אפילו להעלות
על הדעת; לחתר פה נגד הזרם אולי אפשר היה בסירה
קלה, אך לא ברפסודה גדולה, ואף כי באין משוטים
ממש, כי רק במוטות עץ חתרו במים. ואולם גם
לחנות במקום ההוא מן הנמנע היה, כי הסלעים
התנשאו כחומות זקופות.

ופתאם, במקום עקולו של הנהר, ראה
שולץ והנה התלכדו הסלעים במרום ומנהרה שחורה
נפתחה, והרפסודה הולכת ונבלעת חיש מהר.

“השם ירחם!” קרא הפרופסור. “לו רק נצא בשלום מן המקום הזה!”

רגע – והנוסעים נעלמו בחיק ההר והם
שטים ונשאים כחץ מקשת באפלה המתגברת. רק
בעמל רב עלה בידם לעצר ברפסודה שלא תתנגש
בסלעים. והמים המו וירעשו עד להחריש אזנים
והדם נשנה בקולי קולות.

הנוסעים הדליקו אבוקות להאיר להם
באפלה הרבה; רק הרחק הרחק מאחריהם נראה עוד
האור הקלוש אשר במבוא המנהרה.

ומה נצנצו קירות הסלעים לאור הלפידים
האדמים! אבני נטפים היו תלויות מלמעלה, ומעברים
אך אבני אלגביש.

הנסיעה נתמתנה קצת, השפוע הלך
הלך ופחת, כנראה. חלפה אפוא הסכנה וחרדת
הנוסעים לנפשם גם היא עברה.

“הידד!” קרא הרופא כאשר הקריבה
הרפסודה אל קיר המנהרה, והוא הכה במוט בכל כחו
בגוש גדול שהיה בולט ביותר והאבן נפלה על
הרפסודה.

“הידד!” קרא הרופא שנית בהרימו את הגוש
הנוצץ. "הלא זוהי המערה אשר בה עבר ההרצוג
ארנסט עם אביריו והתז אבן מבריקה מעל הקיר, אבן
כדכד. עכשו אני מאמין, כי האגדה על דבר
ההרצוג ארנסט לא בשקר יסודה.

"ההרצוג האמיץ עבר כנראה את כל
הדרך אשר עברנו בה אנחנו; כי הלא ראינו
כלנו את הגמדים ואת הענקים אשר הוא מספר
עליהם. האם לא עברנו זה עתה דרך מערת הכדכד,
אשר ממנה הביא גם הוא לאביו, לקיסר אוטו הגדול.
אבן גדולה מאירה, ואביו שבץ אותה בכתרו.

“בעיני לא יפלא אפוא, אם נגיע ונבוא
גם אל הארימשפרים, בעלי העין האחת, אשר גם
זכרם בא באגדה ההיא, או אולי לקחו אותם בערמה
מאת האב הזקן הומרוס היוני, כדי לפאר ולקשט
את מסע ההרצוג בספורי נפלאות יתרים.”

אחרי נסעם עוד כדרך שעה על פני מי
מנוחות, הגיעו אל קצה המערה, וכלם כלבנים
כשחורים, ברכו את אור היום, בשאפם רוח לרוחה.
השחורים, שישבו עד עתה מחרישים ומדכאים, צהלו
וירנו ויזמרו שירי הלל והודיה.

כעבר עוד שעה אחת נראו על שפת הנחל,
תחת הסלעים הערמים, גבעות ירק, פה השתפך
הזרם אל תוך הנהר רוסיסי.

עתה אפשר היה לעלות על היבשה ולנוח.

עוד יום אחד ארכה הנסיעה ברפסודה על
נהר רוסיסי, ואחר עלו התירים על שפת־הנהר
השמאלית ויעזבו את הרפסודה הפרוקה ביד
הגורל.

בתוך סלעי השפה גלה הנדריק מבוא אל אחת המערות.

שולץ חפץ לתור גם את המבוא הנפלא
הזה, ויתר הלבנים ועמם גם טפקיטנגה נספחו
אליו.






3.jpg


ומנהרה שחורה נפתחה, והרפסודה הולכת ונבלעת חיש מהר.






המבוא הצר הוליך אל מקום מרוח
ותקרתו סלע חלק. מתוך אולם זה אשר מתחת לארץ
ירדה מנהרה רחבה למדי, כתבנית קשת, עמק עמק
למטה.

המנהרה הזאת שותה לנגד עיניהם מחזה
קסמים נהדר. כלה היתה רצופה אבנים לבנות
כשלג, והאבנים נוצצות ומזהירות לנגד אור
הלפידים. דמיות מוזרות היו נשקפות אליהם מעל
הקירות או היו משתלשלות מעל התקרה למטה:
עמודים חטובים, קורות אבן, נחשים ודרקונים
שנתאבנו, וכאלה דמיות שונות, מלאות קסמי־חן או
מעוררות זועה נראו לעיניהם חליפות ויכום
בתמהון.

הקרקע השחור היה גמיש כגומי, ולא
נשמע כל קול בלכתם עליו; דממת אימה תקפה את
ההולכים.

פתאם נפתח לפניהם מבוא רחוק ונהר שחור כפחם עובר בו.

“הנהו הסטיכס!”9 קרא שולץ. "המעבר השחור שאולה. נהר
המות!

“ואמנם, מה דמות תערכו לנהר הרפאים,
פרי האגדה, ומה ישוה לו יותר מנחל שאול זה,
השוטף בדממת קבר, במחשכי עולם, דרך אולמים
מחוירים, מלאי דמיות בלהה?”

מעל לנהר נראו בקיר חורים ומבואות
רבים, אולי מבואות סתר אל מחזות פלאים; אולם המים
הקרים כקרח מנעו את התירים מלכת הלאה.

והדממה מתחת הכבידה על לבם עד
לבלתי נשוא, לכן נמנעו מחקור את המערה לפרטיה,
אף כי המראות היו נפלאים, מלאים הוד
ותעלומות.

התירים היו בעיניהם כשבוים או כקבורים חיים ויחושו אל המוצא.

משם פנתה השירה מזרחה, וביום המחרת הגיעה אל גבול ורונדי.






פרק ששה־עשר: המלך הלבן


על יד הגבול תקעו התירים את אהליהם.

אחדים מבני שבט הורונדי, אשר רעו את
עדריהם לא הרחק מנגד, נתרגשו מאד בראותם את
הלבנים ויחלו לקרא ולצרח בקול גדול. מפני
רחוק מקום אי אפשר היה לעמד על כונת הצועקים.
אחרי כן שבו אל ארצם פנימה.

ואולם מה רבה חרדת שולץ בבקר
בהגיע אל אזניו קול שאון והמלה. קול המון אדם רב
כשאון גלי ים מרחוק.

הוא יצא לפני האהל וירא מרחוק, כדרך
חצי קילומטר, תהלוכת כושים, מאות אנשים, הולכים
וקרבים אל הגבול.

האנשים היו נרגזים מאד, נפנפו
בזרועותיהם והשמיעו קול צעקה עד להחריש
אזנים.

לקול השאון המוזר יצאו גם יתר
הלבנים מתוך אהליהם, וליזון עם היליני הביטו גם
הם בפנים מביעים חרדה אל התהלוכה המתרגשת
ובאה.

הפרופסור תמה מאד בראותו והנה
השחורים ההולכים עמם מתלוצצים ומרבים צחוק וכל
פחד לא ידעו. אדרבא, פניהם מפיקים שמחה וכל
מראיהם כאנשים המתענגים על מחזה שעשועים.

“הדבר מעורר חשד,” פתח שולץ, "ברור הוא
כי הורואנדים אומרים לגדר את הדרך בעדנו
ולמנע אותנו מבוא אל ארצם. למראה מנהגם המשנה
חושש אני כי לא נוכל לעבר בשלום את המקום הזה
ובלי שפך דם לא נכבש לנו דרך.

“והיכל נוכל, בכלל, לכבש לנו דרך?”
שאל ליזון במנוד ראש. “ראה נא, הנה מספרם רב כל
כך וכלם מזינים מכף רגלם ועד ראשם, מי יודע מה
תהיה אחרית המלחמה.”

“שמעוני נא.” שסע פליטמור את דבריהם,
“אנכי עברתי באפריקה פעמים רבות, ולפי אשר
יורני לבי הנני להודיעכם, כי כל הרעש הזה ורגשת
ההמון הסוער וכל התנועות המשנות והמנהגים
המוזרים, – אך תרועת ששון הם ולא תרועת מלחמה,
דעתי היא, כי הם באים להקביל את פנינו
בכבוד.”

“המ,” קרא שולץ, "אם לשם קבלת פנים
והכנסת אורחים, מנהגים משנים הם יותר מדי. אף על
פי כן, אפשר שאין אדוני טועה. נזכרתי, לא פעם
היה מעשה ואנשים אשר זה מקרוב באו לאפריקה
ומנהגי המקום לא היו ידועים להם, שגו למראה
ואותות ידידות וחבה נחשבו בעיניהם כקול קורא
למלחמה, וטעותם היתה להם לרועץ.

“ככה, למשל, התאונן המפקד פרנסוא על
מעשי איבה והטלת אימה של שבטים שונים, והתיר
ויסמן הכיר אחר כך במעשים אלה אות של שלום
וידידות. זקני שבטי הפראים ההם היו מדינים ורבים
זה עם זה בדבר האורחים הלבנים, כל כך גדלה
שמחתם ותשוקתם לקבל את פניהם בכבוד. ואלו
בעיני פרנסוא נחשבה המלת חדוה זו לאותות קצף
ומשטמה. טעות כזאת עלולה לגרם רעה רבה לאדם
שאינו יודע לשקל מעשיו בדעת.”

“על כל פנים, הסבלים והאסכריים
שלנו,” נענה הנדריק “אינם רואים כל סמן של איבה
במנהגי בני שבט ורונדי, וגם אני על פי נסיוני
אחוה דעתי, כי צדק הלורד פליטמור בדבריו.
הביטו נא וראו! הנה הם מברכים אותנו באמת
בשמחה ובצהלה”.

בינתים הגיע חיל צבא הורונדים עד
הגבול. הם באו לקבל את פני הזרים הלבנים, אשר
הרועים הודיעו את דבר בואם; הבשורה הקיפה את כל
הארץ במהירות הברק.

מראה פני האנשים ומבנה גום העידו כי
חזקים ואמיצים הם. כלם היו גבוהי קומה,
ותנועותיהם מלאות חן, תוי הפנים עדינים ויש גם
מצינים ביפים.

הם לא היו חגורים כל נשק; כי מה שנחשב
בעיני שולץ וליזון מרחוק לכידונים נטוים, נהפכו
עתה מקרוב למטות עטופי פרחים וענפים מצלים,
ונושאיהם זרקום למעלה בקול צהלה.

בראות בני השירה את ההמון העליז
הזה, אשר הגיע עד הגבול ויעמד, סר פחדם
מעליהם וישבו לאכל את ארחת הבקר בשלוה. אחרי
כן פרקו את אהליהם, הסבלים טענו את משאם על
שכמם ויקומו ללכת.

בהגיע השירה אל הגבול נפלגו בני
ההמון הורונדי לשנים ויפנו ביניהם דרך
לאורחים לעבר בו לרוחה.

הפעם רכב ליזון על שורו בראש ויבא, לא בלי מרך לב, בין שתי שורות ההמון.

והנה צעד ויצא לקראתו אחד מראשי
הכפר, איש גבה קומה, הטה למולו את מטה הפרחים
אשר בידו ויקרא: “מוזי, מקזי י אורונדי, ויהקה
ויזומה, טולי והוטו.”

דברי הפתיחה האלה פרושם, כאשר
באר שולץ אחרי כן: מוזי, מושל אורונדי, המלך
הגדול, הננו לך לעבדים.

“ראה נא אדוני הרופא,” קרא הפרופסור
בשמעו את הדברים האלה, "הנה האנשים האלה
חושבים אותך למוזי, למלך הלבן, אשר מצפון
יבוא, אחרי אשר ישוב לנעוריו בטבלו במימי
הרוחות; מקוים הם לשוב תור הזהב של אגדותיהם
העתיקות. כן קרה גם את אוסקר בומן, אשר גם אותו
ברכו בשלום מלכות. ובני השבט בשילנגה ברכו את
התירים ויסמן ופוגה, כי חשבו אותם לשנים
ממלכיהם אשר מתו על אדמת נכר, ואחרי עברם דרך
מימי הרוחות שבו ומראה פניהם לבן.

והנה יצאו לקראת התירים המון נשים
ובתולות וערכו לפניהם מחול יפה להפליא, בנפנפן
בזרועות מורמות למעלה מתוך תנועות מלאות חן
בענפים מצלים. ואמנם נחמד לעינים היה מראה
השורות המתפתלות ונבלעות זו בזו.

ככל אשר הוסיפו התירים לעבר בארץ
כן הלך וגדל מספר האנשים הנלוים אליהם, עד אשר
הגיעו לאלפים.

והמחולות לא חדלו: פעם יצאו במחול
גברים ופעם נשים, וגם הילדים הקטנים הערמים
קפצו קפיצות מוזרות, להביע את ששונם ואת
חדותם.

הילדים רקדו כחפצם, באין מפריע; אולם
אם שגה אחד הגדולים משגה כל־שהוא במחול, שהיה
באמת קשה ומלא אמנות רבה, מיד גרשו את האיש או
את האשה הנכשלים מתוך השורה בקריאות בוז ולעג
וגם לא חשכו מהם מלקות.

בכל מקום שעברו הנוסעים העניקו להם
ביד נדיבה כל מיני מחיה ומזון: שורים, עזים,
כבשים וכל מיני פרות עד אין מספר, וכדים מלאות
שכר הובאו בלי הפסק אל המחנה הקטן, בלא כל
מחיר.

“כל אשר לנו למוזי הוא!” נשמעו קולות קוראים מדי פעם בפעם.

על פי עצת הנדריק קבל ליזון, אשר הוטל
עליו על כרחו, למלא את משרת ראש השירה
ומפקדה, את כל התשורות המגשות לו בכבוד
מלכים, בלי אשר ינסה לשלם מחירן; הוא התנהג
כיאות למושל הארץ, כי כן נחשב בעיני
הפראים.

גם כל ההולכים עם ליזון, עדת השרים
רואי פני “המלך”, קבלו ברחמים וברצון את כל
שלמי הכבוד מיד הנתינים הנאמנים, כי על כן
הבינו כלם מי ומה הם ועל מה הגיע, להם ככה.

אמנם דבר אחד היה עליהם למשא כבד
במסע־גבורה זה, כי נבצרה מהם לדבר איש אל רעהו
באין מפריע. יום ולילה, יום ולילה הקיף על המחנה
הקטן המון מעריצים ומגשי מנחה, שהחרישו את
אזני התירים בקריאות ובתרועות לאות כבוד
ויקר.

רק בבוא המחנה אל מעין קגרה־נילוס
עמדו בני שבט הורונדי נפחדים תחתם. המקום היה
מקום קברות מלכיהם הקדמונים, והפראים יראים
יראה גדולה מפני נשמותיהם התועות.

רבה היתה שמחת שולץ בראותו את
המעין הזה אשר ליאור נילוס. הלבנים תקעו את
מחניהם בקרבת המעין וישכבו שמה במנוחה,
בלי אשר יפריעו אותם הפראים הטרחנים
בצעקותיהם הצורמות אזנים ובזמזומם
המיגע.

אחרי שכבם לנוח שאל ליזון את שולץ,
מדוע הנחילום הפראים את כל הכבוד הזה ומה ענין
כל המעשים האלה למוזי, אשר לכבודו זכה הוא
הפעם.

“הנני ואבאר לך,” קרא הפרופסור
ברצון, כי בקי היה מתוך ספר המסעות של בומן
באגדותיהם של המוזי. "על העם האורונדי משלה
בימים הקדמונים משפחת לבנים, וכנראה הרבה
מאות שנים רצופות… "

“אלפי שנים!” העיר הלורד פליטמור בבטחה.

"יהי אלפי שנים! מאין באו, אין יודע… "

“מצפון, ממצרים,” הפסיקו שוב האנגלי.

"א, א, " קרא שולץ בתמהון, “זה מנין לך?”

“מפי חנוט אחד.”

“אך זהו ענין רב!” קרא הפרופסור
בהשתוממות, “הבה, אדוני הלורד, פתח פיך ויאירו
דבריך.”

“אחרי כן, אחרי כן!” נענה פליטמור.
“ואולם את אשר למוזי הנני ואגיד לכם. הנה אפוא
הדבר אשר גלה לי החנוט: הוא עצמו גופת מלך הוא,
אחיו של גבור מהלל, כובש ארצות, אשר עבר לשפת
היאור הארך, הנמצא אחרי שמש הצהרים. פה לכד
ממלכה גדולה ורחבה וישם משכנו על מבועי
הנילוס הקטן. הוא משל על עמים שחורים והם עבדוהו
וישתחוו לו, כי נחשב בעיניהם לירח וגם נקרא
בשם ירח, – על מראה פניו הלבנים. ממלכתו גם היא
נקראה בשם ’ממלכת הירח’.”

“אלה הם באמת באורים חדשים ומלאי
ענין,” העיר שולץ. “יש לשער, כי ראו השחורים חיים
טובים ונעימים תחת יד הלבנים האלה. המלך
האחרון של המוזים האלה אבד באחת המלחמות אשר
נלחם לפני מאה שנה; אולם האנשים האלה מאמינים,
כי עודנו חי ועוד ישוב אליהם מירכתי צפון. ובבוא
הנוסע בומן, הוא האיש הלבן הראשון, אל הארץ הזאת
מפאת צפון, האמינו כלם כי מוזי הוא ויקבלוהו
בכבוד גדול, כאשר קבלו גם אותנו.”

והפעם ידידנו ליזון הוא, ואותו ראו
הפראים כראות המוזי המקוה שלהם ויעריצוהו.
ועתה, חשב דרכך, אדוני הרופא, הנה כל הארץ
לפניך, קום ומלך על אחד משבטי אפריקה הטובים
והנעימים ביותר. בידך לגמל חסד רב עם הכושים
העלובים האלה, ובלי כל עמל ויגיעה תעניק להם
מברכת התרבות והדעת, כי בהיותך מוזי יתנו
אמון בך וכל היוצא מפיך קדוש יאמר לו ושמרו
לעשותו."

ליזון הצטחק ויקרא: “חן חן, אדוני! לפי
שעה אין לי כל תשוקה לקום ולמלך ולקבל על עצמי
משרה כבודה כזאת; אולי בקרב הימים ייטב הדבר
בעיני.”

“בואו וראו,” הוסיף הפרופסור אחרי
הפסקה קצרה, “שבכל מקום אנו מוצאים אגדה על דבר
תור הזהב שהיה וחלף, ולתשובתו עמים ייחלו:
באפריקה ובארפה, באסיה ובאמריקה. הנה ככה
יספרו גם בני וגנדה אשר במדינת אוגנדה
האדירה את אגדת קינטו שלהם.”

“ספרה נא לנו את האגדה הזאת,” בקשה
היליני, “מה אהבתי לשמע את האגדות היפות האלה,
על תור הזהב בימים עברו.”

“בכל חפצי!” אמר שולץ, “ובכן גם
באוגנדה ישבו בשכבר הימים אנשים אשר מצפון
באו.”

“נכון מאד!” הסכים פליטמור, “הלא הם
המצרים, אוגנדה גם היא תחשב על ממלכת המוזי
והוא שם עליה נציב.”

“יהי כדבריך,” הסכים שולץ, “אכן אין
דבר נסתר מנגד עיניך. ובכן! המושל הלבן הראשון
היה קינטו, מלך רחמן ורב חסד, וכפיו לא נגאלו
בדם.”

“אולם כאשר השחית עמו את דרכו וירב חמס ושד, עזב את הארץ, ויבא הקץ לתור הזהב.”

“אז ימשל תחתיו טשוה בנו בכורו ואחרי
מות טשוה מלך בנו קמירה וימת קמירה וימלך בנו
קימרה וקימרה קומת ענקים קומתו, הוא גבור ציד, אבי
כל עורכי ציד בכלבים.”

“נמרוד האוגנדי,” קרא הנדריק, אשר היה הוגה תמיד בכתבי הקדש.

"אמנם כן! כל יוצאי ירך קינטו חקרו
ודרשו בכל מקום ומקום ויבקשו את עקבות אביהם
המלך הנעלם, אשר חשבו אותו לבן אלמות, אך
לשוא.

“ואחרי המלכים נקובי השם מלכו יוצאי
חלציהם: אלמס, טמבו, קיגורה, ונפמבה, קאימה,
נקיוינגי גבור חיל ולוכד ארצות, ועמו קבגה שר
צבאו אשר ידע לעוף ויעזר למלכו במלחמותיו
ויכנע את אויביו לפניו, אולם אשתו, בת שבט
וניורו, גלתה את סודו לבני שבטה הנענים,
ותגד להם כי ממעל ימטיר קבגה חציו עליהם,
ויארבו לו וימיתוהו.”

“שמשון ודלילה,” קראה סנה.

“אכן,” קים הפרופסור, “מעל אשה, ככל
המספר באגדות ושנוי ומשלש בקורות
העתים”.

"אחרי נקיוינגי קם מורונדו, הוא קרל
הגדול של מדינת אוגנדה, ועוד מלכים אחרים, אשר לא
אזכר את שמותם על פה. ואחד מהם מאנדה שמו האירה
לו ההצלחה פנים ויבקש את מלכם קינטו הקדמון
וימצאהו, כי עמדה לו זכות מדותיו הטובות ודרכו
הישרה.

קינטו נראה בחלום הלילה אל אחד
האכרים ויצוהו לקרא אליו את מאנדה המלך כי
יבא היערה, אל אחד המקומות אשר אמר לו, ואיש אל
ילך עמו, ואף את כלבו אל יקח עמו, זולתי אמו,
היא תלך עמו.

"אולם הקטיקירו או ראש השרים אשר
למאנדה ראה את המלך ואת אמו הולכים לבדם
ביער וילך אחריהם בסתר, מדאגתו לבל יקרם
אסון.

"ומאנדה בא היערה וירא והנה אבי
אבותיו יושב ביער על כסאו מלכותו וגבוריו
עוטרים אליו סביב. ופתאם נעלם קינטו וכל שרי
מלכותו עמו מעיני מאנדה, כי עבר את מצות פי
המלך הגדול, אבי אבותיו.

“כל המלכים אשר מלכו אחרי מאנדה הוסיפו לבקש את קינטו ולא מצאוהו עוד.”

כאשר ירדו בני השירה מעל הררי
מסוסי איה מוזי הקדושים, נספחו אליהם שוב בני
ההמון הצוהל בקול תרועות ויקיפו על ליזון קהל
גדול, נדחקים והומים ורועשים, עד כי רגז ויקצף
מאד, אך כל עצה אבדה ממנו ולא ידע במה ירחיקם
מעליו.

לעת ערב באה אל ליזון מלאכות מאת
האסכריים ותודיע, כי אין את נפשם ללכת הלאה,
וטוב טוב להם כי יוסיפו לשבת פה, במקום אשר
יכלכלום בלי כסף ובלי מחיר ומעדני מלך
יאכילום, ואחר ישובו אל ביתם. מרב כעס השליך
ליזון בראש אנשי המלאכות השחורים מכל הדבר
הקשה אשר בא בידו.

וכאשר שאל אותם מיד לאחר זה, אם הם
מבקשים עוד מה, הודיעו הסומלים פה אחד ויאמרו:
“לא, עתה נחה דעתנו ואל כל אשר תשלחנו
נלך!”

ליזון נשתומם על ההצלחה הרבה אשר הצליח בכח “מנהגו” החדש הזה.

עתה נסעה השירה בדרך אחרת אל
הגבול מזרחה. בכל מקום בואם פגעו בהמון וטוסים
רב, שהצטינו בצבע עורם הבהיר ובתוי פניהם
הדומים כמעט לתוי פני הארפים.

הם רעו את עדרי בקרם בעלי הקרנים
הארכות, ובראותם את התירים הודיעו ואמרו, כי
אין רשות לזרים לעזב את הארץ בטרם יקבלו רשיון
מאת המלך.

הורונדים לוו את מידעינו, בדרך
הגיעו אל נהר ועל שפתו בצות רבות של גמא ולא
יכלו לעשות דרכם הלאה, מיד קלעו מלויהם חבלים
ארכים מקני גמא, מתחו אותם מעל לנהר וחזקו
עליהם חבילות של גמא, ובמשך שעה קצרה נגמרה
מלאכת הגשר, וכל בני השירה עם החמורים ושורי
הרכבה וכל הכבדה אשר אתם עברו בשלום.

אולם בראות הורונדים, כי יש עם ליזון
ואנשיו לעזב את גבול ארצם בכו ויתחננו אליו כי
ישב אתם ולא יעזבם.

ואולם איש מהם לא העז למרות את רצון הוד
מלכותו, ובראותם כי הוא אוטם אזנו משמע קול
תחנוניהם, לא הוסיפו להציק לו ורק קראו אחריו שעה
רבה: “גנזה, גנזה, מומי – ברוך אתה אדונינו,
ברוך אתה בצאתך!”






פרק שבעה־עשר: תעלומת מוצאי הנילוס


בשעה שישבו הלבנים איש על יד רעהו
במקום תחנותם החדשה והם משוחחים, כדרכם,
ומעשנים אחרי ארחת הצהרים להנאתם, פנה
יוחנן, או, כאשר היה פליטמור
אדוניו רגיל לקרא לו – “דז’ון”, אל שולץ בשאלה,
בהפסיקו באמצע את השיחה שהקשיב אליה עד כה
בתשומת־לב.

יוחנן היה עלם זריז וחרוץ ונפשו חשקה בלמודים, להוסיף חכמה ודעת.

ומשום שדברים אחדים לא היו מובנים לו
כל צרכם, פנה אל שולץ, כי אותו ראה חכם ובקי
בכל מקצועות החכמה והמדע, כי על כן פרופסור
הוא.

“יסלח נא לי, אדוני הפרופסור,” פתח
יוחנן, “רוצה אני לשאל את אדוני דברים אחדים
שאינם מובנים לי כל צרכם.”

“שאל בני, שאל!”.ענה שולץ ועודד את
רוחו, “שאל ככל אות נפשך; חכמתי המעטה נכונה
לשרתך, ולא אמנע את הטוב ממך בהיות לאל
ידי.”

“הנה אני שומע הרבה כל כך מאת
אדוני,” הוסיף יוחנן לדבר, “שמות שונים לדבר
אחד, איך אבאר לי זאת, לא אוכל להבין?”

“כן, מחמדי, כך
נוהגים באפריקה,” ענה שולץ. "על פי רב קוראים
שבטים שונים, ילידי הארץ, בשמות שונים לאותו
ההר, או אותו הנהר או אותו היאור עצמו. תיר ארפי
אחד שמע את שם ההר מפי שבט אחד, ותיר שני מפי
שבט אחר ואין איש יודע את שמו הנכון של
ההר.

"ויש גם ששבט אחד מבטא את האות ‘ר’
במקום ששבט שני יבטא ‘ל’ וגם הארפים תופסים
כל אחד כדרכו את הברות בני אפריקה אשר לא
הסכינו להן. אלה כותבים סואהלי ואחרים סואהילי,
ויש גם כותבים סוהילי.האחד כותב אסכרי והשני
אסכרי. יותר מכל ישבש התיר סטנלי את השמות
ונוהג להחליף תנועות באותיות, כמו אופמבירו
תחת מפמבירו, ובמקום שוילסון, למשל, כותב ‘ל’
כותב סטנלי תמיד ‘ר’, למשל קמירה במקום קלמלה,
קיגרה במקום קיגלה, מורנדו במקום מלונדו,
קגורו תחת קגולה, ורע מזה – מדוברה תחת גדולה,
אנקורי במקום נקולה, וסדשה במקום וסיה
וקיקו־רובי תחת טשירוקוה. מי אפוא יוכל למצא פה
ידיו ורגליו ולדעת את השם אל נכון.

“דגמה יפה היא שמו של הערבי הסוחר
בעבדים טפו־טף. התיר יונקר כותב טפו־טף,
כמוהו כותב גם בומן; סטנלי וקסטי כותבים
טפו־טב, וסמן – טבו־טב, וכמוהם עוד.”

“אמנם מודה אני לאדוני על לקחו הטוב,”
הוסיף יוחנן לדבר, “ואולם לא זאת היתה כונתי. כי
יותר מזה מתקשה אני בדבר אחר. הנה אדוני אומר
סואהלי וקיסואהלי וגם וסואהלי, וכמו כן,
בשבתנו אצל אנשי אורונדי שמעתי מפי אדוני
מורונדי וגם ורונדי וקירונדי,
והכל נדמה לי אחד: כלומר, גם הארץ גם האנשים
היושבים בה.”

“יפה שאלת, חביבי,” הלל אותו שולץ,
“וזה הדבר: או מורה על הארץ ‘מ’ על האיש במספר
יחיד, ‘ו’ מורה על האנשים במספר רבים, וק' מורה על
הלשון. ובכן: אורונדי, – הארץ רונדי, מרונדי, – יושב הארץ, ורונדי, יושבי
הארץ, רבים או כלם, קירונדי – לשון יושבי הארץ,
כשם שקיסואהלי הוראתה לשון הסואהלים, או נכון
יותר, לשון הוסואהלי; וכן יאמר פה בכל
מקום: באוניאמוזי, למשל, יושבים הוניאמוזי,
המדברים קיניאמוזי.”

"תודה רבה לאדוני, אכן השכילו האנשים.

"ועוד ענין אחד אני משתוקק לדעת,
הוסיף המשרת, “לפי דברי אדוני יש בדעתו ללכת אל
הררי סהר; הלא אין הם אלה ההרים העגלים, אשר על
הסהר, ורק דומים להם?”

“כן, ידידי החביב, על הסהר אין אנו
אומרים לעלות, ואולם הררי סהר נמצאים פה למטה
באפריקה; ואולם אין איש יודע מה מראיהם.”

“ולמה תלכו שמה?”

“שם על פי עדיות עתיקות בנות אלפי
שנים, מוצאו של הנילוס. אם נגלה את הררי הסהר
האלה יתפרסם שמנו בכל קצוי ארץ לתהלה
ולתפארת.”

“הגם אני אתפרסם בתוככם?”

גם אתה, ואולם לעת עתה אין איש מאתנו
יודע איפה נמצאים הררי הסהר, אולי אחד הוא אדוניך
הלורד פליטמור יודע."

“לעג ילעג לו האדון הפרופסור,” נענה
הלורד, “ולא בצדק, כי אפשר שיודע אני הרבה
יותר מאשר יחשב אדוני.”

“המשנה למלך אשר במצרים,” הוסיף שולץ, “ישמעאל פחה אמר
בהלצה, כי כל אחד מנוסעי אפריקה ותיריה יש לו
מעינות נילוס משלו. דבריו אלה נכונים ואמתים:
בן ארצך סטנלי חושב את ההר רונזורו להררי
הסהר, הנוסע ברוק האמין למצא את מעינות הנילוס
בארץ אביסיניה, ולא ידע, כי
מעינות הנילוס הכחל כבר נרשמו במפות
הפורטוגליות לפני מאות בשנים; המלמד שמואל בקר טוען, כי היאור אלברט
הוא רק הוא עצם מקור הנילוס; התיר בומן חושב את
הררי מיסוסי, איה מוזי להררי הסהר; שטוהלמן חולק
עליו ואומר, כי הר מפמבירו, כלומר, רכסי הררי
וירונגה, הם הררי הסהר, וכל אלה, כנראה, לא
כונו לדעתך?”

“בודאי ובודאי לא! כי הנה אני יש לי ראיות אחרות להוכיח, איה מקומם הנכון של הררי סהר.”

“האח! ומאין באו לך הראיות הנכוחות הללו,” שאל ליזון בסקרנות יתרה.

“מאותו החנוט עצמו אשר כבר ספרתי לכם עליו באורונדי.”

נסים ונפלאות!" קרא שולץ בצחוק,
“החנוט המת הזה פיו כמעין המתגבר, ממש, ואין
דבר נעלם ממנו. ואולם הקץ לתעלומות, אדוני
הלורד, חנני נא מאתך דברים ברורים, כי אם לא כן, אין לך שומע בתוכנו.”

“אין כאן כל תעלומה,” ענה פליטמור
במנוחת נפש, “אלא שהיה בדעתי לבחן את הדברים
בטרם אגידם לפניכם. ואולם רב לי לענות את
נפשכם.”

“הבה אפוא, דבר ונשמעה!” האיץ בו הפרופסור.

“יפה! ובכן, הלא ידעתם, כי היו ימים
ובסוד ‘חכמים ונבונים’ היו מתלוצצים בזקן
הרודוט ואומרים, כי הנה האמין בתמת לבו לכל דברי רמאים
ומפיחי כזב ויספר לדורות דברי הבל ורעות
רוח באמונה רבה, כאשר השמיעו
באזניו כהני מצרים, והם אך התעללו בו ובתמת
לבו.”

כזאת היתה דעת המלמדים לפני עשרים
וחמש שנה," הסכים הפרופסור, “ואולם מאז למדו
לראות את ידיעותיו של הרודוט נכונות ואמתות. כי
כתבי־יתדות רבים מקימים את ידיעותיו עד כי אין
להטיל בהן כל ספק.”

“כנים דבריך, אדוני הפרופסור! והנה הרודוט חושב את היאור מריס לפלא
הגדול בכל פלאי תבל, בעיניו נפלא הוא גם מן
הלבירינט אשר בקרבתו. וכהיום הזה אין יודע
דבר לא על אדות היאור הזה ולא על אדות
הלבירינט…”

“הה!” קרא שולץ, “חרבות הלבירינט אשר בפיום10 ידועות לכל זה מאות בשנים.”
פליטמור משך בכתפיו מתוך בטול: “החקוי הקלוש הזה,” אמר הלורד, “רחוק מהיות הלבירינט האמתי, כשם שרחוק הנקרפול11 אשר בהסרליק12 מהיות מצודת אליון13 באמת. השערה מדעית
אחת יש בכחה להשגות רבים במשך מאות שנים.
דבר זה בלבד כי לא נמצא בכל חרבותיה של פיום אף
סמן כל שהוא לעזרות שעליהן מדבר הרודוט, ראוי
היה שיביא את המלמדים במבוכה,
ואולם יותר מכל יוכיח רחבו של היאור, שעל פי
ידיעותיו של הרודוט עולה הוא. לכל הפחות, פי עשרים
על רחב המצולה בפיום. המקרה
הובילני לפני שנים אחדות בחבל הארץ, שלפי דעתי
שם נמצאו לפנים היאור מורי והלבירינט. יאור לא
נראה שם, כי חרב וייבש ושכבת חול תכסהו. אך
כל חבל הארץ ההיא מצולה גדולה היא
שארכה כארך כל חוף ים־התיכון אשר
במצרים.”

“אמנם כן,” קים הפרופסור, “כך משער הרודוט ארכו של היאור המלאכותי הזה.”

“חבל זה נקרא גם היום עוד בשם מרו,”
הוסיף הלורד. "עיר התנינים היא ודאי העיר הנקראת
עתה בשם חרטום. לא הרחק משם ימצא הלבירינט
קבור בחול עם שלשת אלפי חדריו והיכליו ואולמיו
אשר ממעל לאדמה ומתחתה. דבר זה סוד כמוס הוא
עמדי לפי שעה.

"ואולם באמצע הבקעה ההיא גליתי
גבעת־מכפלה, ולפי השערתי נמצאות תחתה שתי
הפירמידות שהיו מתנשאות מתוך היאור. צויתי את
הפלחים אשר היו עמי לפנות את
החול ואמנם מצאתי שם פירמידה אחת. ימים אחדים
ארכה העבודה עד אשר חשפנו ומצאנו את המבוא אשר
נמצא בימים ההם מעל לפני היאור. בידי עלה לחדר
אל תוך הפירמידה פנימה, אך לא מצאתי שם דבר לבד
מגויתו החנוטה של אחד ממלכי מצרים הקדמונים.
לצערי, לא יכלתי לשהות שם יותר, כי הייתי מכרח
לשוב לאנגליה, אלא שלקחתי עמי את החתולים
אשר בהם החתל החנוט.

אנשי המדע לא שמו לב לתגליתי, כי על
כן לא נודע שמי בין המלמדים ובקהלם לא יחד
כבודי. אולם את החתולים, שהיו עתידים לשמש
הוכחה נאמנה. צפנתי עמדי ולא הראיתים לאיש, כי
אחרי אשר פתרתי את כונת כתב היתדות שעליהם,
נגלו לפני תעלומות רבי ערך, אשר לא חפצתי
לפרסם ברבים, שלא יקדמוני אחרים ויגלו דבר
אשר אני בעצמי חפץ לגלותו. והחשוב ביותר הוא –
תאור מדיק למדי של שטף מי הנילוס העליון
ומערכת הררי הסהר."

“כל אלה הן באמת תגליות מלאות
ענין,” העיר שולץ, “ואולם אפשר שרשימות אלה
מיסדות על אגדות המוטלות בספק.”

"יש לחשוש! אולם דברי העדות אשר על
חתולי החנוט שלי מכונים לעבדות שאין להטיל
בהן כל ספק. הנה שמע אדוני כב ר כי הם מסמנים
בדיוק נמרץ את מקום עיר הבירה של מוזי על יד
מעינות הנילוס הקטן, כלומר קגרה. ואולם הם
מודיעים גם על דבר מעינות הנילוס הגדול,
וידיעותיהם מכונות בדיוק, עד להפליא, אל כל מה
שנודע לקדמונים בדבר המעינות האלה, וביחוד
למה שמודיע החכם פטולומאוס.

נותן אני אמון רב בעדיות הגאוגרפיות
של דורות הקדמונים, הן מפותיהם מסמנות בדיוק
נמרץ את מקום ארץ הגמדים, ומכאן ראיה, כי יש
יסוד להאמין גם ביתר דבריהם ורשימותיהם.

"והנה על המפות העתיקות ביותר אנו
רואים שלשה נחלים־מעינות של הנילוס, שכל אחד
מהם שוטף ועובר דרך יאור. הנחל המזרחי של
שלשת הנחלים האלה מוצאו צפונית לקו המשוה
ושוטף ועובר דרך קולואה פלוס, הנקרא כיום
בשם יאור רודולף, ואין תוצאות לשטפו, ואולם
בימי קדם כלכל, כפי שאפשר לשער אל נכון, את
הנהר זובט ואולי את הנילוס הכחל.

הנחל התיכוני מוצאו מעלות אחדות
מנגב לקו המשוה, זהו בלי ספק היאור קגרנילוס,
המתחבר עם הנילוס על ידי נהר אוקרוה. הנחל
המערבי מוצאו כשלש־עשרה מעלות מקו המשוה
נגבה, במקום אשר המפות שלנו מסמנות את הררי
לוקינגה."

“נמצא אפוא מעינות הנילוס הם גם מעינות הקונגו?” שאל ליזון.

“ולמה לא?” שאל פליטמור גם הוא, "עכשו
או לפנים. גם הנוסע ליוינגדסון חושב את לואלבה
למוצאי מי הנילוס, והמפות העתיקות אומרות, כי
שני הנהרות קונגו ונילוס מיאור אחד מוצאם. גם
אנחנו בעצמנו מצאנו קרובה לאמת את ההשערה, כי
הטנגנייקה היתה לפנים או הוה גם עתה מחברת אל
יאור קיבו.

"ולכן אם נכונה השערתי, כי בצת
מוארו ויאור מוארו השולח אל יאור קונגו את נהר
לואפולה במימיו הרבים, מתחברים אל יאור
טנגנאיקה או היו מחברים בימי קדם על ידי תעלה
מעשה ידי הטבע, אז עלינו לבקש את מעינות
הנילוס בהרי לוקינגה.

“ששת יאורי אפריקה התיכונית, – אלברט
נינזה, אלברט אדורד, קיבו, טנגנאיקה, איטוה
ובנגואולו, וכפי שאפשר לשער גם יאור מוארו,
היו כלם לפני אלפי שנים יאור אחד; ערבות המלח ובצות המלח הרבות והאגמים אשר
בין היאורות הללו מוכיחים אמתת הדבר. היאור
מוארו עצמו אינו אלא שיורו של היאור המאחד
הגדול הזה לפנים, אשר נמשך מן המעלה העשירית
לפאת נגב עד שלש מעלות בערך לפאת צפון מקו
המשוה; והנה לפנינו ‘היאור הארוך’, אשר ממזרח
לו השתרעה, כאשר יספרו כתבי היתדות של
החנוט שלי, – אדמת הסהר.”

“יסלח נא לי, אדוני הלורד,” נענה ליזון,
עדין לבי מהסס: גם אחרי כל מה שהתבוננו
וראינו על יד רוסיסי, קשה להאמין ששני נהרות
אדירים כקונגו ונילוס, שמוצאם רחוק כל כך זה
מזה, נבעו לפנים מתוך מעין אחד."

“קשיה זו אינה ולא כלום,” ענה פליטמור,
“וכבר שמענו כמוה, סתירה גאוגרפית עצומה,
בנוגע לקשר הטבעי שבין האמוצנה והאורינוקו;
ואף על פי כן אמת הדבר! זכר נא עוד, כי מימי נהר
הדונוי נבלעים ואובדים אצל אמנדינגן ואחר
ישובו במורד הרהין וישטפו אליו כאחד היובלים,
נמצא כי משתפכים הם אל הים הצפוני תחת הים
השחור, ואם רק חלק מן המים נבלעים במקום ההוא,
כפי שמשערים, נמצא חלקו האחד של הדונוי נופל
אל תוך הים הצפוני וחלקו השני אל תוך הים
השחור. אל נא נמהר לאמר: דבר זה מן הנמנע הוא.
לנגד המציאות אין דבר מן הנמנע.”

“מציאות זו עדין זקוקה לאשור,” הוסיף ליזון.

“השמר לך אדוני הרופא, מפני
הספקנות היתרה,” אמר פליטמור מתוך־בת צחוק.
“הניחה נא את הספקנות לחלושי המח ומשכילים
למחצה ואל תעש עצמך ככושים האלה, הלועגים
לדברי שכל ודעת ואומרים: ‘האדונים האלה באים
ללמדנו חכמה כאלו בהמה אנחנו עמם ורק
מפיהם אנו חיים’”

“אמת הדבר,” הסכים שולץ, "בעלי המדע הספקנים נמצאו תמיד קצרי־ראות ויכלמו
מספקותיהם. כך היה סופו של המלמד
בחכמת הגאוגרפיה קולי מלנדון, שלא האמין
במציאות הקרחון קילימנדירו, שגלו המסיונר
יוהן רבמן והדקטור לודויג קרפף, ועוד הוסיף ללעג
‘לאגדה הבדויה’ הזאת גם אחרי עלות הברון קלויס
והדקטור אוטו קרסטן על ההר ההוא עד לגבה ארבעת
אלפים מטר, – באמרו, כי קרחון זה לא היה ולא נברא
ואך תעתועי החושים הוא.

"כך דרכם של מלמדים בעלי משפטים
קדומים: דעה שהחזיקו בה נאמנה עליהם מכל עדי
ראיה. הנה כי כן הכחישו חכמי הגאוגרפיה את
מציאותו של יאור ויקטוריה, שנגלה על ידי התיר
שפק, ואף גם חוקרי אפריקה כבורטון וחבריו לא
האמינו במציאותו וחזקו את דבריהם בטעמים
ונמוקים מכריעים כל כך שכבר היו נכונים למחותו
מעל המפות.

"אף על פי כן, יש לי מה להשיב על דברי
הלורד פליטמור ומסקנותיו. השם מוזי מורה, לפי
דעתי, על ארץ הסהר והררי הסהר. אמנם התירים
הנס מיר וסטנלי סותרים דעה זו ואומרים, כי את
מעינות הנילוס יש לבקש בנהר רונזורו, אך
לדבריו אין כל יסוד.

“הנוסע סטנלי טעה הרבה ודברים שאין
להם שחר נחשבו בעיניו למציאות־אמת. הוא האמין כי
מושל אדמת אורונדי שמו הפרטי מוזי. כמו כן
העלה בחקירתו, כי בארץ אוקלגנזה חי בדורות
הקדמונים מלך אחד ושמו מוזי. לכן נקרא עמו
בשם ‘בני מוזי’ וארצו – בשם ‘אונימוזי’. וראיה
לדבר, כי המלך המושל כעת בארץ אורונדי מוזי
שמו. כמספר ההשערות מספר הטעיות! ואולם לי
נדמה, כי התאר מוזי מורה, כי אורונדי ארץ
הררי הסהר היא.”

“ארץ מוזי מגיעה אמנם עד הררי הסהר,” ענה הלורד.

הנדריק הקשיב כל הזמן לוכוח
המלמדים בתשומת־לב, ואך כאשר הגיעה חליפת
הדעות כאשר נדמה לו, אל קצה, נכנס גם הוא
בשיחה.

“ילידי הארץ,” קרא הנדריק, “מספרים
ספורי נפלאות בהם גם מעוררי פחדים על הר אחד, הר
גומר. לפי דבריהם, מסתיר ההר הזה בחיקו את
מעינות הנילוס, ועין בן־אדם לא תוכל לראותם
לעולם.”

“אלה הן אגדות קדומים, חביבי,” הסביר שולץ.

“הה, אדוני הפרופסור,” פתח יוחנן, “הלא
תספר באזנינו את האגדות הללו; מה כלתה נפשי
לשמע דברים מעוררי חרדה.”

“את אלה תשמענה
אזניך; הנה הולכים אנחנו לתור ולחקר שרש דבר
בספורי הבדים האלה, ואחרי שגם אתה תלוה
אלינו, הלא בדין הוא, כי נודיע גם לך את פרשת
הסכנות והאסונות המתרגשים עלינו, אם נתן אמון
בדברי האגדות העתיקות האלה.”






פרק שמונה־עשר: ספורי דמיונות


אחרי הקדמה כזאת פתח שולץ בדברי
אגדה, שיחות מני קדם, מהן נפלאות, מהן נוראות,
אשר יספרו הערבים מדור לדור.

"מפי הלורד פליטמור שמעה אזנכם על
דבר היאור הנפלא מריס אשר חפרו המצרים
הקדמונים, בחפצם לשים חק לשטף מי הנילוס. בימי
גאות היאור שטפו המים העודפים של הזרם ששה
ירחים רצופים אל תוך היאור, עד אשר נתמלא היאור
על כל גדותיו. אי אפשר לשער, כי ידי בני אדם
בלבד חפרו ברכה גדולה כזאת. אין זאת כי אם עוד
מדורות קדומים היה במקום ההוא מקוה מים גדול,
וברבות הימים חרבו המים, ומושלי מצרים
האדירים בחרו במצולה ההיא לתכליתם הנעלה. אין
ספק, אמנם, כי עבודה רבה וקשה עבדו בני האדם
עוד, עד אשר הכשירו את הברכה
הגדולה, מעשה ידי הטבע, לחפצם. בברכה הזאת,
בתוך, התנשאו שתי פירמידות אדירות, – עדות
כבירה למזמת האדם וכח מעשיו, ועל יד כל
פירמידה פסל־אבן אדיר שוכן על כסא מלכות,
מתנשא ממעל למים גם אחרי מלאת היאור על כל
גדותיו. ותעלה יוצאת מן הנילוס הכחל ונשאה את
המים אל היאור, ומשם יובאו בשנות בצרת אל
הנילוס התחתון. הנה כי כן שמו גבול לגאות מי
הנילוס המפרים לבל ישחיתו את הארץ, וגם אצרו
להם מים דים לימי חרב.

"בצדק אפוא חשב הרודוט את המפעל הזה,
פרי תרבות יתרה, לנפלא ונשגב מכל מפעלות בני
האדם.

"ואולם בזאת לא תמה המלאכה. הנילוס
הלבן, בדרכו הארכה וברב נחליו ומעינותיו, יכל
היה לעשות שמות בארץ גם עתה, אחרי אשר נכרתו
ממנו מי הנילוס הכחל. מן ההכרח היה אפוא לכונן
גם פה מפעל איתן, אשר ימנע שטף פתאם וישים חק
לגאות המים הפורצים. את המפעל הכביר הזה הקים
המלך אם־קאם או הרמס הראשון.

"כיצד נעשה הדבר, אין אתנו יודע
ברור, כי הידיעות שהגיעו אלינו, דברי אגדה,
מרבות לספר נפלאות על הטפל יותר מאשר על העקר.
ככה יספר, כי המלך הרמס הוליך את מי המעינות
האדירים אשר לנילוס בהרים הגבהים, מקומם שם
ירדו רב המשקעים מטה, – הלא הוא אפוא מקומם
הראשון של המים העליונים, – דרך יציעות ומבואות
מקמרים. מפתחי המבואות הללו הובאו המים דרך
צנורות גבהים אל חמשים ושמנה פסילי נחשת,
ומתוך פיותיהם הפעורים זרמו המים חוצה.

"הפסילים האדירים האלה עמדו בבקעה
סגורה ומסגרת – קצתה בידי הטבע וקצתה בידי
בני אדם, ומן הבקעה הזאת יכלו
המים לרדת רק דרך מנהרה צרה. על כל פנים, כך
אני מתאר לי את הדבר, כי פרטים מדיקים יותר לא
הגיעו אלינו, והדברים, סוף סוף, אך דברי אגדה
הם. אלא שגם ספורי אגדה מכונים לשרש דבר
וצריכין למוד, ומן הראוי לחקר בהם ולהגיע עד
סופם. אם באמת אפשר היה לכלא את
המים בבקעה המשערת, ולקבע להם רק מוצא צר,
כי אז קרובה לאמת ההשערה, כי תמיד אפשר היה
לשלח מים רק כמלא פי המנהרה. בשעת גאות
נאספו המים אל תוך הבקעה ומשם שלחו כחק
וכדרוש.

"כל התכונה הרבה הזאת, אשר את
תבניתה אני מתאר לי, כאמור, בדרך השערה, נמצאת, על פי עדותם של חכמי הגאוגרפיה הערבים טי־פרשי ושיך
איץ עדין וכמוהם, במעלה אחת־עשרה וחצי לפאת נגב
מקו המשוה.

"עד כאן – ספורי נפלאות, מכאן ואילך –
ספורי נוראות. הררי הסהר, הנמצאים במעלת
שתים־עשרה בערך לפאת נגב מקו המשוה,
יחשבו, על פי כל חכמי הגאוגרפיה הקדמונים
למקום מעינות הנילוס; וגם על המפות העתיקות
נרשם כן. אף כך אתה מוצא תמיד – דבר המושך את
העין – שהנילוס חלקו פונה לפאת צפון וחלקו –
לפאת מערב. או לשון אחר: שמעינות הנילוס הם הם
גם מעינות היאור קונגו; אולי ללמדך, כי כדי
למנע פרץ מי הנילוס השכילו להטות חלק מהם
בתעלה אל יאור קונגו.

"הררי הסהר נקראים בפי הערבים בשם
ג’בל אל־גומר. נקל להבין, כי נוסעים שונים מעוברי
ארחות אשר הגיעו בשירה אל הררי הסהר, עלו
מתוך סקרנות על ההר גומר המפרסם, בחפצם לראות
בעיניהם את הפלא הגדול אשר חולל המלך הרמס
בחמשים ושמונה פסילי הנחשת.

"והנה מספרים לנו סופרי ערב, כי מכל
העולים על הר גומר לא שבו אף אחד. פחד שוא, פרי
אמונה תפלה, ימנע אפוא מעלות על הר־אימים זה. אף על
פי כן, נמצאו פעם פעם יחידים אשר לא האמינו בכל
הנוראות ולא שמעו לקול האזהרות אשר הזהירו
אותם. ואולם אך דרכה רגלם על ראש ההר, וחדות
שגעון תאחזם, ובשגעון ינהגו: יצהלו, יצחקו,
ימחאו כף, ופתאם יצנחו מעבר ההר ונעלמו עד
העולם.

"שמועות מספרות, כי מעבר להרי סהר
ירתח ים גועש, שחור כליל. בתוכו ינהר נחל לבן,
ככסף טהור, ונגה לו כצהרים. וקסם במים
המזהירים: כל הרואה תשיגהו משובת ששון
ותשוקה ונמשך אחריהם ונתר תהומה, לא
יתגבר.

"כח איתנים כזה, מספרים בני העם
בוירטמברג, יש גם לנהר בלוטופף סמוך
לבלובוירן. לא פעם התנפלו אנשים אל תוך הנהר
הזה. ויש מספרים, כי הרגישו את עצמים נמשכים
המימה כבחבלי קסם, ורק על ידי מנוסת חפזון
הצילו את נפשם מן התשוקה הנמרצה להתנפל
המימה. זוהי, כנראה, מעין סחרחרת הבאה לבני
אדם בעלי תכונה ידועה למראה המעין הכחל
הזה.

ואולם פרט אחד מוכיח, עד כמה אין ממש
בכל דברי הבאי אלה על דבר ההר גומר, – הלא הוא
העדות הרבה, כי אף אחד לא נצל מאבדון. הגיעו
בעצמכם: אם אמת בפי האגדה, כי אף אחד מכל
המעפילים לעלות על ההר לא שב משם, מאין נודע
הסוד הנפלא על דבר הים האפל והנהר הלבן? הנה
ככה תמסנה מאליהן כל הבדיות התפלות לאור
הדעת והתבונה."

שולץ כלה לדבר, ואולם השומעים עוד
הוסיפו להתוכח על דבר חזיונות הבדים האלה,
מעין ספורי אלף לילה ולילה. אך אם כה ואם כה,
וספורי שולץ עוררו בלב הנוסעים תשוקה עזה
לגלות את ג’בל אל־גומר האגדי הזה ולראותו
בעיניהם.

הלורד פליטמור פתח שוב ואמר: “הדבר
החשוב ביותר באגדה זו הוא הספור על דבר
בניני המערות הנפלאות הנמצאות שם. והנה
גלה הנוסע תמזון בהררי אילון אשר באל־גומי,
לפאת צפונית מזרחית מויקטוריה נינזה, בניני
מערות גדולים, אשר רק עם בעל תרבות יתרה יכל
היה לבנותן, וקרוב לשער, כי אך ידי המצרים
כוננו אותן. באחת המערות האלה מצא תמזון
כפרים שלמים. ילידי הארץ מאמינים, כי המערות
האלה מעשי אלהים הם, ורבות מהן נעלמות בסתר
ההרים, ועין אדם לא ראתה את קצהן. הנוסע פטרס
מוצא בשם אל־גומי הד השם אל גומר, והוא משער כי
שם יש לבקש את הררי הסהר. ואולם אנכי מבקש
אותם הלאה לפאת נגב; והמערות הנפלאות הנמצאות
באל־גומי, כפי שאני משער, הן מעשי ידי אותו
העם עצמו, אשר תכן את הבנינים הנפלאים בהר
גומר.”

בזה תמה השיחה בענין שעתיד להיות רב ערך למידעינו בימים הבאים.

השירה עברה הפעם דרך ערבה. פה
ופה נגלו לעיניהם ג’ירפים, ומידעינו, ביחוד
הנדריק, התאוו לערך ציד על בעלי החיים היפים
האלה.

אולם באין ססים לרכב עליהם לא עלה
בידם אף פעם לגשת אל הבריה הנבהלה והנמהרה
הזאת. נכר היה, כי כבר הכירה לדעת את בני האדם
ולמדה לירא מפניהם.

מחזה שעשועים מצאו הנוסעים בכפר
כושים אחד, שבו היו ידי הנשים עסוקות אז בבנין
אהלים אחדים. מסביב לעגול היסוד אשר לאהלים
היתה תקועה בקרקע אגדת מוטות. נערי הכושים
קלעו באמנות רבה את גגות החציר הנשענים על
מזוזות קטנות. כאשר נגמרה קליעת הגג נשאו אותו
הנשים ויעלוהו על האהל.






פרק תשעה־עשר: אל טנגנאיקה


מקץ ימים אחדים עמדו מידעינו בקצה הצפוני של טנקגנאיקה.

עונת הגשמים הגיעה וכל היקום נתעטף
בירק רך; עצים ושיחים עמדו במלא לבלובם. לכל
מלא העין פקעו נצנים, כאלו נגע בהם מטה קסם,
וכל מה שהיה זה לא כבר אפור ושומם, הבהיק בן־רגע
בצבעים משמחי עין.

אמינה הביעה את רגשי ששונה למראה
יפעת הטבע בדברים נלבבים כל כך, שכל הלבנים
הודו ואמרו, כי נסיונה של היליני להעיר בקרבה
רגשי יפי הצליח במדה שאין למעלה ממנה.

עוד יותר ממנה נתלהבה טפקיטנגה הקטנה.

וכאשר תקעו הנוסעים את אהליהם על
גדות הנהר, נספחו הסן והמסי ועוד שחורים
אחדים אל הלבנים, אשר עמדו על היאור מחרישים
ומשתאים, ויגלו את סגלותיהם החדשות להבין
בהדרת הטבע על ידי הערות וקריאות שונות.

“מה עמק מראה היאור הכחל, וכל חוף לא
יראה בפאת נגב,” קרה הסן. “כמוהו כים, ממש, גם
גליו כגלי הים ירעשו. ממש כמו בארץ
הסומלים!”

“ומה צפופים וגבהים העצים,” העיר המסי,
“ומה ירקים הם, – הכל ירק ונאה כל כך; ומה שונים
ויפים הנצנים.”

“ראי נא, מה רבו הצפרים,” קראה
בת־המלך הגמדת אל אמינה: “הן שרות ומצפצפות
בחדוה ועליצות, שמחות ומאשרות הן, כי שפך
הגשם חן ויפי על הכל.”

“וראו נא פה את הררי אורונדי הירקים,” קרא קשולה בהראותו לפאת מזרח.

“ושם הסלעים התלולים,” אמר יוקו,
בהראותו לפאת מערב. לבו הוא נמשך בעקר אחרי
הגדלות והפרע, “אלה הם הררי אובירה, כחומה אפלה
ירבצו שם.”

רוח צחה נשבה מעל פני היאור והביאה רעננות משיבת־נפש.

צדפים אין מספר נמצאו על חוף היאור, ומעל לחלקת ראי המים טסו שחפים רבים.

מי יאור טנגנאיקה אמנם יש בהם
תרעבת מלח, מרב הנחלים המוליכים את מימיהם
המלוחים אליו, ובכל זאת יחשב בין יאורי המים
המתוקים. לכן תמהו הנוסעים בראותם על פני מימיו
מדוזות רבות, שעד עתה נחשבו בעיני כל לשוכני
ים בלבד.

רק פגע רע אחד הסתיר בקרבו החוף
הנעים הזה, הלא הוא פרעוש־החול, מין תולעת
הרוצעת את בהונות רגלי ילידי הארץ ומעלה בבשרם
שאת ממארת, אם לא ימהרו לרצע אחריה
בזהירות רבה ולהוציאה, בלי השאיר את ביציה בתוך הפצע.

סוסי־יאור השמיעו נחרתם בסוף וגם תנינים במספר רב נראו שם.

הלבנים החליטו לעבר את היאור בסירות ולבוא ראשית כל אל אודשישי.

זקן הערבים, אשר מידו שכרו את
הסירות הרבות לעבר בהן את היאור, דרש בשכרו
מלבד סכום כסף רב, גם את רובהו של ליזון ואקדחו
של פליטמור, ובהשיבם את פניו מאן להשכיר להם את
סירותיו.

“אין עצה,” אמר פליטמור, “כי אם למלאות
את דרישתו החצופה; ואין הנזק סוף סוף גדול, כי הן
רבים עמנו כלי נשק ואקדחים.”

הנדריק מסר לזקן הערבים את כלי
הנשק ויאמר: “אנחנו לא ידענו כי גם הערבים
פושטי יד הם ככושים.”

הערבי נכלם ויען בגאון: “שוב קח לך
את הנשק, כי לא באמת ובלב תמים דברתי!” ובלי
התמהמה הביא להם את הסירות.

כל הנוסעים ירדו אל הסירות והשיטים השחורים פתחו בשירי שיט ויסעו.

רוח דרומית חזקה נשבה על פני היאור
ותך גלים גדולים, עד כי חלו כמעט כל השחורים
וגם ליזון במחלת הים; רק בערב בעלותם על
היבשה רפתה הרוח. העליה היתה קשה מאד, כי
הגלים געשו ויתנפצו אל החוף בזעף אימים. גם
תנינים וסוסי־יאור נמצאו שם במספר רב, בסלעי
החוף החלולים מצאו הנוסעים תחנה מרוחה. שולץ
התבונן וירא, כי לעת ערב רפתה הרוח ובבקר שבה
לנשב בחזקה. לכן הציע הפרופסור לחנות כל היום
ובלילה יעשו את דרכם הלאה. כל הנוסעים, פה
אחד, קבלו את ההצעה בשמחה.

בקולה, הוא הנמל אשר לאודשישי, עיר
ערבית, עלו היבשה ויקנו בשוק כל מיני מזונות
וצרכי אכל.

ליזון, בשמרו על החלטתו להתרגל
במזונותיהם של ילידי הארץ, קנה לו גם חפושיות
מיבשות, וגם הלורד פליטמור מצא בהן חפץ.

שם קנו להם גם תירס לרב, כי התירס הקלוי אין כמוהו מאכל טוב באין לחם.

הסבלים והאסכריים נפתו אחרי שכר
התמרים; מהם גם שתו וישכרו עד אבד בינתם, כאן
מצא הסן מקום להשמיע מוסר ובינה, ויקרא: “הה,
בבנה בבסה, מה רפה רוח האדם, ומה עז וקשה יצרו
הרע, אשר יכניע כל מדה טובה בו!”

בבוא השעה לצאת לדרך, עלה קשולה
בקשי רב על שורו של שולץ אשר הפקד בידו לנהג
אותו עד בואם אל הסירה. הלץ מצא כי קשה לנהג את
השור, ואין טוב לפניו כי אם להעמיס עליו את גופו
הכבד.

אולם השור הנבער לא כון לדעת
השחור וישא רגליו היאורה עם בבה פמבה רוכבו
וישט להנאתו במי היאור, וקשולה לב־הארי צעק
ויתיפח ויקרא: “הה, אמא! טובע אנכי, טובע אנכי!”

“סוס־יאור לא יטבע, גם חבית ריקה אינה
טובעת,” קרא אליו רעו יוקו בחושו לעזרתו
בסירה.

“אולם אני חבית מלאה!” ענה קשולה בצחוק.

יוקו אחז ברסן השור וימשכהו עם
רוכבו יחד אל החוף,כי לא מצא לבו להעלות את
קשולה אל הסירה בעודו במים, פן תהפך הסירה
על פניה.



תם ספר ראשון






לוח המלים

שאינן שגורות בלשון, או שאין פרושן
מדיק בפי הבריות או שמחדשות לצרך השעה
ובאו כהצעה.


אזמל – סכין (של רופאים).
הבלן – שוגה בהבלים, מאמין בהבלי־שוא

הפיס, להפיס מכה – להוציא ממנה את הלחה

הרדף – (מין צמח, שיח) Oleander,
oиeaндpЪ

זירה – מקום עגל בקרקס להתגוששות

חלבץ – (מין צמח) цᴛицeмлeчниkЪ Vogelmilch, ornithogel



חרוט – גוף עגל, רחב מלמטה, בבסיס, והולך הלך וצר עד ראשו

כדכד – Karfunkel, escarbouc[e carbuncle,
kapбyнkyлЪ

כרום – מין עוף קטן מאד: Colibri,koлибpи

כשות – מכסה שער דק ורך

נקע – נקיק, בקיע באדמה

סיב – קרום דק מתחת לקלפת העץ, עושים ממנו חבלים

ערסל – כעין מטה

פריך – נוח להשבר

פוין – מין קוף

צפחה – (מין אבן שחורה) Schiefer,
ardoise, slate, acllидЪ

קשט – (מין פרי) Ananas,, ahahacЪ
שלשול – תולעת־הגשם

תרד – (מין ירק) Spinat, epinard, spinach,
шllинaТЪ











“פעמית” במקור המודפס, צ“ל: פעמים – הערת  פב”י.  ↩



“אדיק” במקור המודפס, צ“ל: אדיר – הערת פב”י.  ↩



“בןי” במקור המודפס, צ“ל: בין – הערת פב”י.  ↩



“הלורר” במקור המודפס, צ“ל: הלורד – הערת  פב”י.  ↩



“פליממור” במקור המודפס, צ“ל: פליטמור – הערת  פב”י.  ↩



עלם יפה־תאר, ידוע בדברי ימי  רומי  ↩



כך במקור, הערת פב"י.  ↩



ולקן – אל האש, אבי כל חורש נחשת  וברזל (מאגדות רומי).  ↩



הנהר הגדול בממלכת־הרפאים,
 הסובב את הגיהנם שבע פעמים (מאגדות יון
העתיקה).  ↩



חבל־ארץ במצרים.  ↩



נקרפול, “עיר המתים” – חצר  קברות.  ↩



הסרליק – שם הר  באסיה־זעירה.  ↩



איליון – טרויה.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53715