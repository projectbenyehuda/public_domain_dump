


	
	יגדל מספד וקינים
	



1


יגדל מספד וקינים, יעערו / זעקת שבר נשואי תלאות,

יתנו קול ובבכי ימררו, / ישבו ארץ וירדו פלאות.

הן הכה צור בחרבו בני חילו, / שוד ושבר בארצו ובגבולו

ובהיכלו, / נצור מכל משמר.




צחה צמא המוני וכל חילם, / ומזי רעב וקטב מרירי, [5]

אחזו שער מרומים לקול נפלם, / הגלה עמי ושכן חרירי.

זולתך אדונים בעלוהו, / אכלו את יעקב, ויכלוהו

ויכלוהו, / מחרבם לא נשמר.

חיל בת ציון לארץ וכליון, / מגדל עופל בתוכך למשגב,

בפשעיך ומרדך באל עליון, / בבנותיך בראש כל רחוב גב. [10]

נדחיך באין און ומנוח / הלכו לפני מרדף בלי כח,

ותשוח / נפשך, שדי המר.




קדרות לבשו שחקים, וכוכבים / אספו נגהם, וצעקו בבכיה

הן אראלם לבתים מחטבים / תבנית היכל, והוכת שאיה,

חרב בסף, שממה בהר חמד / אל לשבתו, וטעמו לא עמד, [15]

אשור כלמד / הלכו בו, וריחו נמר.

ברבות שואה שלומים תיחלו, / חזקו בנים וחכו ישועה,

כי עוד תירשו שלל צר ותאכלו / בתים מלאו, וארץ זרועה.

צור מושיע יחכה לחננכם, / כי עוד חזון וירום לרחמכם,

ואלהיכם / נחמו עמי יאמר. [20]







(ברצלונה, פ“ו [1326] – אלג'יר, קס”ח [1407])  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/3287