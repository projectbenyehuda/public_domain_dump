


	
	המפלצת
	








לפנים, בימים העתיקים, העתיקים (כי



כל הדברים המפלאים, אשר אני מספר לכם עליהם,



קרו בזמנים קדומים, אשר איש איננו זוכרם), נבע



מעין מעבר אחת הגבעות בארץ יון הנפלאה. ועד



כמה שאני יודע, אחרי עבר כמה אלפי שנה, עודנו



נובע משם באותו המקום עצמו. על כל פנים, היה



המעין הנעים מפכה מימיו והתנוצץ תחת הגבעה



לאור שקיעת החמה בשעה שעלם יפה-מראה ושמו



בלרופון קרב ובא אל שפתו. בידו אחז רסן משבץ



אבנים טובות ומקשט בעקרב של זהב. בראותו איש זקן



ועוד איש בשנות עמידה ונער קטן ליד המעין, גם



נערה אחת השואבת מים לתוך כד חרס – עמד ובקש,



כי יתנוהו להשיב נפשו במעט מים.

– המים האלה ערבים מאד לחך – קרא אל



הנערה, כאשר שטף את הכד ומלא אותו אחרי שתותו



ממנו – התואילי בטובך להגיד לי, אם יש שם



למעין הזה?

– כן, הוא נקרא בשם מעין פירני – ענתה



הנערה, ואחרי-כן הוסיפה – זקנתי ספרה לי, כי



המעין הזך הזה היה לפנים אשה יפת-תאר, וכאשר



נהרג בנה בקשת הצידת דיאנה, התמוגגה כלה



בדמעות. הנה כי כן המים אשר מצאת כה קרים וכה



ערבים לחך הם הצער אשר ללב האם האמללה



ההיא!

– לא עלה על לבי – העיר הנכרי הצעיר –



כי מעין זך אשר כזה, המפכה מימיו ברקוד עליז



מתוך הצל לאור השמש, מקורו הוא נטף דמעה. ובכן,



זה הוא מעין פירני? תודה לך, נערה יפה, על אשר



אמרת לי מה שמו. מארץ רחוקה באתי לבקש ולמצא



את המקום הזה.

איש כפרי בא בימים (הוא נהג את פרתו



להשקותה מן המעין) נתן עיניו בבלרופון וברסן



היפה אשר נשא בידו.

– אין זאת, ידידי, כי חרבו עינות המים



בחלק העולם אשר אתה שם – העיר האיש – אם באת לארץ



רחוקה רק למען מצא את מעין פירני. אולם הגידה נא



לי, האם אבד לך סוס? הנה רואה אני רסן בידך,



והרסן יפה עד מאד בטור זה של אבנים טובות אשר עליו.



אם הסוס היה נאה כמו הרסן, ראוי אתה לרחמים על



האבדה שאבדה לך.

– כל סוס לא אבד לי – אמר בלרופון



בחיוך – אולם אני מבקש סוס מפאר מאד, אשר, כפי



שאמרו לי אנשים חכמים, אם יש למצאו בכלל, מקומו



פה. היודעים אתם, האם הסוס בעל הכנפים פגסוס



עודנו תועה ליד מעין פירני, כאשר הסכין לעשות



בימי אבות אבותיכם?

ואז פרץ הכפרי בצחוק.

כמה מכם, ידידי הקטנים, ודאי שמעו,



כי פגסוס זה היה סוס לבן כשלג ולו כנפי-כסף



יפות, ורב ימיו עברו עליו על ראש ההר הליקון. הוא היה



כה פרא וכה מהיר וכה צוהל בעופו באויר, כאשר



יטוס הנשר בהמריאו אל העבים. לא היה כמוהו בכל



העולם. לא היה לו חבר, איש לא רכב עליו מעולם ולא שם



רסן בפיו, ושנים רבות חי חיים של דרור ואשר.

הה, מה טוב ומה נעים להיות סוס



בעל-כנפים! בישנו בלילה על ראש הר גבה,



ובבלותו חלק גדול מן היום באויר, ספק הוא אם



פגסוס נראה כיצור מיצירי האדמה. כאשר ראה אותו



איש במרום מעל לראשי בני-אדם לאור השמש על



כנפי-הכסף אשר לו, וחשב בלבו, כי אחד מצבא



השמים הוא, ובהשפילו לרחף יותר מדי, תעה



ממסלתו ובא לבין הערפלים והאדים אשר לאדמה



והוא מבקש עתה את דרכו לשוב. מה נאה היה לראותו



שוקע בתוך החיק הרך של ענן בהיר ונעלם שם לרגע



או לשנים, ואחרי-כן מופיע לעין מן הצד השני. או



בעת סופה קודרת, בהיות רציף אפור של עננים על פני



כל הרקיע, יש אשר ירד הסוס בעל הכנפים דרך



העננים ואור עליז מעולם עליון זורח עליו. אמנם



ברגע השני יגוזו ויחלפו שניהם יחדו, גם פגסוס



וגם האור הנעים. אולם כל מי שמזלו שחק לו לראות



את מחזה-הפלא הזה, והרגיש אחרי-כן בלבו כל



היום שמחה רבה, וככל אשר תמשך הסופה כן



תארך השמחה.

בימי הקיץ, בשעה שמזג-האויר יפה



ונעים, ירד פגסוס לפעמים על האדמה המוצקה,



ובקפלו את כנפיו-כסף, ירקד על גבעות ובעמקים



לשעשע את נפשו, והוא קל ופזיז כרוח. לעתים קרובות



יותר מאשר במקום אחר היו רואים אותו סמוך למעין



פירני, בשתותו מן המים הערבים או בהתגלגלו על



העשב הרך הצומח על שפתו. פעמים שהיה פגסוס



(כי היה מפנק מאד ובררן במזונו) קוטף מציצי



התלתן שהיו ערבים לחכו.

ועל כן היו רגילים אבות אבותיהם של



האנשים ללכת אל מעין פירני (בהיותם עוד צעירים



מאד ושמרו בלבם את אמונתם בסוסים בעלי-כנף)



מתוך תקוה להציץ ולראות את פגסוס הנהדר. אולם



בשנים האחרונות היה נראה לעתים רחוקות מאד.



ואמנם היו הרבה אנשים בני כפר, היושבים מהלך



שעה מן המעין אשר לא ראו מימיהם את פגסוס ולא



האמינו, כי היה בזמן מן הזמנים יציר אשר כזה.



הכפרי הזה, אשר בלרופון נכנס בשיחה עמו, היה



אחד מן האנשים האלה קטני-האמנה.

וזו היא הסבה אשר בשלה פרץ בצחוק.

– פגסוס, אכן! – קרא הכפרי, בזקפו



למעלה את חטמו, עד כמה שאפשר לזקף חטם שטוח –



פגע-סוס, אכן – כן! סוס בעל כנפים, באמת ובתמים!



אמר נא, ידידי, השפוי אתה בדעתך? מה תועלת



בכנפים לסוס? האם יוכל, לפי דעתך, למשוך יפה את



המחרשה? ודאי, על ידי כך אפשר לחסך את הפרסות



ברגלי הסוס, אבל כלום נעים יהיה לו לאדם לראות



את סוסו עף דרך חלון הארוה? – כך, או לראותו מרחף



מעל לעננים בשעה שהוא, האכר, צריך לנסע עמו אל



הטחנה? לא, לא! אינני מאמין בפגע-סוס! מעולם לא



היתה בריה מצחיקה כזו, בהמה בצורת עוף!

– יש לי הרשות להיות בדעה אחרת מזו – ענה בלרופון בנחת.

אחרי-כן פנה אל איש-שיבה, אשר עמד נשען



על מטהו והקשיב קשב רב, ראשו פשוט לפנים וידו



האחת על אזנו, כי זה עשרים שנה הוא חרש.

– ומה תאמר אתה, זקן נכבד? – שאל



הנכרי – בימי עלומיך, סובר אני, ודאי ראית את



הסוס בעל-הכנפים.

– הוי, עלם נכרי, זכרוני חלש מאד – ענה



האיש הבא בימים – בהיותי ילד, אם זכרוני לא



יטעני, רגיל הייתי להאמין, כי יש סוס אשר כזה,



וכמוני האמינו גם אחרים. אך כיום כמעט לא אדע מה



לחשוב. אף אני חושב בכלל מעט על הסוס



בעל-הכנפים. אם ראיתי בזמן מן הזמנים את



הבריה הזאת, הרי זה היה לפני ימים רבים, רבים



מאד; ואם עלי להגיד את האמת, אני מפקפק אם ראיתיו



או לא. אמנם באחד הימים, בהיותי עוד נער כמעט,



זכורני כי ראיתי שעטת פרסות מסביב לשפת



המעין. אולי פגסוס הוא שעשה את סימני הפרסות



האלה, ואולי היה זה סוס אחר.

– ואת, עלמה יפה, לא ראית אותו מימיך?



– שאל בלרופון את הנערה, אשר בעת דברו עמדה



וכדה על ראשה – אם יש מי שראה את פגסוס, את היא



בודאי, כי על כן לך עינים בהירות מאד.

– פעם אחת חשבתי כי ראיתיו – ענתה



הנערה, חיוך על שפתיה ואדם בלחייה – פגסוס



היה זה או עוף גדול ולבן במרום האויר. ופעם אחרת,



בבואי אל המעין עם כדי, שמעתי קול צניפה. הה,



זה היה קול ערב וצוהל! לבי נתר בקרבי מתענוג



לקול הזה. אולם גם החריד אותי, עד כי ברחתי



הביתה ולא מלאתי כדי מים.

– אכן, חבל מאד! – קרא בלרופון.

והוא פנה אל הילד, אשר הזכרתיו



בראשית ספורי, והוא נעץ עיניו בדובר בו, כדרך



הילדים להביט בפני איש זר, ופיו הורד היה



פעור.

– ואתה, קטינא – קרא בלרופון, במשכו



בצחוק אחד מתלתליו – סובר אני, ראה ראית פעמים



רבות את הסוס בעל-הכנפים.

– כן ראיתיו – ענה הילד מיד – ראיתי אותו אתמול וכמה פעמים לפני כן.

– בחור הגון אתה! – קרא בלרופון,



במשכו את הילד אליו – בואה, ספר-נא לי כל אשר



ידעת עליו.

– ברצון – ענה הילד – אני בא הנה



להשיט סירות קטנות על פני הנחל ולאסף חלוקי



אבנים בברכה. ופעמים, כשאני מסתכל בתוך



המים, אני רואה בבואה של סוס בעל-כנפים בדמות



הרקיע אשר שם. אני רוצה כי ירד אלי ויקחני על



גבו ויתנני לרכב עליו ולעלות עד הירח. אולם



כאשר אני מרבה להסתכל בו, הוא גז ונעלם



מעיני.

ובלרופון נתן אמון בילד, אשר ראה את



דמותו של פגסוס במים ובנערה אשר שמעה את



צהלתו הערבה, ולא באיש הזקן, אשר שכח את הדברים



היפים מימי נעוריו.

ועל כן היה משוטט מסביב למעין פירני



במשך ימים רבים אחרי הדברים האלה. הוא עמד בלי



הרף על המשמר והביט למעלה אל השמים ולמטה אל



המים, ולא חדל מקוות, כי ראה יראה או את בבואתו



של הסוס בעל-הכנפים או את הסוס הנפלא עצמו. הוא



החזיק בידו מוכן את הרסן עם האבנים הטובות



הנוצצות והעקרב של זהב. אנשי הכפרים, אשר גרו



בסביבה ההיא והיו נוהגים את בהמתם אל המעין



לשתות, היו מלגלגים לעתים קרובות על בלרופון



המסכן, ופעמים שהיו שמים עליו אשמה קשה. הם היו



אומרים כי בחור בעל גוף בריא כמוהו צריך היה



למצא לו עסקים נאים יותר מאשר לבזבז זמנו על



חפושים של שטות כאלה. הם הציעו למכר לו סוס, אם



רצונו בסוס, וכאשר סרב בלרופון לקנות, נסו



לעשות עמו סחורה ברסן הנאה שבידו.

אף ילדי הכפרים חשבו אותו לשוטה גדול,



עד כי רגילים היו ללגלג עליו ולהתקלס בו, והיו



גסים כל-כך עד אשר לא שמו לב, כי בלרופון רואה



ושומע הכל. פרחח קטן אחד, למשל, היה מתחפש



כפגסוס ומכרכר כל מיני כרכורים משנים כמו



דרך מעופו, ובה בשעה היה אחד מחבריו



בבית-הספר רץ אחריו ואוחז בידו מקלעת אגמונים,



כאלו הוא הרסן המקשט של בלרופון. אולם הילד



העדין, אשר ראה את דמות פגסוס במים, גרם לנכרי



הצעיר ענג רב מן הצער שגרמו לו כל הנערים



המכערים. הבחור הקטן והיקר הזה היה בשעות



הפנאי יושב על ידו, ובלי דבר דבר היה מביט למטה



אל המעין ונושא עיניו מול השמים באמונה תמימה



כזו, עד כי מן הנמנע היה לבלרופון שלא



להתעודד.

ועתה אולי רצונכם שאספר לכם בשלמה



קבל בלרופון על עצמו לתפש את הסוס



בעל-הכנפים? הבה אשתמש בשעת-כשר יפה לספר



לכם זאת, שעה זו שהוא יושב ומחכה להופעתו של



פגסוס.

אם אבוא לספר לכם את כל ההרפתקאות



הקודמות של בלרופון, יארכו הדברים ויהיו לספור



ארך מאד. די לי אם אגיד, כי במדינה אחת באסיה



נגלתה מפלצת אימה ושמה חימרה והיא הביאה על



הארץ אסונות ופגעים הרבה יותר ממה שאפשר לספר



מן הבקר ועד הערב. לפי הידיעות הנכונות ביותר



שעלה בידי לקבל, היתה חימרה זו כמעט, אם לא



בהחלט, הבריה המאוסה והארסית ביותר, הזרה



והמוזרה ביותר, הקשה ביותר להלחם עמה



ולהמלט מפניה, אשר לא היה כמוה מעולם על פני



האדמה. זנב היה לה כמו לנחש-בריח, גופה היה



כמו של איני-יודע-מה, ולה שלשה ראשים נבדלים, אחד



של אריה, השני של תיש והשלישי של פתן, ורוח



לוהטת של אש להבה היתה יוצאת מכל אחד משלשת



הפיות. בהיותה מפלצת ארצית, ספק הוא אם היו לה



כנפים לעוף, אך גם בלי כנפים היא רצה כתיש



וכארי והתפתלה כנחש, וכך התחכמה לקנות לה



מהירות רבה כמו כל השלשה יחדו.

הוי, מה רבו הצרות והפגעים והאסונות



שהמיט היציר המתעב הזה. בנשימתה הלוהטת שלחה



אש ביער או הבעירה שדה תבואות או שרפה כפר על



כל גדריו ובתיו. היא הפכה לשממה את כל הארץ



מסביב ורגילה היתה לאכל חיים אדם ובהמה ולבשל



אותם אחרי-כן בתנור הבוער של קיבתה. ישמרנו



האל, ילדים קטנים! אני תקוה, כי לא אתם ולא אני



לא יקרנו אסון להפגש עם החימרה.

ובעת אשר החיה השנואה (אם יאה השם



חיה למפלצת כזו) עשתה את כל המעשים הנוראים



האלה, קרה המקרה אשר בלרופון בא אל חלק העולם



ההוא להתארח בבית המלך. שם המלך היה יובטס



ושם ארץ ממלכתו ליקיה. ובלרופון היה אחד



הבחורים הגבורים בעולם ואדיר היה חפצו לעשות



מעשי גבורה וחסד כאלה, אשר בהם יקנה לו שם עולם



ובני-האדם יאהבו אותו. בימים ההם היתה הדרך



האחת לאיש צעיר לעשות לו שם: לצאת למלחמות או



באויבי ארצו או בענקים רשעים או בדרקונים



מרגיזים או בחיות טורפות, אם לא מצא דברים מסכנים



יותר להתנגש בהם. והמלך יובטס, בראותו את אמץ



רוחו של אורחו הצעיר, הציע לפניו לצאת ולהלחם



בחימרה, אשר כל איש אחר ירא מפניה, ואם לא ימיתו



אותה במהרה, תהפך את ארץ ליקיה למדבר ציה.



בלרופון לא הסס אף רגע ואמר למלך, כי הוא יהרג



את החימרה האימה, או כי יאבד בנסיונו זה.

אולם, קדם-כל, בהיות המפלצת זהירה



ומהירה במדה רבה, השיב הגבור אל לבו, כי לעולם



לא ינחל נצחון בצאתו למלחמה ברגל. התחבולה



הנבונה ביותר שעליו לאחז בה היא: לבקש את הסוס



המהיר והשוטף במרוצתו בכל מקום שיש למצא



אותו. וכלום יש סוס אחר בכל העולם, שהוא קל ומהיר אף



למחצה מסוס-הפלא פגסוס, שיש לו גם רגלים וגם



כנפים, וכחו באויר עוד רב יותר מאשר על פני



הארץ? אמנם יש הרבה אנשים, הכופרים במציאות סוס



בעל-כנפים כזה ואומרים, כי הספורים עליו אינם



אלא דברי פיוט ובדותה. אולם, אף אם לפלא יחשב



הדבר, בלרופון האמין באמונה שלמה, כי פגסוס



הוא סוס ממש, והוא קוה, כי הוא עצמו יהיה בר-מזל



וימצא אותו; ואם רק יעלה בידו לרכב על גבו,



יצליח להלחם בחימרה על הצד היותר טוב.

וזו היתה המטרה, אשר בגללה נדד



מליקיה לארץ יון והביא בידו את הרסן המקשט



להפליא. זה היה רסן אשר קסם בו. אם רק יעלה בידו



לשים את העקרב העשוי זהב בפיו של פגסוס, יכנע



הסוס בעל-הכנפים ויקבל עליו מרותו של בלרופון



ויטוס עמו לכל מקום אשר יבחר להטותו.

אכן, היו ימים קשים ויגעים מאד בזמן



שבלרופון חכה וחכה לפגסוס מתוך תקוה, כי בוא



יבוא לשתות ממעין פירני. הוא חשש, כי המלך



יובטס יחשב בלבו, כי בורח הוא מפני החימרה.



אף גרמה לו צער המחשבה, מה רבו הצרות והפגעים



שמביאה המפלצת בו בזמן שהוא, הגבור, תחת



להלחם בה, אנוס לשבת בטל ולהתבונן אל המים



הצלולים של פירני המפכים ונוזלים על החוף הנוצץ.



ובאשר בא פגסוס אל המקום הזה לעתים כה רחוקות



בשנים האחרונות, פחד בלרופון, כי הוא יזקין וכח



לא יהיה עוד בזרועו ועז לא יהיה עוד בלבו כאשר



יופיע לפניו הסוס בעל-הכנפים. הה, מה רב השעמום



בימים העוברים לבטלה, בזמן שאיש צעיר ורב-פעלים



שואף לעשות חלקו בחיים ולאסף את היבול של שמו



הטוב! כמה קשה הלקח אשר נלמד לחכות. קצרים הם



חיינו, ומה רבים הימים שיש לבזבז על הלקח הזה



בלבד!

טוב ונעים היה לו לבלרופון, כי הילד



העדין נעשה כרוך אחריו ולא עיף ולא יגע משבת



בחברתו. כל יום ויום נתן הילד בלבו תקוה חדשה



במקום התקוה שנכזבה ביום אתמול.

– בלרופון היקר – היה קורא הילד,



בנשאו עיניו אל פניו – אני חושב, כי היום נראה את



פגסוס.

ולבסוף, לולא האמונה השלמה של הנער



הקטן, היה בלרופון עוזב כל תקותו והיה שב



לליקיה והיה עושה כל מה שבכחו להרג את החימרה



בלי עזרתו של הסוס בעל-הכנפים. ובמקרה זה היה



בלרופון נכוה סוף סוף מנשימתה הלוהטת של אותה



בריה, וקרוב לודאי שהיה נדרס ונשרף על ידה. אל



לו לשום איש לנסות לערך מלחמה בחימרה שנולדה



באדמה, אם לא יוכל תחלה לרכב על גבו של סוס



פורח באויר!

בקר אחד קרא הילד אל בלרופון ביתר תקוה מאשר בכל יום:

– יקירי, יקירי בלרופון, אינני יודע



על מה, אך לבי אומר לי, כי היום אל נכון נראה את



פגסוס.

וכל היום ההוא לא זזה ידו מתוך ידו של



בלרופון, יחדו אכלו את פרוסת הלחם ויחדו שתו



ממי המעין. בצהרים ישבו שניהם יחדו ובלרופון



שם זרועו לחבק את הילד, אף הוא נתן כף ידו



הקטנה לתוך ידו של בלרופון. הגבור שקע



בהרהוריו ומתוך בטלה נתן עיניו בגזעי



האלונים, שהטילו צל על המעין, ובגפנים שטפסו



ועלו בין ענפיהם. אולם הילד העדין הסתכל למטה



במי המעין; לבו היה מלא צער בשל בלרופון, אולי



תכזב התקוה של היום, כאשר נכזבו הרבה תקוות



של הימים שקדמו, ושתים או שלש דמעות נטפו



והתגלגלו חרש מעיניו והתערבו עם שהיה, לפי



האגדה, מקום הדמעות של פירני, אשר שפכה על מות



ילדיה.

אולם ברגע שחשב על כך פחות מכל,



הרגיש בלרופון מגע ידו הקטנה של הילד ושמע קול



רך, כמעט לחש ללא נשימה:

– הביטה שמה, בלרופון יקירי! הנה דמות במים.

האיש הצעיר הביט למטה אל הראי הרוטט



של המעין וראה מעין בבואה של צפור, שנראתה



מעופפת בגבה רב באויר וזהר של קרן-שמש על



כנפיה-כסף הצחורות כשלג.

– עוף-תפארת הוא זה! – קרא – וכמה גדול מראהו, אף כי הוא מרחף במרום מעל לעננים!

– הדבר מרעיד את נפשי! – לחש הילד –



אני מפחד להביט אל האויר. יפה המראה להפליא,



ובכל זאת אני מרהיב עז להביט רק אל בבואתו במים.



בלרופון יקירי, האין אתה רואה, כי אין זה עוף? זה



הוא הסוס בעל-הכנפים פגסוס.

לבו של בלרופון התחיל דופק. הוא הביט



בעז למעלה, אך לא יכל לראות את הבריה



בעלת-הכנפים, אם עוף או סוס, כי ברגע הזה שקע



במעמקים הרכים של ענן קיץ. אולם כעבר רגע



והנה שב והופיע המראה, בהגיחו מתוך הענן



וברדתו בקלות למטה, אף כי היה עוד מרחק רב



בינו ובין הארץ. בלרופון חטף את הילד בזרועותיו



ונרתע עמו לאחור, עד כי נחבאו שניהם בין



השיחים הסבוכים, אשר צמחו מסביב למעין. הוא לא



פחד מפני צרה כל שהיא, אך ירא, פן פגסוס



בראותו אותם, יברח הרחק מהם וירד על שיא הר שאין



לגשת אליו. כי אמנם זה היה הסוס בעל-הכנפים.



אחרי אשר חכו לו ימים רבים, הנה הוא בא לשבר



צמאונו במי מעין פירני.

הפלא האוירי הלך וקרב יותר ויותר, עג



עוגות רחבות, כאשר תעשה היונה בנטותה לרדת



ארצה. פגסוס ירד בחוגים רחבים, שהלכו וצרו



במדה שהתקרב לאט לאט אל האדמה. ככל אשר קרב



המבט אליו, כן הלך ויפה מראהו וכן נפלאה



תנופת כנפיו-כסף. לאחרונה צנח מתוך לחץ קל, עד



כי כמעט נגע בעשב ליד המעין או טבע בפרסותיו



רשם בחול אשר על שפתו, ובכפפו ראשו הפרוע התחיל



שותה. הוא גמע את המים בגניחות ארכות ונעימות



ובהפסקות נוחות של הנאה. אחרי-כן שתה שוב ושוב



ושוב. כי בשום מקום בעולם או במרום בין העננים



לא אהב פגסוס את המים, כאשר אהב את מי פירני.



ואחרי אשר שבר את צמאו, קטף בפיו מן הציצים



המתוקים של התלתן, בטעמו רק מעט מהם. אך לא חשב



לאכל סעדה שלמה, כי הדשא אשר מתחת לעננים



במרום ההר הליקון היה ערב לחכו יותר מן העשב



הפשוט.

אחרי אשר שתה כאות נפשו והואיל בחן



ובחסד לטעם מעט מן התלתן, החל הסוס



בעל-הכנפים לדלג ולקפץ אנה ואנה, כדרכו,



מתוך בטלה ושעשועים בלבד. מעולם לא היה יציר



עליז יותר מטבעו כזה הסוס פגסוס. וכך דץ ורץ



בדרך לשמח כל עין ולב, בנפנפו בכנפיו



הגדולות בקלות רבה, כאשר תעשה צפור הפשתה,



וברוצו ריצות קטנות חציו על הארץ וחציו באויר,



ואינני יודע מה שם אקרא לזה, טיסה או דהירה.



בזמן שיציר מחונן בכשרון רב לעוף, יש אשר יבחר



לרוץ ברגליו רק לשם שעשועים; וכן עשה גם פגסוס,



אף כי עלה לו בעמל קצת לנגע בפרסותיו בקרקע.



בין כה וכה ובלרופון, אשר אחז ביד הילד, הציץ



מתוך השיחים וחשב בלבו, כי מעולם לא היה מחזה



יפה כזה, ומעולם לא היו עינים של סוס צוהלות



ועליזות כעיני פגסוס. נראה היה לו לגבור, כי



חטא הוא לחשוב לרסן אותו או לרכב על גבו.

פעם או פעמים עמד פגסוס והריח את



האויר, זקף את אזניו, טלטל את ראשו והפנה אותו לכל



עבר, כאלו חשש לאיזה אסון. אך כאשר לא ראה שום



דבר ולא שמע שום צליל, שב עד מהרה לתעלוליו.

לבסוף – לא מפני שהיה עיף, כי רק



מתוך בטלה והתפנקות – קפל פגסוס את כנפיו



ורבץ על העשב הירק והרך. אולם בהיותו מלא מאד



חיי אויר ולא יכל לשהות במנוחה הרבה רגעים



רצופים, התהפך עד מהרה על גבו וארבע רגליו



הדקות באויר. מה נהדר היה לראות את היצור היחיד



והבודד, אשר לא נברא חבר לו, אך הוא לא היה זקוק



לחבר, ובחיותו מאות בשנים, היה אשרו רב כרבות



היובלות אשר עברו עליו. ככל אשר הרבה לעשות



מעשים, שסוסים בני-תמותה רגילים לעשותם, כן



נראה מראהו פחות ארצי ויותר פלאי. בלרופון



והילד עצרו את נשימתם כמעט, קצת מתוך



יראת-כבוד ונחת, אולם יותר מזה מפני שפחדו, כי



תנועה כל שהיא או לחש קל שבקלים יעוררו וירים



אותו חיש כחץ מקשת למרחקי תכלת השמים.



לאחרונה, כאשר שבע מהתגלגל אנה ואנה, הפנה



פגסוס את ראשו ובעצלתים, כדרך כל סוס אחר, שלח



את רגליו הקדמיות, כדי לקום מעל הארץ; ובלרופון,



שנחש כי הסוס יעשה כן, עט פתאם מתוך השיחים



וקפץ על גבו.







ציור 1.png



כן, הוא ישב על גבו של הסוס בעל-הכנפים.

אולם מה גדולה הקפיצה שקפץ פגסוס,



בהרגישו בפעם הראשונה נטל בן-אדם על גבו! זו



היתה קפיצה! לא הספיק בלרופון לנשום נשימה והוא



ראה את עצמו בגבה חמש מאות רגל מעל לארץ, והוא



עוד מתרומם מעלה מעלה, בעוד הסוס בעל-הכנפים



נושם ונושף ורועד ממגור ומזעם. הוא עלה מעלה,



מעלה, מעלה, עד אשר שקע בחיק ענן קר וקודר, אשר



לפני רגע קטן הביט אליו בלרופון וראה אותו



בדמיונו כמקום של תענוג רב. אחרי-כן, בהגיחו



מתוך עב הענן פרץ פגסוס כאבן-אש, כאלו אמר



לנפץ בחפזון את עצמו ואת רוכבו אל הסלע.



אחרי-כן כרכר כאלף כרכורים משנים, אשר כמוהם



לא עשה לא סוס ולא צפור.

אין בכחי לספר לכם אף החצי ממה



שעשה. הוא רפרף ישר לפנים ולצדדים ולאחור. הוא



נזקף ועמד על רגליו הקדמיות כלפי זר הערפל



ורגליו האחוריות על בלימה. הוא זרק עקביו לאחור



ואת ראשו שם בין רגליו ואת כנפיו כונן ישר לפנים.



בהיותו ברום שני מילין מעל לארץ, קפץ קפיצה, קפוץ



והתהפך, עד כי עקבות בלרופון היו במקום



שצריך להיות ראשו והוא נראה כמביט אל השמים



למטה ולא למעלה. הוא עקם והפך את ראשו, ובהביטו



אל פניו של בלרופון ועיניו ירו זקי-אש, עשה



נסיון אים לנשוך אותו. הוא נפנף בכנפיו מתוך עז



כזה, עד כי אחת מנוצות-הכסף נשרה, וברחפה מול



הארץ, הרים אותה הילד, אשר שמח עליה כל ימי חייו



לזכר פגסוס ובלרופון.

אולם בלרופון (הלא תבינו זאת מעצמכם,



כי היה רוכב אביר ודוהר מאין כמוהו) בקש ומצא



שעת-כשר לעצמו וסוף סוף שם במהירות את



עקרב-הזהב, אשר קסם בו, בפיו של הסוס



בעל-הכנפים. אך נעשה הדבר הזה, ופגסוס נהפך



והיה לסוס מרסן ומצית, כאלו כל ימי חייו אכל



מידו של בלרופון. אם אגלה מה שבלבי, אגיד כי



צר לי כמעט לראות יציר בן-חורין כזה, שנעשה



פתאם נכנע כל-כך. ופגסוס, כנראה, הרגיש אף הוא



בדומה לזה. הוא הביט מסביב אל בלרופון מתוך



דמעות בעיניו היפות, תחת אשר לפני רגע קט היו



מזרות אש. אולם כאשר החליק בלרופון בידו על ראשו



ודבר אליו בקצת מרות, אך בדברי חבה ורך, נראה



מבט אחר בעיניו של פגסוס, כי הוא שמח בלבו,



אחרי מאות שנים של בדידות, למצא לו חבר ואדון. ככה



יעשו תמיד סוסים בעלי-כנפים וכל אותם היצורים



הפרועים והבודדים. אם עלה בידך לתפש אותם



ולהתגבר עליהם, אין דרך בטוחה מזה לזכות



באהבתם.

בעוד פגסוס עושה כל מה שבכחו לפרק



מעל גבו את בלרופון, טס ועבר מרחק רב, והם הגיעו



וראו בעיניהם הר רם ונשא בשעה שעקרב-המתג היה



בפי הסוס. בלרופון כבר ראה את ההר הזה לפנים



וידע כי הוא הליקון, אשר על שיאו היה משכן הסוס



בעל-הכנפים. שמה (אחרי אשר הביט רכות בפני



רוכבו, כאלו בקש ממנו רשות) עף עתה פגסוס,



ובצנחו חכה בארך-רוח, עד אשר יואיל בלרופון



לרדת מעל גבו. האיש הצעיר קפץ מעל גב סוסו, אך הוא



אחז בו בחזקה ברסנו. אולם בפגשו את עיניו, נגעו



עד לבו מראה עדינותו ויפי תארו והמחשבה על חיי



החרות, שחי בה לפני כן פגסוס, עד כי לא יכל



להחזיק בו כשבוי, אם הוא שואף באמת ובתמים



לדרור.

ובשמעו לקול יצרו הטוב, הסיר את רסן



הקסם מעל ראש פגסוס והוציא את עקרב-הקסם



מפיו.

– עזבני, פגסוס! – קרא – או כי תעזבני, או כי תאהבני!

כרגע עלה הסוס בעל-הכנפים ונעלם



כמעט מן העין, בהמריאו למרום מעל שיא ההר



הליקון. היה זמן רב אחרי שקיעת החמה והגיעה שעת



בין-הערבים על ראש ההר וערב אפלולית ירד על כל



הארץ מסביב. אך פגסוס טס במרומים כאלה, עד כי



הדביק את היום היוצא וטבל בזהר העליון של



השמש. ובעלותו מעלה מעלה, היה מראהו ככתם



בהיר, ולאחרונה לא נראה עוד במרחבי הרקיע.



ובלרופון חשש, שמא לא יוסיף עוד לראותו עד עולם.



אולם בהיותו שרוי בצער על מעשה האולת שעשה, שב



והופיע הכתם הבהיר, והוא הולך וקרב אליו יותר



ויותר, עד אשר ירד למטה מזיו השמש – והנה שב



פגסוס! אחרי הנסיון הזה לא היה עוד חשש, כי



הסוס בעל-הכנפים יברח וימלט. הוא ובלרופון היו



לידידים נאמנים ואהבו זה את זה.

בלילה ההוא שכבו על הארץ וישנו



יחדו. וזרועו של בלרופון על צוארו של פגסוס, לא



לשמירה, כי אם מתוך חבה. והם הקיצו כאור הבקר



ואמרו שלום זה לזה איש איש כלשונו.

בדרך זו עברו על בלרופון וסוס-הפלא



ימים אחדים והם הכירו זה את זה ואהבתם גדלה מיום



ליום. הם ערכו נסיעות ארכות באויר, ויש שעלו



למרומים כאלה, עד כי מראה הארץ היה בעיניהם לא



גדול מן הירח. הם עברו ארצות רבות ושונות



והפליאו את תושביהן, אשר חשבו כי העלם היפה על



גבו של הסוס המעופף ודאי ירד מן השמים. אלפי



פרסאות ליום לא היו בשביל פגסוס המהיר אלא



מרחק קטן לעבר בו. בלרופון התענג על חיים אלה



ולא שאל לנפשו דבר טוב מאשר לחיות תמיד בתוך



אויר זך במרום; כי שם למעלה היה תמיד מזג-אויר



מלא זיו, אף כי באזור השפל היו הימים קודרים



וגשומים. אולם הוא לא יכל לשכח את אשר הבטיח



למלך יובטס להרג את המפלצת האימה חימרה.



ובכן, אחרי אשר התרגל יפה למעשי הרכיבה באויר



ולמד לנהל את פגסוס בתנועת יד קלה ולמד אותו



לצית לקולו, גמר בלבו לנסות לגשת אל מעשה



ההרפתקה המסכנה.

ובכן, עם אור הבקר, אך פקח את עיניו,



צבט ברך את אזנו של הסוס המעופף להעירו. פגסוס



קפץ מיד מעל האדמה ודהר כרבע פרסה למרום ועבר



בשטף מסביב לראש ההר, כאומר להראות כי הוא ער



ומוכן לכל מסע שהוא. במשך כל המעוף הקטן הזה



השמיע אנקה בקול רם, חי וערב לאזן, ולאחרונה ירד



על יד בלרופון בקלות רבה, כאשר ראיתם פעם צפור



דרור מפזזת על ענף.

– יפה עשית, פגסוס חביב. יפה עשית,



מרקיע-שחקים שלי! – קרא בלרופון, בטפחו בחבה



על צוארי הסוס – ועתה, ידידי הקל והנאוה, עלינו



להפסיק את הצום. היום אנו יוצאים להלחם במפלצת



האימה.

אך אכלו סעדת הבקר ושתו מן המים



הזכים של המעין הנקרא בשם הפוקרנה, ופגסוס



שלח ראשו ברצונו הטוב, כי אדונו ישים עליו את



הרסן. אחרי-כן קפץ הרבה קפיצות נאות וכרכר



כרכורים באויר להראות קצר-רוחו לצאת לדרך.



ואותה שעה חגר בלרופון את חרבו ותלה את הצנה



על צוארו והכין עצמו לקרב. כאשר היה הכל מוכן,



ישב הרוכב על הסוס, וכדרכו בלכתו מהלך רב, עלה



חמש פרסאות בקו מאנך, כדי לראות יפה אנה עליו



לכון דרכו. אחרי-כן הפנה את ראשו של פגסוס לצד



מזרח ושם פעמיו לדרך ליקיה. במעופם הדביקו



נשר וקרבו אליו מאד בטרם הספיק לנטות מדרכם,



עד כי בלרופון יכל בקלות לתפשו ברגלו. ואם



אמנם טס במהירות הלאה, בכל זאת היתה השעה לפני



צהרים, כאשר ראו עיניהם את ההרים הרמים של ליקיה



עם הבקעות העמקות והנפתלות. אם נכונים הדברים



שאמרו לבלרופון, הנה באחת מן הבקעות הקודרות



האלה שמה משכנה המפלצת הנתעבה.

בהיותם כה קרובים אל קץ מסעם, ירדו



לאט לאט הסוס המעופף ורוכבו, והם השתמשו



בעננים אשר רחפו על ראשי ההר, כדי להסתיר את



עצמם. ברפרפו על השטח העליון של ענן ובהציצו



מעל שפתו, ראה בלרופון ראיה יפה את החלק ההררי



של ליקיה ויכל להביט בבת-אחת אל כל העמקים



הקודרים. עם ראיה ראשונה לא נגלה לעיניו דבר יוצא



מן הכלל. זה היה שטח שומם, פרוע וסלעי של גבעות



רמות וזקופות. בחלק האפקי יותר של הארץ נראו



חרבות הבתים אשר נשרפו ופה ושם התגוללו נבלות



בהמה באשר היו רועות שם.

– החימרה – חשב בלרופון בלבו – כלתה את מעשה השואה, אולם איה מקום המפלצת?

כאשר כבר אמרתי, לא נראה שם דבר יוצא



מן הכלל עם ראיה ראשונה בכל אחד מן הבקעות



והעמקים, אשר בין הרמות הזקופות של ההרים – שום



דבר, מלבד שלשה עמודי עשן שיצא ממקום שנראה



כעין פי מערה. והם טפסו ועלו קדרנית אל חלל



האויר. ובטרם יגיעו אל ראש ההר התערבו שלשת



עמודי העשן והיו לאחד. המערה היתה כמעט



בדיוק מתחת לסוס המעופף ורוכבו במרחק אלף רגל



בערך. העשן, בזחלו בכבדות למעלה, הפיץ ריח רע,



ריח גפרית מחניק, שגרם לפגסוס להשמיע נחרה



ולבלרופון להתעטש. וכה לא נעים היה הריח



לסוס-הפלא (שהיה רגיל לנשום רק אויר טהור מן



הטהור), עד כי נפנף בכנפיו ועלה ברום חצי מיל



מחוץ לגבול האד המעורר בחילה.

אך כאשר הביט בלרופון מאחוריו ראה



משהו, אשר עורר אותו בראשונה למשוך ברסן



ואחרי-כן להחזיר את פגסוס. הוא נתן לו אות, והסוס



המעופף הבין וירד לאט לאט באויר, עד אשר רגליו



היו לא למעלה מקומת איש מעל לקרקע הסלעי של



העמק. ממול, כמטחוי אבן, היה פי המערה עם שלשת



עמודי העשן היוצאים ממנה. ומה ראו שם עיניו של



בלרופון?

שם היתה כעין קפה של בריות אימות



שהתקפלו בתוך המערה. גופותיהן רבצו סמוכות



כל-כך זו לזו, עד כי בלרופון לא יכל להבחין אותן



כל אחת לחוד; אך אם לשפט על פי ראשיהן, היתה אחת



מן הבריות האלה נחש גדול, השניה – ארי נורא,



והשלישית – תיש נתעב. האריה והתיש היו ישנים;



והנחש היה ער לגמרי, לטש שתי עיניו המזרות אש



והביט סביבותיו. אולם – וזה היה הדבר המפליא



ביותר – שלשת עמודי העשן יצאו בברור מן הנחירים



של שלשת הראשים האלה! כה משנה היה המחזה, עד כי



בלרופון, אף כי צפה לכך כל אותה שעה, לא עלה על



דעתו מיד, כי כאן רובצת המפלצת בעלת שלשת



הראשים. הוא מצא את מערת החימרה. הנחש האריה



והתיש לא היו שלש בריות נפרדות, כפי שנראו לו



תחלה, כי אם מפלצת משלשת אחת!

הבריה הרעה והנתעבה! אף כי היתה



ישנה לשני שלישים, עוד החניקה במלתעותיה



המאוסות שירי כבש – או אולי (אך אני נרתע מפני



מחשבה זו) היה זה נער קטן וחביב – אשר שלשת הפיות



כרסמו אותו בטרם שקעו שנים מהם בשנה!

פתאם התעורר בלרופון כמו מתרדמה



וידע, כי היא היא החימרה. נראה היה, כי באותו רגע



נודע הדבר גם לפגסוס והוא שלח קול צהלה, אשר



נשמע כקול חצצרה הקורא לקרב. לקול הזה הזדקפו



שלשת הראשים והקיאו להבות אש גדולות. ובטרם יכל



בלרופון להתבונן מה עליו לעשות עתה, והמפלצת



התפרצה מתוך המערה וקפצה למולו במלתעותיה



הכבירות השלוחות וזנב-הנחש שלה התפתל



מאחוריה מלא ארס. לולא היה פגסוס קל ומהיר



כצפור, היה הוא ורוכבו יחד נופלים מתגרת ידה



המהירה של המפלצת ואז היה הקרב הזה נגמר



בטרם החל כראוי. אולם הסוס בעל הכנפים לא



נתפש בקלות כזו. כהרף-עין עלה למעלה בחצי



הדרך אל העננים והוא נוחר מזעם. אף הוא רעד לא



מתוך בהלה, אלא מתוך איבה אל המפלצת המאוסה



בעלת שלשת הראשים.

החימרה אף היא התרוממה עד כי עמדה ממש



על קצה זנבה וצפרניה חופרות בזעם בתוך האויר



ושלשת ראשיה יורקים אש על פגסוס ורוכבו. הוי,



כמה שאגה ולחשה ופעתה! ובינתים כונן בלרופון



את הצנה על זרועו ושלף את חרבו.

– עתה, פגסוס אהובי – לחש באזני הסוס



המעופף – עזרני וחזקני להרג את המפלצת הזאת



הרעה לבלי נשא. אם לא כן, עליך יהיה לעוף ולשוב אל



ראש ההר הבודד באין עמך ידידך בלרופון, כי אם



לא תמות החימרה, יכרסמו שלשת פיותיה את ראשי,



אשר שכב נרדם על צוארך.

פגסוס נאנק, ובהחזירו ראשו חכך את



אפו ברך אל לחי רוכבו. זה היה דרך דבורו אל



חברו, כי אף אם בעל-כנפים הוא וסוס בן אלמות הוא,



אך בוחר הוא למות מאשר לעזב את בלרופון



בצרה.

– תודתי לך, פגסוס – ענה בלרופון – ועתה הבה נשתער על המפלצת!

בהוציאו מפיו את המלים האלה, הניע



את הרסן, ופגסוס עט למטה בשפוע ובמהירות כחץ



מקשת אל מול הראש המשלש של החימרה, אשר זקרה



עצמה כל הזמן לתוך האויר במרום ככל אשר יכלה.



כאשר הגיע אליה במרחק אמה, מחץ בלרופון



בחרבו את המפלצת, אך סוסו נשאו הלאה בטרם



יכל לראות, אם המכה פגעה יפה. פגסוס המשיך



מרוצתו, אך עד מהרה הסתובב ועבר אותו המרחק מן



החימרה כאשר בתחלה. אז ראה בלרופון, כי הוא



כרת כמעט את ראש התיש אשר למפלצת, עד כי הוא



תלוי אחוז בעורו ונראה מת כמעט.

אולם לשם תקון קלטו לתוכם ראש הנחש



וראש האריה את כל העזוז אשר לראש המת וירקו אש



והשמיעו לחישה ושאגה בחמה רבה שבעתים מאשר



קדם.

– אין דבר, פגסוס אבירי! – קרא בלרופון



– עוד מכה כזו ונשים קץ ללחישה או לשאגה של



המפלצת.

ושנית הניע את הרסן. בעוטו בשפוע



כבראשונה, טס הסוס המעופף שנית כחץ מקשת אל מול



החימרה, ובלרופון קלע בעברו שוב מכת-חרב אל אחד



משני הראשים הנשארים, אולם הפעם הזאת לא נמלטו



מצרה לא הוא ולא פגסוס כאשר בפעם הראשונה.



החימרה שרטה באחת מצפרניה שריטה עמקה



בכתפו של האיש הצעיר ופגעה פגיעה קלה בכנף



השמאלית של הסוס המעופף. אך בלרופון פצע פצע



מות את ראש הארי של המפלצת, עד כי תלוי היה למטה



ואשו כמעט דעכה, רק שלח נשימות עשן עב ושחור.



אולם ראש הנחש, אשר הוא לבדו נשאר עוד, היה נורא



וארסי כפלים. הוא הוסיף להקיא אש במרחק חמש מאות



אמה והשמיע לחישות-נחש בקול רם ועז וצורם את



האזן במדה כזו, עד כי הגיע לארמון המלך



יובטס במרחק חמשים מילין, והמלך רעד וכס



המלוכה התנודד תחתיו.

– יום חשך! – חשב המלך המסכן בלבו – אין זאת כי החימרה הולכת ובאה לטרפנו.

בינתים שהה פגסוס שוב בחלל האויר



וצהל בשצף, בעוד עיניו יורות זיק אש טהור כלהב



הפלדה. מה נבדלה אש זו מן האש המעננה של



החימרה! רוחו של הסוס המרחף באויר היה נעלה וכן



היה רוחו של בלרופון.

– האם פצעך שותת דם, סוסי בן אל-מות? –



קרא האיש הצעיר, בדאגו לכאבו שלו פחות מאשר



ליסוריו של היציר המפאר, שלא טעם מימיו טעם



מכאוב – החימרה הנתעבה שלם תשלם את הנזק הזה



בראשה האחרון.

אחרי-כן הניע ברסן, קרא בקול רם ונחה



את פגסוס לא בשפוע כמו קדם, כי אם ישר אל מול



פני המפלצת הבזויה. ההשתערות היתה מהירה



כברק מסנור ובלרופון קרב עד כדי תפישת



האויב.

אותה שעה תקפה את החימרה, אחרי אשר



אבד לה הראש השני, חמה עזה מחמת כאב וזעם



פרוע. היא התנועעה אנה ואנה, חציה על האדמה



וחציה באויר, עד כי אי-אפשר היה להגיד, היכן היא



שוכנת. היא פערה את פי הנחש שלה הרחב כתהום,



עד כי פגסוס יכול היה כמעט, הייתי אומר, לעוף ישר



לתוך גרונה בכנפיו הפרושות, על רוכבו וכל אשר



לו! בקרבם אליה, השיבה עליהם נשימתה הלוהטת



ועטפה את בלרופון ואת סוסו באויר של אש ממש,



חרכה את כנפי פגסוס, הבהבה צד אחד של תלתלי



הזהב אשר לעלם, ושניהם חשו מכף רגל ועד ראש חם



שלא היה נוח כלל.

אולם כל זה היה כאין לעמת מה שבא אחרי-כן.

כאשר הגיע הסוס המעופף בטיסתו



באויר במרחק מאה אמה, קפצה החימרה קפיצה גדולה



והטילה את גופתה הכבדה, המסרבלת, הארסית



והנתעבה ישר על גבי פגסוס המסכן, לפתה אותו



באון ועז וקשרה את זנב הנחש אשר לה לקשר! הסוס



המעופף התרומם ועלה מעלה, מעלה, ממעל לראשי



ההרים, ממעל לעבים, וכמעט מחוץ לראית הארץ



המוצקה. אולם המפלצת ילידת האדמה עודנה מחזיקה



ומתרוממת למעלה יחד עם היציר של אור ואויר.



בינתים ובלרופון החזיר ראשו ועמד פנים אל פנים



עם הכעור המבחיל של פני החימרה ויכל להנצל



ממיתת שרפה או מנשיכת מות רק על ידי הצנה



שאחז. מעל הקצה העליון של הצנה הביט בתקיפות



אל עיניה הפרועות של המפלצת.

אולם החימרה היתה כה מטרפת ופרועה



ממכאוביה, עד אשר לא שמרה על עצמה יפה, כמו



שהיתה עושה במקרה אחר. אחרי ככלות הכל, אולי



זו היא הדרך הישרה והטובה להלחם בחימרה: לגשת



אליה סמוך עד כמה שאפשר. בהתאמצה לתקע את



צפרניה-ברזל לתוך גופו של האויב, הניחה הבריה



הנוראה את חזה חשוף כמעט, ובלרופון בראותו זאת,



תקע את חרבו עד הקת אל הלב האכזרי. הקשר של



זנב הנחש התר מיד. המפלצת הרפתה מפגסוס



ונפלה מרום עצום זה לארץ, והאש אשר בקרבה, תחת



לצאת החוצה, בערה ביתר חמה פנימה ועד מהרה



התחילה אוכלת את הגוף המת, וכך נפל ממרום כלו



אחוז להבות, ובאשר כי ירד הלילה בטרם הגיע



לארץ, חשבו הרואים בטעות, כי כוכב נופל הוא או



כוכב שביט. אולם עם אור הבקר, כאשר הלכו כמה



פועלים חקלאים לעבודת יומם בשדה, ראו לתמהונם,



כמה צמדי שדה זרועים אפר. באמצע השדה היה גל



של עצמות מלבינות גדול וגבה מערמת שחת. לא נראה



עוד דבר מן החימרה האימה!

וכאשר נחל בלרופון את נצחונו, השתחוה ונשק את פגסוס ועיניו זלגו דמעות,

– עתה נשוב נא, סוסי האהוב – קרא – נשוב אל מעין פירני.

פגסוס טס באויר ביתר מהירות מאשר טס



קדם לכן, ובזמן קצר הגיע אל המעין, שם מצא את



הזקן נשען על מטהו, את האכר משקה את פרתו ואת



הנערה שואבת מים בכדה.

– אני זוכר עתה – אמר האיש הזקן – כי



ראיתי לפנים את הסוס בעל-הכנפים ואני אז נער



קטן. אולם בימים ההם היה יפה שבעתים.

– יש לי סוס קרון אשר ערכו פי שלשה



ממנו – אמר הכפרי – אלו היה הסוס הזה שלי,



הייתי, ראשית כל, מקצץ את כנפיו.

אולם הנערה העלובה לא אמרה כלום, כי



מזלה גרם לה תמיד לפחד מפני יום רע. ובכן נסה



וברחה והפילה לארץ את כדה ושברה אותו.

– איה הילד העדין – שאל בלרופון – אשר



היה לי לרע וחבר ולא חדל מאמונתו ולא עיף מהביט



אל המעין?

– הנני, בלרופון יקיר! – ענה הילד ברך.

כי הנער הקטן היה יושב יום יום על שפת



המעין וחכה לשוב ידידו, אך בראותו את בלרופון



יורד מתוך העבים רוכב על הסוס בעל-הכנפים,



נרתע לאחור לתוך השיחים. הוא היה ילד רך וענג



וירא היה פן יראו הזקן והכפרי את הדמעות



היורדות מעיניו.

– נחלת את הנצחון – קרא מתוך שמחה,



ברוצו אל ברכיו של בלרופון, אשר ישב עוד על גב



הסוס – ידעתי, כי לך יהיה הנצחון.

– כן, ילד חביב! – ענה בלרופון, בצנחו



מעל הסוס המעופף – לולא אמונתך שעמדה לי, לא



הייתי מחכה מעולם לפגסוס ועד עולם לא הייתי



מנצח את החימרה האימה. כל זה עשית אתה, ידידי



הקטן והאהוב. ועתה הבה נשיב לפגסוס את



חרותו.

וכך הסיר את רסן-הקסם מעל ראשו של סוס-הפלא.

– בן-חורין תהיה לעולם, פגסוס שלי! –



קרא וצליל של תוגה בקולו – מהיר אתה וחפשי



תהיה.

אך פגסוס הניח ראשו על כתפו של בלרופון ולא נפתה לדבריו לעזב אותו.

– טוב ויפה אפוא! – אמר בלרופון, בלטפו



את סוסו הנעלה – עמדי תשב כל הימים כאות



נפשך ויחדו נלך אל המלך יובטס לבשר לו, כי



החימרה נשמדה.

אחרי-כן חבק ונשק בלרופון את הילד העדין ובהבטיחו לו לשוב אליו יצא לדרך.

אולם בשנים הבאות טס הילד הזה על



הסוס הקל במרומים גבהים יותר מאשר טס בלרופון,



ועשה מעשים גדולים ומפארים יותר מן הנצחון



שנחל ידידו על החימרה. כי הילד העדין והענג



הזה גדל ויהי למשורר כביר.




ציור 2.png















את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44795