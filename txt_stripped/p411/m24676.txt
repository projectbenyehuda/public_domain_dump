


	
	צפון ודרום
	







א


על פי תארו, עורו וזנבו דומה היה לזאב
גדול, שוכן היער; ואולם צבע עורו בא להכחיש את
יחוסו על משפחת הזאבים. הצבע הזה העיד, כי כלב
הוא. אין בעולם זאב בעל צבע כזה.

מראה עורו חום, חום שחרחר, חום אדמדם,
ואין סוף לגון זה. שכמו וכתפיו היו ממראה חום
שחרחר, אשר הלך והחויר בצדדיו ועל בטנו.
הלבנונית בצוארו ובכפות רגליו, והכתמים ממעל
לעיניו נראו כעין טיט, מפני תערבת החום. עיניו
שתי פטדות תאומים, ומראיהן זהב חום.

אדונו ואשתו אהבו את הכלב הזה עד
מאד. ואולי באה להם אהבה רבה זו מתוך העמל הרב
שעמלו, עד שזכו לרכש אותו.

קשה היה להם הדבר. בפעם הראשונה
נראה הכלב במקום מגורם, לא נודע מאין בא. פסח
היה ורעב, והוא הרג לעיניהם שפן, צלע לו ושכב ליד
הנחל, תחת שיחי הגרגר השחור.

וכאשר קרב אדון הבית, אירוין,
להתבונן אל הגר, קדם הלז את פניו בנהימת רגז,
ואשתו מידש, גם היא זכתה לקבלת פנים זו, בשעה
שאמרה לגשת ולהגיש לגר פרסת לחם וחלב.

אכן לא אהב כלב זה את הבריות, לא נתן
לאיש לקרב אליו ולנגע בו, באימו בשניו
החשופות ובשערו שסמר. ובכל זאת לא עזב את
המקום שישב שם. משכנו היה ליד הנחל, אשר שם
הביאו לו מזון והניחו במרחק הגון ממנו; ואחרי
אשר הלכו האנשים, אכל הכלב את המזון.

אין זאת, כי מפני רפיון גוו התמהמה
הכלב במקום הזה. ואמנם מקץ ימים אחדים, כאשר
הבריא קצת, נעלם.

ומי יודע, אולי בזה היה בא הקץ
לפגישת הכלב עם אירוין ואשתו, לולא הזדמן
הדבר לאירוין לנסע באותם הימים אל מדינות
הצפון, ובשבתו בקרון, בדרך בין קליפורניה
ואריגון, הציץ בעד החלון וראה את אורחו הזעפן
נע ונד לארך המסלה והוא עיף ולא ייעף, מכסה אבק
וחלאה מחמת נדודים של מהלך מאתים מיל.

אירוין היה מטבעו נוח להתעוררות,
ובהגיעו אל התחנה הסמוכה ירד, קנה נתח בשר
באטליז ולכד את הזאב הנע ונד בקצה העיר.

זאב הושם בקרון המיחד למשאות, וכך
בא שנית אל הבית העומד על הגבעה, זה מעון אירוין
ואשתו. שם אסרוהו במשך שבוע ימים, והאיש עם
האשה חזרו אחריו. אך הכלב לא הגה חבה אל
מחבביו. זר היה להם ומרחק. בכל עת אשר נסו
לדבר אליו דברי חבה, ענה להם בנהימת רגז. קול
נביחה לא השמיע, וכל הימים שישב ליד ביתם, לא
שמעו האנשים מפיו נביחה.

אירוין גמר בלבו לרכש את הכלב –
ויהי מה. הוא עשה לו לוח ברזל ועליו חרת: “השיבוהו
לולט אירוין, גלן־אלן, קליפורניה,” ואת הלוח
הזה סמר אל החח, אשר שם בצואר הכלב. אחרי כן
שלח אותו לחפשי – ובו ברגע נשא רגליו
ויעלם.

כעבר יום אחד, נשלחה טלגרמה מגליל
מנדוסינה, כי נלכד שם הכלב בלכתו בדרך. והוא
עבר מהלך מאה מיל צפונה.

ועוד הפעם הושב, ושלשה ימים עמד
הכלב קשור בחבל. ביום הרביעי התר, ובו ביום
נעלם. בפעם הזאת הספיק לעבר מהלך רב, עד אשר
נתפש והושב לבעליו.

בכל עת אשר נתנה לו חפשה, נמלט
הכלב ותמיד שם פניו צפונה. כח טמיר משך אותו אל
הצפון. “אין זאת כי מולדתו שם” – היה אירוין
אומר.

ושוב פעם ברח הנע ונד ועבר לארך
קליפורניה, אריגון ורב ושינגטון, עד אשר נתפש
והושב לבעליו.

ונפלא הדבר, עד כמה קל היה ברגליו.
אך הבריא קצת ונח, בו ביום שקבל חפשה, היה
משקיע כל כחו וכל רוחו בהליכה. ביום הראשון
לבריחתו היה עובר מהלך מאה וחמשים מיל.

בחזירתו היה מראהו דל, רעב ופרא;
ואולם ביציאתו היה בריא וחזק והוא שואף תמיד אל
הצפון. קול לבו קורא לו ללכת, ואיש לא ידע ולא
הבין.




ב






ואולם לאחרונה, מקץ שנה של נדודים,
קבל הכלב את גזר דינו, ויבחר להשאר במקום,
אשר המית שם את השפן ויישן ליד הנחל.

אמנם גם אחרי כן עברו ימים רבים, עד
אשר זכו אירוין ואשתו לגשת אליו ולגעת בו.
הדבר הזה היה להם נצחון גדול, כי מלבדם לא
זכה איש לשים כף ידו על זאב. הוא היה בדל מן
הבריות, ואיש מאנשי הבית לא קרב אליו. הוא קדם
פני כל אדם שקרב אליו בנהימה זעפנית, הרים
שפתו, חשף שניו והוציא קול נהם, אשר הפיל אימה
ופחד על כל אמיץ לב. גם כלבי השכנים פחדו
מפני הקול הזה. הם היו רגילים לשמע נביחת כלב,
אך נהם של זאב זר היה להם.

מה היו קורות חייו עד הנה – לא ידע איש.
הוא בא מארץ הצפון, אך מי אדונו – אשר ממנו ברח –
לא נודע. מרת י’ונסון, שכנה קרובה, שספקה חלב
לבית אירוין, העירה על הכלב, כי יליד קלונדיקה
הוא. אחיה – חופר בורות בארץ הרחוקה ההיא, ולכן
חשבה את עצמה לממחית בענין זה.

אירוין ואשתו לא התוכחו עמה. קצות
אזני זאב הסדוקות הביאו ראיה למרת י’ונסון. צנה
עזה פגעה בהן, עד כי לא יכלו להרפא עד היום.
מלבד זאת הנה מראהו כמראה כלבי הצפון,
המצירים בעתונים ובירחונים.

יש אשר היו יושבים הבעל ואשתו
ומשיחים על אדות קורות זאב בימים שעברו (על פי
הדברים שקראו ושמעו) ודרך חייו בארץ הצפון.
הם ראו וידעו, כי לבו נמשך אחרי הארץ ההיא.
פעמים שהיו שומעים בלילה קול בכיתו החשאי.
ובנשוב רוח צפונית ובאויר באה הצנה, תקף אותו
רוח אי־מנוחה, והוא הרים קול ילל כיללת הזאב.

ואולם קול נביחה לא השמיע. אין דבר אשר יכל להוציא מפיו קול זה של כלב.

באותם הימים, אשר הבעל ואשתו עמלו
להתחבב על הכלב, היו ביניהם וכוחים ארכים. זה
אומר: “שלי הוא,” וזו אומרת: “שלי הוא.” הבעל הביא
ראיות, כי הכלב מחבב רק אותו, והאשה הוכיחה, כי
חבה יתרה הוא הוגה לה.

אמנם בתחלה היתה יד אירוין על
העליונה, משום שגבר הוא. ברי היה הדבר, כי זאב
לא היה לו מימיו עסק עם הנשים. הוא לא ידע בטיבן.
שמלות אשה היו מוזרות בעיניו. רשרושן בלבד
היה מעורר בו חשד.

ואולם מרת מידש כלכלה אותו. והיא היא
המוציאה והמביאה במטבח. ורק בחסדה נתנו לו
רשות לבא אל המקום הקדוש הזה. הדברים האלה
הועילו לקנות את לב הכלב לחבב את בעלת השמלות
המשנות.

שעות רבות בטל אירוין מעבודתו, כדי
לקרב אליו את לב זאב. וסוף סוף עלה בידו לנחל
נצחון רב: בשעה שהיה יושב ליד שלחן הסופרים
ועטו בידו, היה זאב בא ורובץ לרגליו.

וכה הלך זאב והשתקע בבית היפה
הזה, העומד על הגבעה, ולבו דבק מעט מעט
באנשים, אשר הגו לו חבה רבה.




ג






באחד הימים יצא אירוין עם אשתו
לטיל בשדה. היום היה יום קיץ, והאיש והאשה
ישבו על גזע עץ כרות ויאזינו אל המית הנחל, אל
זמרת החוגות ואל זמזום הזבובים.

מלמטה הגיע אליהם קול צעדים כבדים,
ועד מהרה נראה לעיניהם בן אדם. הוא היה גלוי ראש
ורטב מזעה. האיש מחה פניו במטפחת קטנה אשר
בידו הימנית, ובשמאלית אחז במגבעת חדשה
ובצוארון קמוט, אשר הסיר מעל צוארו. הוא היה בעל
קומה ובעל צורה, ושריריו החזקים בלטו בעד בגדיו
החדשים והשחורים שלבש.

– יום חם היום – קדם אירוין את האורח.

האיש עמד ונענע בראשו: הן.

– אכן רואה אני, כי איני רגיל אצל החם – קרא האיש דרך התנצלות – הקר יפה לי.

– במקומנו לא ימצא הקר – ענה אירוין בצחוק.

– יודע אני זאת – קרא האיש – אף לא באתי
לכאן לבקש קר. אחות יש לי פה. אולי תדעו איפה היא.
שמה י’ונסון.

– האתה הוא אחיה מקלונדיקה! – קראה
מידש ועיניה הזהירו מתוך התפעלות – אשר על
אדותיך שמענו רבות?

– כן, אני הוא – ענה האיש בענוה – שמי מילר, סקיף מילר. אומר אני להפתיע את אחותי.

מידש קמה ממושבה להורות לו את הדרך אל נקיק הסלע.

– הרואה אתה, אדוני, את היער הקטן?
פנה לך לימין והלכת במשעול עד בית אחותך. זו
היא דרך קצרה.

– חן חן, אדונתי – קרא האיש.

הוא אמר ללכת, אך הוא נשאר עומד על
מקומו כנטוע במסמר. מראה פני האשה היפה נסך
עליו קסם.

משתוקקים אנו לשמוע מפיך על אדות
קלונדיקה – קראה מידש – אולי תתן לנו רשות לבא
אל בית אחותך בשבתך עמה? או טוב מזה, כי תבא
אתה אל ביתנו ואכלת עמנו סעדת צהרים.

– חן חן, אדונתי – גמגם האיש מתוך
מבוכה, ושוב נסה ללכת, אך לא יכל לגרע עין
מפניה של האשה.

ברגע זה קרב אליהם זאב, אשר הסתתר כל אותה שעה בין השיחים.

מבוכת האיש הזר נעלמה. פני האשה
היפה חלפו מנגד עיניו. הוא נעץ עיניו בכלב,
ופניו הביעו תמהון רב.

– יגער בי השטן! – הוציא האיש מפיו אט דבור נמרץ.

האיש ישב על גזע העץ. לקולו השפיל
זאב את אזניו, פער פיו, קרב אליו אט, הריח את ריח
ידיו, ואחרי כן לקק אותן בלשונו.

סקיף מילר החליק בידו על ראש הכלב. ועוד הפעם הוציא מפיו אט:

– יגער בי השטן!

כעבר רגע אחד, פנה האיש הזר ויאמר:

– סלחי לי, אדונתי, מכה תמהון אני, תמהון.

– גם תמהוננו רב – ענתה האשה – עד היום לא ראינו, כי זאב יתרעה עם איש זר.

– אתם קוראים לו בשם זאב? – שאל האיש.

מידש נענעה בראשה: הן. ואחר הוסיפה:

– אין זאת כי הכלב בן קלונדיקה הוא וגם אתה בא מקלונדיקה ולכן שמח לקראתך.

– כן, אדונתי – הוציא מילר מפיו בפזור
הנפש. הוא הרים אחת מכפותיו של זאב, התבונן אל
צפרניו, בדק ובחן אותם ואמר לעצמו: “רכים קצת.
ימים רבים ישב ללא עבודה”.

– פלאי פלאים! – קרא אירוין – הנה נותן לך זאב רשות למשמש בו.

סקיף מילר קם, הסיח דעתו מיפיה של מידש, ובקול של איש מעשה שאל:

– כמה זמן הוא יושב בביתכם?

אך ברגע הזה עמד הכלב, שנהם מתוך
גיל והתלבט בין ברכי הזר, פתח פיו והוציא
נביחה. דומה היתה נביחה זו לקול נפץ, קצר ועליז,
אך נביחה היא.

– זה הוא קול חדש לאזני – העיר סקיף מילר.

אירוין ואשתו הביטו זה אל זה. קרה הנס. זאב נבח.

– פעם ראשונה השמיע היום נביחה – קראה מידש.

– גם אנכי שומע נביחתו בפעם הראשונה – ענה האיש.

על פני האשה נראה צחוק קל. אין זאת כי לץ הוא האיש הזר.

– אין פלא – קראה מידש – הן זה רק חמשה רגעים, אשר נודעת אל זאב.

סקיף מילר נתן בה עיניו הבוחנות, בבקשו בפניה אותות ערמה, שחשדה בה.

– אמר אמרתי – קרא האיש מלה במלה –
כי הבינותם, איך שקבל הכלב פני. הכלב כלבי.
שמו לא זאב, כי אם חום.

– אויה, ולט! – התפרצה מפי האשה קריאת צער.

ברגע זה לבש אירוין צורה של איש מגן.

– מנין לך, אדוני, כי הכלב הזה כלבך הוא? – שאל את האורח.

– כי כן הוא – ענה הלז.

– דברים בעולם – קרא אירוין קשות.

סעיף מילר נתן בו עיניו החודרות, נענע לצד האשה ושאל:

– מנין אתה יודע, כי האשה אשתך
היא? הלא תאמר: יען כי כן הוא. ולי יש רשות לומר:
דברים בעולם! הכלב שלי הוא, כי אנכי גדלתיו
וטפחתיו, ולכן הכרתיו. ראו נא: הרי לכם
אות.

סקיף מילר פנה אל הכלב וקרא: “חום”! –



קולו היה גס, ולמשמע הקול הזה שפלו אזני
הכלב, כאלו נשמע קול חביב – “קום”! – והכלב פנה
ביעף לימין, – “קדימה!” – והכלב נטה מצד ימין ורץ
לפנים ועמד רק לקול אדונו.

יש בידי לדבר עמו רק בשריקות – קרא סקיף מילר בגאון – הוא היה לי כלב הראש.

– אך הן לא יעלה על לבך לקחתו עמך? – שאלה מידש בקול רועד.

האיש נענע בראשו: הן.

– האמנם ישוב לקלונדיקה, לעולם של יסורין?

הוא נענע שוב בראשו והוסיף:

– אין העולם ההוא רע כל כך. הביטו אלי. הן אדם בריא אני. לא כך?

– אך הכלבים הלא עובדים שם בפרך,
בתוך רעב וקר! הה, קראתי על דבר החיים ההם
ויודעת אני.

אמנם כן, פעם אחת, ביום של רעב,
אמרתי להרג את חום ולאכל את בשרו – הודה מילר
בפנים זועפים – נס ארע לו, שלכדתי צבי. אלולא כן
לא היה עוד חי היום.

– בוחרת הייתי למות תחלה! – קראה מידש.

– מקום מקום ומנהגיו – ענה מילר – לכם אין
צרך לאכל בשר כלבים. דרך אחרת לכם וחיים
אחרים. מימיכם לא ראיתם צרות, ולכן אין אתם יודעים,
מה החיים ההם.

– הלא זה אשר אמרתי – קראה האשה
בנעימות – בקליפורניה אין אוכלים בשר כלבים.
ולמה לא ישאר פה? הוא מאשר. הלא תבין, כי מזון
לא יחסר לו עמנו. אין הוא סובל יסורי קר ואין הוא
עובד עבודה קשה. כאן הכל רך ועדן: גם הטבע גם
האדם. הוא לא ידע עוד את השוט ולא יראה פה את
השלג.

– אך לעמת זאת קשה החם פה בימות הקיץ – לגלג סקיף מילר.

– מה תתן לכלב זה בחיי ארץ הצפון? –
הוסיפה האשה לשאל בקול מלא מרירות – הלא תענה,
אדוני.

– לחם נקדים, בשעה שאמצא – ענה האיש הזר.

– ובשעה שלא תמצא?

– לא יאכל?

– ועבודה?

– עבודה רבה תהי לו – קרא מילר בקצר
רוח – עבודה בלי סוף, גם רעב, גם קר, גם שאר פגעים
– הכל יהי לו כשילך עמי, אבל הכל חביב לו. רגיל
הוא בכך. הוא יודע חיים אלה. לכך נוצר ולכך
חנך. כלום אתם יודעים, מה טיבם של חיים אלו? אי
אתם יודעים כלל דבר זה, שאנו דנים בו. הכלב
מאשר בתוך החיים הראויים לו.

– הכלב לא ילך עמך – קרא אירוין בקול נמרץ – ואין לנו צרך בוכוחים יתרים.

– מה פרוש דברים אלו? – שאל סקיף מילר, וגבות עיניו שפלו ואדם כסה את מצחו.

– אחת אמרתי – כי הכלב לא ילך – וקץ
לדברים. איני מאמין, כי הכלב שלך הוא. אפשר
שראית אותו בזמן מן הזמנים, ואפשר שבזמן מן
הזמנים לקחתו מעם אדונו. ואין ראיה מזה,
שהכלב נשמע לך. כל כלב יליד ארצך יהא נשמע
לך. אין ספק, כי כלב יקר הוא, ולפיכך נתת עינך
בו. בכל אפן, עליך להוכיח כי שלך הוא.

סקיף מילר עמד ופניו הביעו קר רוח
והתאפקות. מצחו האדים יותר ושריריו החזקים
בלטו ועלו מתוך מלבושיו השחורים, ועיניו
בחנו את הדובר בו מכף רגלו ועד ראשו, כאלו
שאלו מה כחו וגבורתו של בר־נש זה.

ופניו של הזר הביעו בוז. לאחר שהוציא מפיו את הדברים:

– לפי דעתי, אין דבר שיעכב בידי לקחת את הכלב מיד.

פני ולט האדימו, והשרירים הגמישים
של ידיו וכתפיו חזקו ואמצו. אשתו חרדה למראהו
ותמהר להתערב בשיחה:

– אפשר שהדין עם מר מילר – קראה האשה
– זאב, כנראה, יודע אותו והשם חום לא זר לו. הוא
התרעה אל האיש הזר, ואתה, אישי, הלא ידעת, כי
אין זאב מחבב את הבריות. מלבד זאת שמענו מפיו
נביחה: קול ששון הוא, קול שמחה. על מה שמח? אין ספק,
ששמח על פגישתו עם מר מילר.

לב אירוין נח מזעפו והוא אמר:

– אמנם צדקת, מידש. זאב אינו זאב אלא חום ולא שלנו הוא אלא של מר מילר.

– אולי ימכרהו לנו מר מילר – קראה האשה – נכונים אנו לקנותו מידו.

סקיף מילר נענע בראשו: לא, אך פניו
הביעו טוב לב. נכון היה לדבר נדיבות עם
נדיבים.

– חמשה כלבים היו לי – קרא הזר, בבקשו התנצלות על מאונו – וחום היה הראש.

כלם היו פאר המקום. לא היה דומה להם.
חמשת אלפים אמרו לתת לי במחירם. וחום הוא היקר
בהם. לא מכרתיו ולא אמכרהו. מלבד זאת חביב הוא
עלי מאד. שלש שנים בקשתיו. שרוי הייתי בתוך
יאוש, לאחר שגנבוהו ממני… לא על נזק ממון
הצטערתי, אלא… כן, אהבת נפש אהבתיו. לא
האמנתי למראה עיני, כאשר נגלה לי; חשבתי, כי
חולם אני. אשר רב הוא מהיות אמת. הן אנכי הייתי לו
אומנת. בכל לילה השכבתיו במטתו. אמו מתה,
ואנכי כלכלתיו בחלב, שקניתי במחיר שני
דולרים הכוז. את נפשי חסרתי. הוא לא ידע אם אחרת
מלבדי. רגיל היה אותו תינוק חביב למצץ את אצבעי,
הנה היא.

וסקיף מילר, שנאומו עורר לבו, הושיט אצבעו להראות להם.

– הרי אצבע זו – הוציא האיש מפיו,
כאלו אמר להביא את אצבעו להעיד, כי הכלב שלו
הוא.




ד






האיש עוד עמד ואצבעו שלוחה ומידש פתחה ואמרה:

– אבל הכלב עצמו, למה לא תחקר את רצונו הוא.

סקיף מילר בא במבוכה.

– האם לא עלה על לבך, כי מחיב אתה לדעת את רצונו? – שאלה האשה.

– איני מבין, מה כונתך – ענה האיש.

– אולי לא יאבה הכלב ללכת אחריך –
הוסיפה מידש לדבר – אולי כרוך הוא אחרי אדוניו
החדשים. מחיב אתה לעשות רצונו. אין לך רשות
ליטל ממנו את הבחירה. הן אפשר שבוחר הוא בארץ
קליפורניה. אומר אתה לעשות הכל על דעת עצמך.
מתנהג אתה עם בעל חי, כאלו היה לפניך שק
תפוחי אדמה או ערמת שחת.

הדברים האלה היו חדשים למילר והוא
עמד דומם, כאלו בדק אותם ברעיוניו. האשה
השתמשה בפקפוקו ותוסף:

– אם באמת ובתמים אהבת אותו, הנה אשרו ראוי להיות אשרך.

סקיף מילר עוד עמד שקוע במחשבותיו,
ומידש קרצה בעיניה אל אישה, וזה ענה לה ברמיזה,
כי יפה דרשה.

– ומה דעתך? שאל הזר פתאם – היבחר הכלב להשאר פה?

– ברי לי הדבר – נענעה האשה בראשה.

ושוב עמד סקיף מילר להרהר הרהוריו, אך
הפעם השמיעם בקול, בהתבוננו אל בעל החי
הנדון.

– עובד נאמן היה, הרבה והרבה עשה
למעני. הוא שנא את הבטלה. חכם ונבון הוא. חסר הוא
רק כח הדבור. הוא מבין דברי בן אדם. הנה הוא מבין
גם דברינו עליו. הביטו נא אליו.

הכלב רבץ לרגלי סקיף מילר, ראשו נשען
על כפותיו, אזניו זקופות וקשובות, ועיניו היו
נעוצות בשפתי הדובר, פעם בזה ופעם בזה, לראות
את תנועותיו.

– מכשר הוא לעבודה. עוד לא הזקין. ואנכי אוהב אותו אהבה רבה, אהבת נפש.

פעם ופעמים פתח מילר שוב את פיו לדבר, אך נמלך ופסק. לאחרונה קרא.

– אנכי אגיד לכם את אשר אעשה.
דבריך, גברתי, נכוחים. הכלב עמל ויגע הרבה,
ואפשר שהגיעה השעה שינוח על מצע רך. הרשות
בידו לבחר. על כל פנים, יחרץ הוא עצמו. כאשר
יאמר, כן יהי. אתם שבו על מקומכם. אני אקרא לכם
“שלום” ואלך לי. אם ישאר הכלב עמכם, מוטב. אם
ילך עמדי, אל תעצרוהו. אנכי לא אקראהו ללכת. אף
אתם לא תקראוהו לשוב.

הוא נתן עיניו במרת מידש מתוך חשד והוסיף:

– אבל בלי שום רמאות. לאחר שאפנה שכמי ללכת. אל תשדלו את הכלב.

– כדבריך כן יהי – ענתה מידש – כמה אני מכירה טובה לך.

– הכרת טובה למה? – שאל מילר – הן חום
עדין לא החליט דבר… ובכן, הריני קם והולך לי –
הוסיף האורח בקול של אדם הנפרד מעל
מידעיו.

לשמע השנוי בקול הרים זאב את ראשו
במהירות, וביתר מהירות קפץ ועמד על רגליו, לאחר
שחבק האיש ידה של האשה. הכלב עמד על רגליו
האחוריות ואת הקדומות סמך על שמלתה, ובאותה
שעה לקק את ידי סקיף מילר. וכאשר בא זה לחבק
ידו של ולט, מהר זאב ועמד בין שני האנשים ולקק
ידיו של זה ושל זה.

ולאחר שהפנה האיש הזר שכמו והלך
לאט במשעול, זקף זאב את אזניו מתוך צפיה
והקשבה, כאלו קוה שישוב האיש, והביט אחריו,
עד שעבר מהלך עשרים פסיעות. אחרי כן רדף אחריו
בקול אנקה חרישית, השיגו, תפש ידו מתוך חבה
בשניו והתאמץ לעכבו.

לאחר שלא עלה הדבר בידו, שב זאב אל
המקום, אשר ישב שם אירוין, ובשניו אחז בשרול
מעילו והתאמץ למשכו אחרי האיש שהלך.

מבוכת נפשו של הכלב הלכה וגדלה. הוא
השתוקק להיות בשני מקומות בזמן אחד, אצל
אדונו הישן ואצל אדונו החדש, והמרחק ביניהם
הנה הולך ורב. הוא קפץ מתוך זעזועי נפש, רץ לכאן
ולכאן, פעם לפנים ופעם לאחור, ולא ידע למשל
ברצונו. לבו מושכו לשני אדוניו, והבחירה קשה
לו, והוא מוציא אנקות חלושות.

הוא ישב פתאם על כפיו האחוריות וזקף
את אפו; את פיו פתח וסגר מתוך זעזועים שתקפו
עליו וחנקו את גרונו. הוא הוציא אנקה דקה ואמר
להשמיע יללה. אך בו ברגע שנפתח פיו, פסקו
זעזועיו, והוא נעץ עיניו באיש שהלך. ופתאם הפך
זאב ראשו ונעץ עיניו באירוין. בקשתו שבה ריקם.
הכלב לא שמע אף מלה, אף הגה, אף רמז כל שהוא,
אשר יורהו איזו הדרך שיבור.

הוא התבונן וראה את אדונו הישן הולך
וקרב אל קצה המשעול, והדבר הזה עורר שוב את
רוחו. הוא קפץ ועמד על רגליו מתוך קול אנקה. הוא
נתן עיניו במידש. עד עתה לא שם אליה לב, ואולם
לאחר שראה, כי שני אדוניו עזבוהו, נשא עין אל
האשה. הוא רץ אליה וטמן ראשו בין ברכיה, ואת
ידה הדף בחטמו – כדרך שהיה רגיל לעשות
בבקשו קרבתה. הוא פסע לאחוריו, עשה עגולים,
פזז וכרכר, טפח ברגליו על גבי קרקע, קרץ
בעיניו, כפף אזניו, כשכש בזנבו – והכל כדי
להביע את רעיונו שתקף עליו, זה שלא יכל
להביעו במלים.

אך גם הפעם היה עמלו לשוא. מה זה
היה לבני אדם אלו, שלבם רחק ממנו, ועד היום
הן חבבוהו? עתה נאלמו, ובפיהם אין מלה לו. הם לא
ישימו אליו לב.

ושוב הפך פניו לראות את אדונו הישן
שהלך. סקיף מילר נטה הצדה ועוד רגע עתיד היה
להתעלם מן העין. ואולם הוא לא הפך ראשו אף פעם
אחת, כי אם פסע והלך הלאה, כאלו לא נגעו אליו
הדברים הנעשים מאחוריו.

וכן נעלם מן העין. זאב חכה, כי ישוב.
הוא המתין שעה קלה מתוך שתיקה, עמד במנוחה,
בלי תנועה, כאלו נהפך והיה לאבן – אבן מלאה
התעוררות. אחרי כן הוציא נביחה והמתין. אחרי כן
פנה וקרב אל אירוין, לקק ידו ורבץ לרגליו, ולא
גרע עינו מן המשעול.

הנחל הקטן, השוטף על פני האבן
שעלו בה עשבים, נראה כאלו הגביר פתאם משק
מימיו. מלבד רננת החוגה לא נשמע הגה. פרפרים
גדולים פרחו בלי המלה בין קרני השמש ונעלמו
בצללים המנמנמים. מידש נתנה עיניה באישה.

עברו רגעים מעטים וזאב קם ועמד על
רגליו. תנועותיו הביעו הפעם תקף וישוב הדעת.
הוא לא הביט לא אל האשה ולא אל האיש. עיניו היו
נעוצות במשעול. בלבו גמלה החלטה. אירוין
ואשתו ראו והבינו, כי ברגע זה יחרץ הכלב
גורלו.

הוא נשא רגליו ופסע פסיעות קטנות,
כאלו חכה לשמע עוד קול חבה. אך הקול לא
נשמע.

פסיעותיו של זאב הלכו וגדלו, עד
שהגיעו לידי ריצה. הוא הרחיב צעדיו יותר ויותר. אף
פעם אחת לא הפך ראשו. וכאשר הגיע עד קצה
המשעול פסע פסיעה גסה – ואיננו.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/24676