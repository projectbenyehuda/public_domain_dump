


	
	בית ממכר עתיקות
	



ספר ראשון

פרק ראשון: הפגישה





רגיל אני לערך טיולים רק בשעות
הלילה. אמנם בימות הקיץ יש אשר אני יוצא מביתי
בבקר השכם ומשוטט כל היום בשדות ובשבילים
שונים, אולם בעיר איני מטיל ביום אלא לעתים
רחוקות, אף כי אוהב אני, שבח לאל, את האור ככל
היצורים ומתענג כמוהם על העדן והנעימות, שהוא
שופך על פני האדמה.

הטיול בלילה נותן לי יכלת רצויה
להתבונן אל טיבם ותכונתם של בני אדם העוברים
ושבים בחוצות. אור הצהרים הבהיר יחד עם פזיזות
האנשים אינם יפים להסתכלות. מבט חטוף על
העוברים לאורה של עששית הרחוב או לאורם של
חלונות החניות מגלה לפעמים הרבה יותר מראיה
שלמה וגמורה לאור היום.

מושך את לבי בטיולי המראה של המוני
אנשים העוברים ושבים על הגשרים. מהם עומדים
בערבים היפם ומסתכלם לתמם בשטף המים
שלמטה, ודרך אגב תועה במחם מחשבה עמומה, כי
המים האלה שוטפים ועוברים בין חופים ירקרקים,
ההולכים ומתרחקים זה מזה, עד אשר לבסוף יבלעו
במימיו האדירים של הים. מהם באים לנוח קצת
מתלאות החיים הקשים, ובהבטם מעל למעקה הגשר
מהרהרים בלבם: מה טוב ומה נעים לשכב פרקדן
בלי דאגה, לעשן ולהתחמם לאור השמש.

ועוד ועוד מראות ומחזות מחיי הטבע
והאדם אני מחבב לקלוט בשעות הטיול. אולם אין
מטרתי בזה להרבות דברים על אדות טיולי, רצוני
רק לספר על דבר שקרה לי באחד מטיולי, ועל כן
מצאתי לנכון להקדים בפתח ספורי טורים אחדים על
טיולי בכלל.

באחד הלילות ואני משרך דרכי בעיר
לאט, כמנהגי בכל טיולי, ומהרהר דרך אגב
בענינים שונים, והנה פתאם שמעו אזני קול פונה
אלי, והקול רך ומתוק, שעשה עלי רשם נעים מאד.
הסבותי ראשי במהירות, והנה על ידי עומדת ילדה
יפה. היא בקשה ממני להראות לה את הדרך לרחוב
ידוע, שנמצא ברבע אחר של העיר.

– הדרך לשם ארכה מאד, ילדתי – אמרתי.

– זה ידוע לי, אדון – השיבה הילדה
בפחד – אמנם רחוק הרחוב מזה מאד. הלילה באתי
משם.

– האם לבדך באת? – שאלתי משתומם.

– כן, לבדי. רחוק המקום לא יפחידני, אך כעת יראה אני מעט כי נטיתי מן הדרך הנכונה.

– ומדוע זה פנית אלי? ומה אם אתעה אותך?-

– ברי לי כי לא תעשה זאת – קראה
הילדה – הנך ג’נטלמן זקן והולך אתה כה אט
אט.

קשה לי לתאר, עד כמה נגעה עד לבי
הבקשה עצמה ויותר מזו קול דבורה הנמרץ, עד כי
דמעות נוצצו בעיניה וגוה הקטן רתת בשעה
שהסתכלה בי.

– הבה, נלך יחדו – אמרתי – אני אקחך שמה.

היא שלבה ידה בידי מתוך בטחון
גמור, כאילו ידעה אותי מיום הולדה, והלכנו יחד.
היא כונה את פסיעותיה על פי פסיעותי. ונדמה היה,
שלא אני מוליך אותה, כי אם היא מנחה אותי
ומשגיחה עלי. הרגשתי, כי לרגעים היא מצליפה עלי
מבטים בוחנים, כדי להוכח אם אינני משגה אותה
בדרך. והמבטים האלה, שהיו חדים וחודרים,
הלכו והוספו בטחון על בטחונה.

גם אני נתתי עין בוחנת בתינוקת הזאת.
על פי מבנה גוה הרך נראתה רכה בשנים.
תלבשתה היתה פשוטה מאד, אבל היא הצטינה
בנקיון גמור ולא נכרו בה שום שום סמני עניות
או רשלנות.

– מי שלח אותך לבדך למקום רחוק כל כך? – שאלתי.

– מיטיבי ואיש חסדי, אדון.

– ומה היו מעשיך פה?

– אסור לי לגלות – אמרה הילדה.

צורת התשובה הזאת עוררה אותי להעיף על
ילדה זו מבט מלא השתוממות. ואמנם גדלה פלאתי
על טיב שליחותה של ילדה זו העוטה צעיף תעלומה.
עינה החדה הכירה במחשבותי, כאשר הביטה אלי,
ועל כן הוסיפה, כי במעשיה לא היה כל דפי, אולם
בהם צפון סוד גדול, סוד הנעלם גם ממנה.

דבריה אלה נאמרו בתם לב, בלי שום
אותות ערמה, ונכר היה כי חותם האמת טבוע
עליהם.

היא הוסיפה ללכת מתוך אמון רב אלי,
ובשעת הלכתה שוחחה על אדות ענינים שונים
בצהלת נפש. על דבר ביתה לא ספרה מאומה, אולם
העירה, כי הולכים אנו בדרך חדשה לה ושאלה, אם
דרך זו קצרה יותר.

במחי עלו באותה שעה פתרונים למאות
לחידה סתומה זו (מטרת שליחותה של הילדה), אולם אף
אחד מהם לא הניח את דעתי. בושתי להשתמש
בתמימותה של הילדה וברגשי התודה שרחשה
אלי, כדי להוציא מפיה מלים לפתרון החידה. אוהב אני
את התינוקות בכל לב ויודע גם להוקיר את רגשי
אהבתם של היצורים הנעימים האלה ברוכי אלהים.
בטחונה של הילדה בי הצהיל את רוחי וחפצתי
להיות ראוי לאמון שנתנה בי.

אולם בלבי גמרתי לראות בעיני את
האיש, אשר שלח את הילדה הקטנה מתוך קלות דעת
כזו בשעות הלילה למקום רחוק כזה. ובאשר
חששתי, כי ברגע שתרגיש הילדה בקרבת ביתה
תתחמק ממני ולא אוכל למלא חפצי, הולכתיה
בנתיבות עקלקלות. למען לא תכיר את המקום שבו
היא עומדת, עד אשר הגענו ממש אל הרחוב שגרה
שם. מיד התחילה למחא כף בשמחה ולרוץ לפני עד
גשתה אל דלת ביתה. שם עמדה והמתינה לי, כאשר
קרבתי אליה, דפקה על הדלת.

חלק של הדלת היה זכוכית בלי כל תריס
עליו. בתחלה לא הרגשתי בזה, מחמת החשך
והדממה ששררו בפנים וגם משום שחכיתי
בנשימה עצורה, כמו הילדה, למענה על הדפיקות.
לאחר שדפקה פעמים ושלש נשמע קול תנועה
מבפנים, אחרי כן נראה אור כהה בעד זכוכית הדלת.
האור הלך וקרב אלינו אט אט, ובינתים יכלתי
להסתכל גם באיש וגם במקום, שדרך בו
עבר.

האיש היה זקן גוץ, בעל שערות לבנות
וארכות (פניו ודמותו נראו לי יפה, בלכתו הלוך
וקרב אלי ובהחזיקו את המנורה למעלה מראשו).
בלבי עלתה המחשבה, כי מבנה גוו הדק והצנום
של הזקן דומה במקצת לגזרתה הענגה של הילדה,
גם עיני הזקן, שהיו בהירות, היו דומות דמיון גמור
לעיני הילדה, אולם פניו מקמטים וחרושי דאגה,
עד אשר כאן נפסק חוט מחשבתי בדבר הדמיון
שבינו ובין הילדה.

בחדר, שדרך בו עבר הזקן, היה אוצר
קטן של חפצים עתיקים ויקרי מציאות (בתי אוצר
כאלה נמצאים, על פי רב, ברחובות הנדחים
והשוממים שבלנדון, כדי שלא תשלוט עינם של
הולכי בטל במטמונים הבלויים). פה ושם נראו
מלבושים של פרשים עומדים כצלמי בלהות; מעשי חטוב ופתוח של מנזרים עתיקים; נשק חלוד ממינים שונים; כלים מכלים שונים, של קוניה, של עץ, ברזל ושנהב; שטיחים
ורהיטים שונים ומשנים, שאפשר לראו כמוהם רק
בחזיונות לילה. מראה פניו הפרוע והנובל של
הזקן התאים אל המקום הזה. בכל מערכת הכלים
האלה לא היה דבר, שמראהו היה עתיק יותר ובלה
יותר מן הזקן עצמו.

כאשר הסב את מפתח המנעול, התבונן
אלי הזקן בהשתוממות, אשר לא סרה מעל פניו גם
לאחר שהביט אל בת לויתי הקטנה. מיד כשנפתחה
הדלת, קדמה הילדה את פניו בקראת “סבא” וסחה
לו, כיצד התודענו.

= אלהים עמך, ילדתי! – קרא הזקן
בלטפו את ראשה – מה היה לך, כי לא הכרת את
הדרך, מה היה עלי, אלו אבדת לי, נלי!

– בטוחה אני, כי הייתי מוצאה את הדרך אליך, סבא – קראה הילדה בעז – אל תירא!

הזקן נשק לה, ואחרי כן פנה אלי
ובקש ממני לסור הביתה. נשמעתי לו. הוא נעל את
הדלת, עבר לפני ובידו הנר, הוליך אותי דרך
החדר, שראיתיו עוד מבחוץ, אל חדר אורחים קטן, אשר
לו עוד דלת פתוחה אל קיטון. ראיתי כי בקיטון עומדת
עריסה קטנה מקשטה יפה. דומה היה, שעריסה זו
נועדה למשכב פיה. הילדה לקחה נר ונחפזה אל
הקיטון, ואני עם הזקן נשארנו לבדנו.

– הנך עיף אל-נכון, אדון – אמר אלי, בהקריבו לי כסא אצל התנור – במה אודה לך?

– בזה שתשמור, ידידי, שמירה מעלה יותר על הילדה היקרה – עניתי.

– שמירה מעלה יותר!? – קרא הזקן בקול
חודר – לדאוג ולחרוד יותר לשלומה של נלי! האם יש
אהבה עזה יותר מן האהבה שאני אוהב את נלי?

דבריו אלה, שנאמרו בהתרגשות רבה,
הביאוני במבוכה ולא ידעתי מה להשיב לו. אמנם
בתנועותיו נכרו קצת מרך ובלבול, ורגע אחד הבריק
במחי רעיון, אולי נמצא האיש במצב של טרוף הדעת,
אבל בפניו נראו אותות של מחשבות עמקות אשר
הוכיחו לי, כי רעיון שוא הוא.

– לפי דעתי, אינך דואג… – פתחתי.

– אינני דואג לילדה?! – הפסקני הזקן
בקול חודר – אינני שם עין עליה? הוי, מה שוגה אתה!
נלי הקטנה! ילדתי החביבה!

אין בכח איש להביע בשום יצרת לשון
חבה עזה מזו שהביע מוכר העתיקות הזקן בארבע
המלים האלה. חכיתי, כי יחדש את שיחתו, אולם
הוא שתק, תמך בידו את סנטרו, הניע בראשו פעמים
ושלש ונעץ את עיניו אשר בתנור.

ישבנו דוממים. בינתים נפתחה דלת
הקיטון והילדה חזרה אלינו. שערותיה
הבהרות־חמות ירדו בשפע על כתפיה ופניה כסו
באדם קל, כנראה, מרב מהירותה לשוב אלינו. היא
נגשה מיד לערך את השלחן לסעדת הערב. בשעת
טפולה של הילדה הרגשתי, כי הזקן שולח אלי
מבטים חודרים, כאלו רוצה הוא לחדור לתוך לבי
ולעמד על טיבי. השתוממתי לראות, כי במשך כל
הזמן נעשתה כל עבודת הבית בידי הילדה וכי
בבית לא נמצאה כל נפש חיה זולת שלשתנו. כאשר
יצאה הילדה מן החדר, מצאתי לי שעת כשר לרמז על
זה לזקן, אבל הוא ענני, כי גם בין המבגרים מועטים
בני סמך ובעלי ידים אמונות כמוה.

דבריו של הזקן הרגיעוני ועל כן אמרתי:

– לבי ידאב תמיד בראותי ילדים רכים
נושאים בעל קשה. על ידי זה מפסידים את שמחת
ילדותם, גם את תמימותם ואמונתם, אלה המעלות
הטובות, שהטבע חנן אותם.

– ברי לי, כי על נלי לא ישפיע הדבר
לרעה. כחות נפשה עמקים ועשירים מאד. מלבד זאת
ילדי העניים רחוקים משעשועים ותענוגות, ולכן
אינם מפנקים.

– אבל, סלח נא, הלא אתה אינך עני…

– הילדה הזאת – השיב הזקן – אינה
בתי, כי אם בת בתי, ואמה היתה עניה מאד. אף
אני אין לי הון ועשר. אולם – הוא שם ידו על זרועי,
גחן אלי ולחש – יבא יום והיא תהיה גברת נאה
ועשירה. אל יעלה על לבך, כי איני דואג לה! – קרא
פתאם בתלונה - אלהים הוא היודע, כי הילדה הזאת
היא מרכז חיי ובה אני הוגה יומם ולילה.

באמצע שיחתנו שבה הילדה. הזקן הזמינני בתנועת יד לגשת אל השלחן.

כאשר התחלנו לאכל, נשמע קול דופק
בדלת החיצונה. מפי נלי פרץ צחוק לבבי, אשר גרם
לי ענג בחן הילדות שבו, ואחרי כן קראה:

– אכן שב סוף סוף קיט החביב!

– טפשונת – אמר הזקן בלטפו את
שערותיה של הילדה – תמיד את צוחקת לקיט
העלוב.

הילדה הוסיפה לצחוק, וצחוקה היה
עליז, וגם אנכי לא יכלתי להמנע מבת צחוק. הזקן
לקח נר בידו והלך לפתח את הדלת. תכף שב ביחד
עם קיט.

קיט היה נער מסרבל וכבד תנועה, בעל
שערות סבוכות ופרועות וחטם זקוף כלפי מעלה, רחב
פה ואדם לחיים. מעודי לא ראיתי פרצוף פנים מצחיק
כזה. בראותו איש זר יושב בבית, נשאר עומד ליד
הדלת, התחיל להניע בידיו מגבעת בלי סמן
שולים, ובהשענו חליפות פעם על רגלו האחת ופעם
על השניה, שלח מבטים פוזלים לעבר חדר האורחים.
מרגע זה רחש לבי רגשי חבה לנער הזה, מפני
שהרגשתי, כי הוא ממלא תפקיד חשוב בחיי הילדה
והיא מחבבת אותו.

– הדרך היתה ארכה, קיט, לא כך? – אמר הזקן.

– כן הוא, אדון, ארכה מאד.

– המצאת בנקל את הבית?

– לא בנקל כל כך, אדון.

– ודאי רעב אתה.

– כדבריך, אדון.

מנהגו של הנער בשעת דבורו היה
משנה ומבדח. דומני כי בן אדם זה היה מכשר
לעורר צחוק בכל: בעמידתו, בתנועותיו, בנמוסיו,
והילדה היתה מתענגת על זרותו, היא לא פסקה
לצחוק, בהביטה על ידידה המוזר, שנטל פרוסת
לחם גדולה. נתח בשר ובקבוק שכר והתחיל אוכל
לתאבון בכל פה.

– אוי! – פנה אלי הזקן באנחה – מה זה עלה על לבך לחשב, כי איני דואג לילדה.

– אל נא תשים לב להערה שנפלטה מפי בלי ישוב הדעת, אך על פי הרשם הראשון.

– לא, לא – אמר הזקן, כשהוא תפוש במחשבותיו – נלי בואי נא הנה!

הילדה מהרה אליו ממקומה ולפתה את צוארו.

– האוהב אני אותך, נלי? עניני.

הילדה לא ענתה כלום, רק לטפה אותו ושמה ראשה על חזהו. דמעות נראו בעיניה.

– למה תבכי? – אמר הזקן בחבקו אותה
– אין זאת, כי יודעת את, מה גדולה ורבה אהבתי
אליך, ועל כן לא לרצון לך לשמע שאלה כזו. טוב
אפוא! ידעו הכל: אני אוהב אותך אהבה עזה.

– הכל יודעים זאת – השיבה הילדה ברצינות – גם קיט יודע כי כן הוא.

כשמע קיט את דברי הילדה, פסק רגע
מאכילתו וקרא בגרון: "מי פתי ויכחיש זאת! ותוך
כדי דבור תחב לתוך פיו פרוסה גדולה והוסיף
לאכל.

– כעת היא עניה – אמר הזקן, בהחליקו
את לחיה – אולם אני חוזר על דברי: יבא יום והיא
תהיה עשירה, ואם גם מתמהמה היום הזה, אבל בא
יבא. עוד תהיה מאשרה.

– סבי – אמרה הילדה – אני מאשרה גם כיום.

– הסי, הסי – קרא הזקן – לא תדעי עוד,
מה זה אשר. ברור לי שיבוא, וכל מה שיאחר לבוא כן
יגדל.

הזקן נאנח, שקע שוב במחשבותיו,
בהחזיקו את הילדה בין ברכיו, ולא הרגיש כלל
בכל הנעשה על סביביו.

בין כה וכה והנה הגעה חצות לילה
כמעט. קמתי ממקומי ללכת. הזקן התעורר
ואמר:

– המתן רגעים אחדים, אדון. ואתה, קיט,
מה לך כי אחרת שבת הערב. לך הביתה ומחר תבוא
בבקר השכם, כי יש לי עבודה בשבילך. ליל
מנוחה!

– ליל מנוחה, קיט – אמרה הילדה בעינים מארות.

– ליל שלום, הגברת נלי – השיב הנער.

– ועתה – אמר הזקן – עלינו להביע תודה
לאדון הזה. לולא הוא, כי אז אבדה לנו הלילה ילדתי
הקטנה.

– לא, לא – קרא קיט – הדבר הזה לא יכל להיות.

– מה אתה סח, קיט? – אמר הזקן.

־ אני אני הייתי מוצא אותה, אדון. ברי
לי, שהייתי מוצאה. בחיי ראשי, שהייתי עובר בכל
הארץ, עד שהייתי מוצאה! חה, חה, חה!

מתוך צחוק אדיר התחיל אט אט להסוג אל הדלת ולבסוף נעלם.

בהפרדי מעל הזקן בברכה, אמרתי לו:

– הרשני נא לשאלך שאלה קטנה.

– ברצון, אדון. מה שאלתך?

– האם אין זולתך מי שישים עין על ילדה יפ ונבונה זו? האם אין לה חבר או רע?

– לא – ענה הזקן בהביטו אלי בדאגה – אף אין לה צרך באחר זולתי.

– אבל האם לא עלתה על דעתך מחשבה,
כי חובה קשה ורבת אחריות נטלת על עצמך להיות
אב לילדה זו?

– אדון – קרא הזקן – אין לי הצדקה לראות
את דבריך כפגיעה בכבודי. ברי לי, כי רק לטובת
ילדתי אמרת מה שאמרת. אבל דע לך, כי בכל
לבי ונפשי אני מסור לה. גם ביום וגם בלילה, גם
בהקיץ וגם בחלום, גם בהיותי בריא וגם בשכבי
חולה אני הוגה רק בה. איני מסיח את דעתי ממנה
אף לרגע.

בראותי, כי האיש נרגש מאד, החלטתי
להפסיק את השיחה והתחלתי לחפש את אדרתי אשר
פשטתי עם כניסתי לבית. ומה נפתעתי בראותי
והנה נלי עומדת לפני, על זרועה אדרת ובידה מטה
ומגבעת.

– אלה אינם שלי, חביבה – אמרתי.

– יודעת אני – אמרה בנחת – אלה של סבי.

= האם הוא יצא מביתו הלילה?

– כן – ענתה בבת צחוק.

– ואיפה תשארי את, יקירתי?

– איפה? בבית, כדרכי תמיד.

הבטתי בתמהון אל הזקן, שהיה עסוק
בהתקנת תלבשתו ובלבי הרהרתי: “הילדה
הרכה והענגה תשאר לבדה בבית קודר זה
בלילה ארך ואפל”.

היא לא הרגישה בהשתוממותי ועזרה
לזקן בזריזות ובצהלה ללבוש בגדו. אחרי כן
לקחה נר והלכה להאיר לנו את הדרך. הזקן לא אמר
כלום, ורק רמז לי בנדנוד ראש ללכת לפניו.

כאשר נגשנו אל הדלת, העמידה
הילדה את הנר, ברכה אותי בברכת לילה טוב והרמה
ראשה לנשוק לי. אחרי כן מהרה אל סבה. הוא חבק
אותה ואמר בלחש: “תערב לך שנתך, נלי, ומלאכי
השלום יסוככו על מטתך בכנפיהם. אל נא תשכחי
להתפלל, אוצרי”.

– לא אשכח, סבא – ענתה הילדה – התפלה גורמת לי רב ענג ושלוה.

– אמנם כן, כך צריך להיות. שלום,
יקירתי, היי ברוכה ומברכה. בבקר השכם
אשוב.

– אך פעם תצלצל – אמרה הילדה – קול הפעמון מעירני גם בחלום.

הילדה פתחה את הדלת. שוב אמרה לנו
שלום בקול רך ונעים מאד, שעלה בזכרוני אחרי כן
פעמים אין מספר. הזקן המתין קצת בחוץ, עד אשר
סגרה הילדה את הדלת מבפנים, אחרי כן התחל ללכת
אט. כאשר נגש אל קרן הרחוב, עמד והסתכל בי
רגע ואמר, כי מפה דרכינו שונות ועלינו להפרד.
בקשתי לדבר אליו, אבל הוא פנה ממני בזריזות
רבה, שלא פללתי לה על פי גילו, ולא הספקתי
להוציא מפי דבור. ראיתי, כי פעמים ושלש הביט
לאחוריו, כאלו להוכח, אם איני שומר את צעדיו.
אפלת הלילה עזרה לו להעלם מעיני עד מהרה, וכעבור
רגעי מספר לא הוספתי לראותו.

נשארתי עומד על המקום, שנפרד ממני
שם הזקן, ולא חפצתי ללכת הלאה. הבטתי אל
הרחוב, שזה עתה עזבתי אותו וכעבור שעה קלה
חזרתי. עברתי פעם ופעמים על יד בית ממכר
העתקות, עמדתי ליד הדלת והטיתי אזן: בכל
דממת אפלה כמו בקבר.

בכל זאת עשיתי כה וכה ולא יכלתי לנוע
משם. בדמיוני עברו חזיונות בלהה שונים:
בערות, גנבות, מעשי פשע, ונדמה לי, כי אך אלך
מזה, יקרה אסון את הילדה. כל משק קל של נעילת
דלת או חלון ברחוב הביא אותי שוב סמוך לבית מכר
העתיקות. עברתי אל העבר השני של הרחוב,
התבוננתי אל הבית, כדי להוכח, אם אין הקול
נשמע משם. לא, בכל הבית דממה ואפלה כקדם.

הרחוב היה עגום ושומם, כמעט שחדלו עוברים ושבים; רק פה ושם נראו יחידים השבים מבתי תיאטראות; לפעמים נראה שתוי-יין מתנודד הנה והנה
בדרכו לביתו. עד מהרה פסקה כל תנועה ברחוב.
השעונים השמיעו את השעה הראשונה אחרי חצות,
ואני הוספתי עוד ללכת הלוך ושוב ברחוב. פעמים
אחדות כבר נדרתי לשים קץ להליכתי, אולם כל פעם
מצאתי לי פתח להתיר את נדרי.

כל מה שהרביתי לחשוב על דברי
הזקן, מבטיו ותנועותיו, הסתבכו בי רעיונותי
יותר ויותר. מחשבה עלתה בלבי, כי מטרות חשודות
מעוררות את הזקן לעזב את ביתו בלילות. אין ספק, כי
אוהב הוא את נלי נכדתו, אבל הילדה אמרה לי:
“אשאר בבית כדרכי תמיד”, ולשם מה הוא עוזב את
ביתו בכל לילה? בזכרוני עלו ספורים שונים על
מעשי פשע נסתרים, הנעשים בכרכים הגדולים,
שבמשך שנים רבות לא נודעו עקבותיהם.

עסוק במחשבות לבקש פתרונים לחידה
הסתומה הזאת הוספתי לשוטט ברחוב ההוא שתי
שעות תמימות. לבסוף ירד גשם חזק. עיף ויגע
מהליכה וממחשבה הזמנתי את הרכב הראשון
שנזדמן לי בדרך ושבתי עמו הביתה. על האח
בערה אש מרנינה לב, המנורה הפיצה אור בהיר,
והשעון קדם את פני בתקתוק של ידידות.

ישבתי על כסא נוח ומרוח,
ובהשעני על רפידתו הרכה, שויתי לנגד עיני את
הילדה במטתה: היא שוכבת בודדה, גלמודה
ונעזבה. קשה היה לי לגרש מלבי את המחשבה על
הילדה הרכה והענגה, הנשארת יחידה בשעות
הלילה העגום במקום קודר כזה.

כל הלילה – גם בחלום וגם בהקיץ – לא
הרפו ממני המחשבות האלה, והמראות שראיתי לא
נתנו לי מנוח. לנגד עיני עמדו החדרים הקודרים עם
הכלים העתיקים, עם התלבשות של פרשים, עם צלמי
עץ ואבן משנים ומבהילים… אבק, חלדה ורקבון…
ובתוך עולם מלא שממון כזה נרדמת יחידה ילדה
יפה ונעימה, ובת צחוק מרחפת על שפתיה מתוך
חלומות זהר.





פרק שני: הבקור

כמעט במשך שבוע ימים נאבקתי עם
רצוני לבקר שנית בבית ממכר העתיקות. החלטתי
לראות את הבית לאור היום ולכן הלכתי שמה סמוך
לשעת הצהרים.

עברתי פעמים אחדות על יד הבית,
פקפקתי אם בקורי יהיה לרצון, אבל סוף סוף
הבלגתי על פקפקתי.

בירכתי הבית פנימה עמדו הזקן ועוד
צעיר אחד. כנראה היה ביניהם ריב, כי דבריהם בקול
רם מאד פסקו פתאם תכף לכניסתי. הזקן מהר אלי
ואמר בקול רועד, כי שמח הוא לקראתי.

כעבור רגע הורה לי באצבעו ואמר:

– הנבל הזה זומם לרצוח אותי…

– ואתה אומר להטרידני מן העולם באלותיך וקללותיך…

– הייתי עושה זאת בלי פקפוק – אמר
הזקן – אלו יכלתי להמיתך בדבור פה, באלה או
בתפלה, כי אז הייתי נחלץ ממך.

– יודע אני זאת – ענה הצעיר – אולם אין
בכחם של דברים להמיתני, ועל כן חי חי אני, על
אפך ועל חמתך.

– ואמו של זה מתה! – קרא הזקן בסערת
רוח, בספקו כפיו ובנשאו עיניו למרום – אי הצדק
ואי המשפט?

הצעיר עמד והביט אל הזקן בצחוק בוז.
הוא היה כבן עשרים, יפה תאר, אולם מראה פניו,
נמוסיו, תלבשתו, שהביעו חצפה ופריצות, עשו
רשם דוחה.

– מה לי צדק ומה לי משפט?! – קרא הצעיר – אני חוזר על דברי: רצוני לראות את אחותי.

– אחותך! קרא הזקן במרירות.

– כן, אחותי! – ענה הצעיר – חפץ אני
לראות את אחותי הכלואה בביתך ואתה מרעיל את
נשמתה בסודותיך המלאים מרמה, מתראה אתה כאוהב
אותה אהבה עזה ובו בזמן תענה אותה בעבודה קשה,
כדי להוסיף בכל שבוע עוד שילינגים אחדים על
ממונך, אשר לא יספר מרב.

הזקן פנה אלי ואמר:

– הולל ופריץ שכמותו! לא רק בני
משפחתו בדלים ממנו, כי גם החברה הקיאה אותו
בשל מעשיו הרעים. שקרן הוא – הוסיף הזקן בקול
נמוך – יודע הוא יפה, כי הילדה יקרה לי מנפשי,
ובזדון הוא מעלבני במעמדו של אדם זר.

כעבור שעה קלה הזמין הצעיר מן החוץ
את חברו ושמו דיק סויולר, ושני הבחורים התחלו
מזמרים ומתבדחים. הזקן ישב על כסא, קפץ
אגרופיו והביט חליפות אל נכדו וחברו המוזר,
ואנכי הרגשתי, כי עלי לעמד מן הצד ולבלי
התערב בדבר. לאחרונה לא התאפק הזקן, ובפנותו
אל נכדו, קרא:

– אללי! עד מתי תרדפני? מדוע תכניס
אל ביתי את חבריך ההוללים? כמה פעמים אמרתי
לך, כי אני חי בצער ובצמצום, וכי עני אני.

– וכמה פעמים אמרתי לך אני – ענה הצעיר – כי שקר בפיך.

הזקן לא הספיק להשיב, והנה נפתחה הדלת, והילדה נכנסה אל החדר.

בעקבות הילדה נכנס אדם בא בימים,
בעל גוף וראש ענקי, מראהו מכער, שרטוטי פניו
קשים וגסים, עיניו השחורות התרוצצו בחוריהן
והפיקו ערמה. על לחייו וסנטרו בלט זקן קשה
וסמור. ביחוד נולה את פניו בת-צחוקו המוזרה,
שגלתה שנים צהבות ושותה לו מראה של כלב
חורק שניו. הוא היה לבוש חליפה שחורה, ישנה
ומעוכה, ראשו חבוש מגבעת גבהה, רגליו נעולות
מגפים רחבים וצוארו כרוך בעניבה לבנה
ומזהמת. ידיו היו גסות ומלכלכות וצפרניו עקמות,
ארכות וצהבות.

הילדה קרבה מתוך רתות קל אל אחיה ולקחה את ידו.

– אמרי נא את האמת, נלי – קרא הצעיר בקול – האם מלמדים אותך לשנוא אותי?

– לא. לא, איך לא תבוש לדבר ככה! – קראה הילדה.

– ומה? אולי אומרים לך, כי תאהביני? – הוסיף הצעיר בלעג.

– לא זה ולא זה. אין מזכירים את שמך
כלל. אולם אני אוהבת אותך מאד, ואם תחדל להקניט
את הסב ולהכאיב את לבו, אהב אותך עוד יותר.

– כך, כך – אמר הצעיר, בגחנו על
הילדה ובנשקו לה בקרירות – לכי נא ואל
תבכי.

הוא לוה אותה בעיניו, עד אשר נכנסה אל
חדרה הקטן וסגרה את הדלת. אחרי כן פנה אל האיש
שנכנס עם נלי ואמר:

– הסכת נא, מר… ננס.

– שמי קוילף, דניאל קוילף.

– שמעתי עליך, כי יש לך השפעה על
הזקן, ובכן הרשני נא למסר על ידך לזקן בפעם
הראשונה והאחרונה, כי עד אשר לא ישלח את נלי
מביתו, בא אבא לראותה, בכל שעה שארצה.

כאשר עזבו הצעיר עם חברו את הבית,
קרב הננס, הוא מר קוילף, אל הזקן, ובשימו ידו
בכיסו, אמר:

– הנה הבאתי לך את זה בעצמי, מיראה
מפני מקרה אסון. הכל פה זהב ולנלי היה קשה
לשאת בילקוטה משקל גדול וכבד כזה.
אחרי כן קרב הננס סמוך לאזנו של הזקן ואמר:

– שכני, מאד חפצתי לדעת, במה אתה
משקיע את סכומי הכסף העצומים, אולם ערום אתה
ויודע להסתיר סודך.

– סודי! – אמר הזקן במבט קודר – כן, צדקת, אני… מסתיר אותו, מסתרו בכל כחי.

הזקן לקח את הכסף ופנה ממנו
בצעדים כושלים, כאדם רצוץ ומדכא מאד. הננס
לוה אותו במבט נוקב, עד אשר נכנס לחדר קטן ונעל
את הכסף בארון ברזל, אחרי כן חשב רגעים מספר
ונחפז לצאת.

אף אני נסיתי פעמים אחדות להפרד מעל
הזקן עוד לפני כן, אולם הוא פצר בי להשאר ולא
נתנני ללכת. עתה, כשנשארנו לבדנו, הוסיף
לפצור בי. בעבור שעה קלה באה נלי. היא הבאה אתה
מלאכת מחט וישבה על ידו של הזקן. התענגתי
לראות את הפרחים הרעננים אשר בחדר, את הצפור
הנעימה, היושבת בכלובה הקטן בצלו של ענף
ירק. מוזר ומעציב היה לראות את הילדה היפה
והעדינה סמוכה לזקן העגום, בעל הגו הכפוף ובעל
הפנים הנובלים. ובלבי הרהרתי: מה יהיה גורלה
של הילדה בעת שהזקן הזה יחלש ויבול עוד
יותר? ומה יהיה גורלה לאחר שינתק פתיל חייו של
מגנה העלוב?

הזקן כאלו הבין למחשבותי. הוא שם ידו על ידה של הילדה ואמר בקול רם:
– טרם אבדה תקותי, נלי, כי עתיד טוב
מוכן לך. איני מבקש כלום בשביל עצמי, כי אם
בשבילך. בלי עתיד זה צפויים לך חיים של צרות
ותלאות, שאיני רוצה גם להעלותן במחשבתי, אבל
מאמין אני בכל לב, כי נכונו לך ימי אשר.

הילדה הביטה אליו בעינים מארות, אבל לא אמרה כלום.

– בשעה שאני חושב – קרא הזקן – על
השנים הרבות, במשך ימי חייך המעטים,
שישבת עמי בודדה וגלמודה, ללא חברות בנות
גילך, ללא תענוגי הילדות, ורק בחברת איש זקן
כמותי, חושש אני לפעמים, כי חטא חטאתי לך,
נלי.

– סבא! – קראה הילדה בהשתוממות.

– כונתי היתה תמיד רצויה – הוסיף הזקן
– תמיד נשאתי את עיני לעתיד, כי תוכלי לחיות
בשלוה בתוך סביבה מפארה אבל מה יהיה גורלך,
בתי, אם בינתים יבוא יום פקדתי.

הילדה לא הספיקה להשיב דבר והנה
נשמע קול מתדפק על הדלת, והזקן אמר: "קיט בא,
לכי נא אליו, נלי, לכי.

היא התחילה ללכת בצעדים מהירים, אולם
פסקה מהליכתה שבה אל הזקן וחבקה אותו. אחרי
כן נחפזה שוב אל הדלת במהירות גדולה, כדי
להעלים את דמעות עיניה.

– רצוני לאמר לך דברים אחדים מפה
לאזן – לחש לי הזקן בחפזון – דבריך שדברת
אלי בפגשתנו הראשונה, גרמו לי צער רב. יכל
אני רק להפוך בזכותי ולאמר לך, כי עשיתי הכל
מתוך כונה טובה. כעת אין בידי לשוב מדרכי.
כבר עבר המועד, אולם עודני מקוה לצאת בזר
נצחון. אני הגבר ראיתי בחיי הרבה צרות ויסורים
של עניות, ועל כן חפצתי לחלץ אותה מיסורים
אלה, לגאול אותה מן העמל והתלאה, אשר הורידו
את אמה – בתי היקרה - בלא עת אלי קבר. רצוני
להניח לה לא סכומים קלים, שאפשר לבזבז אותם,
כי אם אוצרות כסף עצומים, שיד העני לא תוכל
לנגע בה לעולם. השומע אתה, אדוני? בידה
יהיה רכוש גדול, גדול מאד! יותר איני יכול לגלות
לך, לא היום ולא לאחר זמן. אבל הנה היא שבה!

השטף העז של דבריו, ידו הרועדת
שתפשה בזרועי, עיניו החרדות והתועות, סערת
רוחו והתרגשותו – כל זה מלא את לבי תמהון
והשתוממות. חשבתי, כ הוא אחד מאלה האמללים
והעלובים שהכסף הוא מטרתם היחידה בחיים,
ואחרי אשר עלה בידם לרכוש הון גדול, הם חרדים
כל הימים, פן יאבד הונם בענין רע ויבואו עליהם
יסורי עניות.

בינתים עבר הערב ובא הלילה. הזקן
הראה שוב סמנים של קצר רוח, ושוב עמד לצאת
מביתו באותה השעה שיצא בפעם הראשונה,
והילדה נשארה שוב לבדה בבית השומם.





פרק שלישי: קוילף

מר קוילף לא היה לו משלח יד מסים; עסקיו היו מרבים ושונים.
הוא היה גובה דירות בבתים שעמדו בסמטות
וברחובות מרפשים על שפת הנהר; היה מלוה כסף ברבית למלחים ולפקידים הנמוכים של אניות מסחר; היה נפגש יום יום עם אנשים חשודים.

אימתו של היצור המכער הזה היתה
מוטלת על כל אלה שבא עמהם במשא ומתן. מרת
קוילף היתה מפחדת מפניו כל הימים. על כל דבר
קטן היה שופך עליה את חמתו והיא לא העזה
להמרות את פקדותיו אף בדברים שהיו לה למרת
רוח. אמה שישבה בבית בתה נדה מאד לגורלה
המר, אבל לא היה בידה לעזר לה. גם ידידותיה
ושכנותיה, אשר ידעו את אכזריות מר קולף לאשתו
הישרה והטובה, עזרו לה רק באנחות
ותוכחות.

באחד הימים, כאשר ישב מר קוילף
בלשכתו אשר בבית עץ קטן ורעוע על שפת הנהר,
שהיה כמעט קבוע באדמה, נכנס משרתו הנער
ואמר:

– שואלים עליך.

– מי?

וברגע זה ראה את האורחת שעמדה ליד הדלת.

– האת היא, נלי? שאל קוילף.

– כן, אדוני – ענתה הילדה, בפקפקה
אם להכנס או לשוב, כי הננס, שזה עתה קם
משנתו שישן על השלחן, שערותיו פרועות ופניו
לא רחוצים, היה נאלח ואים ביותר.

– הכנסי נא – הזמין קוילף את הילדה.

הילדה נכנסה ומסרה לידו מכתב. מר
קוילף נשאר יושב על השלחן, תמך בידו את
סנטרו והתחיל קורא את המכתב.

נלי הקטנה עמדה בהכנעה ועיניה
נשואות אל קוילף בעת קראו את המכתב. נכר היה
בפניה, כי היא מחכה בעינים כלות לתשובתו
ולבה חרד פן תשמע מפי הננס תשובה בלתי
רצויה. וקוילף עצמו נדהם מאד בקראו את המכתב.
אך עבר על שתים שלש שורות, לטש עינים גדולות
ופניו הביעו רגזה רבה. למקרא השורות הבאות
התחיל לגרד את ראשו בזעף, ובהגיעו עד סוף
המכתב, הוציא מפיו שריקה של השתוממות ויאוש.
אחרי כן קפל את המכתב ושם אותו לפניו והתחל
קוסס את צפרני אצבעותיו. כעבור רגעים אחדים
הרים במהירות את המכתב וקרא בו עוד פעם. אולם
גם הקראה השניה לא הרגיעה את רוחו. הוא שקע
במחשבות, אחרי כן שלח מבט ממשך וחודר אל
הילדה, שעמדה בעינים מורדות וחכתה
לתשובתו.

– הנה כן! – קרא לאחרונה בקול אדיר
ומפתיע, שהבעית את הילדה, כאלו ירו מרובה
סמוך לאזנה – נלי!

– הנני, אדוני!

– הידוע לך תכן המכתב, נלי?

– לא, אדוני.

– האמת בפיך?

– הן, אדון!

– הנכונה את גם להשבע?

– אני מבטיחה לך באמת ובתמים, כי איני יודעת כלום.

– טוב – קרא הננס לאחרונה. בראותו את
מבטה הגלוי והתמים – אני מאמין לך!… בזבז
הכל. כל הונו ירד לטמיון במשך עשרים וארבע
שעות! השד יודע, איכה היה הדבר! חידה נעלמה היא
זו.

כעבור שעה קלה, כאשר הרימה הילדה
את ראשה, הרגשה כי הוא מביט אליה בחבה
יתרה.

– מה יפה מראך היום, נלי, מה נחמדה את! אולי עיפת, נלי?

– לא, אדוני, אני נחפזה לשוב, כי סבי מחכה לי בעינים כלות.

= אולי תלכי עמי אל ביתי, אל מרת
קוילף. גם היא מחבבת אותך מאד מאד, אף כי לא
במדה רבה כמוני.

– אולם באמת עלי לשוב. סבי צוה עלי לקבל את התשובה ולשוב מיד – אמרה הילדה.

– אבל הרי עוד לא קבלת אותה, נלי –
אמר הננס – ולא תוכלי לקבל אותה עד בואי
הביתה. ובכן, רואה את, כי עליך ללכת עמי לשם
מלוי שליחותך.

מרת קוילף היתה בבית לבדה. היא לא
פללה, כי בעלה ישוב בשעה זו ולכן אמרה לשכב
ולנוח מעט, אך בשמעה קול צעדיו, מהרה לקחת
בידה מלאכת מחט. הוא נכנס החדרה בלוית
הילדה.

– הנה הבאתי לך, יקרתי, אורחת
נחמדה, את נלי – אמר מר קוילף – מהרי נא ותני לה
כוס יין ופרוסת עוגה. היא עיפה מאד מהליכה מרבה.
תשב נא עמך עד אשר אכתוב מכתב.

מרת קוילף הביטה ברטט בפני בעלה:
היא לא יכלה להבין מדוע היו דבריו הפעם כה
רכים וכה מנמסים. הוא רמז לה והיא יצאה אחריו אל
החדר הסמוך.

– שמעי נא – לחש לה קוילף – עליך
להוציא מפי הילדה כל מה שאפשר על דבר סבה,
על ארח חייו ועל שיחו ושגו מחמת סבות ידועות
אני צריך לדעת כל זאת. אתן, הנשים, יודעות
לספר זו עם זו בהתגלות לב, ואת עוד מצטינת
בקולך הרך ובנעם הליכותיך, ולכן תצליחי
בודאי בשליחות זו. השומעת את?

– כן, קוילף.

– ובכן מהרי ולכי. למה עמדת?

– קוילף – גמגמה אשתו – אני אוהבת
את הילדה… מה קשה לי לסובב אותה
בכחש…

הננס הוציא מפיו קללה אימה והביט
סביבו, כאלו חפש דבר לענוש בו את אשתו
הממרה. מרת קוילף הנכנעה והנבהלה מהרה
לבקש ממנו, כי לא יכעס והבטיחה אותו למלא
פקדתו.

– שמעי אפוא – קרא בצבטו את זרועה –
עליך לחדור לתוך מצפוני לבה. יודע אני, כי
בידך לעשות זאת. זכרי נא, כי אזני נטויה לשמע
הכל. אם לא תעשי את המעשה בחריצות רבה, דעי
לך, כי הדלת תחרוק, ואוי ואבוי לך, אם קול
החריקה ישמע פעמים רבות.

בלב מר הלכה מרת קוילף לעשות כמצוה
עליה, ובעלה הנחמד הסתתר אחרי הדלת הפתוחה
קצת, הטה אזנו לשמע ולהקשיב כל דבור, ומראה
פניו הביע ערמומת ורשע.

מרת קוילף העלובה התחילה חושבת
מחשבה, כיצד לפתוח את השיחה, שלא היתה נעימה
לה, והנה נשמעה חריקה עזה של הדלת לאות, כי
תגש אל הענין בלי שהיות יתרות.

– מה מרבים בקוריך בימים האחרונים בביתו של קוילף, יקירתי.

– אני עצמי שאלתי על זה כמה פעמים את סבי – ענתה נלי בתם לב.

– ומה ענה?

– הוא רק נאנח והוריד ראשו והיה כה
רצוץ ומדכא, שאלו ראית אותו, ברי לי, שהיית
בוכה יחד אתי… מה חורקת הדלת!

– תמיד היא חורקת – ענתה מרת קוילף,
בהביטה בחרדה אל הדלת – אולם מה זה היה
לסבך?… הן לא תמיד היה מדכא כל כך.

– בודאי לא – ענתה הילדה – לפנים
היה אחר, לגמרי אחר! הוא היה כה עליז ונוח, ואנו
היינו כה מאשרים! אינך יכולה לשער עד כמה
נשתנה כל זה כעת.

– צר לי מאד עליך, חביבתי, - אמרה מרת קוילף, ואמנם הדברים האלה יצאו מלבה.

– תודה לך – ענתה הילדה בנשקה לה

– תמיד את כה טובה אלי, וענג רב לי לשוחח אתך.
הלא מלבד קיט אין לי איש לדבר עמו על סבי. הן
תאמיני לי, כי לעצמי איני דואגת כלל, אבל קשה
לי מאד לראות בצערו של סבי.

– נקוה, כי בקרוב ירוח לו וישוב להיות כשהיה, נלי – אמרה מרת קוילף.

– יתן ה' כי יבואו דבריך – קראה
הילדה ועיניה זולגות דמעות. – אולם זה זמן רב
והוא התחיל… כמדמני, כי הדלת התנודדה!

– לא, הרוח מניע אותה – אמרה מרת קוילף בשפה רפה – הנה אמרת, כי התחיל…

– להיות שקוע במחשבות וחדל מדרכו
לבלות עמי את הערבים הארכים – אמרה הילדה – אני
הייתי רגילה לקרוא לפניו על יד התנור והוא היה
יושב ומקשיב. וכשהייתי פוסקת מקריאתי והיינו
מתחילים לשוחח, היה מספר לי על דבר אמי, כי
בילדותה דמתה אלי במראה ובקולה, גם היה
מושיבני על ברכיו ומדבר אלי, כי אמי אינה
שוכבת בקבר, כי היא עפה אל השמים, אל הנוף
אשר הזקנה והמות אינם שולטים שם. הוי מה
מאשרים היינו בימים ההם!

– נלי, נלי – קראה האשה העלובה – לבי
ישבר בקרבי, בראותי נערה רכה כמוך מלאה
יגון ועצב. אל נא תבכי.

– אני בוכה לעתים רחוקות מאד – אמרה
נלי – אולם ימים רבים התאפקתי ולא גליתי צרתי
לאיש. עתה, כנראה, נחלש גופי, כי הדמעות
מתפרצות ושוטפות מאליהן, עד כי לא אוכל לעצור
בהן. אולם אין דבר, לך מתר לי לספר יגוני,
בטוחה אני בך, כי לא תספרי זאת לאיש.

מרת קוילף החזירה ראשה ולא ענתה כלום.

– גם – הוסיפה הילדה – רגילים היינו
לטיל לעתים בשדות ובין עצים רעננים,
וכשהיינו שבים מטיולינו לעת ערב, היה ביתנו
נעשה לנו חביב, אף כי נראה לנו לפעמים קצת
משעמם ואפל. הטיולים הכניסו אליו אורה ושמחה.
אולם כעת חדלנו מטיל ואותו הבית נראה לנו
קודר שבעתים.

הילדה שתקה שעה קלה ואחר אמרה ברצינות:

– אל נא יעלה על דעתך, כי סבי אינו
אוהב אותי עוד, להפך, לי נדמה, כי אהבתו אלי
הולכת וגדולה מיום ליום. קשה לתאר, עד כמה
נפשו קשורה בנפשי.

– בטוחה אני, כי הוא אוהב אותך אהבה עזה – אמרה מרת קוילף.

– בודאי, בודאי – בכתה הילדה – וגם
אהבתי אליו הולכת וגדולה. אולם עדין לא ספרתי
לך על דבר צערי הגדול ביותר, וזה יהי־נא סוד
כמוס בלבך: סבי אינו ישן כמעט ואין לו מנוחה.
רק ביום הוא מנמנם נמנום קל בכרסה שלו, כי
בכל לילה ולילה, במשך כל הלילה, אין הוא נמצא
בביתו.

– נלי?!

– הסי – קראה הילדה, בשימה אצבעה
על פיה ובהביטה על סביביה – יום יום אני פותחת
לו את הדלת סמוך לשעת הבקר. אמש אחר מאד
לשוב, בשעה שכבר האיר היום. ראיתי, כי פניו
היו חורים, עיניו קודחות וברכיו רועדות בלכתו
בשכבי במטתי, הגיעו לאזני אנחותיו העמקות.
נחפזתי לגשת אליו, ובטרם הרגיש בי, שמעתי
אותו מדבר לעצמו, כי קצה נפשו בחיים, וכי לולא
הילדה היה מת ברצון. אויה, מה לי לעשות!

הילדה תקף עליה נטל צערה ויגונה
והיא כבשה פניה בחיקה של מרת קוילף ידידתה
ותבך מר.

כעבור רגעים מעטים נכנס מר קוילף אל
החדר והביע את תמהונו למראה עיניו, כי למד
האיש הזה להתחפש ולשים מסוה על פניו.

הוא נסה לבקש מאת נלי, כי תסעד
עמהם, אבל הילדה סרבה, והננס מסר לידה
פתקה ואמר:

– תאמרי לסבך, כ אראה אותו מחר או מחרתים, ובבקר זה לא אוכל למלא את בקשתו.

כאשר יצאה נלי בלוית קיט, שחכה
לה בחוץ, התגולל קוילף על אשתו, כי לא חקרה
ודרשה יפה את הילדה.

– מה יכלתי לעשות עוד? – התנצלה
האשה העלובה והוסיפה: - הצטערתי מאד בצערה
של הילדה. אני עוררתי אותה לשפוך לפני את
לבה בשעה שחשבה, כי אין שומע את שחתנו,
ואתה היית אז בחדר הסמוך. יסלח נא אלהים
לפשעי זה.

קוילף חבש את מגבעתו, ובאמרו
לאשתו, כי לא ישוב הביתה לסעודת הצהרים, הלך
לו. ומרת קוילף, עצובה ומדכאה אחרי התפקיד
שמלאה, נכנסה לחדרה, כבשה פניה בכר המטה
ויללה מרה על חטא שחטאה.





פרק רביעי: הסוד

בשיחתה הגלויה עם מרת קוילף אמנם
ספרה נלי הקטנה מעט על צערה ויגונה ועל ענני
העופרת, שהשרו על ביתה צללים שחורים, אולם לא
את כל לבה שפכה לפני האשה הזאת ולא גלתה לה
את המקור של ענוייה ומצוקותיה.

היא לא שפכה דמעות על חייה השוממים,
העוברים בבית הקודר הזה ללא חליפות ותמורות,
ללא אח ורע, ללא שום תענוג ושעשוע של ילדות,
כי אם נפשה דאבה למראה זקנה, ההולך שחוח
תחת משא של יגון נסתר. פעמים שלבה היה חרד
ללקוי נשמתו. במלמוליו ובמבטיו הרגשה אותות
של טרוף הדעת ובלבול הדעת, והיא התבוננה, כי
האותות האלה הולכים ורבים מיום ליום, והלא הם
בודדים ועצובים, באין יועץ, עוזר ותומך.

נטל יסורים כאלה יכל למרר את חייו
ולדכא את רוחו גם של אדם בוגר, ואף כי נפשה
הרכה של נערה כבת שלש עשרה, הנתונה בתנאי
חיים של בדידות.

בכל זאת לא הכיר הזקן שום שנוי
ברוח נכדתו. הוא היה רואה לפניו את הנערה
בפניה המאירים, שומע את דבריה הנעימים
וצחוקה הצוהל, ועל לבו לא עלה כלל, כי תולעת
היגון מכרסמת את נשמתה. הזקן האמין, כי
הילדה מאשרה כשהיתה.

ואמנם בהיות הזקן בבית, היתה נלי
רצה בצעדים קלים על פני החדרים השוממים, שרה
שירים עליזים, ופניה היו צוהלים. אך בשבתה
לבדה בבית הקודר והעגום הזה, היתה דוממה
וקולה לא נשמע. באחד החדרים היה חלון הנשקף
אל הרחוב, ובערבים ארכים, לפעמים עד שעה מאחרת
בלילה, היתה הילדה יושבת שם יחידה וחושבת את
מחשבותיה, והמחשבות האלה היו קודרות
ונוגות.

שעת בין השמשות. נלי יושבת ליד
החלון ומסתכלת בעוברים ושבים בחוצות או
בחדרים שמנגד. האם גם החדרים שממולה הם כה
שוממים ועגומים כחדר זה, שבו היא יושבת? יש
אשר תראה ברחוב אדם נושא ארון-מת על שכמו,
והמון מחשבות תוגה עולות בלבה. היא חושבת על
הזקן: מה דלו פניו ומה חשך מראהו! ומה אם
ימות? אם מחלת פתאם תתקוף אותו ולא ישוב עוד
הביתה, לא תשמע עוד את קולו?… המחשבות האלה
היו אימות מאד והיא מתאמצת להניס אותן
בתחבולות שונות.

בשעה מאחרת בלילה היתה הילדה
סוגרת את החלון, נכנסת לקיטונה המואר
בעששית, מתפללת בהתלהבות מתוך דמעות
רותחות לשלומו של הזקן, ואחרי כן היתה שוכבת
במטתה ובוכה חרש, עד שהשנה תקפה אותה.

בערב אחד, ביום השלישי אחרי
השיחה של נלי עם מרת קוילף. אמר הזקן, שהיה
רפה כח כל היום, כי לא יעזב הערב את ביתו. עיני
הילדה נוצצו משמחה לבשורה זו, אבל בהביטה
אל פניו המקמטים והחולנים של סבה, דאב
לבה.

– זה שני ימים – אמר הזקן – שני ימים &gt; עברו ואין מענה. מה אמר לך קוילף, נלי?

– כי יראה אותך מחר או מחרתים. אולי
אלך אליו, סבי, מחר עוד הפעם? בבקר השכם אצא
ואספיק לשוב עוד לפני סעדת הבקר.

הזקן נענע בראשו, נאנח קשה ולקח את נכדתו בזרועותיו.

– הדבר לא יביא לי שום תועלת. אולם מה
אעשה, אם יעזבני ברגע הזה?… הלא אז אבדתי…
ורע מזה שבעתים, כי עכרתי אותך… הן למענך
עשיתי כל מה שעשיתי… ועתה נהיה לפושטי
יד!

– ומה בכך? – אמרה הילדה באמץ – נהיה עניים אבל מאשרים!

– עניים מאשרים?! קרא הזקן – הוי, ילדתי העלובה!

– סב יקר! – קראה הילדה במרץ רב,
שהציץ מלחייה אשר הסמיקו, מקולה הרוטט
ומתנועותיה הנרגשות – אנא שמע נא לדברי: האם
לא טוב לנו להיות פושטי יד או לעבוד בשדות
ולהתפרנס בצמצום, מאשר לחיות בבית הקודר
הזה?

– נלי! – קרא הזקן.

– כן, כן – חזרה הילדה ביתר אמץ –
איני עוד תינוקת. אם יש דאגה בלבך, יכולה אני
להשתתף בצערך; אם גופך
הולך ונחלש מיום ליום, תן לי לכלכל את
מחלתך; אם העניות מציקה לך,
נכונה אני להרגיש את כל מרירותה. תן לי, סבי,
לחיות יחד אתך, אתך ביגון ובעני, אל נא תעלים
ממני דבר, אל תכחד ממני את דבר צרתך, פן
אמות משברון לב. סב יקר! הבה נעזב מחר את המקום
הקודר הזה ונבקש נדבות בחוץ.

הזקן כסה את פניו בידיו וכבש אותן בכר על הספה, שעליה שכב.

– אל נא, סבי – אמרה הילדה בחבקה
את צוארו – אל דאגה, מצא נמצא לחמנו. נלך אל
הכפרים, נשכב בשדות או תחת העצים, נסיר
מלבנו את המחשבות על כסף או על דברים
המדכאים את רוחך. ביום ילטפו את פנינו קרני
השמש ורוחות טהורים, ובלילה ננוח ויחד נודה
לאלהים, אשר גאל אותנו מן החדרים הקודרים
האלה.

קולה של הילדה נפסק. זרם של יללות
פרץ מלבה וראשה צנח על חזהו של הזקן.
שניהם בכו מרה.

הם לא הרגישו, כי אותה שעה נכנס
חרש אל הבית דניאל קוילף, והנבל הזה התבונן
אל כל המחזה והאזין את כל הדברים. ורק במקרה
הביט הזקן לעבר הננס והתחלחל למראה חיוכו.
גם הילדה השמיעה צוחה. השתוממותם גדלה כל
כך, שכמעט לא האמינו למראה עיניהם וישבו
כמאבנים, בלי להוציא הגה מפיהם. לאחרונה קרא
הזקן בשמו ושאל, איזו הדרך בא הנה.

– דרך הדלת – ענה הננס – רצוני לדבר אתך ביחידות, באין זר אתנו.

הזקן רמז לנלי לצאת, והננס הביט
אחרי הילדה והוציא מפיו דברים גסים, אשר
הרגזו את הזקן. קוילף הכיר זאת בפניו.

– מה לך? – שאל – החולה אתה, שכני?

– מתירא אני, כי כן הוא – נאנח הזקן,
בלחצו את ראשו בשתי ידיו – ראשי קודח כאש
להבה.

הננס לא אמר כלום, כי אם התבונן
בזקן, אשר התהלך בחדר הנה והנה. אבל הנה
ישב על כסאו, ראשו צנח על חזהו, ופתאם הרים
ראשו ואמר:

– בשם אלהים, ההבאת לי כסף?

– לא – השיב הננס.

– אם כן – אמר הזקן בפרשו את כפיו ביאוש – הרי אני והילדה אבדנו!

– שכני – אמר קוילף, בהביטו אליו
בעיני איבה – רצוני לדבר עמך בפשטות
ובהתגלות לב. רצוני לשים קץ למשחק התעלומות
אשר שחקת עמי עד היום. סודך גלוי עתה
לפני.

הזקן הביט אליו בחלחלה.

– משתומם אתה – הוסיף קוילף – כן,
מובן הוא, אולם הכל גלוי לי עתה, הכל, אין עוד
תעלומה. יודע אני היום, כי כל סכומי הכסף,
שבאו לידך ממני, הלכו… היש לי לאמר לך
לאן?

– כרצונך.

– אל שלחן הקלפים – אמר קוילף – מקום
מקלטך בלילות. בדרך זו אמרת לאסוף הון
ולהיות עשיר. לא כך? זו היתה התהום, שיכלה
לבלע כל כספי, אלו הייתי שוטה, כפי שחשבת
אותי. אלה היו עסקיך הגדולים, מכרות הזהב
שלך, אי?

– כן – צוח הזקן ועיניו קדחו – בתקוה זו חייתי, חי אני ועתיד לחיות עד יום מותי.

– מי זה יכל להעלות על דעתו – אמר
קוילף, בהביטו אליו בבוז – כי איש כמוך שטוף
במשחק הקלפים.

– לא! – קרא הזקן בזעף – אלהים הוא
היודע, כי מעולם לא שחקתי מפני תאות
המשחק. בשבתי אל שלחן הקלפים, היו עיני
נשואות בתפלה לאלהים, כי ישלח לי ברכתו למען
נכדתי היתומה, הילדה התמה והזכה, כדי
להנעים את חייה ולעשותה למאשרה… האם כה גדל
עוני?

– מאימתי עלה בלבך הרעיון להתחיל בעסק זה? – שאל הננס.

– מאימתי? – ענה הזקן, בהעבירו כף
ידו על מצחו – מזמן שראיתי, כמה אני ממעט
לחסוך וחיי הנה רצים אל קצם וכי הילדה תשאר
בלי שום סעד, אשר יציל אותה מיסורי
העניות…

– ובכן, - קרא קוילף – בראשונה הפסדת
את הכסף שחשכת, ואחרי כן באת אלי. ובה
בשעה שחשבתי, כ אוסף אתה הרי זהב, כפי
שאמרת לי, הלכת ונעשית עני ואביון. מה טוב
שיש לי אדרכתה על כל נכסיך ורכושך וסחורתך –
אמר קוילף, בעמדו על רגליו ובהביטו סביביו,
כאלו אמר להוכח, כי לא נפקד דבר מרכוש
הזקן.

כאשר קם הננס ללכת, פנה אליו הזקן בתחנונים:

– עזרני נא אך הפעם… לפי חשבונותי
ונסיונותי, צריך אני עתה לזכות… הלוני נא
סכום קטן, כעשרים לירות, חנני נא!

– ההלואה האחרונה היתה של שבעים לירה – אמר הננס – וכל הכסף נמס בן לילה אחד.

– הפעם ההיא פגע בי קשה המזל, אבל
עתה ברי לי, כי הוא ישחק לי. זכר נא, קוילף, את
הילדה היתומה. למענה ולא למעני עמד נא לי
בשעת צרתי!

– צר לי מאד, כי נחפז אני העירה ואין לי פנאי…

הזקן תפש בזרועו והתחיל מעתיר:

– קוילף, קוילף! אל נא תקשיח את לבך
ממני הפעם. הלא הרוחת הרבה על ידי, עזרני נא
רק הפעם!

– איני יכול, בחיי – אמר קוילף בנמוס –
הלא ידעת כי עד היום הייתי נכון להלוות לך
כסף. אבל אחרי אשר נגלה לי סודך…

– אי זה הדרך נודע לך הדבר? – שאל
הזקן ביאוש – הן זהיר הייתי כל כך. מי גלה לך?
מי?

הננס הנוכל הבין, כי אם יקרא בשם
נלי, תודע תרמיתו לכן לא נתן תשובה ישרה על
שאלת הזקן, כי אם אמר: “במי אתה חושד?”
הזקן הרהר רגע וענה:

– אין זה אלא קיט, הוא ולא אחר, ואתה שלחת אותו לארוב לי.

– אכן, מצאת! קיט הוא איש סודי.

בדבריו אלה נענע הננס בראשו
ויצא מן הבית, ובעמדו בחוץ התפשט חיוך של
נצחון על פניו המסאבים, כי מצא שעיר לעזאזל
להטיל עליו עוונותיו.





פרק חמשי: קיט



בלילה ההוא, שבו נכנס דניאל קוילף
אל בית ממכר העתיקות ויצא משם, עמד עלם אחד
מול הבית חבוי בצלו של מבוא, ואיש מן העוברים
והשבים ברחוב לא שם אליו לב. עיניו היו נטויות
כל העת אל החלון, שעל ידו היתה רגילה נלי
לשבת. כך היה נוהג לעמד על המשמר בכל לילה
ולילה למן היום שהכיר, כי אדונו עוזב את ביתו
לשעות הלילה ונלי נשארת לבדה בבית: היה
שומר עליה כמה שעות מיראה פן יקרנה אסון, עד
שראה והכיר, כי היא בטוחה מכל סכנה. ונלי לא
ידעה מאומה.

אך כאשר הגיעה השעה האחת עשרה
ובחניות הגיפו את התריסים, עלה רעיון בלבו, כי
לשוא יוסיף להמתין עוד. בפסיעות קטנות עזב את
מקומו, פעם בפעם הביט אחריו אל החלון ההוא,
אולי נפתח החלון, ולאחרונה נואש מתקוה זו ורץ
בכל כחו דרך סמטות ומבואות, עד אשר הגיע לחצר
מרבעת, קרב אל בית קטן, שמן החלון הציץ אור,
פתח את הדלת ונכנס פנימה.

– מי שם?! – נשמע קול אשה – האתה זה, קיט?

– כן, אמא, אני הוא.

– מה עיפת, בני!

– אדוני הזקן לא עזב כלל את ביתו
הערב – אמר קיט – ולכן לא ישבה נלי ליד החלון
כדרכה.

החדר, שבו ישב קיט, היה קטן ועלוב,
אולם הנקיון הגמור והסדר הנאה ששררו בו
השרו עליו נחת רוח. האם מהרה להגיש לבנה סעדת
ערבית, והוא ישב לאכול לתאבון. פתאם קרא אל
אמו:

– שומע אני קול צעדים… מי שהוא הולך ומתקרב אלינו בחפזון.

והנה נפתחה הדלת במהירות ואל
החדר נכנסה ילדה עטופה מעיל קרוע, פניה חורים
והיא נושמת בכבדות.

– גברת נלי, מה קרה? – קראו האם והבן קול אחד.

– אסור לי לשהות פה אף רגע – ענתה
הילדה – מחלה עזה תקפה את סבי פתאם. מצאתי
אותו מתעלף על הרצפה.

– ארוץ להביא רופא – קרא קיט, בחטפו את
כובעו חסר השוליים – כרגע אהיה בביתכם.
אני…

– לא, לא – אמרה נלי – בביתנו כבר
יושב רופא. אל נא… אל נא תבוא אלינו. אסור לך
להראות בביתנו.

– מה? – שאג קיט.

– אל נא תבוא עוד אלינו. אל תבוא – אמרה
הילדה – אל נא תשאל מדוע ולמה, כי איני
יודעת. אנא, אל תתרעם עלי, איני אשמה ואיני
יודעת כלום.

קיט לטש עיניו אליה, פער פיו וסגר אותו כמה פעמים, אבל לשונו לא נשמעה לו.

– סבי קובל וגוער בך מתוך הקדחת –
אמרה הילדה – איני יודעת מה עשית. אולם מקוה
אני כי לא רבה הרעה אשר עשית.

– אנכי??? – שאג קיט.

– סבי צעק, כי בשלך באה עליו כל
הצרה – השיבה הילדה בעינים דומעות – הוא בכה
וקרא בשמך, אבל הרופא אמר, כי אסור לך להראות
לפניו, פן ימות. אל נא תשוב אפוא אלינו. על כן
מהרתי לבוא הנה ולהודיעך זאת. אוי, קיט, מה עשית?
הלא ככה האמנתי בך, ואתה היית כמעט חברי
היחיד!

קיט האמלל לטש יותר ויותר את עיניו על גברתו הצעירה, אולם עמד דום בלי נוע.

– הנה הבאתי בזה את משכרתו בעד
שבוע – אמרה הילדה, בהביטה אל האש ובשימה
לפניה את הכסף על השלחן – וגם… וגם… מעט
יותר, כי היה תמיד טוב לי. יתן אלהים, כי ימצא
מקום יפה אחר. צר לי מאד להפרד ממנו בדרך זו,
אולם אין בררה. ליל מנוחה!

בדמעות על עיניה מהרה אל הדלת ועד מהרה נעלמה.

אמנם אמו של קיט ידעה יפה את בנה
ובכל לבה האמינה, כי הולך הוא בדרך הישר. אך
הפעם התגנבו בלבה ספקות מכאיבים בראותה, כי
הוא לא נסה כלל להגן על עצמו. מחשבה נוראה
עלתה בלבה, כי הוא לא נסה כלל להגן על עצמו.
מחשבה נוראה עלתה בלבה, אולי התחבר בנה עם
נערים פושעים וחומסים והיא לא ידעה. האשה
התנודדה על הכסא, פרשה כפיה וגעתה בבכיה.
קיט, אשר היה כמטרף, לא נסה לנחם אותה ולהוציא
את החשד מלבה. הוא עמד דומם כאבן ולא ראה ולא
שמע את הנעשה על סביביו.





פרק ששי: חרבן בית

בא הקץ לשקט, אשר שרר בביתה של
הילדה. בבקר השני נפל הזקן למשכב מתוך
קדחת נוראה. במשך שבועות אחדים היה מפרפר
בין החיים והמות. רבים סעדו אותו וכלכלו את
מחלתו. אבל כלם היו אנשים זרים, העושים
מלאכתם לשם פרנסה, והם היו רק מרבים רעש
בבית, אוכלים ושותים וצוהלים בחדר
הסמוך.

בתוך חבורה זו הרגישה הילדה עוד
יותר את בדידותה. היא היתה בודדה בצערה
ויגונה למראה זקנה האהוב, ההולך וגוע על ערש
דוי. יומם ולילה היתה יושבת ליד מטתו
ומקשיבה לכל ניד שפתיו. גם בשעות מחלתו
הקשות, בשעות של בלבול החושים, היה נושא
שמה על שפתיו מתוך חרדה ודאגה לה.

הבית וכל אשר בו יצא מרשותם, ורק
החדר, שבו היה מוטל החולה, נתן להם לזמן מה
כנדבת חסד. ימים מעטים אחרי אשר נפל הזקן
למשכב תפס קוילף את כל הבית על סמך תעודות
מבית המשפט בעזרתו של עורך דין ושמו ברס,
איש נבל ונוכל כמוהו. יחד עם איש עצתו זה קבע
מושבו בבית הזה, כדי לאשר ולקים את זכותו
עליו.

ברס היה פרקליט ידוע לגנאי
בלנדון. הוא היה רם קומה ודק בשר, בעל מצח
משפע וחטם מעין שלפוחית. עיניו שקועות
בחוריהן ושערותיו אדמות. תנועותיו והליכותיו
היו מלאות הכנעה וחנפה, אולם קולו היה קשה
וגס.

קוילף, כדרכו עם כל אדם, היה מוצא
תענוג להתעלל באיש הזה התלוי בו, והלז לא
חדל מקבל את העלבונות בבת צחוק נתעבה של
התרפסות ובדברי הכנעה בפני נותן לחמו.

נלי היתה נרתעת לאחור מפני כל נסיון של הננס להכנס עמה בדברים; היא היתה בורחת בחלחלה גם מפני צלצול
קולו. היא חרדה מפני פגישה על המעלות או באחד
המבואות את קוילף או את איש עצתו, ולכן כמעט
שלא היתה יוצאת מחדרו של הזקן. רק בשעה
מאחרת בלילה, בדממה ובאפלה, היתה יוצאת
לשעה קלה, כדי לשאוף אויר צח.

בלילה אחד קרבה חרש אל החלון,
שהיתה רגילה לשבת אצלו, ושקעה במחשבות
נוגות, כי מחלתו של זקנה הלכה וגברה. והנה
נדמה לה, כי שמעה את שמה יוצא מפי בן אדם
העומד ברחוב. היא הציצה למטה והכירה את
קיט.

– גברת נלי – אמר הנער בלחש.

– כן – ענתה הילדה – מה חפצך?

– זה כבר אני רוצה לדבר אתך – אמר
הנער – אולם האנשים טרדוני מן הבית ולא נתנוני
לראותך. אמרי נא לי, האמנם… האמנם את מאמינה,
כי חטאתי לפני זקנך וכי בצדק ובמשפט עשו
עמי מה שעשו?

– הן מכרחה אני להאמין, כי מדוע זה כועס עליך סבי ככה? ענתה הילדה.

– איני יודע – אמר קיט – אך עד אלהים, כי
מעודי לא חטאתי לא לך ולא לסבך, ואנשים רעים
גרשוני בחרפה מן הבית, בבואי רק לשאול על
שלומו של אדוני הזקן.

– לא ידעתי על זה כלום – אמרה הילדה – וגם הם לא הגידו לי מאומה.

– חן חן לך, גברתי. מה נעים לי לשמע, כי הדבר נעשה בלי ידיעתך.

כעבור רגע אמר הנער שוב בקול נמוך יותר:

– גברת נלי! בעלים חדשים תפסו את ביתכם…

– אמנם כן – ענתה הילדה.

– הדבר הזה ידאיב את לבו של אדוני, אחרי אשר יבריא…

– רק אלהים יודע, אם יבריא – אמרה הילדה מתוך דמעות.

– הה, ודאי שיבריא, בלי שום ספק –
קרא קיט – מקוה אני בכל לב, כי בקרוב יקום מחליו.
רק אל יאוש, גברת נלי.

המלים הפשוטות והמעטות האלה של
נחמה ותקוה נגעו עד לבה של הילדה, והיא
התחילה לבכות עוד יותר.

– התחזקי נא – קרא הנער נרגש –
גרשי מלבך מחשבות עצב ותוגה. הלא צערך
ויגונך ידכאו את רוחו של החולה. וכאשר ירוח לו,
גברת נלי, אנא הזכירי לפניו את שמי במלה של
חסד ורחמים.

– מה אוכל לעשות? – אמרה הילדה –
פקדת הרופא חזקה עלי לבלי הזכיר את שמך
בפניו ימים רבים, זמן ארך מאד. לבי לא יתנני
לעבור על פקדה זו. מלבד זאת, מה התועלת שתצא
לך מזה? הן נתרוששנו ונשארנו כמעט מחסרי
לחם.

– לא לשם כך באתי – אמר הנער – איכה
עלה על לבך, כי באתי אליך בשעה של צער
ויסורים לדבר עמך על עסקי פרנסה?

הילדה
הביטה אליו ברך וברגשי תודה ולא דברה מאומה,
והנער הוסיף במבוכה:

– איני יכל לפרש יפה את דברי… אולי
אפשר היה להוכיח לו. כי לבי היה נאמן לו כל
הימים… כי אז… יש לי בקשה… – קיט התחיל
לגמגם הילדה זרזה אותו לגמור את דבריו – הנה
הבית הזה אינו עוד שלכם, ולי ולאמי יש בית,
אמנם ביתנו קטן ודל, אבל טוב לגור בו מאשר
בבית גדול בחברת האנשים היושבים פה… אולי
תעברו אלינו לשבת עמנו, עד אשר תמצאו לכם
דירה חדשה?

הילדה שתקה וקיט התחיל לתאר בכל
כח לשונו את מעלות ביתו, את החצר השקטה, את
החדר הנאה בעליה…

לא הספיקה הילדה לענות דבר על
תחנוניו של קיט והנה נפתחה הדלת מלמטה
וברס הוציא את ראשו, החבוש כפת לילה, ושאל
בקול זעום: “מי שם?” קיט נעלם ברגע. ו הילדה
סגרה חרש את החלון ונרתעה לחדרה.

שיחתה הקצרה עם קיט, שנפסקה
באמצע, עשתה רשם עמק על הילדה. במשך ימים
רבים היתה הוגה בה גם בהקיץ גם בחלום.
בשבעות האחרונים ראתה על סביביה רק נושים
אכזרים, אנשים שכל לבם רק לבצע, ולכן אין
פלא, אם דבריו הפשוטים של קיט, שיצאו מלב טהור
ונפש אוהבת, חדרו לעמקי נשמתה הרכה
והעדינה.





פרק שביעי: שני הבורחים

לאחרונה בא המשבר במחלתו של
הזקן. כח גופו הלך וחזק, גם בינתו שבה אליו אט
אט, אך נפשו עוד היתה חלשה. הוא היה שקט ונוח.
אמנם לעיתים היה שוקע במחשבות, אבל צל היאוש
חלף מעל פניו. הוא חדל מהתאונן על הימים הארכים
והלילות העגומים. שעות תמימות היה יושב, ידה
הקטנה של נלי בתוך ידו והוא משחק
באצבעותיה, ופעמים שהיה מלטף את ראשה או
מנשק לה, ובראותו דמעות נוצצות בעיניה היה
מביט על סביביו בהשתוממות לבקש את סבת
יגונה.

לפעמים היה יוצא עם הילדה לטיל
במרכבה. הזקן מסב על כרים והילדה על ידו.
ידיהם שלובות זו בזו. בתחילה היה שאון הרחוב
מלאה את רוחו, אבל שום דבר לא לקח את לבו, לא עורר
בו שמחה או רגז.

באחד הימים ישב על כסאו ונלי יושבת
על ספסל לידו והנה נשמע קול איש שואל, אם מתר
להכנס. הוא הכיר את קולו של קוילף והשיב
באדישות: יבא.

– ישמח לבי לראותך שוב בריא ושלם,
שכני – אמר הננס בשבתו למולו – האם שבת
לאיתנך?

– כן, - ענה הזקן בקול רפה – כן.

– אין ברצוני להאיץ בך, שכני – אמר
הננס בקול רם, כי חוש שמיעתו של הזקן נפגם
בזמן מחלתו – אולם טוב טוב לך, אם תמהר לסדר את
עניניך.

– ודאי – ענה הזקן – זה יהיה טוב לשני הצדדים.

– התבין – הוסיף הננס אחרי הפסקה
קצרה – לאחר שיעבירו מכאן את כלי הבית, לא נוח
יהיה לגור פה, הבית לא יהיה ראוי לדירה.

– כן דברת – אמר הזקן – וגם נלי המסכנה – מה תעשה היא?

– כך, כך – צרח הננס, בנענעו
בראשו – יפה אמרת ובכן תחשב בדבר ותמצא
מוצא, שכני.

– ודאי, אבקש – השיב הזקן – לא נתמהמה פה.

– ככה חשבתי גם אני – קרא הננס –
הנה מכרתי את כל כלי הבית, אמנם לא במחיר
הרצוי לי, ובכל זאת קבלתי סכום הגון. היום יום
שלישי בשבת. מתי אפשר יהיה להעביר אותם? איני
רוצה לדחוק אותך – נניח, כי היום אחרי
הצהרים.

– לא, ביום הששי.

– טוב מאד – אמר הננס – לו יהי כדבריך.
אבל דע לך, שכני, כי יותר לא אוכל בשום אפן
להמתין. זכר נא זאת ואל תשכח.

– יפה – השיב הזקן – זכר אזכר.

הננס לא היה לו שום פתחון פה
להמשיך את השיחה, ולכן נפרד מעל הזקן
בידידות, בהחליקו לשון לידידו, כי מראה פניו
נאה להפליא, וירד אל שתפו ברס לספר לו כי
הצליח.

במשך כל היום הזה ויום המחרת היה
הזקן שרוי במצב אדיש. הוא שוטט ועבר בכל חדרי
הבית מבפנים ומבחוץ, כאילו היה בלבו רצון
עמום לקחת מהם ברכת הפריצה: אולם הוא לא הוציא
מפיו דבר, אף לא רמז כל שהוא, על השיחה עם קוילף
ועל הצרך לבקש דירה אחרת. רעיון עמום תפס את
כל לבו, כי הילדה היא בצרה וזקוקה לעזרה.
לעתים קרובות היה לוחץ אותה אל לבו ומשדל
אותה בדברים לבל תדאג, כי הם לא יפרדו זה מזה
לעולם; אולם, כפי הנראה, לא
הכיר הכרה ברורה את מצבם הנורא, כי שויון
הנפש וקהות המחשבה נשארו בו עקב היסורים
הגופניים והרוחניים שעברו עליו.

הגיע היום החמישי וברוחו של הזקן
לא בא שום שנוי. אולם השנוי בא בערב בשעה
שהזקן ישב עם הילדה ושניהם מחרישים. הזקן
ישב ליד החלון והתבונן אל האילן שצמח בחצר
השוממה והקטנה. נלי חשבה, כי הזקן נרגש
מאד ולא חפצה לפנות אליו בדברים, אבל הנה ראתה,
כי עיניו זולגות דמעות והוא מרכין עצמו, כאלו
אומר הוא לכרע ברך לפניה ולבקש ממנה, כי
תסלח לו.

– לסלוח לך, סבי? – שאלה הילדה, בהפריעה אותו ממעשהו – מה אתה מדבר?

– הלא תסלחי על כל מה שעבר – על כל
הצרות שגרמתי לך – על כל הרעה שהבאתי עליך
עם חלומי הקודר – ענה הזקן.

– אל תדבר זאת – קראה הילדה – אנא, אל נא. הבה נדבר בענינים אחרים.

– כן, כן, - אמר הזקן – רצוני לדבר
עמך על השיחה שהיתה בינינו לפני זמן רב –
חדשים רבים – שבועות או ימים – מתי היה הדבר,
נלי?

– איני מבינה מה אתה סח – קראה הילדה.

– דברי השיחה ההיא עלו היום
בזכרוני בשבתנו פה יחדיו. ברוכה תהיי לי,
נלי!

– על מה, סב יקר?

– על הדברים הטובים אשר דברת אלי
בשעה שאבד לנו כל הוננו, נלי. נדבר נא בלחש.
הסי! כי אם יודע הדבר לאנשים היושבים למטה,
יאמרו כי יצאתי מדעתי ויגזלו אותך ממני. אל
נא נשאר פה אף יום אחד עוד. נרחיק ללכת
מזה.

– כן, הלך נלך – קראה הילדה באמץ –
נעזב נא את המקום הזה ולא נביט אחרינו ולא
נחשוב עליו עוד. טוב לנו לשוטט בעולם יחפים
מאשר לשבת פה.

– אמנם נלך מזה – ענה הזקן – נהיה
נודדים דרך שדות ויערים, על גדות הנהרות ובכל
המקומות שאלהים שוכן בהם ונשים בטחוננו בה'.
טוב לנו לשכב בלילה תחת כפת הרקיע – הביטי
וראי מה בהירים השמים! – מאשר לשבת בחדרים
צרים מלאים דאגה ויגון. עוד יבואו לנו, נלי, ימי
טובה, עד כי נשכח את ימי הרעה והיו כלא
היו.

– כן, עוד נהיה מאשרים! – קראה הילדה – פה לא נוכל לראות את האשר.

– לא, לא נוכל עוד, לא נוכל – יפה אמרת!
הסכים לה הזקן – הבה, נתחמק נא חרש מזה מחר
בבקר השכם, ואיש לא יראה ולא ישמע אותנו.
ילדתי העלובה! פניך חורים ועיניך מלאות
דמעות מתוך צער ודאגה לי – כן, יודע אני, כי כל
מחשבותיך עלי – אולם מחר, כאשר נרחיק מזה,
תשובי להיות רעננה ועליזה. מחר בבקר נעזב את
מקום היגון ונהיה חפשים ומאשרים
כצפרים.

הזקן שם ידיו על ראשה ואמר בקול
רועד, כי מהיום הזה והלאה ילכו תמיד יחדו ולא
יעזבו זה את זה ורק המות יפריד ביניהם.

לבה של הילדה דפק בחזקה מגיל
ובטחון. לנגד עיניה לא היה כל פחד. לא חשבה על
רעב, צמא, קר או יסורים. היא קותה, כי ישובו
אליהם הימים הטובים מקדם עם התענוגים הפשוטים
והשלוים, כי הסב יחליף כח ומנוחת נפשו תשוב
אליו, אחרי אשר יחלץ מן המצוקות ומן האנשים
הרעים שסבבו אותו בזמן האחרון. הם יתחילו
מחדש חיים שאננים ומאשרים. בדמיונה ראתה
שמש מזהירה, פלגים שוטפים, יערות מוריקים, שדות
וכרים, ימי חם ואור, ואף צל קל לא הקדיר את
התמונה המזהירה שציר לה דמיונה.

הזקן ישן במטתו שעות אחדות שנה
חזקה ונלי היתה עסוקה בהכנות שונות לבריחתם.
היא אספה לתוך חבילה קטנה את כל החפצים
הדרושים לה ולסבה בדרך, ואחרי אשר הכינה
הכל הלכה להפרד מביתה.

לא עלה על לבה, כי כה קשה תהיה לה
הפרידה מן המקום הזה! זכרונות רבים עלו במחה,
מהם נוגים וקודרים ומהם משמחים ועליזים. היא
ישבה שוב ליד חלונה החביב. במקום שבלתה
ערבים רבים; היא שותה לנגדה את
קיטונה הקטן, שבו היתה כורעת על ברכיה
בתפלה לאלהים; שם נשארו לה
כמה חפצים קלי ערך, החביבים עליה מאד, והיא
השתוקקה לקחת אותם עמה.

מתוך מחשבות נוגות נרדמה וישנה
שעות מועטות. וכאשר נבקעו דמדומי שחר
והכוכבים התחילו דועכים, נחפזה הילדה לקום
ולבשה בגדי דרך.

הזקן עוד ישן, והיא לא העירה אותו עד
אור הבקר. כאשר הקיץ נחפז גם הוא להכין עצמו
לדרך, כדי שיוכלו לעזב את הבית מיד.

בפסיעות קשות וזהירות ירדו מעל
המעלות, הטו לעתים אזן לשמע ולהקשיב את
נחרתם של קוילף ואיש עצתו, וסוף סוף הגיעו עד
הדלת, פתחו אותה חרש, יצאו אל הרחוב ועמדו
רגע שותקים.

– אנה נלך? – שאלה הילדה.

הזקן הביט במבוכה ובלבול אל
הילדה, לצד ימין, לצד שמאל, ושוב אל הילדה
ונענע בראשו. ברור היה, כי מהיום הזה עליה
להיות לו למורה דרך. הילדה הרגישה בזה מיד,
אולם בלבה לא עלו שום פקפוקים ושום חששות.
מתוך אמץ ובטחון לקחה את ידו והוליכה אותו
ברכות.

היה בקר של יוני. שמי התכלת
הבהירים רעפו אור שקט. בחוץ לא נראו עוד עוברים
ושבים. הבתים והחניות היו עוד נעולים. הזקן
והילדה עשו דרכם בלבות מלאים תקוה ושמחה.
מסביב היה הכל כה בהיר וכה רענן. שום דבר לא
הזכיר להם על דבר הקדרות והשממון. האור חדר
בכל פנה ובכל זוית ומלא את הכל שמחה וענג,
ומלמעלה היו פרושים שמים צוחקים
ועליזים.

ככה יצאו מן העיר, האחוזה עוד
בתנומה, שני נודדים עלובים, והם לא ידעו לאן
ישימו פניהם ללכת.





פרק שמיני: קיט פוגש איש טוב

ממחרת בבקר, כאשר קמו משנתם
שני השתפים, דניאל קוילף המלוה ברבית
וסמפסון ברס, פרקליט באחד מבתי המשפט,
השתוממו לראות, כי נעלמו הזקן עם נכדתו.
עינו החדה של קוילף הכירה מיד, כי יחד עם
הבורחים נעלמו גם מלבושים אחדים מן הבית,
ובלבו עלה חשד, כי הזקן היו לו סכומי כסף
מצנעים והעלים ממנו את ממונו ונחלץ מידיו,
והדבר הזה גרם לו צער ורגז.

בינתים באו עגלות, כדי להוציא את
כלי הבית. אנשים אמיצים ובעלי כח, חבושי
מצנפות התחילו להוציא מן הבית ארגזים כבדים,
תבות ושאר מיני רהיטים. קוילף התרוצץ הנה והנה
בזריזות, דחק את נושאי המשא והסתובב כשד,
ובמשך שעה מעטה הוצאו כל הכלים מן הבית
ונשארו רק מחצלות ואלמות תבן אחדות.

קוילף ישב באולם על מחצלת אחת
בגדלות של נסיך אפריקני, אכל לתאבון לחם
וגבינה וגמע שכר. פתאם הרגיש, כי נער אחד
מציץ מן החוץ, והוא הכיר מיד, כי זהו קיט, אף כי
ראה רק את חטמו. הוא קרא בקול את שמו, וקיט נגש
אליו ושאל מה חפצו.

– קרב הנה אדון – אמר הננס – הנה כן,אדונך הזקן ואדונתך הצעירה הלכו מזה.

– לאן? – שאל הנער בהביטו על סביביו.

– האם באמת ובתמים תאמר, כי אינך
יודע לאן? – ענה קוילף עזות – האם לא אמרו
לך?

– לא – אמר קיט.

– אל תשקר – נתן עליו קוילף בקולו –
הלא ראיתיך אמש משוטט סביב לבית כמו גנב, האם
לא ידעת, כי בורחים הם?

– לא – ענה הנער.

– אם כן, על מה אפוא דברתם אמש?

קיט לא מצא צרך לשמור סוד, ולכן ספר לקוילף לשם מה בא ומה דבר הצעה שהציע.

– הו! קרא הננס אחרי ישוב דעת קצר – אם כן, חושב אני, עוד יבואו אליך.

– האמנם? – קרא קיט בחדוה.

– כן, כן, בוא יבואו – השיב הננס –
ובקשתי ממך להודיעני תכף ומיד כשיבואו.
השמעת? אם תעשה זאת, תקבל מידי מתנה. רצוני
לעשות טוב עמהם ועלי לדעת את מקומם.

לפני עזבו את הבית עלה בידי קיט
להוציא משם את הכלוב עם הצפור אשר לנלי, והוא
מהר אל בית אמו ובלבו התקוה לשמור על הצפור
ולהשיבה לידי נלי, אשר חבבה אותה מאד.

נפשו של קיט היתה קשורה בנפש
אדוניו הזקן עם נכדתו העדינה. רצונו להביט
לעתים קרובות אל בית ממכר העתיקות היה כה חזק,
עד כי לכל מקום שהלך בחר לו דרך שתוביל אותו
על פני הבית ההוא. הבית היה כעת עזוב וריק
ומראהו מסאב ומגאל, כאלו התרוקן מיושביו זה
חדשים רבים. על הדלת היה תלוי מנעול חלוד. שולי
וילאות מעוכים ומטשטשים רפרפו בעצבות על פני
החלונות הפתוחים למחצה, ובעד החורים העקמים
בתריסים המוגפים למטה אפשר היה לראות את אפלת
הקבר ששררה בבית פנימה. הבית עמד כמיתם
וגלמוד ברחוב ההומה והשוקק. קיט זכר את האש
המרנינה לב שהיתה בוערת בו בלילות החרף, ואת
הצחוק הצוהל שהיה נשמע שם, והוא פנה ללכת
משם בלב מלא עצבות.

קיט היה משוטט ברחובות לבקש לו
עבודה, כדי לעזר בפרנסת אמו האלמנה עם אחיו
הקטנים. רואה היה אנשים רוכבים על סוסים או
נוסעים במרכבות ובלבו עלה הרעיון לגשת אל
אחד מהם לבקש עבודה, אבל כלם אצו רצו ואיש לא
שם לבו אל הנער העני.

קיט עיף מאד מהליכה מרבה, גם
תקוותיו שנכזבו זו אחר זו מסכו בקרבו לאות
ורפיון. הוא ישב על אחת המדרכות לנוח, הנה
מרכבה קטנה. רתומה לסוס קטן סרבן, מכרכרת
ברעש וצלצול. בסוס נהג ג’נטלמן זקן בעל בשר
ובעל פנים נוחים. על ידו ישבה גברת זקנה וטובת
מזג כמוהו. הסוס, כנראה לא חפץ לקבל עליו מרות
והיה הולך לפי דרכו ורצונו בלי התחשב עם
דעת בעליו.

כאשר עברה המרכבה על יד קיט, הביט
עליה בעינים עורגות, עד כי הג’נטלמן הזקן
הרגיש בו. קיט עמד והגיש ידו לכובעו,
והג’נטלמן רמז לסוסו, כי רצונו לעמד, והסוס
הואיל בטובו לעשות רצון בעליו.

– סליחה, אדון – אמר קיט – צר לי, כי
עמדת בשבילי. רצוני לשאלך, אולי יש לך צרך
במי שישגיח על סוסך?

– אני הולך אל הרחוב הסמוך – השיב
הג’נטלמן הזקן – אם יש עם לבך, לך אחרינו,
וברצון אקבל את שרותיך.

קיט הודה לאיש והלך בשמחה אחרי
המרכבה, אשר נסעה אט, עד הגיעם אל בית אחד,
שעליו היה תלוי שלט של נחשת ועל גבו חרות:
“הנוטריון ויטרדן”.

בבית הזה עשו הג’נטלמן הזקן,
גרלנד שמו, עם אשתו ובנו אבל, שעות אחדות,
וקיט עמד בחוץ והשגיח על הסוס הקטן.
לאחרונה נגמרו כל העסקים בבית
הנוטריון והג’נטלמן הזקן עם בני ביתו יצאו
לשוב הביתה. מר גרלנד ישב במרכבה. לקח את
המושכות ושם את ידו בכיסו, כדי להוציא חצי
שילינג ולשלם לקיט שכר טרחתו, אולם לא נמצא
חצי שילינג לא בכיסו הוא, לא בכיסה של הגברת
הזקנה, לא בכיסו של מר אבל, אף לא בכיסו של
הנוטריון. הזקן אמנם חשב כי שילינג שלם הוא
יותר מדי בשכר טרחה זו, אבל לא היתה חנות
בקרבת המקום לפרוט בה, ולכן נתן לנער
שילינג שלם.

– הא לך שילינג – אמר, והוסיף בצחוק –
אבל דע לך, כי ביום השני בשעה זו נשוב הנה
ועליך לבוא, בני, כדי להשלים עבודתך עד כדי
שילינג.

– תודה, אדון – אמר קיט – בוא אבוא בשעה הקבועה.

הוא דבר זאת ברצנות גמורה, אולם
כלם צחקו למשמע דבריו שבדחו אותם. קיט נשא
את רגליו ורץ הביתה, ובדרך קנה בשילינג
דברים, שלפי דעתו יגרמו תענוג לבני הבית.
שמחתו על ההצלחה ועל הרוח שנזדמן לו רוממו
ככה את רוחו, כי באה תקוה בלבו, כי עוד ימצא את
נלי ואת הזקן בבית אמו.





פרק תשיעי: הנודדים

העיר היתה שטופה באור הבקר. גם
המקומות, שהיו קודרים זעומים במשך כל הלילה,
צהלו ושמחו. קוי שמש פזזו על חלונות, הניסו
את צללי הלילה, הרעפו אור על הישנים והמתיקו
את חלומותיהם. הצפרים הכלואות בחדרים צרים
ומחניקים הרגשו, כי בא הבקר, והתרוצצו
בכלוביהם. הפרחים המנמנמים בלילה פתחו את
גבעיהם לאור הבקר. האור, נשמת אפו ש היקום,
חדר לכל מקום והאציל מכחו על כל דבר.

שני הנודדים עשו את דרכם בדומיה,
בלחצם איש את יד רעהו, או שלחו זה אל זה מבט
של שמחה. בטרם הגעו אל מרכז העיר עוד שררו
ברחובות שקט ודממה והעוברים והשבים היו
מעטים. רק חניות אחדות בודדות היו פתוחות פה
ושם. אבל כאשר עמדו רגליהם במרכז העיר, ראו
מסביב תנועה גדולה של המוני בני אדם. הזקן
הביט בפחד ורעדה על סביביו והשתומם כיצד בא
הנה. הוא נתן אצבעו על שפתיו והוליך במהירות את
הילדה דרך מבואות צרים וסמטות עקמות, במלמלו
כי עליהם לנוס מן הרחובות האלה, קן למעשה פשע
ורצח.

מן המרכז עברו אל השכונות העניות
של העיר. הבתים הנמוכים, שנחלקו לחדרים
חדרים, וזגוגיות החלונות המטלאות בבלויי
סחבות ובניר עבה, הכרזו על הדלות השוררת פה.
הרבע הזה היה גדול עד מאד, אולם לכל הרחובות היה
מראה אחד: בתים דלים אכולי רקב ונגועי טחב,
ילדים מסכנים לבושי סמרטוטים, רעבים ויחפים,
נטושים בכל רחוב ורחוב.

לאחרונה הלכו הרחובות האלה ונעלמו
ונראתה דרך כבושה, אשר משני עבריה הלכו
ונמשכו גנים ובתי עץ פשוטים, שנבנו מקרשים
ישנים או שברי סירות מכסי אזוב. אחריהם עמדו
בתים יפים יותר, והנודדים הלכו וקרבו אל
הגבעה. מראש גבעה זו אפשר לראות את כל העיר
וסביבותיה.

לא רחוק מן הגבעה, בשדמה נאה אחת,
ישבו הזקן ומנהלתו לנוח מעמל הדרך. הילדה
לקחה עמה לפני צאתה פרוסות לחם אחדות ונתח
בשר, ועתה הנה נגשו לאכול ארחתם
הדלה.

רעננות היום, תרועת בעלי כנף מבין
העפאים, רחש הדשאים, אושת העלים, בשם פרחי
השדה ואלפי הריחות הנעימים הנשאים באויר –
שמתקם וטעמם מרגשים ביחוד ליושבי הערים
הגדולות – מלאו אותם שמחה וענג אין קץ.

סמוך להם נמצא פלג מים זכים. הילדה
שפשפה במים את פניה וידיה וטבלה בהם את
רגליה. היא חפצה לרענן גם את הזקן, ולכן
הושיבה אותו על העשב, התיזה עליו מים ונגבה את
פניו בשמלתה.

– אין כח בי עתה לעשות כלום,
יקירתי – התאונן הזקן – לפנים יכלתי לעשות
הכל. איני יודע, מה היה לי. אל נא תעזביני, נלי,
הבטיחני, כי לעולם לא תפרדי ממני. אל נא
תעזביני, כי באין את עמי אמות מצער.

הוא שם ראשו על כתפה ונאנח מרה. עוד
זה לא כבר לא היתה יכולה להתאפק מבכי למשמע
דברים כאלה, אולם כעת הבליגה על צערה ופנתה
אליו בדברים חמים ולגלגה על פחדו מפני
הפרידה ממנה ואמרה, כי רק בצחוק דבר מה
שדבר, עד כי לבסוף נרגע הזקן, וכעבור שעה
קלה שקע בשנה.

השנה חדשה את כחו, ואחרי כן עשו
את דרכם הלאה. הדרך השתרעה בין נאות דשא
ושדות בר. האויר היה מבשם וספוג ריחות נעימים
והדבורים נשאו על גלי הריחות וזמזמו מתוך
שמחה.

עתה עברו בסביבת הכפרים. הבתים
היו מעטים מאד ובין אחד למשנהו היה רוח גדול.
באחדים היו הדלתות פתוחות ובאחדים היו נעולות,
כדי לעצור בעד הילדים מצאת החוצה בו בזמן
שהגדולים עבדו בשדה.

הם הלכו כל היום ובלילה לנו בבית
אחד, שהיה משמש אכסניה לאורחים. ממחרת
בבקר המשכו את דרכם. אמנם בראשונה הרגשו
לאות ועיפות, אולם עד מהרה התחזקו והמשיכו
דרכם הלאה במרץ. לעתים היו עומדים לשאוף רוח,
ואחרי כן הוסיפו ללכת, אף כי, חוץ מטעימה קלה
בבקר השכם, לא בא כל היום דבר אל פיהם. סמוך
לחמש שעות בערב, כאשר הגיעו אל קבוצת בתי
אכרים, התבוננה הילדה אל כל בית ובית ולא
ידעה באיזה מהם תבקש רשות לנוח קצת ולקנות
חלב. שעה רבה לא ערבה נלי את לבה לסור אל איזה
בית. באחד מהם בכה ילד, בשני צרחה בעלת
הבית, בשלישי נראו האנשים עניים מאד,
וברביעי היו בני הבית רבים מאד. לאחרונה עמדה
ליד בית אחד, שבני המשפחה ישבו בו מסבים
לשלחן, כי ראתה שם ישיש אחד מסב על כסא רפוד
כרים אצל התנור. “סב הוא – אמרה הילדה בלבה –
ובודאי ידע את נפש סבי שלי”.

מלבד הישיש היו שם עוד בעל הבית
ואשתו ושלשה ילדים אמיצים שזופי שמש. בני
הבית קבלו את האורחים בפנים יפות. הבן הבכור
רץ להביא חלב, השני הסיע שני כסאות אל הדלת,
והצעיר דבק בשמלת אמו והביט אל האורחים,
בהאהילו על עיניו בידו השזופה.

– ברוכים הבאים! – אמר הישיש בקול דק ורפה – ההולכים אתם בדרך רחוקה?

– כן – ענתה הילדה, כי הזקן רמז לה לדבר.

– האם מלנדון אתם באים? – הוסיף הזקן לשאול.

– כן.

הו! גם הוא היה בלנדון פעמים רבות.
רגיל היה לנסע שמה עם קרונות. זה כשלשים
ושתים שנה עברו מזמן שהיה שם בפעם
האחרונה. אומרים, כ באו שנויים גדולים בעיר מאז.
ואמנם כן הוא. גם הוא נשתנה הרבה מאז. שלשים
ושתים שנה זמן ארך הוא מאד. כעת הוא בן שמנים
וארבע. זקן הוא, אף כי הכיר אחדים, חלשים
ממנו, שהאריכו ימים עד מאה שנה.

הביאו חלב. הילדה בחרה לסבה את
פרוסות הלחם הטובות והם אכלו לתאבון. כלי
הבית היו פשוטים, כסאות אחדים, שלחן וארון
עומד בזוית, שבו היו כלי זכוכית וכלי חרס. אולם
הכל היה נקי ומצחצח. כאשר הביטה נלי הקטנה
על סביביה הרגישה נחת רוח, שכמוה לא ידעה זה
כבר.

– מה המרחק מזה אל עיר או כפר? – שאלה הילדה את בעל הבית.

– לא פחות מחמש פרסאות, חביבה – נשמע המענה – אבל הן לא תלכו בדרך הלילה?

– הלך נלך, נלי – קרא הזקן בחפזון,
בהאיצו בה בתנועות יד – הלאה, הלאה, יקירתי, אם
גם עלינו יהיה ללכת עד חצות הלילה.

– לא רחוק מזה יש גרן, אדון – אמר בעל
הבית – גם תוכלו ללון באכסניה. סליחה, נדמה
לי, כי הנך עיף ויגע וטוב לך לנוח, אם לא
שאצים אתם…

– כן, כן, אצים אנו מאד – השיב הזקן בחרדה – נלך הלאה נלי, אנא, הלאה נלך.

– כו, מכרחים אנו ללכת – אמרה הילדה,
בהכנעה לרצונו של הזקן הנרגש. אנו מכירים
לך טובה, אולם לא נוכל להתעכב פה. נכונה אני
לדרך, סבי!

בעלת הבית הכירה על פי הליכתה
הכושלת של הילדה, כ רגלה האחת תפחה
מחבורה. רחמיה, כאשה וכאם, נתעוררו בה ולא
יכלה לתת לילדה ללכת בטרם שפשפה במים את
מקום הפצע ומרחה אותו במשחה ביתית פשוטה. את
מעשיה עשתה בידים כה רכות ועדינות, שרגשות
תודה הציפו את לב הילדה ולא יכלה להוציא מפיה
כי אם את המלים ברגש: “יברכך אלהים”!" ובצאתה
לא החזירה ראשה ולא דברה מאומה (לבל תפרץ
בבכי), ורק לאחר שעברו מרחק גדול בערך,
פנתה לאחור ועיניה ראו את כל בני הבית,
ובתוכם הישיש, עומדים על יד הדרך ומביטים
אחרי ההולכים. הם נפרדו מתוך נענועי ברכה ולא
בלי דמעות.

הם הלכו קדימה בצעדים אטיים
ובכבדות רבה יותר מאשר עד כה. כאשר עברו
מהלך פרסה, הגיע לאזנם רעש אופנים. הם פנו
לאחור וראו, כי עגלה ריקה מתקרבת אליהם, עצר
הרכב בסוסו, פנה אל נלי ושאל:

– האם לא אתם עמדתם לנוח על יד בית לא רחוק מזה?

– כן, אדוני – ענתה הילדה.

– בעלי הבית בקשו ממני להדביק
אתכם – אמר הרכב – אני נוסע בדרך שאתם
הולכים. הבה לי ידך, אדון, ועלה אל המרכבה.

הם הרגשו רוחה גדולה בשבתם
בקרון, כי היו עיפים ויגעים מאד וכח לא היה להם
לסחוב רגליהם. הקרון המתנודד היה בעיניהם
כמרכבה נהדרה, ונסיעתם – טיול של תענוג. לא
הספיקה נלי לשבת על התבן בזוית העגלה, ומיד
נפלה עליה תרדמה.

היא התעוררה משנתה כאשר עמד
הקרון פתאם, כדי לנטות לעבר אחר. הרכב יצא מן
הקרון ועזר לה לרדת. הוא הורה לה באצבע על
עצים אחדים, שעמדו לא הרחק מהם, ואמר, כי מאחרי
העצים שוכנת העיר, וכי הדרך הקצרה אליה עוברת
במשעול של בית הקברות. ובכן, לפי עצת הרכב,
עשו את דרכם בצעדים כושלים במשעול זה.

הזקן והילדה נטו מן הכביש והלכו
בין הקברות, כ הקרקע שם היתה רכה יותר ונוחה
להליכה. כאשר עברו על יד בית התפלה שמעו
בקרוב מקום קול אנשים משוחחים. אלה היו חברים
של להקת שחקנים בתיאטרון בבות, שאמרו להציג
הערב מחזה בדחני בפנדק הסמוך וערכו חזרה
בבית הקברות.

– חושבת אני, כי… הערב לא נוסיף ללכת – אמרה נלי, בהביטה אל סבה.

– אם יש לכם צרך באכסניה ללון בה –
קרא אחד השחקנים – סורו נא אל האכסניה שלנו.
שם הכל בזול.

בעל הפנדק ואשתו היו שניהם
בעלי בשר. הם קבלו את האורחים החדשים ברצון
ונלי היפה נתחבבה מאד בעיניהם. בעלת הבית
אמרה לתת לילדה טעימה קלה להשיב את נפשה,
אבל נלי לא חפצה בשום אפן לטעום דבר קדם שיטעם
הזקן, ולכן הכרחה הפנדקית לתת בראשונה
לזקן את חלקו.

אחרי הסעדה מהרו כל המסבים ללכת
אל ארוה ריקה, ששם היה הכל מוכן להצגה. המחזה
נתקבל בתרועות רצון סוערות. הזקן הרבה לצחוק
ולשמח יותר מכל הרואים, אולם נלי היתה עיפה
מאד מטלטולי הדרך והיא נרדמה, בשימה את
ראשה על כתפו.

מקום לינה נתנו להם בחדר עליה.
לפני השנה ישבה נלי על מטתה ושקעה
במחשבות על חייהם העתידים. בידה היה רק מעט
כסף, מעט מאד. הכסף הזה יספיק להם רק לימים
מספר, אחרי כן יהיו מכרחים לפשוט יד ולבקש
נדבות, בין המטבעות שבידה היתה מטבע אחת של
זהב. היא חשבה מחשבה, כי אפשר יבוא זמן של
צרה ומצוקה, ולכן החליטה בלבה להצפין אותה
לבלי הוציאה רק בשעה שלא תהיה להם שום בררה
אחרת.

היא שמה את המטבע בשמלתה, תפרה מסביב לה ושכבה לישון ברוח שקטה.





פרק עשירי: בחברת מוקיונים

ממחרת היום הכינו עצמם שני בעלי התיאטרון של בבות לצאת לדרך.

– לאן אתם מתכוננים ללכת היום? – שאל
את נלי האחד ושמו הריס, אשר על שם רגליו הקצרות
קראו לו “שורט”. כלומר: גוץ.

– איני יודעת… טרם החלטנו דבר – ענתה הילדה.

– הנה אנחנו הולכים אל מרוץ הסוסים –
אמר הגוץ – אם יש לכם צרך לעבור בדרך זו, הבה
נלך יחדו.

– אנחנו נלך אתכם – קרא הזקן – נלי, אתם נלך, אתם!

בלבה של הילדה באה המחשבה, כי
עוד מעט ועליה יהיה לפשוט יד, ואין טוב לזה מן
המקום, שבו מתאספים הרבה אנשים לשם ענג
ושעשועים, ועל כן הסכימה להצעתו של הגוץ, אף
כי חברו, קודלין שמו, לא היתה דעתו נוחה
מכך.

בדרך הלכה החבורה הקטנה יחדו.
שורט הלך בראש. התבה עם הבבות על שכמו
וחצוצרת נחשת קשורה אל כתפו. נלי וסבה הלכו
מימינו ומשמאלו ומר קודלין הלך באחרונה.

בשעה שהיו מתקרבים אל איזו עיר או
כפר ולפעמים גם אל בית יחידי יפה מראה, היה
שורט תוקע בחצוצרה ושר קטע של זמר עליז. כאשר
נחפזו אנשים אל החלונות להסתכל, היה קודלין
מקים חיש את המשכן ואחרי כן היה מתחיל גוף
המחזה, ואחר ההצגה היה קודלין אוסף את הפרוטות
שזרקו לו הרואים במחזה, טוען שוב את משאו על
גבו, והחבורה היתה מחדשת את דרכה. שורט היה
מבדח את בני לויתו בחדודים קלים ובשירים
עליזים, אולם מר קודלין, אדם קודר, היה מקלל את
יומו ואת כל העולם ומלואו.

בדרך פגשו בחבורה של מוקיונים,
אשר הלכו גם הם אל מרוץ הסוסים, ויען כי קודלין
מאן ללכת יחדו עם המוקיונים, מהר שורט להפרד
מהם והלך בעקבות רעו הזועף, ועמו נלי והזקן,
אל הפנדק הישן, אשר עמד ליד הדרך.

אותה שעה ירד גשם סוחף, בגדיהם של
הנודדים היו רטבים, והזקן ונלי ישבו על יד
התנור. החם נסך תרדמה עליהם, כי היו עיפים
מעמל הדרך, והשנה תקפה אותם.

– מי הם? – שאל הפנדקי בלחש.

שורט נענע בראשו ואמר, כי אינו יודע כלום.

– הגם אתה אינך יודע? פנה אל מר קודלין.

– לא ולא – ענה – חושבני, כי אינם טובים.

– גם אינם רעים – השיב הגוץ – לפי דעתי, הזקן הוא מטרף…

– מוטב שנדבר ונחשוב על ארוחת הערב – רטן קודלין, בהביטו על השעון.

– אולם שמעני נא – הוסיף חברו – ברור לי,
כי אין אלה נודדים פשוטים. האמנם תאמין, כי
ילדה רכה ועדינה זו רגילה לשוטט ולנוע, כמו
שנדדה עמנו בשלשת הימים האחרונים?

– ובכן, מה בכך? – רטן קודלין – מה לך ולהם? האין לך דאגות אחרות?

– מרגז אתה, כי טרם אכלת – לגלג
שורט – הראית, כי הזקן עורג ללכת הלאה הלאה בלי
חשך? הנתת דעתך על זה?

– ובכן? – מלמל קודלין.

– מזה אפשר להבין – אמר שורט – כי
הזקן התחמק חרש מביתו… נמלט מבני משפחתו
ומשך אחריו את הילדה הרכה, שהסכימה להיות
בת לויתו בדרכו מאהבתו הגדולה שהיא אוהבת
אותו, והם הולכים כעת אל המקום אשר תשאנה אותם
רגליהם, בלי לדעת לאן ובלי שום מטרה. ואני לא
ארשה את הדבר הזה.

– מה כחך ומה גבורתך שלא להרשות? לגלג קודלין.

– אני – חזר הגוץ על דבריו בהדגשה
ובנחת – לא ארשה את הדבר. אסור שילדה עדינה זו
תבוא בחברת אנשים שהם הגונים לה כשם שהם
ראויים להיות חברים למלאכי מרום. ועל כן, בשעה
שארגיש, כי הם אומרים לעזוב אותנו אמצא דרך
לעצור אותם, כדי להשיבם אל קרוביהם, שבודאי
כבר פרסמו בחוצות לנדון מודעות על בריחת הזקן
עם הילדה.

קודלין שם אזנו כאפרכסת, בשמעו את הדברים האחרונים של חברו, ואחר קרא:

– שורט, אולי נכונים דבריך. ובכן, אם
יתברר כי כן הוא ואתה תקבל שכר מפעלה זו, דע
לך, כי עליך לתת לי חלק מחצה על מחצה. זכר-נא ואל
תשכח: שתפים אנו לעסק.

לא הספיק חברו לנענע בראשו לאות
הסכמה להצעה זו, והילדה הקיצה משנתה.
שיחתם של שני החברים בלחש נפסקה.

ברגע זה נשמע קול צעדים מבחוץ,
ואורחים חדשים הופיעו. אלה היו ארבעה כלבים
זועפים, שנכנסו בשורה זה אחרי זה. כלם
בתלבשת בהירה מנקדת נקדות כהות, אחד מהם היה
חבוש כובע הדוק יפה אל מתחת לסנטרו. כעבור רגע
בא גם מנהל חבורת הכלבים המאמנים, איש רם
הקומה, בעל זקן שחור, שהיה כנראה ידוע יפה
לפנדקי, ולאורחים, כי כלם שאלו לשלומו
באהבה ורעות.

הפנדקי נגש לעסק בהכנות לסעודת
הערב, פרש את המפה על השלחן והארחה
החלה.

באמצע הסעודה נכנסו לפנדק אורחים
חדשים, שבקשו מקלט מפני הגשם הנתך בחוץ,
אחד נוהג ענק וננסת, השני מתפרנס ממעשי
להטים, מראה מופתים שונים בקלפים, וגם הם, כיתר
השחקנים והמוקיונים, נוהרים אל העיר, שבה נערך
מרוץ הסוסים.

אחרי הסעודה שדלה נלי, שהיתה רצוצה
מעיפות, את סבה ללכת לישון והם עלו יחדו אל
העליה. הילדה אמרה לסבה “ליל מנוחה” והלכה
לחדרה לשכב. אולם לא הספיקה לסגור את הדלת
והנה נשמעו נקישות לחש. היא פתחה מיד את הדלת
והשתוממה לראות בחדרה את מר קודלין, שזה לא
כבר ראתה אותו ישן במטבח.

– מה קרה? – שאלה הילדה.

– כלום לא קרה, יקירתי – השיב האורח –
באתי רק להודעך, כי אני ידידך הנאמן, רק אני ולא
הוא.

– מי “הוא”? - שאלה הילדה.

– שורט – הוסיף קודלין – אמנם דבריו
טובים ודרכיו נעימים ובודאי הוא מוצא חן בעיניך,
אבל דעי כי אני הוא ידידך באמת. אם לא תראי
לעינים, כי אם ללבב, תוכחי, כי כנים דברי.

הילדה נבוכה. על לבה עלה, כי האיש
מדבר מתוך שכרון, כי הרבה שתה בשעת
הסעודה. אולם הוא הוסיף:

– אמנם שורט הוא אדם הגון ויודע
להתהלך עם אנשים ברך ובנעימות, אולם הוא מתאמץ
יותר מדי להראות נחמד ונעים. לא כן אנכי.

לאחרונה אמר:

– שמעיני נא, שמעי לעצתי, בטחי בי, כי
דורש אני טובתך. אל נא תלכי ואל תתרחקי ממני
בשום אפן. גורלך נוגע אל לבי יותר מכפי שאת
יכולה לשער. אני הוא היועץ המפלא ביותר
שבעולם. אל תגלי לשורט דבר שיחתנו. זכרי נא
תמיד, כי קודלין הוא ידידך ולא שורט. אמנם גם
שורט הוא אדם הגון פחות או יותר, אולם ידיד נפשך
הנאמן הוא קודלין ולא שורט.

לאחר שיצא מן החדר נשארה הילדה
תוהה ונבוכה. כעבור שעה קלה שמעה שוב נקישות
קלות על דלת חדרה.

– מי הוא הדופק - שאלה הילדה.

– אנכי, שורט – נשמע קול מבעד לחור
המנעול – באתי להודיעך, כי מחר בבקר השכם
עלינו לצאת לדרך. אם לא נקדים את המוקיון ומנהל
הכלבים, לא נצליח לקבל אף פרוטה בכפרים. לכן
תזדרזי להיות נכונה.

בקורו של שורט עוד הגדיל את
התרגשותה. היא לא יכלה להבין, מדוע חרדים
ודואגים לה שני האנשים האלה. מתוך מחשבותיה
אלה עלה בלבה זכר התלחשותם בשעה שהקיצה
ופקפוקים שונים התגנבו אל נפשה בדבר בני
לויתה אלה, אולם עיפותה הכריעה את דאגותיה ועד
מהרה מרגוע בחיק השנה.

בבקר השכם מלא שורט הבטחתו, דפק
בלחש על דלת חדרה של הילדה ובקש ממנה
לקום מיד. נלי קמה חיש והעירה את הזקן. ולאחר
שאכלו בחפזון פת שחרית יצאו לדרך. האויר היה
צח ושקוף אחרי הגשמים, הכל היה רענן ושמח.
בתנאים נוחים אלה הלכו בני החבורה הליכה זריזה
וקלה.

הם לא הרחיקו ללכת והילדה השתוממה
לראות, כי קודלין משתדל ללכת סמוך לה, שלא
כדרכו עד כה, ומקנא הוא בחברו שורט ההולך
ומדבר עם הזקן והילדה בבדיחות הדעת כדרכו.
נלי התבוננה כי קודלין מסתכל בזקן במבט
נוקב ואינו גורע עין ממנו גם שורט, נדמה לה,
נשתנה קצת. נכר היה, כי עינו צופיה עליהם והוא
שומר כל צעדיהם.

בינתים הלכו וקרבו אל העיר, אשר בה
עמדו לערך מחר את מרוץ הסוסים. מכל עבר ופנה
צצו ובצבצו שירות גדולות של צוענים וחבורות
נודדים. זרם של המונים נהר בדרך אל העיר, אלה
בסוסים, אלה בחמורים ואלה הלכו אט אט ברגל
טעוני משאות כבדים על שכמם. מזמן לזמן עברה
מרכבה רתומה לארבעה סוסים, שהעלתה ענני חול
וכסתה באבק את הכל.

עם ערב הגיעו אל העיר. בעיר רבתה
התכונה מאד: בכל מקום התרוצצות, רעש, שאון,
מהומה ומבוכה. הרחובות המו מאנשים. פעמוני בתי
התפלה צלצלו בכל עז; החלונות
והגגות טבעו בים של דגלים. חבורות חבורות של
נודדים התגודדו סביב למחוללות של הרחוב
ובשאגותיהם החרישו את קול החצוצרות ורעש
התפים.

המראות האימים האלה הרעישו עד
היסוד את נפש הילדה. היא החזיקה בכל כח בידה
של סבה המבלבל, כדי שזרם האנשים לא יפריד
ביניהם. הם החישו צעדיהם אל מקום מרוץ הסוסים,
שנמצא על קרפיף גבה במרחק פרסה אחת מן העיר.
גם שם רב השאון, הכל היו עסוקים, הכל טרודים,
הכל מתרוצצים, הכל צורחים. הילדה עם סבה
נתכנסו בזוית של אהל אחד, אכלו ארחה קלה
וישנו שנה חזקה כל הלילה, על אף הרעש והשאון
שלא פסקו.

בכיסה של הילדה לא נשארו אלא
פרוטות מעטות, וממחרת בבקר עם זריחת השמש
יצאה חרש מן האהל, שוטטה בשדות הסמוכים וקטפה
מעט שושנים ופרחי שדה, לקלע מהם זרים ולהגישם
בשכר לגבירות שתבאנה לראות במרוץ הסוסים.

כאשר שבה אל האהל, ישבה עם סבה
בזוית אחת ובני לויתם ישנו עוד בזוית אחרת.
הילדה נגעה בזרועו של הזקן ולחשה על אזנו,
בהראותה על הישנים:

– האנשים האלה חושדים בנו, כי
התחמקנו חרש מקרובינו והם חושבים להסגיר
אותנו אליהם…

הזקן חרד חרדה גדולה, ידיו רטטו ופניו
הביעו פחד. הילדה התאמצה להרגיעו, אבל הוא
מלמל:

– הם יאסרו אותי בכלא קר וטחב… ישימו
עלי שלשלאות ויכוני… ולעולם, לעולם לא אוכל
לראותך עוד…

– אל תירא, סבי, אני אמצא תחבולה
להמלט מזה, ואתה תלך אחרי בלי דבר דבר ואל
תבט אחריך.

לעת הצהרים היו האהלים מוכנים. המונים
גדולים עמדו מסביב. המוקיונים, השחקנים
והעושים בלהטים בדחו את הקהל. הילדה נשאה
בידה תבה קטנה מלאה פרחים. ונגשה לעתים אל
הגבירות המקשטות למכור להן זר פרחים. אולם
אהה! שם היו פושטי יד עזים ממנה, צועניות
מנחשות וקבצנים ממינים שונים, והגבירות לא
הרגישו בילדה העניה והמדכאה.

אולם גברת אחת, שישבה יחידה.
במרכבה מפארה, הזמינה את הילדה, קבלה ממנה
צרור פרחים, שמה בידה הרוטטת מטבעות אחדות
ודברה על לבה, כי תמהר לעזב את המקום לבלי
שוב עוד אליו.

במשך כל הזמן לא גרע קודלין עיניו
מהם, ולכן לא יכלו לחשוב על דבר מנוסה. אך לעת
ערב, כאשר הקים קודלין את התיאטרון במקום נאה
וההמון שהתאסף היה שקוע בהתלהבות והריע
בצחוק והעניק לשחקנים מטבעות כסף, מצאה נלי
רגע נכון למנוסה, והם נשאו רגליהם וברחו.

הם פלסו להם דרך בכבדות בין הקהל,
לא הביטו אף פעם לאחור ועברו חרש על יד האהלים
והעגלות. בקרבם אל החבל שמסביב לקרפיף,
שמעו קולות מאימים עליהם, אבל הם לא שמו לב להם,
עברו את החבל, ירדו מעל הגבעה ומצאו את עצמם
במרחבי השדות.





פרק אחד עשר: קיט מקבל משרה

יום יום, בשעה שקיט היה שב הביתה
משוט ברחובות לבקש לו עבודה, קוה למצוא בבית
אמו את נלי והזקן. ואף כי ראה בכל יום, כי תקותו
נכזבה, פרחה בלבו תקוה חדשה ליום המחרת.

– חושב אני, כי בודאי יבואו אלינו
מחר, אמא – אמר קיט, בהניחו הצדה את כובעו
במבט עיף ובהאנחו אנחה קלה – זה שבוע ימים מאז
הלכו, ובודאי לא יתמהמהו בדרכם יותר. מה
דעתך, אמא?

אמו נענעה בראשה וענתה, כי אפשר
שישובו ואפשר שלא.

הדברים האלה כמעט
שהביאו את קיט לידי כעס, אבל כעבור רגע נעשו פניו
נוחים ושאל:

– ובכן, כלום את חושבת, כי הפליגו באניה?

– קרוב הדבר – השיבה האם – שהם נסעו לחוץ לארץ.

– אנא, אמא – קרא קיט נרגש – אל נא תדברי כדברים האלה.

– כל השכנים – אמרה האם – אומרים ככה, ואחרים מעידים שראו אותם בשבתם באניה…

– איני מאמין בזה – קרא קיט – אין אף מלה
של אמת בשמועות האלה. כל מפיצי השמועות הם
פושקי שפתים ומרבי להג.

– אומרים – הוסיפה האם – כי הזקן היו לו
אוצרות נעלמים, שאיש לא ידע על דבר מציאותם, וכי
הוא נסע ביחד עם נלי אל ארץ רחוקה, למקום שלא ידע
פחד מפני הלוטשים עין לממונו… הדברים האלה
מתקבלים על הדעת. לא כך?

קיט גרד ראשו מתוך עצבות, הוא שקע
בהרהורים. מענין לענין עלה בלבו זכרון
הג’נטלמן הזקן, שנתן לו שילינג, ופתאם נזכר,
כי היום הזה הוא אותו היום וזו היא אותה השעה,
שלפי דברי הג’נטלמן יהיה בביתו של הנוטריון.
הוא נחפז לצאת, הסביר לאמו לשם מה הוא הולך
ונשא את רגליו אל המקום המיעד.

כאשר הגיע אל המקום, שהיה במרחק
גדול מביתו, ראה כי אחר שני רגעים מן המועד,
שקבע לו הג’נטלמן הזקן. אולם לאשרו טרם באה
מרכבתו.

רק כעבור זמן מה נגלה לפניו הסוס,
כשהוא צועד לו במתינות בצד הרחוב, כאלו הוא בוחר
במקומות נקיים, שלא ללכלך את רגליו. במרכבה
ישב הג’נטלמן הזקן ולצדו ישבה הגברת
הזקנה ובידה צרור פרחים. בשעת הנסיעה התעקש
פתאם הסוס ולא רצה לזוז ממקומו, ואחרי אשר
הג’נטלמן הזקן שפך עליו כעסו בגערות
ובנזיפות ללא הועיל, ירד מעל המרכבה, כדי
להוליך את הסוס ברסנו, וברגע זה עקר הסוס רגליו
ורץ הלאה עד אשר הגיע למקום הדרוש,
והג’נטלמן הזקן ממהר אחריו בנשמו
בכבדות.

קיט נגש אליהם והגיש את ידו אל כובעו בבת צחוק.

– פלאי פלאים – קרא הג’נטלמן הזקן – הנה הנער! הרואה את, יקירתי?

– הלא אמרתי לך, אדוני, כי בוא אבוא –
אמר קיט, בהחליקו את צוארו של הסוס הקטן – סוסון
נחמד הוא!

– יקירתי – אמר הג’נטלמן הזקן
לגברת – הנער הזה אינו מן הרגילים. ברי לי
הדבר.

– וגם דעתי כך – הסכימה הזקנה – אל נכון בן טוב הוא להוריו.

פני קיט הסמיקו, בשמעו את השבחים
האלה. הג’נטלמן הזקן עזר לגברת לצאת מן
המרכבה ונכנס עמה הביתה, ושניהם הביטו אל
קיט בפנים מסבירות והוסיפו לדבר על אדותיו. אחרי
כן נגש מר ויטרדן אל החלון והביט אליו, אחריו
נגש מר אבל והביט אליו, לאחר כך נגשו כלם
יחד והביטו אליו. קיט נבוך מאד מסדר הבטות אלה,
העמיד פנים כאלו אינו רואה אותם והוסיף ללטף את
צואר הסוס יותר ויותר, והסוס, כנראה, קבל את
הלטיפות האלה ברצון.

לבסוף יצא הלבלר של הנוטריון, נגש
אל קיט ואמר לו, כי נקרא הוא לבוא אל הלשכה, והוא,
הלבלר, ישגיח במקומו על הסוס.

קיט נכנס אל הלשכה ביראה והכנעה,
מפני שלא היה רגיל להתהלך עם ג’נטלמנים זרים.
מלבד זה הטילו עליו אימה התבות הדקות וחבילות
הנירות המאבקות, והעינים הנטויות אליו וקולו
הרם של מר ויטרדן הוסיפו פחד על פחדו.

– ובכן, נער – אמר ויטרדן – באת הנה
לעבד בעד השילינג שקבלת ולא לקבל שילינג
חדש, כך?

– כן, אדון – השיב קיט, בהביטו אל הדובר אליו – מעולם לא חשבתי על שילינג אחר.

– האם אביך חי?

– מת, אדון.

– ואמך חיה?

– כן, אדון.

– ודאי נשואה לבעל שני?

קיט ענה בפנים נעלבים, כי היא עודנה אלמנה וכי יש לה שלשה ילדים.

– ועתה – אמר מר גרלנד – אין לי לשלם לך כלום…

– תודה, אדון – ענה קיט בלב שלם,
ודבורו נקה אותו מן החשד שרמז עליו מר
ויטרדן.

– אולם – הוסיף הג’נטלמן הזקן – אפשר
שיהיה לי עוד דבר אליך, ועל כן הודיעני את
כתבתך ואני ארשום אותה בפנקסי.

קיט מסר לו את כתבתו והזקן רשם אותה
בעפרונו. אחרי כן יצאו כלם מן הלשכה,
הג’נטלמן הזקן והגברת הזקנה ישבו במרכבה
ונסעו לדרכם, בנענעם בידם לנוטריון ובהביטם
ברצון אל קיט.

קיט פנה משם, והמחשבות על דבר
הזקן ונכדתו, שהיו מנקרות במחו בלי הרף
במשך הימים האחרונים, שבו אליו והסיחו מלבו
את הסוס, את המרכבה, את הג’נטלמן הזקן, את
הגברת הזקנה וגם את הנוטריון. הוא חזר במחו
אחרי נמוק מניח את הדעת שיבאר לו, מפני מה
מתעכבים הזקן ונכדתו בדרך עד כה. מתוך
מחשבות אלה הלך הביתה.

כאשר נגש אל קרן החצר של ביתו,
תמה לראות, כי על יד בית אמו עומד הסוס הקטן
ובמרכבה יושב יחידי מר אבל, אינו גורע עיניו מן
הסוס הסרבן ושומר על כל תנועותיו כשראה מרחוק
את קיט, נענע לו בראשו בידידות.

קיט התפלא לראות את הסוס ליד ביתו,
אולם השתוממותו גדלה עוד יותר כאשר נכנס לבית
ומצא שם את הזקן והגברת הזקנה יושבים בחדר
ומשוחחים עם אמו, הוא הרים כובעו והשתחוה להם
במבוכה גלויה.

– רואה אתה, כריסטופר – אמר מר גרלנד בצחוק – כי אנחנו הקדמנו לבוא ממך.

– כן, אדון – אמר קיט והביט אל אמו כמבקש, כי תסביר לו את סבת הבקור הזה.

– הנה הג’נטלמנים הללו, יקירי –
אמרה אמו בתשובה על שאלתו האלמת – הואילו
לשאול אותי, אם יש לך משרה, וכשאמרתי להם “לאו”
הואילו בטובם לאמר…

– כי אנחנו מבקשים משרת הגון בביתנו – אמרו הג’נטלמן הזקן והגברת הזקנה קול אחד –
ואם נמצא הכל כפי רצוננו, נתישב בדבר.

בשמעו את הדברים האלה ובהבינו, כי
גורלו תלוי בבחינות אלה, התחיל להתרגש לא פחות
מאמו, ובשעה שהזוג המטיר עליו מבול של שאלות
רבות ושונות, התחיל הנער מפקפק אם יצליח לזכות
במשרה זו.

– דעי נא, אשה טובה – אמרה מרת גרלנד
אל אמו של קיט – כי מאד מאד אנו צריכים להקפיד
ולדקדק בבחירת משרת, כי משפחתנו קטנה עד
מאד וכלנו אוהבים מנוחה, שקט וסדר, ואם בחירתנו
לא תעלה יפה, חלילה, יגרום לנו הדבר צער רב.

מרת קיט השיבה, כי הדברים האלה
ישרים ונכונים והוסיפה, כי רשאית היא לאמר באמץ
לב, שבנה הולך בדרך אביו, אשר היה הטוב
שבבעלים והטוב שבאבות.

וכך נכנסה אמו של קיט בשיחה ארכה,
שגמרה אותה בדמעות, והגברת הזקנה נתנה לה
לדבר את כל דבריה, ואחרי כן מהרה להרגיע
אותה, כי ברור לה שהיא אשה כבודה וישרה, וכי גם
מראה הילדים ונקיון הבית עשו עליה רשם נעים.
וסוף דבר היה, כי קיט הזמן באפן רשמי להיות
משרת בבית משפחת גרלנד בפינצ’ל בשכר שש
ליטרות שטרלינג לשנה, דירה ומזון.
קשה להגיד, מי משני הצדדים היה
מרצה יותר מהתקשרות זו. התנה, כי קיט צריך לבוא
למקומו החדש בעוד שני ימים בבקר. הזוג הזקן
הואיל לתת מטבעות נוצצות לשני הילדים הקטנים
ועזב את הבית בברכת פרידה. קיט לוה את אדוניו
החדשים עד המרכבה, החזיק ברסן הסוס, עד אשר
התישבו במרכבה, ושב הביתה בשמחה.

– עתה, אמא – קרא קיט בהחפזו הביתה – אני חושב כי מזלי עולה.

– כן, בני – השיבה האם – שש ליטרות לשנה! הרי זה הון עצום!

קיט התאמץ לשמח על מנוחת נפשו,
כיאות לבעל הון, אבל לא יכל לכבש את צהלת רוחו
והוא קרא: “אכן אוצר הוא!”

הוא נשם נשימה ארכה, שם ידיו בתוך
כיסיו, כאלו בכל אחד מהם, לפחות, סכום של
משכרת לשנה תמימה, הביט אל אמו ובדמיונו ראה
אותה בדמות גברת נאה, הדורה בלבושה.

– בקרוב, אמי, תצאי בכל יום ראשון
בשבת מלבשה ומקשטה, גם יעקב ילך לבית
הספר ויהיה תלמיד חרוץ ושקדן, ואת עלית ביתנו
נסיד ונפאר. הוי, הכל יהיה טוב ויפה!

שאר שעות היום הזה וכל היום
שלאחריו עסקו בני בית נבלס להכין את קיט
לנסיעתו. על כל פרט ופרט של הנסיעה דנו בכבד
ראש ובישוב הדעת, כאלו היה מכין עצמו למסע
לאפריקה או לסב את כדור הארץ. ארגז הבגדים
והחפצים של קיט נפתח ונסגר פעמים אין
מספר.

ממחרת בבקר השכם נפרד קיט מבני
משפחתו מתוך חבוקים, נשיקות ודמעות חמות.
הנער הבטיח לאמו, כי בכל פעם שיבוא העירה
יסור אליה וגם יפקד אותה מזמן לזמן במכתב,
והאם הזהירה את בנה שישמור את עצמו מפני
חברים רעים ואת ארגזו מפני גנבים המצויים
בדרך.

ביתו של גרלנד היה בית קטן ונאה,
מכסה גג של תבן ובקצותיו מגדלים קטנים.
חלונותיו קטנים וזגוגיות צבועות נתונות בתוכם.
על יד הבית עמדה ארוה קטנטנה ועל גבה עליה –
דירה לקיט. משני עברי המשעול, שהוליך אל מבוא
הכבוד, נמשכו שורות של נטיעות, והגן הזהיר
בפרחים מפיצים ריח נעים והצטין במראהו
המקסים.

קיט הביט סביבותיו בהערצה ולא יכל
להשביע עיניו במראה היפה שנגלה לפניו. הוא
צלצל בפעמון אחת ושתים ולא נענה, ישב על
ארגזו והמתין, נסה עוד הפעם לצלצל, עד כי
לאחרונה נפתחה הדלת אט ועל הסף עמדה משרתת
קטנה, הדורה בלבושה ובעלת פנים נאים מאד.

– אני חושבת, כי אתה זה כרסטופר, אדון – אמרה המשרתת.

קיט קם מעל ארגזו וענה: כן.

הוא טען את ארגזו והלך אחרי הנערה.
בעד הפתח ראה את מר גרלנד נוהג בשמחת נצחון את
הסוס שברח, וכפי שנודע לו לקיט אחרי כן
התרוצצו כל בני הבית במשך שתי שעות על הדשא
אשר בירכתי הגן לתפוס את הבורח, ולכן לא
נשמע צלצולו של קיט בפעמון.

הג’נטלמן הזקן קבל את פניו בשמחה
וגם הגברת הזקנה שמחה לקראתו. תלבשתו
החדשה מצאה חן בעיניהם עד מאד. הוליכו אותו אל
הארוה והסוס פגש אותו בסבר פנים. משם עלו
למעלה אל החדר הקטן, שהיה נקי ומצחצח, אחרי כן
הלכו אל הגן, והג’נטלמן הזקן אמר, כי ילמד
אותו לעבוד בגן וידאג לעתידותיו, אם יהיה ראוי
והגון לכך. קיט קבל את כל דברי החבה מתוך תודה
ובהבטחה להיות משרת נאמן ומסור.

אחרי כן ירד למטה אל המטבח. מעודו לא
ראה מטבח נקי ומסדר כזה. המשרתת ברברה שמה
לפניו בשר ושכר. מסבתה של הנערה הביאה אותו
במבוכה, עד כי לא יכל להשתמש יפה בסכינו
ומזלגו.

גם ברברה הרימה מזמן לזמן עיניה
להביט אל הנער, ושני זוגות עינים נפגשו. אולם
כהרף עין הורידו שניהם את ראשיהם, ושניהם נבוכים
ומבלבלים מאד.





פרק שנים עשר: המורה הזקן

הזקן והילדה הוסיפו ללכת במהירות,
עד כי נלאו מאד ולא יכלו לעשות דרכם הלאה,
ולכן עמדו לשאוף רוח בקצה חרשה קטנה. הקרפיף
נתעלם מעיניהם, אולם לאזנם הגיעו עוד המלת
המונים, צוחות וקול תפים. בעלותם על הגבעה,
שהבדילה ביניהם ובין הקרפיף, יכלו גם לראות את
הדגלים המתנופפים וראשי האהלים. אולם סביב להם
היה שקט גמור ולא נראתה כל נפש חיה.

ובכל זאת קשה היה לה לילדה להרגיע
את רוחו של סבה הנרגז. בדמיונו החולה ראה
קבוצות אנשים מתגנבים אליו חרש מבין הסבכים,
אורבים לו מכל חריץ ותעלה ומתנכלים לו. לבו היה
מלא פחד, כי יוליכו אותו בשבי, יאסרו אותו
בשלשלאות וידושו את בשרו. והדבר הנורא מכל
היה בעיניו, כי לא יוכל לראות את נלי כי אם בעד
שבכת ברזל.

חזיונות הבלהות שרדפו את הזקן
עוררו חרדה גם בלב הילדה. המחשבה, כי יפרידו
בינה ובין סבה, היתה נוראה לה כמות, והיא פחדה
כי תמיד יהיה עליהם להתחבא ולהסתתר. הפחדים
האלה דכדכו את רוחה והרפו את ידיה. הן היא היתה
עוד רכה בשנים ולא ידעה את על החיים הקשים.
אולם יש אשר רוח חזקה ונאצלה תשכון גם בגוף
חלש. כאשר הביטה הילדה בעיניה הדומעות אל
הזקן הרצוץ והנרכה וחשבה על רפיונו וכי יהיה
גלמוד ונעזב בלעדיה, התעורר בקרבה רוח גבורה
ואמץ.

– סב יקר – אמרה – בטוחים אנו כעת מכל פחד ואין כל סכנה לנגד עינינו.

– אין כל סכנה?! – קרא הזקן – ומה אם יפרידו בינינו, אם ירחיקו אותי ממך וישמוני בכלא? הה, הכל בגדו בי, גם נלי
אינה נאמנה לי!

– אל תדבר ככה, סב יקר – אמרה הילדה – הלא יודע אתה, כי מסורה אני לך בלב ונפש.

– ומדוע את אומרת, כי בטוחים אנחנו?
השיב הזקן – למה תחשבי, כי אין כל סכנה לנגד
עינינו, בו בזמן שאורבים לנו מכל פנה?

– איש אינו רודף אחרינו – אמרה הילדה –
הבט נא, סבי, על סביביך וראה, עד כמה שקט ושאנן
המקום הזה. הלא אנו פה לבדנו ונוכל ללכת לכל
מקום שאנו רוצים. האם איננו בטוחים? ואלו היה
צפוי לנו אף צל של סכנה, האם הייתי יכולה להיות
שקטה?

– כן, כן – ענה הזקן בלחצו את ידה,
אולם הדאגה לא סרה עוד מעל פניו – מה הקול אשר
אנכי שומע?

– זהו צפצוף של צפור, המעופפת אל היער
ומורה לנו את הדרך. הזוכר אתה, סב יקר, את אשר
דברנו בינינו, כי נלך בשדות וביערים, נשוטט
על חופי הנהרות ונהיה מאשרים, הזוכר אתה? והנה
היום, כשהשמש שופכת עלינו את אורה המתוק,
והכל צוהל ושמח, אנו שחורים בעצבות ובדאגה.
הבה, סבי, קום ונלך.

הם קמו והלכו במשעול דרך היער.
נלי רצה לפנים על העשב הרך והגמיש, שנכפף
קצת מצעדיה הקלים, ועוררה את הזקן ללכת
אחריה. במדה שהלכו לפנים, ירדה עליהם השלוה.
לב הילדה נמלא אמץ יותר ויותר, גם הזקן פסק
להביט על סביביו בחרדה; מנוחת נפשו שבה אליו
והוא נעשה שקט ושאנן.

לאחרונה התרחב המשעול והתישר
והביא אותם אל קצה היער, ששם התחילה דרך סלולה,
זמן מה הלכו בדרך זו, בנטותם אל שדרת עצים
צפופים. עמוד שבור ליד הדרך הודיע, כי היא מוליכה
אל כפר היושב במרחק שלש פרסות מזה.

שלש הפרסות נדמו להם ארכות מאד, עד
כי פחדו פן נטו מן הדרך הנכונה, אולם סוף סוף,
לשמחתם, התרחבה הדרך, התעקמה ונטתה לעמק. הם
עלו על אחד השבילים בגבעה וראו כי מבין העצים
אשר בעמק נשקפים בתי כפר.

הכפר היה קטן. אנשים וילדים שחקו
במשחק הקריקט על המגרש הסמוך לכפר ורבים
עמדו סביב להם והסתכלו. שני הנודדים שוטטו
הנה והנה ובקשו מקום ששם יוכלו ללון הלילה.
הם ראו זקן אחד יושב בגן קטן לפני ביתו, אולם
הססו לגשת אליו, כי על פי השלט הלבן, שהיה
תלוי על החלון ועליו היה כתוב באותיות שחורות
“בית ספר”, הבינו כי זה הוא מורה הכפר. הוא היה בעל
פנים חורים, לבוש בגדים פשוטים, ישב בין
הפרחים ועשן את מקטרתו.

– פני נא אליו – יעץ הזקן.

– קשה לי להפריעו – ענתה הילדה
במרך – מוטב לנו להמתין קצת, אולי ירגיש
בנו.

הם המתינו, אולם המורה הוסיף לשבת על
מקומו שקוע במחשבות ולא הפנה מבטיו אליהם.
פניו הביעו רך ועדינות, ולנודדים נראה, כי איזו
בדידות מרחפת עליו ועל ביתו. הם היו עיפים מאד
והילדה כבר היתה נכונה לפנות אליו בבקשתה,
אבל פניו העידו, כי שרוי הוא בצער, וזה עצר
אותה.

בינתים הגיע הערב ואיש לא נראה עדין
בכל הכפר. לאחרונה אמצה הילדה את לבה וקרבה
אל הפשפש של הגן. קול צעדיה עורר את האיש לשאת
עיניו והוא שלח אליהם מבט של ידידות.

נלי השתחותה לפניו וסחה לו, כי הם
נודדים מסכנים המבקשים מקום ללון הלילה בשכר
מועט. המורה הניח את מקטרתו וקם מיד.

– אם תוכל לתת לנו מקום ללון – אמרה הילדה – נודה לך בכל לב.

– ארכה היתה דרככם, האם לא כן? שאל המורה?

– כן, אדון – ענתה נלי.

– רכה את, ילדתי, לטלטולי דרך קשים – אמר, בשימו ידו ברך על ראשה ובפנותו אל הזקן
שאל:

– האם היא נכדתך, ידידי?

– כן, אדון – ענה הזקן – והיא משענתי היחידה ונחמתי האחת בחיי.

– סורו נא אלי – אמר המורה.

בלי שהיות יתרות הוליך אותם אל בית
ספרו הקטן, שהיה לו גם אולם ומטבח, ואמר להם,
כי ברצון רב הוא מציע להם ללון בביתו. לא הספיקו
להודות לו על טוב לבו, והוא פרש מפה לבנה על
השלחן, ערך עליה סכינים ומזלגות, הביא לחם, נתח
בשר וכד שכר והזמין אותם לסעוד את לבם.

כאשר ישבה הילדה אל השלחן, סקרה
את החדר. בו עמדו שני ספסלים מלכלכים בדיו
ומלאים חריצים ונעיצים, שנחקקו ונחרתו
בסכינים – מעשה ידי תלמידים, קתדרה קטנה, ודאי
מקום מושבו של המורה, ואצטבה, שעליה היו
מנחים ספרי למוד אחדים מעוכים ובלויים, ועל ידם
קבוצה שלמה של כדורים, גלגלים, חכות, נחשי
ניר ועוד דברים שונים, שהחרמו בשעת הלמוד על
ידי המורה מהתלמידים הרשלנים. אולם פארו
והדרו של החדר היו גליונות, שהכילו אמרי מוסר
כתובים בכתב עגל ויפה, גם לוחות של חבור וכפל,
שעל פי צורת הכתב אפשר היה להכיר, כי יד אחת
כתבה אותם.

– אלה כתובים יפה – אמר המורה, בראותו את הילדה מתבוננת בכתבים האלה.

– הכתב מצין – השיבה נלי בענוה – האם כתב ידך הוא?

– כתב ידי? – קרא המורה בהרכיבו
משקפיו על עיניו – לא, זקן אני ואין בידי לכתוב
ככה. את כלם כתבה יד קטנה וצעירה, אולם יד
חרוצה וזריזה.

בקולו של הדובר ובפניו נכרו סמני
תוגה רבה, שנגעו עד לב הילדה, אף כי לא ידעה מה
דבר התוגה.

– כן, ילד רך וקטן כתב כל זה, והוא
עולה על חבריו גם בלמוד וגם במשחק – אמר המורה
בעצבות – הוא תלמידי החביב ביותר.

– האם קרהו אסון? – שאלה הילדה.

– הוא קצת חולה, ספרו לי. כי אמש
דמדם, אבל דבר זה מצוי במחלות כאלה. אקוה כי
מחלתו אינה מסכנה. כלל לא.

הילדה שתקה. המורה קרב אל הדלת והביט בדאגה החוצה. ובשובו החדרה אמר:

– רגיל היה לסור אלי בכל ערב לברכני
בברכת הלילה. אבל אולי זה עתה בא המשבר
במחלתו ואין נותנים לו לצאת, מפני שהאויר ספוג
לחות.

הוא הדליק נר, הגיף את התריס וסגר את
הדלת. הוא ישב עוד זמן מה אחרי כן לקח את מגבעתו
ואמר לנלי, כי רצונו ללכת ולבקר את הילד החולה,
והיא תמתין לו עד שישוב.

כחצי שעה או יותר המתינה הילדה
לשובו. הרגשה של בדידות תקפה אותה, כי היא
שדלה את סבה ללכת לישון ומסביב לא נשמע שום
קול, מלבד טקטוק השעון ואושת העצים.

כאשר שב המורה, פרש לקרן זוית
וישב זמן רב שקוע במחשבות. לאחרונה פנה אל נלי
ובקש ממנה להתפלל הלילה לפני השנה תפלה
בעד ילד חולה.





פרק שלשה עשר: התלמיד החולה

ממחרת קמה נלי בבקר השכם וירדה מן
העליה שישנה שם. המורה לא היה כבר בבית. היא
נגשה מיד לנקות את החדר ולהביא בו סדרים
והספיקה לגמור עבודתה לפני שובו.

כאשר שב המורה שאלה נלי לשלומו של
הילד החולה, והוא ענה במנוד ראש, כי הורע לו, לפי
דברי האנשים.

– מה צר לי על הילד, אדון! – התפרץ מפי הילדה.

המלים האלה, שיצאו מעמק לבה, נגעו
עד נפשו של המורה המסכן, אבל הוא הוסיף מיד, כי
האנשים נוטים להפריז בגדל הסכנה במקרים
כאלה.

הילדה נטלה ממנו רשות להכין ארחת
בקר, וכעבור שעה קלה ירד סבה מחדר משכבו
וכלם ישבו לאכל. בשעת הסעודה העיר בעל הבית,
כי פני הזקן מביעים עיפות.

– אם אינך נחפז מאד לדרכך – אמר – אני
מזמינך ברצון ללון פה גם הלילה. ומאד ינעם לי
לעכב את נכדתך עוד יום אחד, אם יכול אתה, עשה נא
החסד הזה לאדם גלמוד ובודד כמוני.

– מה נעשה? – שאל הזקן בפקפוק – מה נעשה, נלי?

נלי הסכימה ברצון להשאר. היא שמחה
שיש בידה להביע רגשי תודתה למיטיבה בזה
שתטפל בעניני ביתו ותעשה למענו מלאכה
דרושה.

המורה סדר את שני הספסלים, ישב אל הקתדרה ועסק בהכנות לשעורי בית הספר.

– היש לך הרבה תלמידים? – שאלה הילדה.

המורה המסכן נענע בראשו וענה, כי
מספרם אינו מספיק עד כדי למלא את כל המקומות
שעל הספסלים.

בינתים התחילו להתאסף התלמידים.
בראש הספסל הראשון – מקום הכבוד בבית הספר –
היה מקום פנוי – מקומו הקבוע של הילד החולה. אף
נער אחד לא העז לתפוס את המקום הפנוי על הספסל.
אולם רבים מהם הביטו אל המקום ההוא ואחרי כן אל
המורה והתלחשו ביניהם.

עם התחלת השעורים קם רעש ושאון.
הילדים התלחשו, השתובבו, שיחקו במשחקים
שונים. המורה היה שקוע במחשבה, תמונת הילד
החולה, החרוץ והשקדן, לא זזה מנגד עיניו.
הנערים הרשלנים הרגישו בפזור נפשו של
המורה והשתמשו בזה לטובתם ולהנאתם. רפיון
המורה עודד את רוחם להיות עזים ושחצנים; צבטו
וצרמו איש את רעהו, חרתו שמותיהם על הספסלים
ועשו עוד מעשי תעתועים, עד כדי לעורר שמחה
וצהלה בין יתר בני החבורה.

כלתה נפש הילדים לצאת החוצה; בכל רגע
היו נכונים לבעוט בלמודיהם, להתפרץ אל היער
ברעש גדול ולהתהולל ולהשתובב. היה יום חם מאד,
עד כי גם הדבורים השקיעו עמק את גופותיהן
בגביעי הפרחים בלי לצאת משם, כאלו החליטו
החלטה גמורה להפסיק היום את עבודתן במעשה
הדבש.

אולם בזמן שעור הכתיבה, כשהמורה
היה נגש אל כל אחד ואחד להראות לו את צורות
האותיות היפות על הלוח, ואחרי כן היה עומד ומספר
להם, מה אמר הילד החולה אמש ועד כמה ערגה נפשו
להיות עמהם – וקולו של המורה היה כה רך ונעים –
נדמה היה, כי הילדים מתחרטים על מעשי פחזותם
והם ישבו בשקט ובמנוחה.

– נערים – קרא המורה לאחר שהשעון
השמיע את השעה השתים עשרה – אני פוטר אתכם
היום מן הלמודים של אחרי הצהרים.

לבשורה טובה זו פרצה צהלה בבית
הספר. הנערים יצאו בלחש ובדממה – אחרי אשר
המורה בקש מהם לבל יקימו שאון ורעש – אבל
בעמדם בחוץ, השמש זרחה, הצפרים צפצפו, העצים
הזמינו את הנערים לטפס עליהם, המישור החלק קרא
להם לריצות, קפיצות וטיולים – לא יכלו עוד הנערים
למשול ברוחם זמן רב. תרועת שמחה פרצה מפיהם
והם התחילו לקפץ ולכרכר והתפזרו לכל
עבר.

במשך השעות שלאחר הצהרים באו
כמה מאמותיהם ודודותיהם של התלמידים והתרעמו
בדברים קשים על המורה על אשר נתן פתאם
לתלמידיו חפש לחצי היום; גם התאוננו על המורה,
כי הוא עושה מלאכתו רמיה, מבטל את הנערים
מלמודיהם ומקבל שכרו חנם. המורה המסכן שמע
את כל התלונות האלה בדממה ובשקט ורק פניו היו
חורים קצת יותר מכפי הרגיל.

לפנות ערב באה זקנה אחת דחופה
ומבהלה לבית המורה ואמרה לו שימהר לבוא אל
הילד החולה. הוא הלך שמה יחד עם נלי.

הוא עמד על יד בית קטן והתדפק חרש על
הדלת. בחדר הראשון, שבו נכנסו, עמדה אשה
זקנה, כנראה סבתו של הילד, ספקה כפיה
ובכתה.

– אוי, גברת – אמר המורה בחרדה – האמנם מצבו של הילד מסכן?

– הוא נוטה למות – יללה הזקנה – נכדי
גוסס, וכל הצרה באה בשלך, כי לולא היה שוקד כל
כך על למודיו, היה עתה בריא ושמח.

המורה לא כעס על הזקנה שדברה מה
שדברה מתוך צער ויגון, והוא הלך אחריה אל חדר
אחר, ששם שכב רעו החולה במטה לבוש למחצה. הוא
היה עוד ילד קטן מאד. שערותיו המתלתלות ירדו על
פניו ועיניו האירו באור בהיר ונאצל. המורה גחן
אליו ובטא בלחש את שמו. הילד התעורר, גפף
אותו בידיו המצמקות וקרא, כי הוא רעו הטוב
והנאמן.

– אלהים הוא היודע, כי נפשי קשורה בנפשך – אמר המורה המסכן.

– ומי זו? – שאל הילד בראותו את נלי – בקש נא ממנה, כי תושיט לי את ידה.

הילדה קרבה, דמעות נשרו מעיניה, ולקחה את היד הקטנה והכחושה בידה.

– הזוכר אתה את הגן, הרי? – לחש לו
המורה, כדי לעודד אותו-מה יפה הוא בערבים! בקרוב,
בקרוב נלך לבקרו. הפרחים שם עצובים מגעגועים
עליך. התבוא בקרוב אל הגן, יקירי, התבוא?

בת צחוק רפה נראתה בפני הילד, שפתיו היו נעות, אך קולו לא נשמע.

מתוך הדממה שהשתררה בחדר נשמעו במרחקים קולות בעד החלון.

– מה זה? – שאל הילד בפקחו את עיניו.

– נערים משחקים בחוץ.

החולה הוציא ממחטה מתחת לכר ואמר
לנופף אותה, אולם ידו החלשה לא נשמעה לו וצנחה
על הכר.

– הרוצה אתה, כי אנכי אנופף אותה? – שאל המורה.

– אנא – אמר הנער – קשר נא אותה אל
החלון. יביטו הנערים אל החלון, יראו אותה
ויזכרו אותי.

הוא הרים ראשו והביט אל החלון, אחרי כן
צנח שוב על הכר ושאל, אם הילדה עודנה פה
ומדוע אינו רואה אותה.

נלי קרבה אל המטה ושוב לחצה את ידו
שהתבלטה על השמיכה. לאחרונה הפך הילד את
פניו אל הקיר ושקע בשנה.

המורה הוסיף לשבת על יד המטה ולטף
את ידו הקטנה והקרה של הילד. הוא הרגיש, כי
היד קפאה, אולם הוא לא יכל להוציאה מתוך ידו
והוסיף ללטף ולגפף אותה.

בלב שבור שבה נלי יחד עם המורה אל
ביתו. בתוך יגונה ומצוקתה ידעה הילדה להסתיר
את דבר מות הילד מסבה, שלא לגרום לו צער.

היא נכנסה בלאט אל חדרה, שכבה חיש
במטתה ובהיותה לבדה התמכרה כלה לרגשות
היגון. בלילה ראתה בחלומה את הילד המת, לא
כשהוא שוכב קבור תחת תל עפר, כי אם בין כרובי
מרום, כשבת צחוק מרחפת על שפתיו. השמש שלחה
את קרני אורה והעירה אותה משנתה. עליהם לקחת
שוב בידם את את מקל הנודדים וללכת.





פרק ארבעה עשר: האשה בעלת צלמי השעוה

ממחרת בבקר יצאו שני הנודדים
לדרך. המורה קם ולוה אותם עד פשפש הגן. ביד
רוטטת הושיטה הילדה למורה את הכסף שקבלה
מאת הגברת בשעת מרוץ הסוסים. פניה הסמיקו מאד
ודברי תודתה היו מגמגמים. אולם המורה בקש
ממנה להשיב את הכסף אל כיסה, ובנשקו אותה על
לחיה שב אל ביתו. ובהפרדו מעליהם אמר:

– אם יזדמן לכם לעבור שוב בדרך זו, זכרו נא אותי ואל תשכחו לסור אלי.

– בודאי נסור – ענתה הילדה – לעולם, לעולם לא נשכח את טוב לבך וחסדך עמנו.

– הרבה פעמים שמעתי כדברים האלה
יוצאים מפי ילדים – אמר המורה בנענעו בראשו –
אולם הם נשכחו מהר. היה לי רע אחד, שנקשר אלי
בכל לבו, וגם הוא איננו… לכו לשלום, וה' יתן
לכם רחמים.

הם נפרדו ממנו בפעם האחרונה והלכו
לדרכם. מעט מעט התרחקו מן הכפר, עד אשר גם עשן
המעשנות לא נראה עוד להם. עתה החישו צעדיהם
והחליטו ללכת בדרך המלך. אולם הדרך הזאת
ארכה, ומשתרעת על שטח גדול בלי סוף. כמה
שעות אחרי הצהרים עוד הוסיפו ללכת, אבל
פסיעותיהם היו אטיות יותר, כי היו עיפים ויגעים
מאד.

לפנות ערב הגיעו למקום, שהדרך
התעקמה פתאם ונטתה אל מגרש. בקצה המגרש
סמוך לגדר שהבדילה בינו ובין השדות, פגעו
נודדינו בעגלת משא, שעמדה שם לנוח. זה היה כמין
בית קטן עומד על גלגלים, שחלונותיו מצד פנים
היו מקשטים בוילאות לבנים ומצד חוץ היו מוגפים
בתריסים ירקים. לא רחוק מן העגלה רעה במרעה צמד
סוסים אבירים, וליד הדלת הפתוחה ישבה גברת רמת
קומה ובעלת בשר ולראשה חבושה מגבעת ושתתה
תה, בהתענגה על מראות הטבע.

הילדה נגשה אל העגלה והכירה את
הגברת שנתנה לה מטבע של כסף במחיר הפרחים
שהגישה לה בשדה מרוץ הסוסים. היא ספרה לגברת,
כי עוד ביום הראשון עזבו את המקום ההוא.
וכעת הם הולכים אל העיר הסמוכה ללון שם.
כאשר שמעה מפיה, כי העיר רחוקה מזה כשמונה
פרסאות, עצרה נלי בקשי בעד דמעותיה שעמדו
להתפרץ, בהביטה אל הדרך, שעליה לעבר
בחשכת הלילה. גם הזקן נאנח, אולם לא
התאונן.

– גשי נא אלי – אמרה הגברת, בראותה
את פניה העצובים של הילדה – הרעבה את,
ילדה?

– לא ביותר, גברת, אולם עיפים אנו… והדרך ארכה מאד…

– על כל פנים – קראה הגברת – טוב טוב לכם לסעוד את לבכם.

הם ישבו על העשב והיא הגישה להם תה,
לחם ובשר ועודדה אותם לאכול לשבע. סבר פניה
וטוב לבה של האשה המתיקו להם את הסעדה והם
אכלו לתאבון ובהנאה שלמה.

אחרי כן דברה על לב הרכב שלה, כי
יקח בעגלתם את שני הנודדים. הילדה וסבה
צהלו בשמעם את הבשורה הטובה הזאת, ונלי הודתה
ברגש לגברת הטובה. כעבור שעה קלה זזו הסוסים
ממקומם והעגלה עשתה את דרכה ברעש ובקול
שריקה.

– מה בעיניך נסיעתנו, ילדה? – שאלה הגברת בדרך.

הילדה ענתה, כי נסיעה כזאת נעימה
מאד; ואחרי אשר התבוננה הגברת אל נלי זמן רב,
כאלו אמרה לבחון את לבה, הוציאה מקרן זוית
מגלת בד גדולה ופרשה אותה לפניה.

– קראי נא, ילדה, את הכתוב בזה – אמרה.

נלי קראה בקול את הכתבת באותיות
גדולות ושחורות: “תערוכת צלמי שעוה של
דז’רלי”.

– זו אנכי – אמרה הגברת בגאוה – אני הנני מרת דז’רלי.

כעבור רגע פרשה עוד מגלה עם הכתבת:
“התערוכה הנפלאה והיחידה בכל העולם של צלמי
שעוה”.

אחרי כן הראתה לילדה המשתוממת
גליונות קטנים שבהם מהללים ומשבחים
ומפארים, בשיר ובפרוזה, את מרת דז’רלי ומזרזים
ומשדלים את הקהל, כי ילך לראות את צלמי
השעוה שאין כמוהם בכל העולם.

– מחרתים אני אומרת לפתוח את
התערוכה – אמרה הגברת – הלא גם את תבואי
בודאי לראות אותה בהיותך בעיר?

– חוששת אני, שלא אהיה בעיר, גברת – אמרה הילדה

– לא תהיי בעיר?! – קראה מרת דז’רלי – ולאן אפוא אתם הולכים?

– איני… איני יודעת לאן.

האשה השתוממה לשמע את התשובה
הזאת, ונלי ספרה לה מתוך מבוכה, כי דלים הם
ונודדים בלי שום מטרה, ומאשרים היו אלו מצאו
עבודה כל שהיא.

מרת דז’רלי שתקה רגעים אחדים מתוך קפאון גמור ואחרי כן שאלה פתאם:

– ראיתי כי יודעת את לקרא, אולי גם לכתוב?

– כן, גברת – ענתה הילדה.

הגברת שקעה שוב בדממה ארכה.
לאחרונה נעורה ממחשבותיה, קראה את הרכב אל
החלון ונכנסה עמו בשיחה בלחש. נכר היה, כי
היא מתיעצת עמו בענין חשוב מאד. עם גמר השיחה
סגרה את החלון והזמינה אליה את נלי, גם את הזקן
בקשה לבוא.

– הרוצה אתה – פנתה אליו – כי נכדתך
תקבל משרה הגונה? אם רצונך בזה, אני יכולה
להציע לפניה משרה כזו.

– איני יכול להפרד ממנה – ענה הזקן – מה אעשה באין היא עמי?

– ואני חשבתי, כי אדם בוגר יוכל לכלכל עניניו בעצמו – דברה הגברת קשות.

– לעולם לא יוכל – לחשה לה הילדה –
בשם אלהים, דברי נא אתו רכות. אולם דעי, כי לא
אוכל להפרד ממנו בעד כל הון.

מרת דז’רלי נבוכה. השתררה דממה
מעיקה. שוב הוציאה ראשה בעד החלון להתיעץ עם
הרכב ולאחרונה אמרה אל הזקן:

– אם באמת רוצה אתה לעסק בדבר מה,
אמצא גם בשבילך עבודה. עליך יהיה להסיר את האבק
מעל הצלמים, לקבל את כרטיסי הכניסה ועוד עבודות
מעין אלו, לי יש צרך בנכדתך. רצוני, כי היא
תראה לקהל את צלמי השעוה. בטוחה אני, כי היא
תתרגל מהר בעבודה זו ותצליח, כי היא מצטינת
בנמוסים נאים, ובזה תקח את לב הקהל.

היא הוסיפה, כי לפי שעה לא תוכל לנקוב
לנלי שכר מסים, עד שתעמד על כשרונותיה, אולם
היא וסבה יקבלו מיד מזון ודירה.

אחרי שעה קלה של התיעצות עם סבה
הודיעה נלי, כי הם מקבלים את ההצעה בתודה
מרבה.





פרק חמשה עשר: בפנדק

לאחר שנגמרו כל ההכנות בבית
התערוכה, כל דבר עמד על מקומו המתאים לו, הוסרו
הסדינים מעל התערוכה ולעיני הרואים נגלו צלמי
אנשים מפרסמים שונים עשויים שעוה, העומדים על
בימה סמוכה לכתלים. הם עמדו לבושים תלבשות
מבריקות של לאמים שונים וזמנים שונים, מהם
מסדרים בקבוצות ומהם עומדים אחד אחד.

כעבור זמן מה פקדה מרת דז’רלי על כל
האנשים לעזוב את האולם, רק היא ונלי נשארו. היא
הושיטה בחגיגיות לנלי מטה ארך, שבו היתה
רגילה להראות את התמונות לקהל. ישבה על הכסא
והתחילה לשנן לנלי את באור הצלמים.

נלי חזרה אחרי דבריה וקולה בלי
גמגום ובלי שגיאה. היא הצטינה מאד בכח תפיסתה
ובכח זכרונה, מרת דז’רלי שמחה מאד על העוזרת
הנפלאה שהקרה אלהים לפניה. היא השתמשה
ביפיה והליכותיה המלאות חן של הילדה לעשות
פרסום לתערוכה שלה, ואמנם היא משכה כמו
בחבל קסם את יושבי העיר הקטנה, ביחוד נמשכו
אליה ילדים מתוך אהבה והערצה.

ואף כי עבודתה של נלי היתה לא מעטה
ולא קלה, אבל היא שמחה בחלקה. מרת דז’רלי
התהלכה אתה בידידות וברך, גם יחסה אל הסב
היה יפה והיא העסיקה אותו בעבודה מועילה.

אולם רוחה של נלי היתה נעכרה. רגילה
היתה לישון בחדר, שבו עמדו צלמי השעוה, כדי
לשמור עליהם. צלמי השעוה, שהביטו אליה
בעיניהם, עיני הזכוכית הגדולות, ושהיו דומים
בכל לנפשות חיות ויחד עם זה היו עוטים דממת מות
וקפאון, היו מהלכים עליה אימה. לעתים קרובות
היתה שוכבת בעינים פקוחות ומביטה אל הצורות, עד
שמפחד היתה קופצת ממטתה ומדליקה נר, או
שהיתה נגשת אל החלון הפתוח, כדי להפיג את
פחדה במראה הכוכבים הנוצצים ברקיע. בשעות
אלה היתה מעלה בזכרונה את ביתה ואת החלון
הפתוח, שהיתה רגילה לשבת על ידו. מתוך מחשבות
אלה היתה זוכרת גם את קיט החביב, ידידה הנאמן,
ואז היה נפתח מעין דמעותיה והיתה בוכה וצוחקת
כאחד.

לעתים קרובות היתה חושבת בדאגה
ובצער גם על דבר סבה. במחה היה מנקר הרעיון,
מה-יהיה, אם יחלה פתאם. אמנם הוא נעשה כה שקט,
נכנע, סבלן, עושה ברצון כל עבודה שנמסרה לידו.
אולם מצב רוחו לא נשתנה לטובה. הוא היה אדיש לכל
דבר, שום דבר לא לקח את לבו. בכאב רב היתה נלי
רואה, איך הוא יושב שעות רצופות כמעט בלי נוע.
כשהיא מחיכת לו, יענה לה בחיוך או בנענוע ראש
ושוב יהפך לחנוט. הוא מתבלבל מכל שאלה פשוטה
ומכיר ברפיון כחו השכלי, נכנע דומם לגורלו
בלי כל מרירות. כל אלה העציבו את רוחה, עד כי
דמעותיה היו שוטפות, ובכרעה על ברכיה היתה
לוחשת תפלה לאלהים, כי יחמול על סבה וישיב לו
את בינתו.

בצרותיה אלה היה כדי לדכדך רוחה
של ילדה רכה כמוה, אולם בהן טרם נמלאה הסאה.
צרה גדולה ונוראה יותר היתה צפויה לה עוד.

פעם אחרי הצהרים, כשהיה להם ערב
חפשי אחד, יצאה נלי עם סבה לטיל. מזג האויר היה
נוח וחם והם יצאו אל מחוץ לעיר והתרחקו מרחק
גדול. הם נטו אל משעול אחד, שעבר בין שדות,
בחשבם לצאת משם אל הכביש ולשוב הביתה, אבל
המשעול נמשך הרבה יותר מכפי שפללו, ורק
לפנות ערב הגיעו אל דרך הרבים ועמדו שם
לנוח.

בינתים התקדרו השמים, השמש
שקעה, הרוח ילל יללה עמומה ומחנה עבים שחורות
התנשאו ובשרו ברקים ורעמים. טפות גדולות של
מטר נתכו בזעף וענני הסערה השחירו וכסו את
כל השמים. ממרחקים נשמעו קולות רעם אדירים,
הבריקו ברקים ועלטה כסתה את כל הארץ.

הם יראו לעמד תחת עץ או על יד גדר
ונחפזו ללכת הלאה בתקוה למצוא מחסה מן הסערה
שהתחוללה. רטבים מן הגשם הסוחף, נדהמים
מקולות הרעם המחרישים אזנים ומסנורים מלהטי
הברקים עברו לפני בית בודד אחד, שעמד על יד
הדרך. זה היה פנדק לעוברי דרכים, הידוע בשם
“החיל הגבור”.

בהכנסם אל הפנדק, נשמע מבעד למחיצה קול אנשים משוחחים, הזקן הטה אזן.

– נלי, השומעת את? הם… שם משחקים בקלפים – לחש הזקן.

וכעבור רגע, כשמטבעות כסף צלצלו על השלחן, לחש הזקן שוב התעוררות:

– משחקים בקלפים…

הילדה נבהלה לראות, כי מראה פניו
של הזקן השתנה לגמרי: פניו להטו, עיניו נצתו
בברק מוזר, שפתיו התכוצו, נשימתו תכפה וידיו
רטטו כמו מתוך קדחת.

– תמיד חשבתי, חלמתי על זה… – לחש
הזקן בנשאו את עיניו – כמה כסף יש לנו נלי?
תני נא מהר… אתמול ראיתי בידך כסף, מהרי נא
לתת לי…

= לא, לא, יהי הכסף מונח בידי –
התחננה הילדה הנבהלה – הבה נלך מזה, הגשם
לא יפחידני.

– תני לי את הכסף – התרגז הזקן – אל
נא תבכי, נלי… הלא זה הוא לטובתך… אני
רוששתי אותך ואני רוצה להעשירך…

– אל נא תקח ממני את הכסף – התחננה
שוב הילדה – מוטב לנו להשליכהו החוצה משתקח
אותו, נלך חיש מזה.

אולם לשוא היו כל תחנוניה. היא הכרחה
להוציא מכיסה את ארנקה הקטן. הזקן כמעט חטף
אותו מידה ונחפז אל מעבר למחיצה. שם מצא
כנפיה קטנה של משחקים בקלפים. ראש החבורה,
איסק ליסט שמו, סרב תחלה לקבלו – בערמה עשה
זאת, כדי לעורר את תשוקת הזקן למשחק – אבל סוף
סוף ישב הזקן אל השלחן עם המשחקים הנוכלים.
נלי ישבה ליד הזקן והביטה על המשחק. היא לא
דאגה לכך, מי ומי יהיה הזכה, אך לבה היה מלא
צער לראות, כי תשוקתו הנוראה של סבה חזרה
ונעורה בו. כל נצחון קטן הצהיל את רוחו וכל הפסד
קל זעזע אותו. הוא ישב כה נסער ונרגז, עד כי
לבה של נלי חשב להשבר.

שלשת המשחקים, שפרנסתם היתה על
מעשי רמאות ומרמה, עשו עצמם כתמימים וישרים,
ובינתים קרצו ורמזו זה לזה, עד כי לאחרונה נגמר
המשחק, ואיסק ליסט היה הזוכה היחידי.

ארנקה הקטן של נלי היה ריק, המשחקים
קמו כבר ממקומותיהם, רק הזקן הוסיף עוד לשבת על
מקומו, טפל בקלפים, התבונן בהם, חלק אותם
והפך בהם לכאן ולכאן. הוא היה שקוע, כלו
בעבודתו זו ולא חשב כלל לקום. אולם הילדה
נגשה אליו שמה את ידה על שכמו והזכירה אותו,
כי עוד מעט ותגיע חצות הלילה.

– הביטי נא, נלי – מלמל הזקן בהראותו
על הקלפים – לו היה בידי עוד מעט כסף, לו רק
יכלתי להמשיך את המשחק עוד שעה קלה, ברור לי,
כי ההצלחה היתה מאירה לי פנים…

– הנח אותם – התחננה הילדה – עליך לשכח אותם כליל.

– לשכח אותם?! – קרא הזקן, בהרימו את
פניו החורים – לא, לא, נלי, אסור לנו לשכח אותם…
המשחק הוא גלגל החוזר. היום הוא מביא לך הפסד
ומחר רוח.

מתוך צער רב שמעה נלי את דברי סבה ולא ידעה במה לרפא את מחלת רוחו.





פרק ששה עשר: גנבה בלילה




אחרי אשר השעה היתה מאחרת מאד,
גמרה נלי בלבה ללון הלילה עם סבה בפנדק
ולשוב אל הגברת דז’רלי למחר בבקר השכם.

– בכמה תעלה לנו פה לינת לילה אחד? – שאלה הילדה את בעל הפנדק.

– שתי מטות – שילינג וחצי. ארחת ערב
ושכר – שילינג. בסך הכל שני שילינגים וחצי –
ענה הפנדקי.

ארנקה של נלי היה ריק, אבל היתה לה עוד מטבע זהב תפורה בשמלתה.

נלי חשבה לצאת מזה מחר עם אור הבקר,
ועל כן מצאה לנכון לפרוע לפנדקי את שכרו
מיד. ברצותה להעלים את הכסף מסבה, הוציאה
בחשאי את מטבע הזהב מן המקום שהיתה טמונה שב, כונה את השעה, שהפנדקי יצא
מן החדר, הלכה אחריו אל לשכתו הקטנה ואמרה
לו:

– הואל נא לתת לי את העודף ממטבע זו.

הפנדקי בחן ובדק יפה את המטבע,
ובראותו כי היא כשרה, נכה את המגיע לו ונתן
לילדה את העודף. בשובה אל החדר הראשון, נדמה
לה לנלי, כי דמות אדם חלפה על פניה. היא ידעה אל
נכון, כי בשעה שעמדה בלשכה לא נכנס איש לשם
ואיש לא יצא משם, ולכן עלתה בלבה מחשבה, כי
מי שהוא עקב אחריה וארב לה.

מפי המשרתת, שהוליכה אותה אל חדרה,
שמעה נלי, כי הפנדק הזה מפרסם לגנאי: משחקים
פה הרבה בקלפים ועושים עוד מעשים חשודים.

כאשר נשארה הילדה לבדה, לא יכלה
להרגע. דברי המשרתת הגבירו את פחדה בדבר
האלמוני שעקב אחריה. ואמנם פני האורחים היו
חשודים מאד. אולי יש ביניהם גנבים או חמסנים, מי
יודע?

בשכבה על משכבה, התעוררה בלבה
בכל עז הדאגה לגורלו של הזקן, שתאותו הישנה
למשחק הקלפים נתלהטה בו בכל תקף. אלהים יודע,
מה יהא עליו. אחרי כן בא הרהור אל לבה, אולי תקצף
עליהם מרת דז’רלי על אשר לא שבו הלילה, ומחר
בבקר תגרש אותם ושוב עליהם יהיה לקחת בידם
מקל נודדים…

לאחרונה התחילה תוקפת אותה השנה,
שנה מקטעת וטרופה, מערבת בחלום נורא, כי היא
נופלת ממגדל גבה. היא הקיצה נבהלה ואחרי כן
שקעה בשנה עמקה יותר, ופתאם בלהה! מי שהוא
עומד בחדרה.

היא ראתה, כי בין ירכתי המטה ובין
החלון האפל צועד מי שהוא בצעדי לחש ומתגנב אל
מטתה. היא חפצה לקרא לעזרה, אולם כח הדבור
וכח התנועה נטלו ממנה והיא שכבה דוממה
והביטה על צלם בלהה זה.

האלמוני הלך וקרב בצעדים חשאיים אל
ראש המטה. היא הרגישה כמעט את נשימתו על פניה,
מתוך פלצות שקעה בכר יותר. היא ראתה כמעט את
תנועות ראשו, הרגישה במבטיו הנטויים עליה.
במשך רגעים אחדים עמד בלי נוע. אחרי כן משמש
בידיו באיזה דבר, בהוסיפו להביט אליה, ופתאם
נשמע צלצול מטבעות. אחרי כן התגנב שוב אל
המטה, הניח על מקומם את הבגדים שלקח, הוריד את
ידיו על הרצפה והתחיל זוחל אל הדלת. הוא זחל כה
אט אט, עד כי נדמה לה לנלי, כי שנים עברו עד
שקרב אל הדלת. שם עמד על רגליו. קרשי הרצפה
חרקו חריקה קלה והאיש נעלם.

ברק המחשבה הראשון שהבריק במחה
היה – לנוס, לנוס מן החדר האים הזה, לבלי היות
יחידה, ואז אולי ישוב אליה קולה. היא מצאה את עצמה
פתאם על יד הדלת, בלי שהרגישה בהליכתה.

והנה שוב עומד הצל האים לנגד עיניה
על יד המעלות. דמה נקרש מפחד. היא לא ערבה את
לבה לעבור על יד הצל. הוא עמד דומם וגם היא עמדה
על מקומה, כי לשוב אל חדרה נראה לה אים עוד
יותר.

פתאם זע הצל ממקומו וגם הילדה זזה
בלא דעת. במחה עלה רעיון, כי אם רק תגיע אל חדר
סבה, תהיה בטוחה מכל סכנה. אולם גם הצל קרב אל
הדלת של אותו חדר, שבו קותה הילדה למצוא
מחסה.

מחשבה אימה פלחה פתאם את לבה: ומה
אם האלמוני יכנס שמה, להתנקש בנפש הזקן?
היא יצאה כמעט מדעתה מחמת מחשבה זו. כן, הוא
נכנס. בחדר דלק נר. הצל עתה בחדר. היא עמדה
קפואה כאבן, כל עוד נשמה בקרבה, והביטה.

הדלת היתה פתוחה קצת. היא צעדה לפנים
ברגלים כושלות, בלי דעת מה היא אומרת לעשות.
אולם בלבה החלטה נמרצה: או להציל את סבה או
למות יחד עמו.

הביטה אל החדר פנימה. ומה ראו עיניה?
המטה היתה מצעת וריקה, וליד השלחן ישב הזקן
בפנים חורים ומעותים ומנה בחמדת צמאון את
המטבעות, שזה עתה גנב מנכדתו.








פרק שבעה עשר: יגונה של נלי

הילדה שבה אל חדרה בברכים
כושלות. אימת המות שנפלה עליה בשעה
שהרגישה, כי מתגנבים אל מטתה, היתה כאין
לעמת מה שהרגישה עתה. מראה סבה, שהתגנב אל
חדרה, בחשבו כי היא ישנה, והוציא ממנה את
כספה, עורר בלבה פחד גדול. היא ישבה על
המטה ואמצה את כח שמיעתה, דמיונה תאר
לפניה מחזות בלהה.

הפחד שתקף עליה היה סתום ועמום. היא
לא פחדה מסבה החביב, אשר אהבתו העזה אליה
גרמה לטרופו, אולם מראה הזקן בערב הזה שהיה
שטוף כלו במשחק הקלפים ואחרי כן ארב לה,
התפרץ לחדרה גנב את הכסף ומנה אותו לאור הכהה
של הנר, נפרד בדמיונה מפרצוף פני סבה האמתי,
החביב והיקר והיה בעיניה רק כצלם דמותו, מסרס
ומעות ומעורר זועה. לפני זמן מה היתה שרויה
בצער. בראותה אותו כה נכנע ומדכדך, אבל מה הוא
הצער ההוא לעמת צערה בשעה זו!

המחשבות הנוגות האלה כה דכאו את
רוחה וזעזעו את דמיונה, עד כי הרגישה רצון
לשמע את קולו או לראות, לכל הפחות, את פניו, כדי
לפזר מעט את חזיונות הבלהה, שנתכנסו מסביב
לדמותו. היא ירדה חרש מן המעלות ועברה את
המסדרון. דלת חדרו היתה פתוחה והנר דלק
עוד.

כשהציצה בחדרו ראתה, כי הוא ישן
במנוחה על מטתו. על פניו לא נראו שום סמנים של
סערת רוח, תאות בצע או דאגה ופחד. הוא היה כלו
רך, שלוה, שקט ושאננות. זה היה. חברה הזקן
והאהוב, בן לויתה השקט והנוח, סבה הטוב
והנאמן.

פחדה פג למראה שרטוטי פניו
המרגיעים, אולם יגון עמק מלא את לבה. דמעות
שטפו מעיניה, והיא הרגישה כי רוח לה.

– אלי, חמול עליו, - התפללה הילדה
חרש, בגחנה לנשוק לו – אני הנני משענתו
היחידה. אלהים! חוס ורחם על שנינו.

היא שבה אל חדרה, הדליקה את נרה והיתה ערה כל הלילה הארך והעגם הזה.

לפנות בקר שקעה בשנה, אבל המשרתת
העירה אותה והיא קמה חיש, התלבשה והלכה אל סבה.
לפני לכתה משמשה בכיסה וראתה, כי מכל
כספה לא נשארה לה אף פרוטה.

הזקן היה כבר מוכן לדרך, וכעבור
רגעים מעטים הלכו משם אחרי אשר עברו כפרסה
מתוך שתיקה גמורה, פנתה הילדה אל הזקן וקולה
רעד:

– סבי, החושב אתה, כי האנשים שהתודענו אליהם בפנדק ישרים הם?

– כן – ענה הזקן – הם שחקו בישר. למה
תשאלי זאת?

– יען כי בלילה אבד לי כסף. אפשר שמי
שהוא לקח את כספי לשם התול…

– מי זה לוקח כסף לשם התול? – מהר הזקן לענות – הלוקח כסף זרים לא ישיב אותו לעולם.

– אם כן, בודאי נגנב הכסף ממני – קראה הילדה ביאוש.

– האם לא נשאר לך כלום, נלי? – שאל
הזקן – האם לקחו את הכל, עד הפרוטה
האחרונה?

– כלום לא נשאר – ענתה הילדה.

– הוי, נלי המסכנה, תינוקת עלובה! –
קרא הזקן בקול של השתתפות – אל נא תשימי לב
לכסף האבוד ואל תספרי לאיש על זה. כספנו יושב
לנו פי מאה. אל נא תשאלי כיצד. הוא יושב לנו.

הילדה השפילה עיניה ובכתה. ההכרה, כי הפשע נעשה למענה עוד הכבידה על לבה.

– התשמע לדברי, סב יקר? אמרה הילדה ברצינות.

– כן, הנני שומע – השיב הזקן – קולך נעים לי תמיד, הוא מזכיר לי את קול אמך.

– ובכן, שמעני נא – אמרה הילדה – עקר
נא מלבך את המחשבה להתעשר… האם לא
הרגשנו את עצמנו מאשרים יותר מאז פרקת
מעליך משא הדאגות לכסף, מהיום שעזבנו את
המקום הקודר והמשעמם, שהיה מעיק עליך?

“נכונים דבריה – מלמל הזקן בינו לבין
עצמו – אבל אין בכחם להטותני מדרכי ולהסיר
מלבי את מטרתי”.

הוא השתיק אותה בנענוע יד ובקש
ממנה לבלי דבר עוד, מפני שהוא עסוק במחשבה.
הם המשיכו דרכם מתוך שתיקה, ושוב אחז בידה,
כדרכו תמיד, והלך אחריה בהכנעה כנכון ללכת
לכל מקום שתוליך אותו.

כאשר שבו אל התערוכה, מצאו את
הגברת דז’רלי ישנה עוד. נלי מהרה לנקות את
החדרים ולהביא בהם סדר והספיקה לגמור את עבודתה
ולהתלבש קדם שהופיעה הגבירה לארחת
הבקר.

לבה של נלי נרגע קצת בשובה אל
עבודתה, אבל עוד בערב חזר אליה יגונה: סבה
התחמק מביתו ושב בשעה מאחרה בלילה. רצוצה ומדכאה בגופה ובנפשה ישבה
הילדה יחידה מצפה לשובו. לאחרונה שב עלוב
ונדכא, בלי פרוטה בכיס, והוא לוהט מתאות
המשחק, שתקפה עליו בכל עז.

– השיגי נא למעני כסף – אמר בקול
פראי בשעה שהלך לישון – עלי להשיג כסף – ויהי
מה! יבוא יום והכסף יושב לך עשרת מונים, אולם
בינתים מחיבת את למסר לי כל פרוטה ופרוטה
שתבוא לידך. לא למעני את צריכה לעשות זאת, כי
אם למענך, לתועלתך ולטובתך. זכרי נא, נלי, כי
הכל למענך.

מה יכלה הילדה המסכנה לעשות? היא
נאלצה למלא חפצו מיראה, שמא יתעורר למעשה
פשע. אם תספר את האמת – חשבה הילדה – יחשבוהו
למטרף ואז ישימו אותו בכלא. בין כך ובין כך אוי
לה: אם תמנע לתת לו כסף, יקח בגנבה. ואם תתן
לו, תגרום בידיה להתגברות תאותו למשחק
הקלפים.

המחשבות המרות האלה, משא היגון
באין לה איש להשיח לפניו דאגתה וחרדת לבה
לזקן בכל שעה שהיה הולך מביתו - כל אלה
התישו את כחה של נלי: פניה חורו, עיניה עששו
ולבה היה לחוץ כמו בצבת. כל צערה ויגונה
הקודמים חזרו ונעורו בה ביתר תקף. הם לא נתנו
לה מנוחה ולא הרפו ממנה גם בהקיץ וגם
בחלום.





פרק שמנה עשר: שתפו של קוילף

כעת עלינו להפרד לזמן מה מגבורינו
הראשיים, כדי לעמד על טיב רוחם ודרכי חייהם של
יתר האישים הממלאים תפקיד גדול או קטן
בספורנו.

קדם כל נוליך את הקורא לשכונת בויס
מרקס, אשר שם ביתו הנמוך של הפרקליט מר סמסון
ברס. בעד החלון היחידי הפונה אל הרחוב אפשר
להציץ אל הבית פנימה ולראות כל אשר בו. שם עמד
שלחן צולע ועליו פזורים כל מיני נירות צהבים
ומעוכים. משני עברי השלחן עמדו זה מול זה שני
ספסלים. על גבי הדלת היה שלט: “עורך-הדין ברס”,
וסמוך לשלט מודעה: “חדר עליה עומד להשכר
לג’נטלמן פנוי”.

מר ברס ידוע קצת לקוראינו, ועתה
יואילו הקוראים להכיר את אחותו הגברת ברס, אשר
שמשה לבלר בלשכה שלו והיתה יד ימינו של
אחיה, מנהלת משק הבית, בת סודו בכל מיני רמאות,
יועצתו וחברתו הנאמנה.

הגברת סלי ברס היתה בתולה כבת
שלשים וחמש, כחושה וגרומה ובעלת תנועות
נמרצות ותקיפות. מראה פניה היה דומה למראה פני
אחיה. הדמיון ביניהם היה כה נפלא, שאילו לבשה
הגברת ברס בגדי אחיה ויושבת על ידו, לא היה יכול
גם שארם הקרוב להבחין בין סמסון ובין סלי, ביחוד
מפני ששפתה העליונה של סלי היתה מעטרת
בחתימת שערות אדמות, שכח הדמיון יכול להעלותן
בדמות זקן. לראשה היה חבוש צניף מצבע קנמון,
קשור ברשלנות ודומה לכנפים פשוקות של
עטלף.

מילדותה התמכרה סלי ברס למקצע
המשפטים ומלאה את כל החובות המעשיות של
הלשכה: החל בהעתקת כתבי בית דין באותיות
בהירות ומאירות וכלה בתקון העטים והכשרת
הגליונות לכתיבה.

בבקר אחד ישב מר ברס על מקומו הרגיל
ועסק בעבודתו ולמולו ישבה הגברת ברס ותקנה
את עטה. זמן מה ישבו שניהם שותקים, פתאם הפסיקה
הגברת ברס את הדומיה.

– הלא אתה מכיר, סמי, בחשיבות עזרתי, ולמה זה אתה אומר להזמין לבלר?

– האם לשם תענוג או על פי רצוני שלי
אני מזמין את הלבלר? – אמר מר ברס, בתקעו את העט
בפיו ובהביטו אל אחותו בהתמרמרות – מדוע לא
תחדלי להקניטני בענין הלבלר, אחרי אשר
שוחחנו אתמול בזה שלש שעות רצופות והסברתי
לך, כי זה הוא רצונו של מר קוילף.

– ואני יודעת רק אחת – אמרה מרת סלי –
כי אם כל אחד מלקוחותיך יאלץ אותך להזמין
לבלר, כי אז אבדת. מוטב לך שתסגור את הלשכה
– וחסל.

– האם דומה מר קוילף לשאר הלקוחות? –
קרא מר ברס, בקחתו את הפנקס ובדפדפו בו
במהירות – הביטי נא: דניאל קוילף, ושוב דניאל
קוילף, ועוד פעם דניאל קוילף. בכל מקום שתעיפי
עינך תראי את שמו. האם אוכל לסרב ללקוח אשר
כזה?

סלי לא הואילה לזכות את אחיה בתשובתה, כי אם חיכה ופנתה לעבודתה.
בשעה ששניהם היו שקועים בעבודה,
קדר פתאם אור החלון על ידי גוף שהאפיל עליו.
כאשר הרימו את ראשם ראו, כי בפתח החלון נתקע
ראשו של דניאל קוילף.

– פתח את הדלת – פקד קוילף – הוא עומד
על יד הבית. לבלר כמוהו לא תמצא, ברס. הוא, פשוט,
אוצר נחמד ויקר מפז, מכתר בכל המעלות וכליל
השלמות.

ברס נחפז אל הדלת לעשות כפקדת
קוילף, ולחדר נכנס הלקוח הנכבד שלו שלוב
זרוע עם מר סויולר הידוע לנו, הוא חברו של פרד
טרנט אחי נלי.

– הצעיר הזה – אמר קוילף בדחפו לפנים
את סויולר – הוא חברי הנאמן. הוא בן משפחה הגונה
ובעל עתיד מזהיר, אולם בהיותו עוד צעיר לימים וחסר
נסיון נסתבך קצת בעסקי ממונות. ולכן הוא נכון
לקבל לפי שעה את המשרה הצנועה של לבלר –
משרה צנועה, אבל טוב לו שימצא בחברה כה
נעימה.

הפרקליט ברס יצא עם קוילף לשם שיחה
וטיול, אחותו ישבה ושקדה על עבודתה, והלבלר
החדש, דיק סויולר, שהיה רגיל לחברה עליזה
והוללת, התבונן אל המקום החדש, שהגורל טלטלו
שמה.

בינתים קמה מרת ברס, סדרה את
נירותיה, קשרה אותם בסרט אדם ויצאה מן הלשכה.
לאחר רגע חזרה והודיעה:

– אני הולכת מזה!

– טוב מאד, גברת – אמר דיק, ובלבו הוסיף: אנא, אל תמהרי לשוב.

– בעוד זמן קצר אשוב – קראה מרת ברס ומיד נעלמה.

– חבל, חבל מאד, גברת – פטפט הלבלר
לנפשו, כשנשאר יחידי בחדר – לא אכפת לי, אם
תמציאי את עצמך בדרך תחת איזו מרכבה.

אחרי כן התהלך בחדר אחת הנה ואחת
הנה ושוב צנח על הכסא ודבר עם עצמו, בפנותו אל
גורלו:

– ובכן, הרי אני לבלרו של ברס ושל
אחותו הדרקון… כך, כך, יפה מאד! ומה צפוי לי
עוד? האם עומד אני עוד להיות נדון כפושע לעבודת
פרך?.. נכון אני לכל, ואתה הטוב בעיניך עשה!
הה, גורלי, אתה האשם בכל הרעה אשר באה עלי, עד
כי לא היתה לי דרך אחרת וקבלתי משרה זו.

כדי להרגיע את רוחו, התחיל לבדוק את
כלי הלשכה, פשפש בספרים, משמש בנירות,
פתח את החלון, שוחח עם נערים אחדים שנכנסו אל
הלשכה לשאל על מר ברס, ולבסוף ישב על הספסל
ונסה את כחו בציור קריקטורות שונות על הגברת
ברס.

הוא עודנו עוסק בשעשועים אלה והנה
ליד הדלת עמדה מרכבה. בתחילה לא שם מר סויולר
לב אל הנקישה שנשמעה למטה, כאלו אין הדבר
נוגע אליו כלל, אולם לאחר נקישה שניה עזה יותר
נפתחה הדלת ונשמע קול צעדים כבדים של מי שהוא
העולה במדרגות אל החדר שלמעלה.

– הואל נא – נשמע קול דק ונמוך מפתח הדלת – לצאת ולהראות את החדר העומד להשכר.

דיק הרים ראשו וראה, כי על הסף עומדת
ילדה פעוטה, נעולה נעלים בלות ולבושה מקטרן
וסנור מגאל.

– מי את? – שאל דיק.

במקום תשובה חזרה הילדה עוד פעם על בקשתה להראות את החדר.

מימיו לא ראה דיק ילדה מוזרה כמוה. על
פי מבטיה והליכותיה אפשר היה להכיר, כי היא
משרתת מילדותה. היא, כנראה, היתה נבוכה
ומבלבלת.

– מה לי ולחדר העומד להשכר? – אמר דיק.

– הואל נא לצאת ולהראות את החדר העומד
להשכר! – עמדה הילדה על שלה – שכר דירה
שמנה עשר שילינג לשבוע ביחד עם לבנים
ורהיטים.

– ומדוע אינך מראה בעצמך את החדר, הלא את יודעת יפה את כל תנאים? שאל דיק.

– הגברת סלי אסרה זאת עלי, שמא יראה
הדיר מה קטנה אני, ויחשוב, כי השרות גרוע
בבית.

– הלא סוף סוף יראה אותך הדיר אחר כך – אמר דיק.

= אבל אז כבר יהיה שכר הדירה נתון
בעד שני שבועות למפרע – ענתה הילדה במבט
ערמומי – וחוץ מזה אין דרכם של בני אדם להחליף
דירה לאחר שהסתדרו בה.

– ילדה מוזרה – מלמל דיק בקומו – מה מעשיך פה? מבשלת?

– כן, אני מבשלת – ענתה הילדה – גם משרתת; אני עושה כל עבודת הבית.

לאזני דיק הגיעו קולות עמומים מן
המעלות ומן המבוא, שהעידו כי האיש הזר מחכה
בקצר רוח. באין בררה מהר מר סויולר לעלות
למעלה, כדי לבוא בדברים עם שוכר המעון.

הוא השתומם לראות ג’נטלמן סוחב
למעלה, בעזרת הרכב, ארגז כבד מאד וגדול כמעט
פעמים מרחב המעלות. כאשר הובא הארגז סוף סוף אל
החדר, ישב עליו הג’נטלמן ומחה את הזעה מעל
פניו וראשו הקרח.

– חושבני, אדון – אמר מר סויולר – כי
רצונך לשכור את החדר. הוא נהדר ומצין מאין
כמוהו.

– ומה שכרו? – שאל הג’נטלמן.

– ליטרה שטרלינג לשבוע – ענה דיק, בהוסיפו מלבו על שכר הדירה.

– ניחה. מסכים.

– בעד נקיון הבגדים והנעלים שכר מיחד – אמר דיק – ובעד הסקת התנור בחרף…

– אני מסכים לכל התנאים – הפסיקו הג’נטלמן המוזר.

= שכר דירה למפרע בעד שני שבועות – אמר דיק שוב.

– שני שבועות! קרא הג’נטלמן בקול גס,
בהתבוננו אליו מכף רגלו עד ראשו – אני אומר
לשבת פה שתי שנים. הא לך עשר ליטרות, והעסק
נגמר.

– אבל ידע, אדון – אמר דיק – כי שמי אינו ברס…

– ומי אמר, כי שמך ברס? מה בכך?

– שם בעל הבית הוא ברס – אמר דיק.

– ישמח לבי לשמע זאת – ענה הג’נטלמן
המוזר – שם נאה הוא לפרקליט. רכב, יכול אתה ללכת,
וגם אתה, אדון.

הליכותיו המוזרות של הג’נטלמן
המפלא בלבלו את מר סויולר, עד כי עמד במבוכה
והביט אליו בתמהון. אולם הג’נטלמן לא שם אליו
לב, התחיל להסיר את מעילו בקר רוח, אחרי כן חלץ את
נעליו, פשט את יתר בגדיו בזה אחר זה והניחם על
הארגז. אחרי כן הוריד את מסך החלון, פרש את
יריעת המטה, כון את שעונו ושכב לישון מתוך
מנוחת נפש גמורה.

– תסיר נא את המודעה מעל הדלת – היו
דבריו האחרונים – ואל נא יעורר אותי איש, עד אשר
אצלצל בפעמון.

אחר הדברים האלה שקע בשנה ועד מהרה נשמע קול נחרתו.
אחר הדברים האלה שקע בשנה ועד מהרה נשמע קול נחרתו.

– כן נפלא במינו הבית הזה, שלא
כדרך הטבע – הרהר מר סויולר בשובו אל הלשכה
והמודעה בידו – אשה בדמות דרקון עושה עסקים
של פרקליט מקצועי; מבשלת שקומתה זרת עולה
ממעמקי האדמה; ואיש זר מתפרץ אל הבית בעצם
היום ועולה על המטה בלי להגיד מי הוא ומה הוא!
אבל מה אכפת לי כל הענין? אחת היא לי!"





פרק תשעה עשר: הדיר המוזר

כאשר שב מר ברס הביתה, שמע ברצון
את הרצאת לבלרו בדבר הג’נטלמן ששכר את החדר,
וביחוד שמח על השטר בן עשר הלירות, ולאחר
שבחן ובדק יפה את השטר ומצא, כי הוא כשר וטוב,
גדלה צהלת רוחו מרב נחת וענג. הוא הרבה להלל
ולשבח אותו על חושו המעשי ובינתו היתרה. ורק
מרת ברס ישבה ועל פניה אותות של תקוה נכזבה.
לפי דעתה, לא טוב עשה מר סויולר; לאחר שראה, כי
הג’נטלמן מתאוה לשכור את הדירה, היה עליו
להכפיל או לשלש את שכרה הקבוע. אולם גם
שבחיו של מר ברס גם רגזה של הגברת סלי לא עשו
על מר סויולר שום רשם. הוא היה שקט לכל דבר, נכון
לקבל בבית הזה את הטוב ואת הרע ברוח
שקטה.

ממחרת היום, כשבא דיק אל הלשכה
לעשות מלאכתו, קדמה אותו הגברת ברס בבשורה,
כי הוא המיט עליהם צרה.

– מה הצרה, גברת? – שאל מר סויולר.

– היודע אתה – ענתה – כי הדיר לא קם
עדין משנתו, וכי לא ראינו אותו אף לא שמענו עליו
כלום מאתמול בצהרים?

– ומה בכך? – שאל דיק – לפי דעתי,
הרשות בידו לישון כרצונו בשלוה גמורה בשכר
עשר הלירות ששלם.

– הה, חוששת אני, כי לא יקיץ כלל – אמרה הגברת ברס.

– אמנם, זה הוא באמת דבר מפלא – אמר
ברס בהניחו את עטו – מארע בלתי רגיל. מר ריצ’רד,
זכר נא ואל תשכח, כי אם ימצא הדיר תלוי או
איזה אסון אחר יקרהו, זכר נא, כי השטר בן עשר
הלירות נתן לך דמי קדימה בשכר דירה למשך זמן
של שתי שנים תמימות. טוב כי תעלה על הגליון את
הדברים למען תדע מה לענות, אם יבוא הענין לידי
גבית עדות מפיך.

הזמן עבר בדממה עד שלש שעות
בצהרים – השעות האלה ארכו בעיני סויולר
כשבועות, ומיד כשהשמיע השעון את הצלצול
הראשון, נעלם מן הלשכה וחזר רק בחמש שעות,
אחרי סעדת הצהרים.

– מר ריצ’רד, - פנה אליו מר ברס – הדיר שלנו לא הקיץ עדין. מה לעשות?

– אני הייתי נותן לו לישון דיו עד שיתעורר מעצמו.

– לישון דיו? – קרא ברס – האינך יודע,
כי הוא ישן כבר עשרים ושש שעות רצופות? חבלנו
תחבולות שונות להעירו: טלטלנו ארגזים כבדים
מעל לראשו, התדפקנו בכל כח על הדלת החיצונה,
אולם הכל לשוא.

– אולי טוב להעמיד סלם – אמר דיק – ולהכנס אל החדר דרך החלון?

– בין החדר והחלון יש עוד דלת, מלבד זאת ימרדו השכנים – אמר ברס.

– ומה דעתך על העצה לעלות על הגג דרך החרך ולהכנס דרך המעשנה אל החדר?

– אמנם עצה זו יפה היא – אמר ברס – לו נמצא איש טוב וחביב ונדיב – ובדברו נתן עיניו במר סויולר – אשר יקבל על עצמו את הפעלה.

מר סויולר העמיד פנים כאלו אינו מבין
את רמיזתו של מר ברס, ולכן הצע, כי יעלו יחד
למעלה ויתאמצו לעורר את הישן בכחות משתפים,
ואם גם הנסיון הזה לא יצליח, יהיה מן ההכרח
לאחוז באמצעים נמרצים יותר.

שלשתם עלו במעלות, כל אחד מזין
בנשק להשמיע קול רם. ברס צרח בכל כח גרונו,
בהציצו בעד חור המנעול, הגברת סלי צלצלה בלי
הרף בפעמון יד, וסויולר המטיר בסרגלו מבול של
נקישות אדירות על החלק העליון של הדלת.

פתאם נשמע קול המפתח מבפנים
והדלת נפתחה לרוחה. המשרתת הקטנה, שבאה אף
היא לשמע השאון, טסה בפחד אל המרתף, הגברת
סלי ברחה אל חדר המטות שלה, ומר ברס נס
במרוצה אל הרחוב הסמוך. נשאר רק דיק, שנלחץ אל
הקיר והביט בחרדה אל הדיר שהתפרץ מחדרו
בקללות אימות וחטף את נעליו, כאלו אמר לזרק
אותן על ראש שונאו. והנה פגע מבטו בדיק, שהביט
אליו מן המארב.

– האם אתה הקימות את השאון הנורא הזה – שאל הג’נטלמן.

– אני הייתי אחד העוזרים, אדון – ענה דיק.

– איככה נועזת? – שאל הדיר.

במקום מענה בא עליו דיק בטענה, האם
נאה לו לג’נטלמן לישון עשרים ושש שעות רצופות
ולא לדאוג כלל למנוחת נפשה של המשפחה
הכבודה, שהשכירה לו חדר.

אחרי כן הוסיף דיק ואמר, כי החק אוסר את
הדבר, ואם דיר ישן שנה כפולה, עליו לשלם שכר
דירה כפול.

– האמנם? – קרא הדיר.

– כן, אדון – השיב דיק, אשר דבר את
הדברים שנפלו ראשנה לתוך פיו – אם להבא תישן
שעות רבות, תשלם כמו בעד חדר בעל שתי
מטות.

דברי דיק לא עוררו את כעסו של הדיר,
כי אם בדחו את דעתו והאירו את פניו בבת צחוק
והוא הביט על דיק בעינים מזהירות. מר סויולר שמח
מאד לראות, כי פני הדיר הקפדן נהרו, ובת צחוק
הופיעה גם על פניו הוא.

לאות ידידות הזמין הדיר את דיק אל
חדרו, הגיש לו לגימה, ובשבתו לאכול ארחתו,
שהכין לו ברגעים מעטים במכונה קטנה הנוצצת
ככסף, נכנס עמו בשיחה.

– בעל הבית הוא פרקליט? – שאל.

דיק נענע בראשו.

– ובעלת הבית מה היא?

– דרקון – אמר דיק.

– אשה או אחות?

– אחות – ענה דיק.

– זה טוב יותר – מלמל הדיר. ואחרי שתיקה קצרה הוסיף:

– הנה מה שאמר לך. איש צעיר. אני חפץ
לחיות על פי דרכי: לישון, לקום, לצאת ולשוב לפי
חפצי ורצוני. אל נא ידרשו ואל יחקרו ואל ירגלו
אחרי. הדירה מתאימה לי. ואתה תודיע להם את רצוני.
אם יטרידוני, יאבד להם דיר טוב. יותר אין להם לדעת
כלום. אם יתאמצו לדעת יותר, אצא מזה.
להתראות.

– סליחה – אמר דיק בעמדו על יד הדלת – “לו רק היה מגלה את שמו”, ככתוב בשיר אחד.

– מה כונתך בזה?
– רק שמו בלבד, אולי יתקבלו מכתבים או חבילות על שמך מן הדואר.

– איני מקבל כלום.

– אולי יסור מי אליך?

– איש אינו סר אלי.

– ובכן, אל תאשימני, אם תצא לך תקלה
על ידי זה שאתה מעלים את שמך – הוסיף דיק בעמדו
על יד הדלת.

– איני אומר להאשים שום איש – צוח הדיר
ברגזה כזו, שכרגע נרתע דיק אל המעלות והדלת
הנעולה ביניהם.

מר ברס ומרת סלי לא זזו כל הזמן מן
הדלת, הציצו בעד חור המנעול, כדי לקלוט קטע קטן
מן השיחה בין הדיר ובין מר סויולר, אבל כל עמלם
היה לשוא, ודבר לא הגיע לאזנם. ולכן כאשר יצא
דיק בחפזון מן החדר, הבהילו אותו אל הלשכה,
והוא ספר להם כל אשר אמר לו הג’נטלמן. הרבה
להגזים בדבר המאכלים והמשקים ועל המכונה
הפועלת מעצמה, ובסוף דבריו אמר, כי העבדות
האלה הביאו אותו לידי מחשבה, כי הדיר הוא או
אשף נפלא או כימיקון מפרסם או גם זה וגם זה
יחד.





ספר שני



פרק ראשון שיחת הדיר עם מוקיונים

הג’נטלמן הרוק נמנע מבוא בדברים עם
מר ברס או הגברת סלי והיה בוחר תמיד במר
סויולר להיות לו לפה בכל הדברים הדרושים לו,
אולם גם עמו לא הרבה דברים. ובכל זאת גדל כבודו
בעיני מר ברס ואחותו, בהאמינם שיש לו השפעה
על הדיר המסתורי ויכול הוא להכנס עמו בשיחה
בכל עת.

מחשבה אחת הטרידה את מחו של סויולר:
מדוע זה מצנעת המשרתת הקטנה תמיד במעמקי
האדמה והיא מופיעה רק לרגע בשעה שהדיר מצלצל
בפעמון – ונעלמת שוב? הוא ראה, כי פניה תמיד
מזהמים וסנורה מגאל ונאלח, מעולם לא נכנסה אל
הלשכה, לא עמדה ליד דלת הרחוב, כדי לשאוף אויר
צח, מעולם לא היו לה רגעי מנוחה או שעשועים, איש
לא בקר אותה, לא קרא בשמה ולא דאג לה. רק פעם
פלט מר ברס על אדותיה, כי היא אסופית, ויותר לא
ידע מר סויולר כלום.

אולם פעם הציץ אל המטבח וראה את
המשרתת הקטנה עומדת לפני מרת ברס בהכנעה
וזו נותנת לה לאכול בקמצנות והילדה הרעבה
בולעת כל נתח כהרף עין. לבו של סויולר נרעש עד
היסוד, בראותו את חברתו לעבודה, מתוך שנאה
כבושה לילדה, מתנפלת עליה וחולקת לה מהלמות
באגרופה.

מוזר יותר ויותר בעיני מר סויולר היה
גם הג’נטלמן הרוק שדר בביתו של ברס, בכל יום
ויום היה מגלה בו איזו נטיה משנה. אחת מהן היתה
זו, כי התענין עד מאד בחבורות השחקנים הנודדים
של תיאטרון הבבות. אך קלטה אזנו קולם של
השחקנים האלה, היה קופץ על רגליו גם מתוך
שנתו, היה מתלבש חיש, מדביק את החבורה ועמד על
רגליו גם מתוך שנתו, היה מתלבש חיש, מדביק את
החבורה ועמד בין הולכי בטל, שבמרכזה היו
השחקנים עם התיאטרון. הג’נטלמן היה קובע לו
מקום על יד חלונו, והמחזה היה מתחיל לקול החליל,
לרעש התף, לצוחת הילדים. כתם המחזה, היו
המנהל וחברו מזמנים לעלות למעלה אל חדרו של
הג’נטלמן הרוק, והוא היה מגיש להם משקים
חריפים, משוחח אתם בדבר ענין בלתי ידוע
לאיש.

מר ברס אמנם התרגז על המראות האלה
של השאון והרעש, אבל מפני כבודו של הדיר
המכניס לו רוח הכרח להסתיר בלבו את כעסו.

פעם אחת עמד הדיר, כדרכו, ליד
חלונו והביט אל שחקנים כאלה. המחזה הלך וקרב
אל קצו, והרואים הביטו בהתלהבות ובהערצה. עוד
הקהל שרוי בהתרגשות סוערת, והדיר הזמין את
האנשים אל חדרו, כמנהגו.

– עלו נא שניכם – קרא, בראותו כי רק
שחקן אחד, שהיה גוץ ושמן, נענה להזמנתו –
רצוני לדבר אתכם, עלו נא יחדו.

– נלך נא, תם – אמר הגוץ.

– לא איש דברים אני – השתמט השני.

– האם אינך רואה, כי בידו של הג’נטלמן בקבוק יין שרוף וכוס? – אמר הגוץ.

הדבר הזה עורר את השחקן ובזריזות
רבה הלך אחרי חברו. אלה היו מודעינו מר תומס
קודלין ומר הריס או שורט.

– ידידי – קדם את פניהם הג’נטלמן
הרוק – אתם מלאתם את תפקידיכם יפה, הבה נשתה
“לחיים”.

הג’נטלמן הראה להם על זוג כסאות
והזמינם לשבת. האורחים הביטו זה אל זה במבוכה
ופקפוק, אבל לאחרונה ישב כל אחד על קצה הכסא,
ובינתים מזג הג’נטלמן שתי כוסות מן הבקבוק
שהיה בידו והגיש אותן לפניהם בנימוס
המקבל.

– פניכם שזופים משמש – העיר – אין זאת כי שוטטתם הרבה.

שניהם נענעו בראשם ונאנחו.

– ודאי הלכתם “לירידים”, למקומות של מרוץ הסוסים?

– כן, אדון – השיב שורט – עברנו כמעט את
כל מערבה של אנגליה. בחרף ובאביב אנו סובבים
במזרחה של הארץ ובקיץ אנו הולכים מערבה. הרבה
ימים קשים עוברים עלינו. בוססים אנו בבוץ וברפש
והגשם יורד עלינו לעתים קרובות – והכיס ריק.

– הרשוני נא למזוג לכם כוס שניה.

הם קבלו את הזמנתו ברצון ובתודה.
היין פתח את פיהם. ומתוך השיחה נפלט מפיהם, כי
בדרכם פגשו זקן ונכדתו, ילדה יפהפיה, אבל הם
נעלמו מהם.

הג’נטלמן הרוק ישב כל הזמן בשקט
גמור והביט על שניהם חליפות, כאילו המתין לשעת
הכשר כדי לשאל דבר, אך כאשר שמע את המלים
האחרונות, קרא בהתרגשות עזה:

– אתם הנכם שני האנשים אשר אני
מבקש. שמעו נא, זה זמן רב שאני מחפש אתכם
וחוקר ודורש על אדותיכם. אנא, הגידו לי, איפה
נמצאים הזקן והילדה, שזה עתה דברתם
עליהם?

שני האנשים הביטו זה אל זה, ואחד מהם
לחש לחברו, כי לבו אמר לו, שיחקרו וידרשו
אחריהם,

והג’נטלמן הוסיף:

– אנה הלכו הזקן ונכדתו שנדדו יחד
אתכם? איפה הם? כדאי לכם לגלות לי את מקומם. טובה
רבה תצמח לכם מזה. הנה אמרתם, כי הם עזבו אתכם
במקום מרוץ הסוסים, ובכן, עד המקום ההוא הלכו יחד
אתכם. אולי יש לכם השערה, לאן הלכו? אולי תוכלו
להורותני, איפה לחפש אותם?

קודלין פתח לדבר, כי הילדה היתה
כרוכה אחריו והיתה אומרת תמיד “קודלין הוא ידידי”,
אבל סוף דבריו היה כי מעת שנעלמה הילדה בא
הקץ למנוחת נפשו.

– אי שמים! – צוח הג’נטלמן בצעדו על
פני החדר – האם לשם זה מצאתי סוף סוף את האנשים
האלה, כדי שיכבו את תקותי האחרונה?

– חפצתי לאמר לך, אדון – פנה שורט אל
הג’נטלמן – כי אחד ממידעינו, דז’רי שמו,
מנהל חבורת כלבים מרקדים, סח לי פעם דרך אגב,
כי ראה את הזקן והילדה בחבורתה של בעלת
צלמי שעוה אחת. לא שאלתי פרטים על אדותיהם, אבל
אם רצונך, נכון אני לעשות חקירה ודרישה
מדיקת.

– האם האיש הזה בעיר? – שאל הג’נטלמן בקצר רוח.

– הוא יהיה בעיר מחר ובודאי אראה אותו,
מפני שאנו מתאכסנים בפנדק אחד – ענה שורט
בזריזות.

– ובכן, הביאו נא אותו אלי. אני נותן לכם
לפי שעה מטבע של זהב, ואם יעלה בידי למצוא
אותם בעזרתכם, תקבלו ממני עוד עשרים מטבעות
כאלה. אבל הדברים שדברנו יהיו כמוסים
בלבכם, אל תספרו לאיש מאומה משיחתנו. כעת
תנו לי רק את כתבתכם ולכו לכם.

האנשים יצאו והג’נטלמן הרוק פסע
בחדר אחת הנה ואחת הנה במשך שתי שעות
רצופות, כשהוא כלו סוער ונרגש.





פרק שני: קיט מתודע אל הדיר המוזר

עתה עלינו לשוב אל מידענו הישן, אל
קיט. במשך הזמן שקרו הדברים שספרנו
בפרקים הקודמים, התרעה קיט יותר ויותר עם מר
גרלנד, עם מר אבל בנו ועם שאר בני הבית
והסכין לראות את כלם כידידי נפשו ואת נוה אבל
בפינצ’לי כביתו הפרטי.

אולם אל נא יחשוב הקורא, כי חייו
החדשים של קיט, חיי שבע ורוחה, השכיחו מלבו את
בית אמו. לא ולא! לא היה מעולם בן ואח כה מסור
ונאמן לבני משפחתו כקיט. בשיחותיו עם ברברה
המשרתת היה מרבה לספר בהתפעלות על אמו
הטובה, שאין כמוה בכל העולם, ועל יעקב אחיו
הקטן, החכם והנחמד. הוא לא חדל מדאוג
למשפחתו. לפרקים היה שולח לאמו מכתבים
מקפלים בצרוף שילינג, שי לילדים. ובזמן שהיה
לא רחוק משכונת אמו, היה מבקר את ביתו. ומה רבו
אז עליצותה וגאונה של האם, מה גדלה שמחתם של
התינוקות. כל שכני החצר ההיא היו שומעים
בהערצה את ספוריו על נוה אבל, על פרשת גדלתו
ותפארתו.

אף אמנם גם הזקן גרלנד, גם הגברת
הזקנה, גם מר אבל וגם ברברה היו קשורים אל קיט
ברגשי ידידות עזה, אולם ביחוד נתחבב על
הסוסון, שהיה קשה ערף מאין כמוהו, ואלו בידי קיט
היה נכנע, שקט ומקבל מרות.

במשך העת הקצרה, שעשה בביתו של
מר גרלנד, למד קיט לא רק את עבודת הארוה, כי אם
קנה לו נסיון ודעת במקצע הגננות ונעשה נער
זריז ומזרז בכל עניני הבית. וידידי הבית נטו לו
רצון.

בבקר אחד הביא קיט כדרכו את מר אבל
במרכבה אל לשכת הנוטריון ויטרדן, והנה נקרא
אל הנוטריון. כאשר קרב אל דלת הלשכה,
שנפתחה מיד על ידי הנוטריון, קרא אליו:

– הכנס נא, כריסטופר.

– האם זה הוא הנער, אשר על אדותיו
דברת? – שאל ג’נטלמן לא צעיר בעל גוף שמן
ותנועות נמרצות.

– כן, אדון – ענה מר ויטרדן – הלקוח
שלי, מר גרלנד, פגש אותו על יד ביתי. יש לי יסוד
נכון לחשוב, כי הוא נער הגון מאד. תוכל לבטוח בו.
הוא יספר לך רק אמת. אגב, הרשני נא, אדון, להציג
לפניך את אדוניו הצעיר, את מר אבל גרלנד חניכי
הטוב וחברי הנאמן.

אחרי ההתודעות אמר מר אבל:

– נדמה לי, שחפצת לדבר עם כריסטופר.

– אם תתן לי רשות.

– ברצון רב, אדון.

ובראות האיש הזר, כי הנוטריון ומר אבל עומדים לצאת מן הלשכה, אמר:

– אין לי סודות בענין שהביא אותי הנה.
מחפש אני סוחר עתיקות אחד, ועל ידי החקירה
והדרישה נודע לי, כי הנער הזה שרת אותו לפנים.
בקרתי בבית אמו והיא אמרה לי, כי פה הוא המקום
שאוכל לפגוש אותו, ולשם כך באתי הנה.

וכעבור רגע הוסיף:

– הרי אני שרוי במצב קשה מאד. באתי
אל עיר זו ושאיפה נעלה בלבי וקוה קויתי, כי לא
אמצא כל פגע וכל מכשול בדרכי ופתאם עמדה לי
לשטן איזו תעלומת סתר, שאיני יכל לבוא עד שרשה,
וחוסמת בעדי את הדרך למלא את שאיפתי. כל עמלי
לחדור לתעלומה זו עלה בתהו, אף הגדילה והקדירה
עוד יותר, ואני חושש לפעול בענין זה בגלוי,
מיראה כי האנשים שאני מבקש יתרחקו ממני
עוד יותר. אלו ידעתם, עד כמה אני זקוק לעזרתכם
בצרתי, ברי לי כי הייתם מושיטים לי ידכם להקל
מעלי משאי.

הדברים האלה שיצאו מן הלב עשו רשם
על הנוטריון הטוב והוא מהר לענות, כי ישמח מאד
לעזור לו בכל מה שיוכל.

אחרי כן נגש הג’נטלמן הזר לחקור את
קיט על דבר ארחות חייו של הזקן ונכדתו, על
בדידותם והתרחקותם מן החברה. על ידי שאלות
ותשובות נודע לו דבר עזיבתו של הזקן את ביתו
בלילות, מחלתו והבראתו, תפיסת קוילף את הבית
ובריחתם פתאם.

ככלות השיחה עם קיט, סר הג’נטלמן
לחדרו הפרטי של מר ויטרדן לדבר עמו ביחידות.
הם שוחחו שם כרבע שעה ואחרי כן חזרו אל
הלשכה, והג’נטלמן פנה אל קיט, נתן לו מטבע.
ואמר:

= בקרוב אקרא אותך שוב, אולם בין כה
וכה אל נא תספר דבר לאיש מכל מה שדברנו, חוץ
מלאדונך ולגברתך.

– וגם לאמי… – גמגם קיט.

– ניחה. תוכל לספר לה, אם היא יודעת לשמור סוד. אך אל תספר מאומה לאיש זר.

– פקדתך אשמור, אדון.

במשך כל היום ההוא, כמעט עד עת
הערב, היה קיט בעיר. מפני שחכה למר אבל, אולם לא
סר אל בית אמו כמנהגו תמיד, כי גמר בלבו לא
להחיש את התענוגים הנכונים לו ביום מחר.
מחר הוא יום גדול ומכבד בחייו – מחר
הוא היום האחרון של רבע השנה הראשון לעבודתו,
ביום זה ישקלו על ידו את החלק הרביעי
ממשכרתו השנתית בסכום עצום של שלשים
שילינגים והיום הזה, יום חפש לו, יהיה מקדש
להמון תענוגות ויעקב אחיו הקטן יטעם טעמן של
צדפות ויראה מחזה בקרקס.

נסבות שונות התלכדו להגדיל את ערך
המארע. לא רק שמר גרלנד הודיע לו, כי ישלם לו
את כל שכרו ולא ינכה כלום בעד הבגדים שעשו
לו, אלא גם הג’נטלמן הזר הגדיל את אוצר כספו
בסכום עצום של חמשה שילינגים. ועל הכל, היה
היום ההוא יום חפש גם לברברה, ואמה אומרת
לערך סעדה ולהזמין את אמו של קיט ולחג יחדו את
יום התודע תם.

ממחרת היום השכים קיט בבקר והציץ
בעד החלון לראות לאן נוהרים העננים. גם אמו של
קיט ואמה של ברברה הכינו עצמן למשתה
שיערך ביום המכבד הזה. וכאשר ישבו שתיהן
יחדיו, נכנסו בשיחה ארכה על בעליהן שהלכו
לעולמם, על בניהן הטובים והנעימים. בינתים
הגיעה השעה ללכת ולראות במחזה. ואחרי הכנות
רבות הגיעו אל הקרקס של אסטלי. מה רב היה
התענוג של אורחינו לראות את התיאטרון של אסטלי
בכל תפארתו, את השורה הארכה של אורות נוצצים
המציפים בזהרם את כל האולם; ומה גדלה
התרגשותם בשעה שהפעמון הקטן השמיע צלצול
והתזמרת פתחה בקול התפים ובצלצול
המצלתים!

והמחזה עצמו! מה רבים היו המראות
המפליאים, מעשי הלהטים. הדברים המצחיקים –
הכל, הכל היה יפה ונהדר.

עם חתימת המחזה הלכה כל החבורה אל
חנות לממכר צדפות. קיט הלך קוממיות בראש והוליך
את החבורה בגאון, כאלו היה אורח תמידי במקום
הזה, והם נכנסו לתא מיחד. המלצר הגיש להם עוגות
חמות, חמאה וצדפות גדולות, אחרי כן הובא גם שכר,
וקיט ראה את עצמו “אדון” חשוב.

בשעה מאחרת בערב שבו הביתה. קיט
ואמו לוו את ברברה ואמה לבית קרוביהן, ששם
לנו הלילה, אחרי כן הלכו הביתה בצעדים מתונים
מתוך נחת רוח.





פרק שלישי: איש מחפש עקבות הנודדים

לאור הבקר הקיץ קיט משנתו ונחפז
להתלבש. אחרי כן נגש אל התנור חרש-חרש. כדי
שלא להעיר את בני הבית שהיו שקועים עוד
בתרדמה מתוקה אחרי החגיגה של אתמול, שם עליו את
הכסף, רשם בגיר: “לאמי, מאת בנה הנאמן”, והלך
לדרכו.

הוא שב יחד עם ברברה והגיעו למקומם
בשעה מקדמת מאד. בשעה הקבועה יצא מר אבל
ללנדון וקיט עם אדוניו הלכו לעבד בגן.

עבודת הגן היתה אחת העבודות החביבות
ביותר על קיט. קיט עמד הפעם על סלם לא גבה ובידו
מקבת ומספרים, ואדוניו הגיש לו, לפי הצרך,
מסמרים ומטליות.

– הנה כן – אמר מר גרלנד – עלה בידך לרכוש מודע חדש.

– סליחה, אדון, דבריך לא הגיעו לאזני – אמר קיט בהביטו מעל הסלם.

– שמעתי מפי מר אבל, כי רכשת לך מודע חדש בלשכת הנוטריון – אמר זקן.

– כך, אדון, כך. הג’נטלמן ההוא העניק לי ביד רחבה.

– שמח אני לשמע זאת – אמר מר גרלנד
בצחוק – הג’נטלמן ההוא נכון להעניק לך עוד
יותר.

– האמנם, אדון? נדיב לב הוא, אבל אין לי צרך בזה – ענה קיט בתקעו בחזקה מסמר.

– רוצה הוא, כנראה, לקחת אותך להיות משרת לו – הוסיף האיש הזקן.

– להיות לו למשרת, אדון?! – קרא קיט
בהשתוממות – אין זאת כי חמד לו לצון באמרו
זאת.

– לא הוא חושב על זה באמת – אמר מר גרלנד – והוא ספר זאת למר אבל.

– מעולם לא שמעתי דבר כזה – אמר קיט,
בהביטו בעצבות על אדוניו וגברתו – איככה עלה על
לבו רעיון כזה?

– הרואה אתה, כרסטופר – אמר מר גרלנד –
הענין הזה חשוב לך מאד, ועליך להמלך יפה
בדבר. הג’נטלמן הזה יש בידו לתת לך כסף רב
יותר ממני. אמנם ספק הוא, אם יתהלך עמך ביתר
חבה וביתר נעימות, אבל ברי הוא, כי שכרך יגדל
הרבה יותר.

– ובכן? – אמר קיט – בכל זאת…

– המתן נא רגע – הפסיקו מר גרלנד –
עדין לא ספרתי לך הכל. אתה היית, כפי הנראה,
משרת נאמן לאדונך הקודם, ואם יעלה בידי
הג’נטלמן הזה לגלות את מקום מושבו (ואין ספק,
כי ישתמש בכל האמצעים שבידו, כדי להשיג
מטרה זו), אז ישלם לך ביד רחבה. מלבד זאת יהיה
לך הענג להתחבר שוב לאותם האנשים החביבים עליך
מאד, כנראה. עליך אפוא, כריסטופר, לשקול יפה את
הדברים ולא לקבל החלטה פזיזה.

רק רגע אחד חלף הרהור בלבו של קיט,
אחרי כן אמר באמץ לאדוניו, כי הג’נטלמן יחפש
לו משרת אחר.

– הוא יחשוב אותך לשוטה, אם תדחה את הצעתו – אמר מר גרלנד.

– מה לי ולו, אדון? – השיב קיט – הלא אולת
היא מאין כמוה לעזוב את אדוני וגברתי טובי הלב
ונדיבי הרוח וללכת אל איש לא ידוע לי.

עודם מדברים והלבלר של הנוטריון בא והביא מכתב אל מר גרלנד.

אחרי אשר קרא מר גרלנד את המכתב
פנה אל מר קיט ואמר, כי הפרידה ממנו תקשה
עליהם לא פחות מאשר עליו, אולם אם יהיה לו
לג’נטלמן צרך בו מזמן לזמן לשעה או גם ליום,
נכונים הם לתת לו חפשה בחפץ לב.

– הבאת לקחת עמך את קיט? – פנה מר גרלנד אל השליח.

– כן, לשם זה באתי בכרכרה רתומה לסוס אמיץ.
כאשר בא קיט אל בית הנוטריון, שהה שם
שעה מרבה עד אשר בא הג’נטלמן הזר, ומיד
כשנכנס אל החדר פנה אליו ואמר:

– כריסטופר, הנה עלה בידי למצוא את אדוניך וגברתך הקודמים.

– האמנם, אדון? – קרא קיט בעינים קודחות משמחה – מה שלומם? האם קרובים הם לכאן?

– לא, הם רחוקים מזה ששים או שבעים
פרסה. היום אני נוסע אליהם להביאם הנה, ורצוני
כי גם אתה תלוה אלי בדרכי.

– אנכי? – קרא קיט בשמחה והשתוממות.

– כן – ענה הג’נטלמן – אם נסע כל
הלילה בסוסי הדאר, נגיע שמה מחר בבקר, אבל
הנה שאלה מטרידה: הם אינם יודעים אותי, והילדה,
ברוכה תהיה, תוכל לחשוד, כי איש זר רודף אחריהם,
כדי להפריד בינה ובין סבה, ועל כן אין טוב לי
מאשר לקחת אתי את הנער הידוע להם יפה, וזה
יהיה להם ערבה, כי דורש טובתם אני.

– כמובן. טוב כי תקח את כריסטופר – הסכים הנוטריון.

– סליחה, אדוני – אמר קיט, שהקשיב
לדברי השיחה – אם לשם כך כבודו רוצה לקחת אותי,
חוששני, כי אגרום לך רק נזק. אמנם הגברת נלי
מכירה אותי ותבטח בי, ברי לי; אולם האדון הזקן –
איני יודע מדוע, ואיש אינו יודע זאת – ממאן לראות
פני אחרי קומו ממחלתו, ומרת נלי בעצמה יעצה לי
לא לגשת אליו ולהראות לפניו. אנכי רק אקלקל את
כל מעשיך, אדון. נכון אני לעשות הכל, כדי לנסע,
אבל מוטב לך, אדון, שלא לקחת אותי.

– עוד מכשול! – קרא הג’נטלמן
בהתרגשות – מזלי מתעלל בי. האם אין איש אחר
היודע אותם, איש אשר יבטחו בו?

– אולי יודע אתה, כרסטופר, איש כזה? – שאל הנוטריון.

– איני יודע, אדון – השיב קיט – אולם… אפשר אמי…

– האם הם מכירים אותה? – שאל הג’נטלמן הרוק.

– היא היתה נכנסת ויוצאת אצלי. הם היו
מחבבים אותה כמו אותי. חייך, אדון, שהיא חכתה,
כי יבאו לגור בביתה.

– ובכן, איה האשה הזאת? – קרא
הג’נטלמן בקצר רוח, בחטפו את מגבעתו – מדוע
אינה פה? לאן הלכה אשה זו בשעה שיש צרך רב
בה?

הג’נטלמן היה נכון להתפרץ מן
הלשכה, לרוץ ולקחת אותה בזרוע, להושיבה בעל
כרחה במרכבת הדאר ולנסע אתה, אבל מר אבל
והנוטריון דברו על לבו, כי ישאל תחלה את קיט,
אם אמו תרצה ותוכל להסכים לנסיעה תכופה
כזו.

בתחלה עורר הדבר פקפוקים בלבו של
קיט, והג’נטלמן הרוק התגעש והתרגז, ובעמל רב
עלה בידי מר אבל והנוטריון להרגיעו קצת, וסוף
סוף שקל קיט ברוחו את הענין מכל צדדיו והוציא מפיו
הבטחה, כי כעבור שתי שעות תהיה אמו מוכנה אל
הנסיעה וכי לשעה הקבועה יביא אותה אל
הלשכה.

וקיט נחפז הביתה למלא את הבטחתו. הוא
רץ בכל כחו, הבקיע לו דרך בכבדות בין הרחובות
ההומים מאדם, עד אשר הגיע אל בית אמו ומצא את
הדלת נעולה.

מפי אחת השכנות נודע לו, כי אמו
הלכה לבית יראה קטן לשמע את דרשת הכמר.
בתחבולות שונות הצליח קיט להוציא משם את אמו
באמצע הדרשה, ובהשתוממות רבה שמעה האשה
העניה מה דורשים מעמה. אחרי טענות שונות
מצדה ושדולים רבים מצד קיט התחילו לארוז את
החפצים לנסיעת חפזון זו. רגעים אחדים אחרי עבור
שתי השעות הגיעו קיט ואמו אל לשכת הנוטריון,
אשר שם כבר עמדה והמתינה מרכבת הדאר רתומה
לארבעה סוסים.

– מצין – קרא הג’נטלמן – ואת, גברתי, אל תדאגי, לא יחסר לך דבר בדרך.

קיט שם את הארגז עם הבגדים בתוך
העגלה, הג’ננלמן הושיט ידו לאמו של קיט, הושיב
אותה במרכבה בנמוס רב וישב על ידה.

סגרו את הדלתות והמרכבה זזה
ממקומה. אמו של קיט הוציאה ראשה מן המרכבה,
נפנפה במטפחתה אל בנה ושלחה דרישות שלום
לילדיה.

קיט עמד באמצע הדרך ועיניו זלגו
דמעות, לא מחמת צער הפרידה, כי אם מפני התקוה
לראות בקרוב את אהובי נפשו. הם יצאו – הרהר
בלבו – ברגל, בודדים ועזובים, והנה עוד מעט
וישובו במרכבה נכבדה רתומה לארבעה סוסים,
והג’נטלמן העשיר מגן ומחסה להם ולא ידעו כל
רע.

אלה היו המחשבות שעלו בלבו של הנער הטוב והנאמן לידידיו.





פרק רביעי: הבריחה

נעזב נא לזמן מה את קיט השקוע
במחשבותיו ונשוב אל נלי הקטנה לראות את דברי
המארעות שעברו עליה.

באותם הימים שלבה היה מלא צער
ודאגה לסבה היתה נלי רגילה בשעות הערב לצאת
לטיל יחידה. דמדומי בין השמשות, השקט מסביב,
פני המים המעלים רצי גלים, צלצלי הפעמונים
הנשמעים מרחוק כה התאימו אל מצב נפשה של
הילדה הבודדה ומלאו את לבה מחשבות של
אשר.

באחד מן הטיולים האלה, בשעה
שהיום פנה את מקומו ללילה הממשמש ובא, לא
מהרה נלי לשוב אל העיר ההומיה, כי אם התענגה על
מראות הטבע. היא נשאה עיניה השמימה, הכוכבים
הבהירים הביטו עליה ממרומים, וכל תכלת השמים
נזרעה מן הקצה אל הקצה עולמות נוצצים ונאים.

הילדה ישבה דומם תחת עץ אחד
והקשיבה לדממת הלילה הנפלא. השעה והמקום
עוררו בקרבה זכרונות שונים על דבר העבר
ומחשבות נוגות על העתיד. היא חשבה ביגון על
השנוי שבא בסבה. בכל ערב וערב, ופעמים גם
ביום, היה הולך מביתו. על פי פניו המדכדכים
ועל פי כיסה שהלך והתרוקן, ידעה הילדה יפה,
לאן ולשם מה הוא הולך. אולם הוא היה מתחמק ממנה
והתנכר לה, והדבר הזה הרעיל את חייה.

שעון בית התפלה השמיע תשע שעות,
הילדה התעוררה ממחשבותיה, קמה ושבה בצעדים
אטיים אל העיר. היא נגשה אל גשר-עץ קטן, שהיה
נטוי על נחל. מעבר השני השתרע אחו, שעליה היה
לעבור אותו בדרכה. פתאם ראתה אור אדם. כאשר
הסתכלה, הכירה כי האור בא ממדורת אש, הערוכה
ליד הדרך, ועל ידה אנשים אחדים, מהם שוכבים
ומהם עומדים. היא החישה מעט מהלכה, וכאשר קרבה
סמוך למדורה, נתקל מבטה בדמות אדם, שנראה לה
מודע, אולם מיד חשבה, כי עיניה הטעוה והוסיפה
ללכת הלאה.

כעבר רגעים אחדים נשמעה שיחת
האנשים ליד המדורה, וקול המדבר – אף כי הדברים
לא הגיעו לאזנה – היה ידוע לה יפה.

היא החזירה ראשה והביטה לאחור. האיש
שקדם ישב על יד המדורה עמד עתה נשען בשתי
ידיו על מטהו. צורת עמידתו היתה ידועה לה לא פחות
מקולו. זה היה סבה.

ברגע הראשון אמרה לקרא אליו, אבל
ברגע השני נתעורר בה הרצון לדעת מי הם בני
שיחתו ולשם מה נועדו יחדו. פחד עמום תקף אותה,
ומתוך תשוקה קרבה אל המקום, אולם היא נמנעה
מהתקרב אל האחו, כי אם עמדה מן הצד על יד גדר
השיחים.

וכך קרבה יותר ויותר, עד אשר בינה
ובין המדורה היה רק מרחק של צעדים אחדים שעמדו
שם הסתירו אותה, והיא יכלה לראות ולשמע הכל
בלי חשש שירגישו בה.

בין בני החבורה הכירה הילדה מיד את
האנשים, ששחקו בקלפים בליל הסערה: אחד מהם
איסק ליסט והשני חברו השמן והזועם. סמוך להם
היה נטוי אהל צועני קטן.

– ובכן, מדוע אינך הולך מעמנו? – אמר
השמן בהביטו ישר אל פני סבה – הלא לפני רגעים
אחדים נחפזת ללכת. לך לך, אם רצונך בכך. אין
איש מעכב בך.

– אל נא תקניטהו – אמר איסק ליסט, שישב מכוץ כמו צפרדע.

– הנכם מרוששים ושודדים אותי ובו
בזמן אתם מתקלסים בי – קרא הזקן בפנותו פעם אל
האחד ופעם אל השני – במעשיכם אלה תביאו אותי
לידי שגעון.

רפיונו ומבוכתו של הילד בעל שערות
השיבה בראשו, שהיו בנגוד למבטיהם העזים
והחדים של שני הנוכלים, הדאיבו מאד את לבה של
הילדה. אולם היא כבשה את צערה, כדי לשמע כל
הגה ולראות כל תנועה.

– לעזאזל! מה כונתך בדברים האלה? –
קרא השמן בהתרוממו מעט ובהשענו על זרועו – אנו
מרוששים אותך! כך דרכם של המשחקים העלובים
לקונן תמיד ולהרים קול יללה בשעה שהם מפסידים.
כיצד אתה מעז לדבר על שוד?

– אל תתרגז, דז’ול – אמר איסק ליסט
והעמיד פנים כרודף שלום – ודאי הוא מתחרט על
דבריו הקשים והוא רוצה לשמע את עצתך.

הזקן נענע בראשו והתנודד.

– ובכן, זו עצתי, אם מאמין אתה, כי עוד
מעט והשעה תתחיל לשחק לך, אבל אין כסף בידך
לנסות את מזלך, עליך למצוא תחבולה להשיג
כסף…

– אין לך עצה טובה מזו! – מלא איסק ליסט
אחרי דבריו – הגברת בעלת צלמי השעוה יש לה
כסף טמון בתבת בדיל. בשעה שהיא הולכת לישון
ואינה סוגרת את דלת חדרה מפחד דליקה, קל מאד
להשיג את הכסף…

– המבין אתה, איסק – אמר חברו
בהתלהבות – במשך כל היום נכנסים אנשים אל
התערוכה ויוצאים ממנה, ואין שום ספק כי החשד
יפול על אחד מן הזרים והאמת לא תודע לעולם.

הנוכלים הוסיפו לדבר זה עם זה על הכסף
הרב שיש להם לשם המשחק, והזקן התעורר פתאם
ואמר:

– יהי כן. אנכי אקח את כל הכסף עד הפרוטה האחרונה.

– אכן, בן חיל אתה! – קרא ליסט בטפחו על
שכם הזקן – מתי נשחק? לפי דעתי אין לדחות את
הדבר. הנתחיל הערב?

– הלא בראשונה עלי להשיג את הכסף – אמר הזקן – ואת זה אקבל רק מחר.

– מדוע לא היום? – שאל דז’ול.

– השעה מאחרת – השיב הזקן – ואני עיף ונרגז, ודבר
כזה יש לעשות בזהירות רבה. לא, רק מחר
בערב.

– לו יהי כדבריך – קרא דז’ול – ועתה
נשמח לבנו מעט. נשתה נא “לחיים”. מזוג את
הכוסות.

הזקן פנה הצדה לפני שתותו ומלמל
בשפתיו. נלי שמעה את שמה יוצא מפי הזקן
בתפלתו בלחש.

– אלי, חוס ורחם עלינו! – שועה הילדה
בתוך לבה – הושיענו נא בעת צרה זו! מה לי לעשות,
כדי להצילו?

סופה של השיחה היה בלחש. היא נגעה
בפרטי התכנית ובתחבולות להרחיק כל חשד. אחרי
כן נפרד הזקן ממדיחיו מתוך לחיצות יד והלך
לדרכו.

הנוכלים הביטו אחרי הזקן הכפוף
והשחוח, שהלך בפסיעות קטנות וצחקו בפה
מלא.

– זה שלשה שבועות – אמר דז’ול – אנו מטפלים בענין זה, אבל סוף סוף נחלנו נצחון.

נלי בקשה ומצאה שעת כשר להתעלם.
היא התחילה מיד ללכת בצעדים זהירים בצדי הדרך
ובין השיחים, ולאחרונה הגיעה לדרך הרבים, ואז
התחילה לרוץ בכל כחה. בגדיה נקרעו וגופה שותת
דם מן הקוצים והברקנים שפגעו בה, והיא כלה
מדכאה ורצוצה. ומיד בבואה הביתה צנחה מתוך
יאוש על המטה.

המחשבה הראשונה שנתקעה במחה
היתה: לברח, לברח תכף ומיד, לחלץ את הזקן מן
המקום הזה. טוב להם למות בדרך מאשר יעמד שוב
בנסיונות נוראים כאלה. אחרי כן עלה על לבה, כי
מעשה הפשע נדחה על ידי הזקן לערב השני, ולכן
עוד יש לה זמן לחשב בדבר ולקבל החלטה. אחרי
כן תקפה אותה חרדה, כי אולי יעשה מעשהו ברגע
זה… ונדמה לה, כי היא שומעת קולות בוקעים את
דממת הלילה… פתאם חלפה מחשבה אימה על הפשע
שהוא אומר לעשות… יסורי נפש אלה היו קשים
מנשוא. היא קרבה חרש אל החדר, שבו עמדה תבת
הכסף, פתחה את הדלת והציצה פנימה. שבח לאל! הוא
איננו שם והגברת ישנה שנת ישרים.

היא שבה אל חדרה ונסתה להכין עצמה
לעלות על מטתה אבל שנתה נדדה. היוכל אדם לשכב
במנוחה בשעה של בלהות כאלה? הן תקפו אותה
יותר ויותר. חציה ערמה וראשה פרוע התפרצה
הילדה אל חדר הזקן, אחזה בידו והעירה אותו
משנתו.

– מה קרה? – צוח הזקן בקפצו ממטתו ובנעצו את עיניו בפניה החורים.

– חלום נורא חלמתי – קראה הילדה בעז
– חלום אים ונורא! בחלומי והנה איש זקן כמוך
מתגנב אל חדר בחשכת הלילה ושודד אנשים
ישנים. קום נא, קום!

הזקן רעד בכל אבריו והוא שלב את ידיו כאדם העומד בתפלה.

– לא אלי – קראה הילדה – לא אלי, עליך
להתפלל אל אלהים, כי יצילנו ממעשים רעים
כאלה, חלום נורא הוא. שנתי נדדה – לא אוכל לשבת
פה – לא אוכל לעזב אותך לבדך בבית, שחלומות
כאלה באים. קומה! עלינו לברח.

הוא הביט אליה, כאלו היתה נשמה בלי גוף, והוא רעד יותר ויותר.

– אסור לנו להתמהמה פה. כל רגע יקר לנו – קראה הילדה – קומה! לך עמדי!

– הלילה? – מלמל הזקן.

– כן, הלילה – ענתה הילדה – מחר
בלילה נאחר מן המועד. החלום ישוב אלי. רק המנוסה
תוכל להצילנו. קום!

הזקן קם ממטתו, מצחו מכסה זעה קרה,
ובכרעו לפני הילדה, כאלו היתה מלאך מן
השמים שלוח אליו, היה נכון ללכת אחריה. נלי
לקחה אותו בידו והוליכה אותו אל חדרה. כאשר עברו
על פני דלת החדר, שהציעו לו לשוד אותו, חלף רטט
בגופה והביטה ישר בפניו. פניו היו חורים כסיד
ועיניו נפגשו עם עיניה.

היא לא הוציאה ידו מידה אף רגע, כאלו
חששה שיתחמק ממנה. בחדרה אספה את חפציה
המעטים לתוך חבילה ושמה אותה על זרועה. הזקן
לקח תרמילו וקשר אל שכמו. היא נתנה לו את מטהו
והוליכה אותו חרש מן הבית.

הם עברו חיש ברגלים רועדות את הרחובות
הצרים ואת הסמטות המעקלות ועלו על הגבעה,
שעליה התנוססו שרידי ארמון עתיק. הם הלכו
בצעדים מהירים ואף פעם לא הביטו לאחור.

אולם כאשר קרבו אל שרידי הארמון, עלה
הירח בכל זהרו והאיר את החרבות, שעלו בהן
קיסוס, אזוב ועשבים רעים. הילדה הביטה לאחור על
פני העיר הנרדמת, השוכנת בצל העמק, על הנהר
הנוצץ מרחוק לאור הירח, ועל הגבעות הנבלעות
במרחקים. ובעשותה כה, חבקה את היד שהחזיקה
בה, ומתוך דמעות רותחות נפלה על צואריו.





פרק חמישי: התלאה בדרך הנדודים

רפיון הרוח, שתקף אותה לרגע, עבר מהר
ואמץ לבה הרגיל שב אליה. הרעיון, כי הם נמלטים על
נפשם מחרפה ועון וכי עליה להשען רק על כחותיה
היא באין לה עזרה ממקום אחר, עורר אותה ללכת
הלאה בלי להשקיף לאחור. הילדה הרגישה
בקרבה זרם של כחות חדשים ושל תקוה ובטחון
יותר מאשר עד כה. היא הבינה, כי כל האחריות רובצת
עליה והיא צריכה לשאת על שכמה את נטל הצרור של
חיי שתי נפשות. היא התאמצה להרחיק מלבה את
הדאגה, כי האשה בעלת צלמי השעוה, אשר עשתה
טוב וחסד עמהם, יכולה להאשים אותם בכפית טובה
או גם בבגידה, וכל מחשבותיה היו נתונות בשעה זו
לעמל ותלאה הכרוכים בחיי נדודים, שעליה
להתגבר עליהם.

בינתים קרב הלילה אל קצו. הירח
התחיל להתעלם הכוכבים החוירו, והבקר הקריר
הלך וקרב. אחרי כן יצאה השמש מאחרי גבעה
רחוקה ופזרה את ערפלי הלילה וחממה את האדמה
בקרניה הצוהלות. והנודדים שכבו לישון על ספסל
סמוך לשפת נהר.

נלי החזיקה בידו של סבה, וזמן רב לאחר
שהזקן שקע בתרדמה לא גרעה עין ממנו. אולם
סוף סוף גברה עליה עיפותה; היא הרפתה מידו, אחזה
בה, עוד הפעם ושוב הרפתה, עד אשר לאחרונה
ישנו שניהם זה בצד זה.

רעש של קולות עורר את הילדה משנתה.
היא פקחה את עיניה וראתה, כי לפניהם עומד אדם
בעל פנים גסים ושני חבריו מביטים עליהם מתוך
סירה גדולה, העומדת במים סמוך לחוף.

– הו! – קרא האיש גסות – מה לכם פה?

– אנחנו שכבנו לנוח – ענתה נלי – כל הלילה הלכנו.

– זוג מוזר מאד. לטיולים ארכים כאלה –
אמר האיש – האחד זקן יותר מדי והשניה צעירה
יותר מדי, כדי ללכת ברגל כל הלילה. לאן?

שאלה זו הביאה במבוכה את נלי, והיא
הראתה סתם לצד מערב. הוא קרא בשם עיר ידועה
והילדה נענעה בראשה, כדי להפטר משאלות
יתרות.

– מאין באתם? – הוסיף האיש לשאול, ונלי
קראה בשם הכפר, שבו ישב ידידה המורה בבית
הספר, בחשבה כי בודאי אינו יודע מאומה על
דבר כפר רחוק ונדח זה.

– ואני חשבתי – אמר האיש – כי מי שהוא שדד אתכם או פגע בכם. ובכן, שלום!

נלי ענתה לו בברכת שלום ושמחה על
לכתו; אולם הסירה לא הרחיקה ללכת ועמדה,
והאנשים רמזו לה לגשת.

– הקראתם לי? – שאלה נלי בקרבה אל הסירה.

– כן – אמר האחד – רצונכם, שבו יחד אתנו, כי גם אנחנו הולכים אל העיר ההיא.

נלי אמנם פקפקה קצת, אבל הפחד מפני
השודדים שאמרו להדיח את סבה גבר על כל
פקפוקיה ועורר אותה לקבל את ההצעה, כדי
לברוח הרחק מזה.

במשך היום גרמה הנסיעה תענוג
לנוסעינו, בהתבוננם אל המראות היפים של
הסביבה, אבל בערב כאשר שמעה נלי מפי האנשים,
כי יגיעו אל מחוז חפצם רק ביום המחרת, רפתה
רוחה. ואמנם הלילה עבר עליה בפחדים ובחרדה.
האנשים הביאו אתם אל הסירה שכר ויין-שרוף
והרבו לשתות. ובהיותם שכורים באו בריב זה עם
זה, והקטטות הביאו לידי מלחמת אגרופים. הילדה
רעדה גם מפחד וגם מצנה, כי היתה לבושה בגדים
קלים. סבה ישן בשקט, אבל היא לא עצמה עין. במחה
עלו זכרונות שונים על דבר חייה הקצרים המלאים
תלאה ומצוקה. ובעודנה שקועה במחשבות נוגות
ראתה כי על ידה עומד תופס המשוט ומראהו העיד על
שכרותו. הוא הוציא מפיו מקטרת קצרה ובקש
מהילדה לשיר לו שיר.

– הנך בהירת עינים ויפת קול – קרא הג’נטלמן הזה – שירי אפוא שיר.

– איני זוכרת שום שיר, אדון – ענתה הילדה.

– לא, לא! – אמר האיש בקול מושל – יודע
אני אל נכון כי יש לך בדיוק ארבעים ושבעה
שירים. שירי נא מיד אחד מהם.

נלי פחדה מאד להמרות פקדתו של שתוי
יין, ועל כן שרה לו שיר קטן שעלה בזכרונה. השיר
הזה מצא כל כך חן בעיני האיש, שהוא הציק לה
שתשיר עוד שיר, והוא עזר לה בצריחה בקול רם, עד
אשר התעורר חברו הישן, ואף הוא צוה את נלי לשיר
בפעם השלישית, וכך חזרה הילדה העיפה
והמדכדכה על שיריה פעם אחרי פעם, בהפסקות
קצרות, במשך כל הלילה.

לסוף בא הבקר. התחיל לרדת גשם.
האנשים עטפו את הילדה ואת סבה במטליות של
מפרשים להגן עליהם מפני הגשמים. כגמול על הענג
שגרמה להם בשיריה. הגשם הלך וגבר ולעת
הצהרים נתך מטר סוחף ולא היתה תקוה שיחדל
מהר. בינתים הלכה הסירה והתקרבה אל העיר,
שמראה בתיה, רחובותיה, עשן כבשנים רחוקים
העיד, כי העיר היא רבת תעשיה. עד מהרה נראו
גגות צפופים צבורי בנינים מזדעזעים מקול מכונות
אדירות, מעשנות גבהות מקיאות תימרות עשן
שחור.

לבסוף קרבה הסירה אל החוף. שלשת
האנשים נחפזו מיד לעבודתם, והילדה לא
הספיקה גם להודות להם ולקחת מפיהם עצה כיצד
ללכת. אחרי כן עברו דרך סמטה מזהמה, הגיעו אל
רחוב גדול ועמדו בתוך הרעש והשאון מתחת
למטרות העז שנתכו עליהם. נודדינו המסכנים היו
המומים ומאבנים מן הפזיזות והתנועה של המוני
בני האדם, כרכור הכרכרות, שקשוק העגלות
ודהרות הסוסים. הם הביטו בעצב ויגון על האנשים
המתרוצצים סביביהם ובלבם רגש של טובע בגלי
הים הסוערים והוא נאחז בקרש אניתו הטרופה
ונושא עיניו למרחקים ואינו רואה מאומה מלבד המים
האופפים אותו מכל עבר.

הם נכנסו אל מבוא מקמר להסתר מפני
הגשם. נלי הביטה אל העוברים והשבים בענין רב
ושעה קלה הסיחה דעתה ממצבה, אולם הקר,
הרעב, העיפות הנוראה והצרך למצוא מקום ללינת
הלילה השיבו אותה אל המציאות העגומה. מכל
האנשים שעברו על פניה לא נמצא אף אחד שיתן
דעתו עליהם או שמראה פניו יעודד אותם לגשת
אליו. כעבור זמן מה עזבו את מקום מקלטם והתערבו
בין הקהל.

בא הערב. האנשים ברחוב הלכו הלוך
והתמעט. אולם שני הנודדים שוטטו עדין בלי כל
מטרה. הילדה היתה כה רועדת מצנה וטחב, וכה
רצוצה בגופה ובנפשה, שהיא נאלצה לאזור את
שארית כחה, כדי להחזיק מעמד על רגליה.

הו, מדוע זה באו אל עיר הומיה זו, בעוד
אשר יש הרבה כפרים שוקטים, ששם, לפחות, לא
היו הרעב והצמא גורמים להם יסורים נוראים כמו
בכרך זה. פה הם רק כעין גרגיר קטן בין הרי הרים
של יגון וצער, ומראה זה בלבד הגדיל את ענוייהם
והגביר את יאושם.

בגורלה של הילדה נפל לא רק לסבול
מחסור נורא, כי אם גם לשמע תלונות מפי הזקן.
הוא היה קובל עליה על אשר הוציאה אותו מן המקום
הטוב ודרש ממנה להשיבו שמה. באין פרוטה
בכיסם ובאין תקוה בלבם לקבל עזרה, פנו אל
הנמל מתוך תקוה, כי ימצאו שם את הסירה, שבה
באו הנה, אולי יתנו להם רשות לישון שם, אולם גם
תקותם זו נכזבה. שערי הנמל היו סגורים,
ונביחותיהם של כלבים רעים הכריחו אותם לשוב
העירה.

– סב חביב – אמרה הילדה בקול חלש,
בשובם ממקלטם האחרון – עלינו יהיה לישון הלילה
בחוץ תחת כפת הרקיע, ומחר נלך אל איזו פנה
שוקטה בארץ ונתאמץ למצוא לחמנו ביגיע
כפינו.

– למה זה הבאת אותי הנה? – אמר הזקן
בזעף – איני יכול לסבול את הרחובות האלה, הצרים
והארכים. מה טוב היה לנו במקום שבאנו משם.
מדוע אלצת אותי לעזב את המקום ההוא?

– כדי שלא ישנה החלום הנורא
שספרתי לך עליו – ענתה הילדה באמץ רגע, אולם
מיד פרצה בבכי – עלינו לחיות רק בין אנשים
עניים, שאם לא כן ישוב החלום ההוא; סב חביב, אמנם
זקן אתה וחלש, אבל הבט נא עלי, גם אני מתענה,
אבל הכל אשא ואסבול, אם רק אתה לא תתאונן.

– הוי, ילדה עלובה, יתומה, נודדת! – קרא
הזקן בחבקו את ידיה ובהביטו, כאלו בפעם
הראשונה, אל פניה המענים, אל שמלתה המרפשה
ואל רגליה שבצקו מטלטולי הדרך – האם סבלתי
יסורים כה קשים, האם אבד לי כל מה שהיה לי, כדי
להביאך לידי מצב נורא כזה?

– לו היינו עתה חוץ לעיר – אמרה הילדה
בהתאמצה לעודד את הזקן ובהביטה סביביה, אולי
תמצא מחסה כל שהוא – היינו מוצאים עץ זקן, שהיה
פורש עלינו את זרועותיו הירקות באהבה והיינו
ישנים לבטח תחת עליו המרשרשים. יואל אלהים
להביאנו בקרוב, מחר או מחרתים, למקום כזה. אבל
לפי שעה, סבי, דומני שתחת השער הזה אפשר
לחסות מפני הגשם. נסור נא הנה. המקום הוא אפל,
אבל חם ויבש, וגם הרוח אינו חודר אליו…

פתאם נרתעה לאחור מתוך קריאה: “מה
זה?” – דמות שחורה יצאה מן המחבוא האפל, שבו
אמרו למצוא מפלט, ועמדה והסתכלה בהם.

– דברי עוד – קרא האלמוני – הקול מודע הוא?

– לא – ענתה הילדה בחרדה – נכרים
אנחנו פה. אין בידינו לשלם שכר מלון ולכן
אמרנו לשכב פה הלילה.

לאור עששית כהה, שהאירה חצר עלובה
בסמוך להם, ראו את צורת האלמוני. פניו היו
חורים ורזים, לחייו נופלות, עיניו שקועות עמק
בחוריהן, ואפו וסנטרו מחדדים. הוא היה לבוש
בגדים בלים ומפחמים. אם כי תוי פניו היו קשים.
קולו גס ושערותיו ארכות ופרועות, לא עשה מראהו
רשם של איש פרא או רע.

– איכה זה עלה על דעתכם ללון פה? – שאל
– וכיצד הגעתם לידי כך, שאין לכם גג
לראשכם?

– רע מזלנו גרם לזה – ענה הזקן.

– היודע אתה – אמר האלמוני, בהתבוננו
אל הילדה – כי היא רטבה כלה מן הגשם ואסור לה
לשהות ברחוב הטחוב?

– אלהים היודע, כי אין בידי לעשות כלום – ענה הזקן.

– יכול אני לתת לכם רק מקום שיגן עליכם
מפני הקר – מלמל האיש הזר אחרי דומיה קצרה –
ולא יותר. אני מתגורר בבית ההוא – רמז בידו לצד
אחד השערים – אמנם המקום זר, אבל תוכלו לנוח יפה
על יד האש. הרואים אתם את האש האדמה שם?

הם נשאו עיניהם וראו נגה אדם על פני השמים הקודרים.

– המקום לא רחוק מזה – הוסיף – רצונכם,
נלך שמה. אני אציע לכם משכב על אפר חם. יותר
איני יכל לעשות למענכם.

על פי מראה פניהם הבין, כי הם מסכימים
ללכת אחריו, והוא לקח בלי שהיות את נלי
בזרועותיו ואמר לזקן, כי ילך אחריו.

הוא נשא אותה ברך ובזהירות, כאלו
היתה תנוקת, עבר דרך סימטות עניות, וכעבור רבע
שעה הגיעו לבנין קודר, גבה וענקי, הנשען על
עמודי ברזל. משם עלו קולות של הלמות פטישים
ורעש של כבשנים עם פעפוע המתכת המלבנה,
שהיו משקיעים אותה במים. בבנין הקודר הזה
התנועעו בתוך האש והעשן דמיות של אנשים בעלי
פנים לוהטות, שעבדו בכלי עבודה אדירים. אחדים מהם
השתרעו על גלי פחמים ופיח התנורים ונחו
מעבודתם או ישנו, ואחרים פתחו דלתות הכבשנים
הלוהטים זרקו עצים על האש, שבלעה אותם בצמא
גדול ולחכה אותם כמו שמן.

בתוך הרעש והשאון עד להחרש אזנים
הוליך האלמוני את אורחיו אל חלק אפל של הבנין.
שם פרש את מעילה של נלי על גל אפר חם, הראה לה
מקום ליבש את בגדיה ורמז להם לשכב לישון.

ואף כי משכבה היה קשה, אולם החמימות
יחד עם עיפותה גרמו לכך, כי עד מהרה שקעה
בשנה.

היא הקיצה פתאם ולא ידעה אם ארכה
שנתה או לא. היה עוד חשך. היא מצאה את עצמה מכסה
בבגדי פועלים, אשר הגנו עליה מרוח הלילה הקר
וגם מחם התנור הלוהט. הילדה הסתכלה זמן מה
באיש הבודד, שישב לפני האש כמאבן, אחרי כן
נרדמה שוב וישנה במנוחה, כאלו שכבה לא על
גבי אפר, כי אם על מטה מצעת כרים וכסתות.

כאשר הקיצה שנית, כבר האיר היום,
ובעד החורים העליונים של הקירות חדרו קוי שמש.
הרעש והשאון לא פסקו, ולשונות האש הוסיפו
לבעור כמקדם. היום לא נבדל פה מן הלילה.

הידיד חלק לילדה ולסבה מארחת הבקר
הדלה שלו – מעט קפה ופת קבר – ושאל אותם, לאן הם
הולכים. הילדה ספרה לו, כי הם מבקשים לבוא אל
איזה כפר שקט, הרחק מכרכים, ושאלה אותו בקול
רפה, אולי יוכל להורות להם את הדרך.

הוא ענה, כי אין הוא יודע את הסביבה,
מפני שכל ימיו עוברים על יד התנורים ורק לעתים
רחוקות הוא יוצא לשאף רוח, אך זאת הוא יודע, כי
מקומות כאלה שהיא מבקשת רחוקים מכאן.

– על שטח של הרבה פרסאות – הסביר האיש
– נמשכת הדרך בין בתי חרשת ובתי תעשיה.
הדרך שחורה ואפלה וגם נוראה בלילה.

– אנו מכרחים לעשות דרכנו הלאה –
אמרה הילדה באמץ, בראותה כי סבה מקשיב
בחרדה לדברי האיש.

– הדרך קשה לרגליך הקטנות – אמר
שוב האיש – וגם אנשי המקום קשים. טוב טוב לך,
ילדתי, לשוב.

– לא ולא – קראה נלי, בהאיצה ללכת – אם
יש בידך להורותנו את הדרך מוטב, ואם לא, אל נא
תנסה להטות את לבנו ממטרתנו. אי אתה יודע את
הסכנה האורבת לנו ומה רב ההכרח לנו להמלט
ממנה, לו ידעת זאת, ברי לי, לא היית מנסה לעכב
בעדנו.

– אם כן הדבר, חלילה לי! – קרא פטרונם
המוזר, בהעבירו מבטו מן הילדה הזריזה אל
הזקן שהשפיל ראשו והוריד עיניו למטה.

הוא הורה להם, כיצד לצאת מן העיר, ודבריו
היו באריכות כל כך, שהילדה לא חכתה עד
שיגמור, ובהפרדה ממנו מתוך תודה חמה, הוליכה
את הזקן אחריה.

לא הספיקו להגיע אל קרן הסימטה
והאיש בא במרוצה אחריהם. הוא לחץ את ידה של נלי
ונתן לה שתי מטבעות קטנות, מחוקות
ומפחמות.

וכך נפרדו: הילדה מהרה להרחיק את
סבה מן החטא ומן החרפה, והפועל שב אל האש
ובלבו ישמור את הזכרון על בקורם של שני
האורחים.





פרק ששי: עזרה בצרה

במשך כל ימי נדודיהם לא התגעגעו
ככה על אויר צח ועל שדות ירקים, לא ערגו כל כך
ליער רענן, לגבעות עטופות עשב ולפלגים שוטפים,
כמו בזמן שהיו נתונים בתוך הרעש, המהומה
והקיטור המחניק של עיר התעשיה, ומכל עבר היו
מקפים מראות של דלות, צער ויגון.

“שני ימים ושני לילות – חשבה הילדה
בלבה – עוד נכונים לנו, לפי דברי האיש, ללכת
בדרך זעומה כזאת. הה, מי יתן ונזכה להחלץ מזה
ולהגיע שוב למקומות שאננים בין הרים ופלגי
מים”.

הילדה אספה את שארית כחותיה וצעדה
באמץ לפנים, אף כי בידה היו רק שתי מטבעות
הנחשת שנתן לה הפועל. הרעיון, כי
חובה קדושה מוטלת עליה ללכת, עודד את רוחה והוסיף
לה גבורה.

– מה ארוכה וקשה הדרך הזאת – התאונן הזקן – האין דרך אחרת נוחה יותר?

– אך הדרך הזאת תוליכנו אל מקומות
שנוכל לחיות שם בשלוה – אמרה הילדה באמץ –
עלינו ללכת בדרך זו ולא לנטות ממנה, לו גם תהיה
קשה שבעתים. האי זאת, סבי חביבי?

– כן, כן, - ענה הזקן בקול רועד – הלך נלך, נלי. נכון אני ללכת אחריך.

הילדה הלכה בכבדות רבה. כל פרקי
אבריה כאבו וכל צעד עלה לה ביסורים גדולים; אולם
אף תלונה קלה לא עברה על פיה.

הם יצאו מן העיר, עברו את הפרבר הארך
והעגום ועשו דרכם בין בתי לבנים. משני עברי
הדרך נראו לכל מלוא העין מעשנות גבהות מקיאות
תימרות עשן, המקדירות את האור ומרעילות את האויר.
פה ושם ראו עיניהם חרבות משחירות ורעועות בלי
גגות ובלי חלונות, המשמשות עוד דירות לאנשים,
נשים וילדים חורי פנים ולבושי סחבות.

עם בוא הלילה שכבה תחת כפת הרקיע
והתפללה לאלהים, כי לא יטוש את סבה החולה. היא
זכרה לטובה את איש חסדה, הפועל העני, שנתן לה
אמש מקום ללון.

ביום ההוא אכלו רק פרוסת לחם קטנה,
שקנו בפרוטה אחת משתי הפרוטות שנתן להם
הפועל.

ממחרת בבקר תש כחה יותר, גם חושי
ראיתה ושמיעתה קהו, אולם הילדה לא התאוננה.
מין יאוש עמום תקף אותה, כי עד עולם לא יוכלו
להחלץ מן המקום הנורא הזה. רגש היה בלבה, כי
חולה היא מאד, ואולי גם תמות בדרך, אבל היא לא
הרגישה כל פחד. הם קנו בפרוטתם האחרונה לחם,
אבל היא לא טעמה ממנו. סבה אכל לתאבון והדבר
גרם לה שמחה.

הדרך נמשכה ביום השני בין אותם
המראות הנוראים של אתמול. הילדה המסכנה
החזיקה מעמד בשארית כחה. רגליה לא נשמעו לה
ולרגעים היתה נכשלת בלכתה בדרך
הקשה.

לעת ערב התאונן סבה, כי הוא רעב מאד. היא
נסתה לגשת אל צריפים אחדים, להתדפק על הדלת
ולבקש פת לחם, אבל על פי הדלות הנוראה שראו
עיניה והשיחות עם האנשים המדכאים והרצוצים נוכחה
נלי לדעת, כי לא זה המקום לבקש נדבות. הנודדים
החליטו ללכת הלאה מתוך תקוה, אולי שוכני
הבתים הסמוכים אל העיר ירחמו עליהם ויתנו להם
מקום ללון.

הם גררו את רגליהם בכבדות בקצה העיר,
והילדה הרגישה, כי הולך וקרב הרגע, אשר לא יהי
לה כח לזוז ממקומה. פתאם ראתה במרחק לא גדול
מהם איש יחידי הולך באותו הכוון שהם הלכו, הוא
היה טעון צרור על שכמו, בידו האחת נשען על מטה,
ובשניה החזיק ספר שקרא בו תוך הליכה.

היא חפצה להדביק אותו, כדי לפנות אליו
לעזרה, אבל האיש הלך בצעדים מהירים והמרחק
ביניהם הלך ורב. אולם פתאם עמד האיש, כדי לקרוא
בעיון בספר שבידו. זיק של תקוה התלקח בלבה
של הילדה ועורר את כחותיה האחרונים. בפסיעות
מהירות רצה אל האיש ופנתה אליו לעזרה בקול
חלש.

הוא הפנה אליה את ראשו. הילדה ספקה
כפיה, הוציאה זעקה מפיה ונפלה מתעלפת
לרגליו.





פרק שביעי: המורה המודע

האיש שעבר בדרך ההיא היה מידעה
המורה העני – הוא ולא אחר. למראה הילדה הפתע לא
פחות משנדהמה היא למראהו. רגע אחד עמד נבוך
ובלי נוע ולא התעורר גם להרים את הילדה
המתעלפת מן הארץ.

אולם עד מהרה התעודד, השליך את מטהו
ואת ספרו, כרע על ברכו לרגליה והתאמץ להשיב
את רוחה בתחבולות פשוטות שעלו בלבו. ואותה
שעה עמד הזקן רפה רוח, פרש כפיו והתחנן אליה
במלים של חבה, שתוציא מפיה דבור אחד.

– היא תששה מאד – אמר המורה. בהרימו
עיניו אליו – אתה סמכת יותר מדי על כחותיה,
ידידי.

– היא גועה ממחסור – ענה הזקן – לא עלה על לבי עד עתה, מה רפת אונים היא.

המורה העיף עליו מבט של נזיפה מערב
ברחמים, לקח את הילדה על זרועותיו, ובבקשו
מהזקן לקחת את סלה הקטן וללכת אחריו, נשא
אותה במהירות רבה.

הוא נשא אותה אל פנדק קטן, אשר שמה,
כנראה, כונן פעמיו לפני המארע. אל המקום ההוא
מהר עם משאו החי, נדחף בחפזון אל המטבח,
ובבקשו מהאנשים שעמדו שם לפנות לו דרך, שם
את הילדה על הכסא אשר אצל התנור.

הפנדקית, אשה טובה וזריזה, הבינה
מיד מה שדרוש לעשות ברגע זה. היא מהרה להביא
כוס רום מהול במים רותחים, אחרי כן הובא חמץ ועוד
תרופות כאלה, וכעבור שעה קלה שבה רוחה של
הילדה במדה כזו, שיכלה להביע בקול רפה את
תודתה לאנשים העומדים עליה ולהושיט ידה
למורה, שהביט אליה בעינים מביעות דאגה.
הפנדקית השכיבה אותה במטה חמה, שפשפה את
רגליה במים חמים, עטפה אותן בארג צמר רך
ושלחה לקרוא לרופא.

הרופא הכפרי נחפז לבוא, ישב על מטת
החולה, משש את דפקה, בדק את לשונה ושוב משש
את דפקה, וסוף סוף צוה לתת לחולה את כל התרופות
שהפנדקית כבר נתנה לה על דעת עצמה.
בינתים נרדמה הילדה, לאחר שהקיצה
והגישו לה אכל, שאלה על דבר סבה ולא נחה ולא
שקטה, עד אשר הובא הזקן אל חדרה וישב לאכול
ארחתו יחד עמה. ואחרי אשר הציעו לזקן משכב
סמוך לחדרה, שכבה נלי לישון בלב נרגע ומלא
תודה לכל מיטיביה.

המורה ישב עוד זמן מה במטבח וסח עם
הפנדקית ועשן את מקטרתו וחשב על אשרו
שנזדמן לו לבוא לעזרת הילדה ברגע הדרוש.
אחרי כן נפרד מעל הפנדקית בידידות והלך אל
חדרו.

ממחרת בבקר הודיעו לו, כי רוח לה
לילדה, אולם היא עודנה רפת אונים מאד ולא תוכל
לעשות דרכה הלאה, עד אשר תנוח יום או יומים
עוד.

בערב, כשנכנס המורה לבקר את
החולה, לא יכלה הילדה לעצור בעד שטף דמעותיה,
גם עיני המורה נזלו דמעות למראה חורון פניה
ורזון גופה.

– מה רב צערי – אמרה הילדה – בהעלותי
על לבי, כי כבד ממך לשאת טרחנו ומשאנו. במה
אוכל להודות לך? הן לולא פגשתי אותך בדרך, כי
אז גועתי, וזקני היה נשאר בודד וגלמוד.

– אל נא נדבר על המות – אמר המורה –
ואשר למשא, דעי לך כי כעת נשתנה מצבי
לטובה. לא עני אני כי אם עשיר.

– האמנם? – קראה הילדה בשמחה.

– כן, כן – אמר – אני קבלתי משרה של
לבלר באחד הכפרים הרחק מפה בשכר של שלשים
וחמש ליטרות שטרלינג לשנה. אכן, סכום עצום
הוא!

– ישמח לבי על זה מאד מאד – קראה הילדה.

– אני הולך כעת למקומי החדש – אמר
המורה – אמנם הם הציעו לפני הוצאות הנסיעה לשם,
אבל אנכי בחרתי ללכת ברגל. אצבע אלהים
היא!

אחרי כן שאל את נלי מאין היא באה ולאן
היא הולכת מה עבר עליה מן הזמן שנפרדו, אף אמר
לה, כי הוא אוהב אותה בכל לב.

פניו הנעימים ועיניו הטובות, הליכותיו
הפשוטות והתמימות גם הדברים שיצאו מלבו,
שכל מלה ומלה היתה טבועה בחותם האמת, השפיעו
עליה לפתוח לפניו את לבה. היא ספרה לו, כי אין
להם לא קרובים ולא ידידים, כי בראשונה ברחה עם
הזקן מחמת פחד, שיושיבו אותו בבית לחולי רוח,
וכעת היא בורחת עמו כדי להצילו מפח של פשע,
וכי היא מבקשת איזה כפר שוקט ובוטח, אשר שם
תוכל למצוא מרגוע מכל מצוקותיה האחרונות.

המורה שמע בהשתוממות לדברי
הילדה, האמנם הנפש הרכה הזאת – חשב בלבו –
עמדה בכל הנסיונות הקשים האלה, סבלה עני
ומחסור ושורה של פגעים, והיא שאבה את גבורתה
רק ממקור האהבה לסבה?

הם הוסיפו עוד לדבר, ולבסוף החליטו,
כי נלי עם סבה ילכו יחד עם המורה לכפר מושבו
החדש והוא יבקש וימצא להם עבודה, שיוכלו
לפרנס את נפשם.

– ברי לי – אמר – כי אעשה וגם אצליח במעשה טוב ונעלה כזה.

בשעה הנועדה יצאו לדרך. לנלי
פנו מקום בעגלת משא ההולכת באותה הדרך,
והמורה, הזקן והעגלון הלכו ברגל ליד
העגלה.

מה נוחה ומה נעימה היתה נסיעה זו לנלי
אחרי נדודיה הרבים! לעתים ירדה מעל העגלה, מסרה
את מקומה לסבה והלכה פרסה או שתים ברגל,
ופעמים אחדות שדלה גם את המורה, שיתפוס את
מקומה לנוח מעט מעמל ההליכה. וכך המשיכו את
דרכם מתוך נחת רוח, ומקץ שני לילות ויום אחד
הגיעו אל המקום. היה בקר-סתו נאה בהיר בשעה
שנכנסו לכפר ועמדו שם, כדי להתענג על
מראהו.

– הביטו נא – קרא המורה מתוך צהלת
נפש – הנה בית התפלה! והבנין הישן הסמוך לו
הוא בודאי בית הספר. במקום הנפלא הזה נכונים לי
חיי שקט ושכר של שלשים וחמש ליטרות שטרלינג
לשנה.

כלם התענגו על כל המראה מסביב, על
המרפסת העתיקה האפרה, על הצריח העתיק עם
השפשפת שעליו, על האסמים והבתים המציצים
מבין הצמחים, על הנחל המסתלסל ליד הטחנה ועל
שלשלת ההרים המתרוממים במרחקים.

– אנכי אשאיר אתכם לזמן מה לבדכם –
אמר המורה לבסוף – כי עלי להגיש מכתב ולעשות
חקירות ודרישות באיזה ענין. הרוצים אתם ללכת אל
האכסניה הקטנה הסמוכה ולהמתין לי שם?

– מוטב לנו להמתין פה – אמרה נלי – הנה
השער פתוח, אנו נשב על המרפסת ונחכה עד
שובך.

– אמנם המקום הזה נאה – קרא המורה –
היו בטוחים, כי אשוב אליכם בבשורות טובות וגם לא
אתמהמה הרבה.

הילדה בחרה לה מקום על המרפסת,
שממנו תוכל להתבונן ולראות את שני הבתים
הנשקפים לעיניה: בית התפלה ובית הקברות. וכל
הזמן שישבה והמתינה לשובו של המורה היתה
כמכשפה ולא יכלה לגרוע עין מהם





פרק שמיני: אמו של קיט

עתה נשוב נא לזמן קצר אל אמו של קיט
והג’נטלמן הבודד, אשר נפרדנו מהם על יד משרד
הנוטריון. הם טסו במהירות במרכבה רתומה
לארבעה סוסים, והאשה העניה היתה נבוכה
מנסיעה בחברת ג’נטלמן כה חשוב. מלבד זאת היה
לבה, לב אם, מלא דאגה לגורל ילדיה, אולי קרה אותם
אסון בהיותם לבדם. היא ישבה שקועה בשתיקה של
חרדה, אולם הג’נטלמן שהיה קצר רוח, היה מביט
בכל רגע על השעון, קופץ ממקומו ועושה מעשים
מוזרים, שהטילו אימה על אמו של קיט.

בכל הדרך התאמץ להנעים את נסיעתה
של בת לויתו, שאל אותה לשלומה, סח עמה על
עניני משפחתה, עד אשר סוף סוף הגיעו למחוז
חפצם, אל העיר, שבה היתה תערוכת צלמי
השעוה.

בבואם עד הבית מצאו שם המון רב: יצאה
משם הגברת דז’רלי, שנכנסה לחפה בבקר זה,
ובשמעה מפי הג’נטלמן את השם נלי, שאלה
בקול: “איה? מה אתה?” והוא נעץ בה עיניו
וקרא:

– הלא זה אני שואל אותך: איה? באתי להיטיב עמה.

– הה, אדון – קראה הכלה – מדוע לא הקדמת לבוא לפני שבוע?

– האם היא… מתה? – שאל הג’נטלמן ופניו חורו.

– לא, האסון אינו רב כל כך.

וכעבור רגעים אחדים ספרו לו כל מה
שידעו על נלי והזקן, למן פגישתם הראשונה ועד
בריחתם פתאם. הגברת ספרה באריכות על לקוי
בינתו של הזקן ועל דבר חרדת הילדה בכל עת
שהזקן היה עוזב את הבית והתחבר לאנשים
חשודים, וסוף דבריה היה, כי לשוא חפשה את
האובדת, ואין בפיה להגיד, אם נלי הלכה מביתה
יחידה או כי שניהם יחד עזבו את המקום, ולפי
דעתה אין כל תקוה למצוא אותם.

האורח הקשיב לכל הדברים האלה בלב
נדכא ורצוץ, ובשעה שדברה האשה על הזקן
זלגו עיניו דמעות.

בסוף השיחה נוכח האורח לדעת, כי גם הפעם נחל אכזבה והוא נסע אל האכסניה.

בינתים נתפשטה השמועה בעיר, כי
הילדה שהיתה מראה לקהל את צלמי השעוה היא בת
עשירים וכי היא נגנבה בילדותה מבית הוריה ורק
עתה נמצאו עקבותיה. הכל הסכימו, כי הג’נטלמן
האורח, נסיך או רוזן או ברון, הוא אביה, וכל אחד
התאמץ לראות לפחות את קצה חטמו של האציל הזה
בשעה שעבר מיאש ומדכדך במרכבתו.

כמה היה נותן וכמה צער היה חושך לו,
אלו רק ידע, כי ממש ברגע זה ישבה נלי עם סבה על
המרפסת של בית התפלה!

בבואם אל המלון, מצא שם הג’נטלמן את
קוילף, שעמד על סף חדרו והזמין אותו לסור
אליו.

– בוחר אני להיות יחידי – ענה הג’נטלמן.

לאחר שסגר קוילף את דלת חדרו, לחשה
אמו של קיט לבן לויתה, כי אמש ראתה את הננס
בבית התפלה. ומפי המלצר שמע, כי רק היום
בבקר בא הנה.

הג’נטלמן פקד על המלצר להזמין את
קוילף, כי יסור אליו מיד. הננס לא סרב ובא
כרגע.

אחרי דומיה קצרה פנה אליו הג’נטלמן ואמר:

– שנינו נפגשנו לפני זמן מה…

– פגישה זו, אדון – קרא הננס בנענעו בראשו – גרמה לי גם ענג וגם כבוד.

– ודאי אתה זוכר, כי בו ביום שבאתי
ללנדון ומצאתי, כי הבית שבקשתי הוא שומם
ועזוב, נחפזתי תכף אליך, על פי עצת השכנים,
בלי לנוח מטלטולי הדרך.

– כן דרך איש מהיר ובעל מרץ – אמר קוילף.

– מצאתי אז לתמהוני – הוסיף הגנטלמן –
כי תפשת את כל הרכוש של אדם, שנחשב עד
הימים האחרונים לאיש אמיד. על ידך יצא האיש הזה
נקי מכל נכסיו וגם נטרד מביתו.

– כל מה שעשיתי בדין עשיתי, אדוני –
ענה קוילף – הכל נעשה כחק וכמשפט. ואל נא תאמר,
כי אנכי גרשתיו מביתו. הוא יצא ברצונו הטוב. הוא
נעלם בלילה, אדון.

– אחת היא – אמר הג’נטלמן – אולם הוא נדד מביתו.

– כך, כך – קרא הננס – הוא נדד, בזה אין שום ספק. אולם לאן – זוהי השאלה.

– קשה לי להבין – אמר הג’נטלמן,
בהביטו אליו ברגז – מפני מה לא יכלתי להציל
מפיך דבר בזמן שבאתי אליך לשם דרישה
וחקירה, וכעת אתה עוקב אחרי?

– האם אני עוקב אחריך? צרח קוילף – לו
חפצתי לענות קשות, הלא יכלתי לאמר, כי אתה עוקב
אחרי.

– בשם כל כחות השטן – קרא הג’נטלמן
ביאוש – לשם מה באת הנה? ואם ידועה לך מטרת
נסיעתי, אולי תוכל להגיד לי מה לעשות.

– האם קוסם אני? – ענה קוילף במשכו בכתפיו.

– רואה אני – קרא הג’נטלמן, בצנחו על
הספה – כי אין לנו מה לדבר עוד – אנא, צא מזה ואל
אוסיף לראות פניך.

– ברצון – ענה הננס – ברצון גמור.

הוא שב אל חדרו, ישב על הכסא, התנודד
אחת הנה ואחת הנה, אחרי כן שקע במחשבות. הוא
העלה בזכרונו, כי בתחבולות ערמה נודע לו מפי
סויולר, הלבלר של ברס, על המשא ומתן של
הדיר הפלאי עם ברס, ומיד שער קוילף, כי הדיר
הזה הוא אותו האיש, שבא אליו לשאול על דבר
הזקן. אחרי חקירות רבות נודע לו על נסיעתו עם אמו
של קיט, והוא נחפז אל הדילז’נס היוצא אל העיר ההיא
וכון להגיע אל המקום בזמן אחד עם
הג’נטלמן.

אחרי כן עלתה המחשבה בלבו, כי עליו
להרחיק את קיט מן הג’נטלמן, מפני שהוא מפריע לו
מפרוש רשת לרגלי האיש הנלהב הזה, כמו שעשה
לידידו הזקן ונכדתו. אם יעלה הדבר בידו, ימצא
תחבולות להוציא ממנו את כספו ולשלוח אותו
לעזאזל.

מר קוילף לא הגה מימיו אהבה אל בני
אדם, אבל במשך הימים החל לשטם את כל מי שהיה
לו מגע ומשא עמו. את הזקן שנא על אשר הצליח
להתחמק ממנו, את נלי שנא, מפני שלבה רחק
ממנו ולא יכלה ראות פניו; את הג’נטלמן – על
שנאתו הגלויה אליו; ועל כלם שנא שנאת מות את
קיט ואמו, כי עמדו לשטן על דרכו לבצע את
מעשיו הרעים.

כשעלה קוילף על גג הדיליז’נס וראה,
כי למטה יושבת אמו של קיט יחידה, גדלה נחת רוחו.
הוא מצא שעת הכשר להבעיתה בהעויות שונות.
מעשיו הפחידו כל כך את האשה העלובה, שקוילף
נדמה לה לסמל השטן האויב לבן האדם.

קיט, שקבל מכתב על זמן בואה של אמו,
המתין לה בלשכת הדיליז’נסים, ומה גדל תמהונו
בראותו, כי קוילף יושב על הדוכן מאחרי הרכב
ומגחך לעמתו.

– איככה בא הלזה הנה? – לחש קיט לאמו.

– איני יודעת, יקירי – ענתה האשה,
ברדתה מעל הקרון בעזרת בנה – אולם במשך כל
הנסיעה היה מבעית אותי עד מות.

קיט התרגז מאד, ובנגוד לפצורי אמו
לבלי יבוא בריב עם האיש הרע הזה, נגש קיט אל
קוילף ואמר:

– איכה נועזת לענות ולצער אשה עלובת
נפש, שיש לה צרות די והותר משלה? הבוז לך,
מפלצת גוצה!

– מפלצת! – מלמל קוילף לעצמו.

– אם תחציף שוב את פניך להתגרות באמי
– אמר קיט – לא תנקה ממני. דע לך, כי אם תנסה עוד
פעם להפחיד את אמי, אהיה מכרח להראותך את
אגרופי, אף כי לא נעים לי להאבק עם ננס.

קוילף לא ענה מאומה, אך נעץ בו את עיניו
וקיט היה נכון להשתער עליו. אמו זרזה אותו
להחיש צעדיו, ובכל פעם הביטה בחרדה לאחור, כדי
להוכח, כי קוילף אינו עוקב אחריה.





פרק תשיעי: קוילף חובל מזמה

דניאל קוילף מצא נחת לא רק בשנאתו
אל האנשים הזרים לו, כי אם אהב לגרום צער ויסורי
נפש לבני ביתו, לאשתו ולאמה, אחרי קטטה שנפלה
בינו ובין אשתו גמר קוילף בלבו לעזב את ביתו
ולעבור לגור בלשכת עבודתו ליד הנמל. זה כבר
שאף לחיות חיים חפשיים, להטיל תמיד אימה על
אשתו וחותנתו, לחבול את מזמותיו באין
רואה.

במשכנו זה המעפש העמיד תנור
ברזל ישן ועליו מעשנה חלודה, כדי להוציא את
העשן דרך הגג, קנה לו כלי בית ישנים ורעועים
והתענג מאד על חדר דירתו.

– הנני כעת רבינזון קרוזה השני – אמר
הננס, בהשקיפו בנחת רוח על משכנו – יושב אני
פה בודד ובדול כמו באי, פה יש בידי להתיחד עם
עסקי בלי כל חשש, כי יארבו לי או ירגלו אחרי.
אין נפש חיה בקרבתי, חוץ מן העכברים. שהם
שומרי סוד וחברתם נעימה לי.

אחרי אשר נח במעונו הבודד יצא לבקש
את האנשים שיוכלו לעזר לו לבצע את מזמותיו.
תחלה הלך להפגש עם סויולר במסעדה, שבה ישב
הלבלר ואכל את סעודתו הדלה. קוילף קוה להוציא
מפיו בתחבולות ערמה דברים על דבר הדיר העשיר,
קרובם של הזקן ונלי, אבל הדברים הקצרים
והמקטעים שסח לו הלבלר לא גרמו לו ענג רב.
מתוך מחשבות נוגות עבר את התמזה ושב אל לשכתו
הבודדה וסגר שם את עצמו. החדר היה מלא עשן, כי
המעשנה פלטה את כל העשן בפנים ולא הוציאה
כלום החוצה. איש איסטניס לא היה מוצא נחת רוח בחדר
זה אולם לקוילף גרם המעון הזה תענוג ועודד את
רוחו. לאחר שאכל סעודה דשנה, שהובאה לו מן
המסעדה הקרובה, ישב מול התנור ועשן בלי חשך
את מקטרתו, כאלו חפץ כי עשן המקטרת יתחרה עם
עשן התנור, עד אשר כעבור זמן מה היה כל גופו
עטוף בעשן, באויר כזה, שאיש אחר היה נחנק בו,
בלה הננס יפה את הערב בחברת בקבוקו
ומקטרתו ובדח את עצמו בצריחות, שהוא טעם בהם
טעם שירה. כך ישב עד חצות ואחרי כן שכב על
דרגש וישן שנה מתוקה.

ביום המחרת קם משנתו בשעה מאחרת,
פקד על משרתו להכין לו פת שחרית, ירד מעל
משכבו וטפל בסדור תלבשתו, ולאחר שאכל
ארחת הבקר שם פעמיו אל בויס מרכס, למשרדו של
שתפו הפרקליט ברס. אחרי אשר לא מצא את ברס
במשרדו, השאיר פתקה, שבה הזמן מר ברס לבוא
אליו יחד עם אחותו.

הם נועדו יחדו למשתה תה ולסעודת
ערב קטנה בבית המזון “הישימון”, סכה פרוצה
שעמדה על חוף מרפש של הנהר בקרוב מקום לדירתו
של קוילף.

באמצע המשתה שלח קוילף לזמן מה את
הנער המשרת החוצה, ובהשארם לבדם נגע בידו
בשרולו של הפרקליט.

– דבר לי אליך – אמר הננס – וגם את, סלי, הטי אזנך ושמעי.

היא הקריבה את כסאה סמוך אליו. מפני
שידעה מפי הנסיון, כי בעניניו של קוילף יש
לדון בלחש.

– הדבר הוא דבר סתר – הוסיף הננס,
בהעבירו את מבטו מן האח אל האחות – ודורש זהירות
מרבה. כאשר תהיו ביניכם לבין עצמכם, תדונו
בישוב הדעת מה לעשות ואיך לעשות.

– בודאי, אדון – קרא מר ברס, בהוציאו את
פנקסו ועפרונו, כדי לרשום מיד את ראשי הפרקים
של הענין, אבל קוילף צוה להחזיר את הפנקס
לכיסו.

– אין לנו הפעם צרך בדברים שבכתב – אמר – ובכן, יש נער ושמו קיט…

מרת סלי נענעה בראשה לאות, כי השם הזה ידוע לה.

– את קיט זה – קרא הננס – איני אוהב.

– גם אנכי – אמרה הגברת סלי.

־ וגם אנכי – אמר מר ברס.

– זה מצין – קרא הננס – מחצית עבודתנו
כבר נעשתה אפוא. קיט זה קנה לו שם כנער ישר ובעל
מדות טובות, אולם הוא כלב הנועץ את חטמו בכל דבר,
הוא צבוע ומרגל נבזה, הוא מכשכש בזנבו וזוחל על
גחונו רק לפני נותני לחמו ומתנפל בנביחות
ויללות ככלב על כל עובר.

– מה יפים דבריך ולוקחים לב! – קרא הפרקליט.

– אמור לנו את העקר! אמרה הגברת סלי – אל נא תאריך בדברים.

– יפה דרשת – ענה קוילף – ובכן, קצור
הדברים, קיט זה הוא כלב החורץ לשונו על כל האנשים,
וביחוד עלי, ואני חיב להפרע ממנו.

– זה די, אדון – קרא מר ברס.

– לא, עדין לא אמרתי הכל – ענה מר
קוילף בלעג – התאבו לשמע עד הסוף? מלבד אשר אני
רוצה לעשות בו נקמה בשל שנאתי אליו, הנה הוא
עומד לי לשטן כעת ביני לבין ענין שיכול להביא
ברכה רבה לכלנו. ועתה אחרי אשר אתם יודעים את
הנער ואת טיבו, תבינו מעצמכם את השאר. עליכם
למצוא תחבולה להרחיק את השטן מדרכי. התעשו
את הדבר הזה?

– עשה נעשה, אדון – קרא מר ברס.

– אם כן, תן לי את ידך – אמר הננס, וגם
את, סלי, תני לי את ידך. בך אני בוטח לא פחות
ואולי עוד יותר מאשר בו.

בינתים שב הנער המשרת והשיחה
נפסקה. החוט המשלש, שהיה רגיל לפעול יחד, והיה
קשור בקשר של בצע, בא לכלל דעה אחת, הבינו זה
את זה בדבור אחד, ברמיזה אחת. שני השתפים
נפרדו ממנו כאורחים הגונים. גם הננס שב אל
דירת תפארתו, שכב על הדרגש שלו, ועד מהרה
שקע בשנה. מי יודע אם בחלומו לא ראה את נודדינו,
אשר עזבנו אותם על המרפסת של בית התפלה
העתיק, כשהם ממתינים לידידם המורה. עלינו לשוב
אליהם.





פרק עשירי: חיי נלי בכפר השאנן

כעבור זמן רב נראה המורה על יד
פשפש בית הקברות. הוא נחפז אל אורחיו, בצלצלו
בצרור של מפתחות חלודים, שנשא בידו. מרב
חפזון והתרגשות לא יכול ברגע הראשון להוציא מלה
מפיו, רק הראה בפנים מאירות על שני בנינים.

– הרואה את את שני הבתים הישנים האלה? – שאל לאחרונה.

– בודאי – ענתה נלי – לא גרעתי מהם עין כל הזמן.

– לו רק ידעת את הבשורה אשר בפי
לבשר אותך! – קרא ידידה – אחד מהבתים הוא
שלי.

ובלי לתת זמן לילדה להוציא מלה
מפיה, תפס בידה ובפנים קורנות משמחה הוליכה אל
המקום ההוא.

הבנין היה עתיק ודומיה עמקה שררה סביב.

– מה יפה המקום הזה! – אמרה הילדה בלחש.

– האם אינך חושבת, כי נאה המקום לחיות בו חיי שקט? שאל המורה.

– כן, בודאי – ענתה הילדה – זהו מקום נאה ושלו – פה אפשר לחיות יפה וגם המות אינו
נורא פה…

– למה תדברי על המות? – גער בה
המורה – זה הוא מקום לחיות, להתחזק גם בגוף וגם
בנפש – הבית הזה הוא שלכם.

– שלנו!? – קראה הילדה.

– כן, שלכם – השיב המורה בשמחה –
מקוה אני כי תשבו בו הרבה שנים מאשרות. אני
אהיה לכם שכן קרוב. ביתי הוא השני לביתכם.

אחרי כן ספר לה המורה, כי בבית הזה
ישבה אשה ישישה כבת מאה, שהיתה ממנה על
מפתחות בית התפלה, פותחת וסוגרת את השער
בעתים קבועות, אף מראה היתה את המקום למבקרים
שונים. לפני שבועות אחדים מתה האשה ועדין לא
נמצא מי שימלא מקומה. ובכן טרח הוא, המורה,
לפני האנשים, שבהם הדבר תלוי, כי ימסרו את
המשרה הזאת לנלי.

– המשכרת אמנם אינה גדולה – אמר
המורה – אולם היא מספיקה במקום בודד זה, ואם נצרף
לה גם את שכרי, יהיה לנו די והותר.

– ברוך אתה לאלהים על חסדך עמנו – קראה הילדה מתוך דמעות.

– אמן! – ענה ידידה בשמחה – וברוך
אלהים אשר הביא אותנו עד הלום אחרי תלאה רבה.
ועתה נלך לראות את ביתי. הבית הזה היה דומה
בצורתו לבית הראשון, אולם קטן ממנו
במדתו.

ראשית כל, נגשו יחדו להביא סדר
בשני הבתים. כעבור זמן קצר בערה בכל הבית
אש מרנינה לב, שהפיצה נגה אדם ועליז על הכתלים
הישנים. נלי תקנה כל מה שהיה לתקן, המורה
הכניס נקיון בכל מקום, והזקן עזר למורה ולנלי
חליפות. כל היום עבר עליהם בעבודה זרזה, ואחדים
מן השכנים שלחו ביד בניהם חפצים קטנים,
הדרושים ביחוד למתישבים חדשים.

את סעודת הערב אכלו ביחד בביתה של
נלי. כלם ישבו סביב לתנור ודברו ביניהם בקול
שקט על דבר תכניותיהם בעתיד. אחרי כן קרא
המורה תפלה בקול רם, והם נפרדו איש מרעהו
בלבות מלאים אשר.

בשעת הדומיה, כאשר ישן הזקן
במנוחה במטתו, ישבה עוד הילדה לפני האש
המהבהבת וחשבה על כל מה שעבר עליה. נדמה לה,
כי הכל היה חלום וכי זה עתה הקיצה. במשך הזמן
הלך ותש כח גופה, אבל כח רוחה חזק, אור שכלה
גבר ובלבה גמלו רגשות ותקוות, שלא ידעה עד כה
ושהם חלקם של גבורי רוח. זמן מה עמדה הילדה
על יד החלון ואחרי כן הלכה לישון.

עם בוא הבקר, רענן וצוהל, התחילה שוב
העבודה שנפסקה אתמול, שלשתם עבדו מתוך
שמחה עד הצהרים, סדרו את הכל בסדר נכון ואחרי
כן הלכו אל הכהן של הכפר.

הכהן, איש זקן ותמים, שחי חיי בדידות
אחרי מות אשתו קבל את פני האורחים בידידות רבה,
וכאשר שמע מפי המורה על חייה של נלי ומה הן
הסבות שהביאו אותה הנה, הסכים הכהן למסור לה
את המשרה, אף כי לילדה רכה כמוה, לפי דבריו,
נאה יותר לרקוד ולפזז על הדשא מאשר לשבת
במקום קודר וזעום כזה.

אותו יום התודעו האורחים עוד אל איש
טוב, שישב בביתו של הכהן, הוא בא אל הכפר לפני
חמש עשרה שנה והוא חברו של הכהן, מימי נעוריהם,
ואחרי אשר מתה אשתו של חברו זה, בא אליו לנחמו
מיגונו, ומאז לא נפרדו עוד. הוא היה עוזר לכהן
בעבודתו והיה ידידם של כל בני הכפר, והכל
קראו אותו בשם “בחור”, אולי מפני שישב
בגפו.

ה“בחור” בא אל ביתם, כאדם הנכנס לביתו של מודע ואמר

– האתה הוא מר מרטין, המורה החדש של בית הספר?

– כן, אדון.

– שמח אני לראותך. מספרים הרבה
בשבחך. וזו היא-הוא הורה על נלי-השוערת הצעירה
של בית תפלתנו? יקרת ביני, ידידי, על
השתתפותך בגורלה של הילדה. איש המצטין
במדה רבה של אהבת הבריות אי אפשר שיהיה
מורה גרוע.

ה“בחור” הביט על הסב וממנו על נלי, אחרי כן אחז בידה ברך ואמר:

– פה נכונים לך ימים טובים. אנו נתאמץ
להנעים את חייך. רואה אני, כי הספקת להביא
בבית סדרים, אבל אנכי אשתדל להמציא לך כלי
בית שונים החסרים פה.

ואמנם כעבור שעה קלה שלח בידי נערי
הכפר מאוצרו הבלום כל מיני כלים, שטיחים ושאר
חפצים. בכחות משתפים סדרו הכל, כל דבר במקומו
הנכון, אחרי כן נפרד מהם ה“בחור” בידידות.

ביום השני קמה נלי בבקר השכם,
גמרה את עבודתה בביתה היא וערכה הכל בסדר
נכון בביתו של ידידה המורה, אחרי כן לקחה מעל
המסמר הנטוע בקיר צרור מפתחות, שה“בחור” נתן
לה אתמול, והלכה יחידה לבקר את בית התפלה
העתיק. אם שקט הכפר עשה רשם עז על הילדה אחרי
הטלטולים בדרכים אפלות ובכרכים הומים, הנה חזק
שבעתים הרשם בתוך הדממה הנשגבה של הבנין
הזה. נדמה לה, כי האור שחדר בעד החלונות
השוקעים הוא זקן ושבע ימים, השבילים שבין
הספסלים והעמודים נשמו נשימת דורות קדומים.
חלק של הבנין היה בית תפלה של פרשים, בידים
שלובות וברגלים רכובות זו על זו, חגורי חרב
וחבושי שריון.

הילדה ישבה זמן רב במקום ישן ושקט
זה ליד מצבות הזכרון וצלמי האבן. בהביטה על
סביביה ביראה רוממה. נדמה לה, כי פה תמצא מנוחה
לנפשה. היא לקחה ספר התנ"ך מעל האצטבה וקראה
בו, אחרי כן שמה אותו על ברכיה ושקעה
במחשבות.

אל בית התפלה היתה אוהבת נלי לבוא
פעמים אחדות ביום, גם עם רדת היום הוסיפה לשבת על
מקומה כנטועה במסמרים, בלי להרגיש שום פחד
ובלי רצון לעזב את המקום.

גם ה“בחור” אהב את בית התפלה של
הכפר וידע יפה את תולדותיו, מסורותיו ואגדותיו.
הוא שהדריך את הילדה ומסר לה את פרטי חובותיה
בדבר משרתה החדשה. מפיו שמעה תולדותיה של כל
אבן וכל מצבה; הוא הוליך אותה אל המערה העתיקה
וספר לה את כל האגדות על המערה הזאת.

גם הזקן, סבה של נלי, היה שבע רצון מן המקום החדש.

– סוף סוף – אמר – הגענו אל מקום בטוח. לעולם, לעולם לא נלך מזה.

הילדה נענעה בראשה בבת צחוק, אולם
כאשר היה הזקן מלטף אותה, היה חולף הרהור בלבו:
“הוי, מה חורים פניה…” ומחשבות נוגות היו
מתעוררות בלבו בכל עת שהיה מביט אליה. בזמן
שהיו עסוקים יחדו בעבודה הרגשה הילדה, כי
סבה מפנה את ראשו לרגעים ומביט אליה בדאגה.
לפעמים היתה שואלת אותו לסבת הדבר, אולם הוא היה
עונה, כי לא כלום הוא… לא כלום, ובלחצו אותה אל
חזהו ובלטפו אותה, מלמלו שפתיו, כי היא מוסיפה
כח מיום ליום.

אולם הדאגה שהתעוררה בלבו של
הזקן לגורל הילדה לא הרפתה ממנו עוד. מן היום
ההוא זכר הזקן ולא שכח אף לרגע את תשישות
הילדה וכל אשר עשתה למענו. במשך ימים רבים
ראה אותה הזקן לימינו עוברת דרך ארכה של צרות
קשות והוא הסכין להביט עליה כמו על אחות לצרה
ולבו דאב לגורלו הוא לא פחות מאשר לגורלה היא.
אבל עתה נתעורר להבין מה היתה לו נכדתו עד עתה
וכמה סבלה למענו. מן העת הזאת לא עלתה אף פעם
מחשבה בלבו על דבר נפשו, כל דאגותיו לעצמו
ספו תמו. רק דאגה אחת מלאה את כל לבו: הדאגה
לנלי שלו.

הוא היה הולך תמיד אחריה לשמרה; היה
יושב שעות רצופות לעמתה על יד התנור להביט אל
פניה; היה עושה בבית עבודות שונות, כדי להקל
מעליה; היה קופץ ממטתו בלילות הקרים והאפלים
ונכנס בחשאי לחדרה לשמע לנשמותיה או לנגע
בידה.

עברו שבועות מספר. הילדה רפת אונים
שכבה ערבים שלמים על הספה ליד התנור. המורה
היה מביא לה ספרים, ויחד עם הבחור היו שניהם
קוראים לפניה חליפות. הזקן היה יושב, מטה אזנו
ואף כי לא הבין את התכן, אבל בראותו צחוק קל על
פני נלי, היה מחבב ומכבד את הספר ואת
מחברו.

אולם הילדה היתה בוחרת לצאת החוצה
ולטיל בגנה החביב. היא התחבבה מאד על הסירים
שהיו באים לבקר את בית התפלה העתיק. הכל
העריצו את הילדה והתפלאו על יפיה ובינתה,
והזקן היה מתמלא רגשי גאון בשמעו את דברי
השבח והקלוס לנכדתו.

גם תושבי הכפר, שחבבו את הילדה
חבה עזה, הגו בלבם גם רגשות חמלה אליה. גם
תלמידי בית הספר נקשרו אליה באהבה. כשהיתה
יושבת בבית התפלה, היו הילדים מציצים אליה
בדממה בעד הפתח, אבל לא נועזו להטרידה
בדבריהם. כאלו הרגישו ברוממותה.

ביחוד דבק בה לבו של אחד הילדים, שהיא קרבה אותו.

פעם אחת, כשישבה במקומה הרגיל
וקראה בתנ"ך, נגש אליה הילד הזה בעינים
דומעות, הביט אל פניה בתשוקה, אחרי כן לפת את
צוארה בידיו הקטנות.

– מה לך? מה קרה? – שאלה אותו נלי בהשקיטה אותו.

– היא לא נשתנתה עדין! – קרא הילד בחבקו אותה בחזקה – עדין לא, לא.

הילדה הביטה אליו בתמהון, החליקה את ראשו, ובנשקה לו שאלה, מה כונתו.

– אנא, נלי – קרא הילד – אל נא תהיי
כאחד מהם.. הם אינם באים לשחק או לדבר עמנו…
טוב אשר תהיי כמו שאת היום…

– אינני מבינה את דבריך – אמרה הילדה – אולי תוכל להסביר לי.

– האנשים אומרים – ענה הילד בהביטו
בפניה – כי בטרם תחלינה הצפרים לשיר, תעלי
השמימה ותהפכי לכרוב. אולם זה לא אמת. את לא
תלכי ממנו, לא תעזבי אותנו, לא כן, נלי?

הילדה הורידה ראשה וכסתה פניה בידיה.

הילד נשא אליה עיניו בתחנונים, קפל את ידיו וכרע על ברכיו.

– הביטי נא עלי, נלי – אמר הנער –
ואמרי, כי תשארי אתנו ואז לא אוסיף עוד לבכות.
אמרי נא!

היא הוסיפה לשבת בדממה, ראשה מורד
ופניה מכסים. נשמע רק קול בכיה. הילד נגש
אליה והתחיל מלטף אותה. נלי נתנה לו להסיר את
ידיה מעל פניה ולפתה בהן את צוארו. שררה עוד
דממה מתוך דמעה. אולם כעבור שעה קלה, הביטה
אליו הילדה בבת-צחוק והבטיחה אותו בקול עדין
ומלטף, כי היא תשאר פה ותוסיף להיות יחד עם
הילדים.

הוא מחא כף משמחה. נלי בקשה ממנו
לבל יספר לאיש מאומה על דבר השיחה שהיתה
ביניהם.

אולם מן היום ההוא תקפה את הילד חרדה
לשלומה של נלי, גם בערבים האפלים לא נמנע
מלגשת אל הדלת החיצונית של ביתה והיה שואל
בקול נמוך אם היא בבית, וכאשר ענו לו הן
והזמינוהו להכנס, היה קובע מקומו על שרפרף
סמוך לרגליה ויושב בארך רוח שעות רבות עד אשר
באו מביתו לקרוא לו. בבקר בבקר היה נגש אל
ביתה לשאול לשלומה, ובמשך כל היום היה מזניח
את חבריו ושעשועיו והיה מלוה אותה לכל מקום
ומקום שהלכה.

– ידידה הקטן של נלי – אמרו בני הכפר
– הוא ילד מצין. מחונן הוא בלב טוב, שופע אהבה
וחמלה.





פרק אחד עשר: טומנים פח לרגלי קיט

באחד הימים, כשישב הלבלר סויולר
לבדו במשרדו של הפרקליט ברס, נכנס קיט
ושאל:

– האם הג’נטלמן בבית?

וכאשר הביט אלי הלבלר בתמהון, כאלו לא הבין את שאלתו, הוסיף קיט:

– שאלתי על דבר הג’נטלמן הגר למעלה. הבבית הוא?

– למה הוא לך? – שאל דיק.

– מכתב לי אליו.

– ממי?

– ממר גרלנד.

– הו! – קרא דיק בנמוס רב – הואל נא
להשאיר אותו בידי, אדון, ואתה תטריח את עצמך
לצאת ולהמתין, בפרוזדור שם האויר זך ומצין,
אדון.

– תודה לך – השיב קיט – עלי למסור את המכתב לידו ממש.

סויולר נבוך מעט והתחיל לדין עם קיט,
אולם בינתים נשמע מלמעלה קול אדיר של
הדיר:

– האם מי שהוא שואל עלי?

– , אדון – ענה דיק.

– ואיהו? – שאג הג’נטלמן הרוק.

– הוא פה, אדון – ענה סויולר, ובפנותו אל
הנער קרא: - האינך שומע, כי הנך מזמן למעלה?
האם אזניך אטומות?

קיט מצא, שלא כדאי להכנס עם הלבלר
בטענות ומענות ומהר לעלות למעלה. כעבור רגעים
מעטים נכנסו למשרד סמסון ברס ואחותו.

כפי הנראה היתה להם למר ברס
ולחברתו הנאמנה איזו מועצה חשובה בשעת
הבקר. במקרים כאלה היו מאחרים קצת לבוא
למשרד. פניהם היו היום צוהלים, כאלו עסקיהם
גרמו להם ענג. פני סלי היו מבהיקים, ואחיה חכך
את ידיו זו בזו מתוך נחת רוח.

– מה שלומך, מר ריצ’רד? – שאל מר ברס את לבלרו – האם אתה שלם בגופך, מלא כח ורענן?

– תודה, אדון, אני מרגיש עצמי יפה.

– אכן בחור פקח אתה! – קרא ברס – אדם
צריך להיות תמיד עליז כצפור דרור. לא כך? מה יפה
העולם שאנו חיים בו, מר ריצ’רד! האם היה פה מי
שהוא?

– מי שהוא סר אל הדיר – ענה הלבלר.

– האמנם? – שאל מר ברס – ומי הוא האורח?

– צעיר אחד המשמש למחצה בלשכתו
של הנוטריון ויטרדן – ענה מר סויולר – ושמו
קיט.

– קיט! – אמר ברס – שם מוזר, אדון! ובכן,
קיט הוא היושב בחדרו? הואל נא, מר ריצ’רד, לשאת את
המכתב הזה הוא נחוץ מאד ואני רוצה כי יובא לשם
ביד.

מר סויולר פשט את חלצתו, לבש את
הפרק, הסיר את מגבעתו מן הקולב ויצא מן המשרד.
מיד לצאתו קמה הגברת סלי ממקומה ויצאה אף
היא.

כשנשאר מר ברס יחידי, פתח לרוחה
את דלת החדר, ישב אל השלחן ממול הדלת הפתוחה.
כדי שעינו תראה מיד את היורד מעל המדרגות,
והתחיל לכתוב מתוך שקידה וצהלת רוח, בפזמו
קטעי זמר.

זמן ארך ישב הפרקליט, שרק בעטו
וסלסל בקולו. מזמן לזמן היה מפסיק עבודתו,
מאמץ את כח שמיעתו ומיד היה פותח שוב לשיר
ולשרוק בזריזות כפולה. לאחרונה קלטה אזנו, כי
דלתו של הדיר נפתחה ונסגרה ומי שהוא יורד מן
המעלות, כאשר קרב קיט אל דלת המשרד, נענע ברס
לעמתו בידידות ובת צחוקו שוכנת על פניו.

– האתה זה קיט? – אמר בקול רך – מה שלומך?

קיט, שלא חבב ביותר את ברס, פלט
תשובה קצרה ואמר ללכת לדרכו, אולם מר ברס
הזמינו לשוב.

– למה אתה נחפז, קיט? – אמר הפרקליט
בפה רך – הלא תסור אלי לרגע. כשאני רואה אותך,
עולים בזכרוני הפנים הנעימים ביותר שראיתי
בימי חיי. זוכר אני, כי נכנסת פעמים אחדות אל
הבית ההוא בזמן שערכנו את רשימת הרכוש של
הזקן. כל מעשיך שראיתי בעת ההיא עוררו בקרבי
רגשי כבוד אליך. זה הוא נער טוב וישר מאין כמוהו –
חשבתי בלבי.

דברי הפרקליט עשו רשם על קיט,
ולאחרונה רמז לו ברס על שתי מטבעות כסף,
שהיו מונחות על השלחן.

– טול אותן – אמר ברס,

– של מי הן?

– האם לא אחת לך? שלי הן, אם רצונך
בכך, קח נא אותן – וחסל. עוד נכונים לך הרבה
דורונות. להתראות, קיט!

קיט הודה לפרקליט על טוב לבו, והוא
הוכיח את עצמו על אשר זלזל קדם בערכו של איש,
שעשה עליו עתה רשם נעים בשיחתו. הוא לקח את
הכסף ונחפז הביתה.

מיד נכנסה אל החדר הגברת ברס ואחיה קדם את פניה בחיוך על שפתיו:

– אפשר לאמר, כי עשיתי התחלה יפה.

מן העת, שהג’נטלמן הרוק חלה מצער
ורגז על אשר לא הצליח בנסיעתו, הלכו וגברו
קשרי הידידות בינו ובין מר גרלנד. הם התראו
לעתים קרובות וגם שלחו מכתבים זה אל זה. על ידי
כך היה קיט בא לביתו של מר ברס בקר בקר, בהיותו
נוהג בסוסון, כשהזקן גרלנד היה נוסע
במרכבה, ולפעמים בא לבדו, כדי להביא מכתב אל
הג’נטלמן או לשאול בשלומו.

בכל פעם היה הפרקליט ברס מקבל את
קיט בפנים יפות, מהללו ומשבחו על חריצותו
וזריזותו. מספר על מעשי החסד שעשה עם אנשים,
והוא קנה את לב קיט התמים. בשעה שקיט היה בא
לבדו, היה תמיד מר ברס נזכר באיזה ענין כדי
לשלח את סויולר מן המשרד, וצוהו לא לשוב לפני
עבור שתי שעות. ואותה שעה היתה גם מרת ברס
עוזבת את המשרד והפרקליט נשאר לבדו. וכשקיט
היה יורד מעל המעלות, היה מר ברס מזמין אותו לסור
אל המשרד. היה נכנס עמו באיזו שיחה נעימה,
ולפעמים היה מבקש ממנו, כי ישגיח על הלשכה
לשעה קלה, עד אשר יעבור את הרחוב לרגל ענין חשוב
וישוב. ובשובו היה תוחב לידו דורון של כתר או
חצי כתר. זה קרה לעיתים קרובות וקיט האמין כי
הדורונות באים מידו של הג’נטלמן שכבר העניק
לאמו ביד רחבה ובנדיבות לב.

והנער התמים לא עלה על לבו, כי אנשים רעים כורים בור להפילו שמה.





פרק שנים עשר: המרקיזה מאחרי הכירים

הלבלר היחיד במשרדו של הפרקליט
ברס, מודענו סויולר, היה יושב לעתים קרובות
לבדו בלשכה, מפני שבזמן האחרון היו האח
והאחות מתעלמים לכמה שעות. הבדידות היתה קשה
עליו וכדי להפיג את שעמומו השיג לו סדרה של
קלפים והיה משחק עם אדם שיצר לו בדמיונו, ושמח
שמחה רבה, כשהיה זוכה במשחק זה אלפים
ורבבות.

לפעמים בערבים, בהיותו שקוע
במשחקו, נדמה לו, כי מאחרי הדלת הוא שומע קולות
של נשימה עצומה וכבדה. כאשר הביט בשים לב אל
המקום, שמשם עלו הקולות ההם,ראה בבהירות עין
לוהטת מציצה בעד חור המנעול. הוא התגנב בלחש
אל הדלת ופתח אותה פתאם – והנה המשרתת
הקטנה עומדת לפניו.

– הה! בלבי לא היתה שום כונה רעה –
התנצלה המשרתת הקטנה – השממון כה גדול
למטה במרתף. אנא, אל נא תקבול עלי באזני
גברתי.

– חלילה לי – אמר דיק – איככה עלתה על
לבך מחשבה כזאת? אבל אמרי נא לי, האם באמת מחמת
השעמום הצצת בעד חור הדלת?

= כן, באמונתי – ענתה המשרתת.

– ומאימתי התלחתי לארוב על יד הדלת? – שאל דיק.

– מהיום שהתחלת לשחק בקלפים האלה.. וגם קדם לכן.

הלבלר הרגיש קצת מבוכה, בהעלותו על
לבו, כי הילדה היתה עד ראיה לכל מעשי
התעלולים שעשה בשבתו יחידי, אולם לבסוף
אמר:

– אח אני לצרתך… גם עלי גבר
השעמום. סורי נא אל החדר. שבי על ידי ואני אלמד
אותך את תורת המשחק בקלפים.

– הה, יראה אני. מרת סלי תכני עד מות, אם יודע לה, כי הייתי פה.

– היש אש למטה במרתף? – שאל דיק.

– אש קטנה מאד – ענתה המשרתת הקטנה.

– אם כן, נרד למטה. לי לא תעשה מאומה
מרת סלי - אמר ריצ’רד, בשימו את הקלפים בכיסו –
הוי, מה דלה ורזה את! מה היא סבת הדבר?

– לא אשמתי היא.

– האם רעבה את? – אמר דיק בהסירו
מגבעתו – כן? לבי אמר לי זאת. הטעמת מימיך
טעם שכר?

– רק גמיעה קטנה נפלה פעם בחלקי.

– מסכנה! קרא סויולר, בהרימו עיניו אל התקרה- בת כמה את?

– איני יודעת.

מר סויולר לטש את עינו בתמהון ושקע
רגע במחשבות. אחרי כן בקש מאת הילדה לעמד על
יד הדלת עד שישוב ומיד נעלם.

עד מהרה שב מן המסעדה בלוית נער,
שנשא בידו האחת צלחת עם לחם ובשר ובידו
השניה גביע גדול של משקה מזוג שהפיץ בחדר ריח
נעים מאד. לאחר שהלך הנער צוה את המשרתת לסגור
את הדלת, כדי שלא יפתיעם איש בבקורו, והלך
בעקבותיה אל המטבח.

– ראשית כל – אמר בהגישו לה את הלחם
והבשר – אכלי נא את כל זה ואחרי כן נראה מה
יהיה.

הילדה לא סרבה וכהרף עין הריקה את הצלחת.

– ועתה – אמר בהקריבו אליה את הגביע – גמעי נא מזה, אבל שתי בגמיעות קטנות. כי לא
הסכנת. מה בעיניך טעמו?

– נפלא.

מר סויולר צהל מענג לשמע המענה הזה,
ולאחר שנגמרה הסעדה, נגש ללמד את הילדה
תורת המשחק בקלפים. היא למדה תורה זו חיש, כי
היתה גם בעלת בינה וגם חריפה.

כדי להנעים את המשחק, עלה בדעתו
של סויולר לקרוא את חברתו למשחק בשם
מרקיזה.

– ובכן, מרקיזה – אמר מר סויולר – פתחי נא את המשחק.

המרקיזה החזיקה בשתי ידיה את
קלפיה ונמלכה בדעתה באיזה קלף לפתוח, ומר
סויולר ישב בנמוס ופניו היו עליזים, כיאות
בחברת נשים, גמע מעט מן הגביע והמתין לפתיחת
המשחק על ידי המרקיזה.

הם שחקו מערכות אחדות בקלפים,
וההצלחה האירה פניה פעמים אליו ופעמים אליה, עד
אשר השמיע השעון עשר. מר סויולר חשב, כי טוב
לו לעזב את המקום הזה לפני שובם של מר סמסון
וסלי אחותו אל הלשכה.

– האם לעתים תכופות הם משאירים אותך לבדך והולכים לראות מחזות? – שאל מר סויולר.

– כן, ביחוד להוטה מאד הגברת סלי אחרי מחזות.

היין פתח את פיה של המשרתת
הקטנה, והיא ספרה לסויולר, כי אדוניה הולכים
לפעמים לבקר את מר קוילף והם אוהבים בכלל לערך
בקורים. גם ספרה לו בסוד, כי לעתים היא מאזינה
ממחבואה לשיחות אדוניה על אנשים ומעשים.

בשעה שישב מר סויולר בחדרו לפני עלותו על מטתו הרהר במשרתת הקטנה:

– “מרקיזה” זו היא אישיות בלתי מצויה
ומעלפת תעלומה. אין היא יודעת את שמה ורואה
אנשים רק בעד חורי הדלתות… האם יד הגורל היתה
בה או ידו של איש רע?

כדי לגרש את מחשבותיו הנוגות, הקריב
שלחן קטן אל מטתו, שם עליו נר וספר של תוי
נגינה, הוציא את חלילו מן הארגז ומיד השתפכו
בחדר קולות נכאים מעוררי לב.





פרק שלשה עשר: הגנבה במשרד הפרקליט

ביום המחרת בבקר הקיץ משנתו רענן
וטוב לב, התלבש והלך אל מקום עבודתו
במשרד.

כאשר ישב ועשה עבודתו, פנתה אליו מרת ברס ושאלה:

– האם לא ראית היום בבקר קלמר של כסף?

– אמנם בדרכי פגשתי קלמר בעל צורה,
אבל הוא הלך בלוית אולר זקן ולא מלאני לבי
להכנס עמו בדברים.

– אל נא תחמד לצון – אמרה מרת ברס – אני שואלת אותך ברצינות גמורה, הראית?

– הלא זה עתה נכנסתי?

– ואני אחת יודעת – אמרה מרת ברס – כי
הקלמר איננו וכי אבד באחד מימי השבוע הזה
בשעה שהנחתי על המכתבה. ביחד עם הקלמר
אבד גם אולר. שניהם ניתנו לי מאת אבי לפני כמה
וכמה שנים. בימים האחרונים אבדו גם סכומי כסף
קטנים של המשרד.

על לב סויולר עלתה מחשבה, כי
ה“מרקיזה” שלחה ידה בגנבה. הוא העלה בזכרונו,
כי היא סובלת רעב ומחסור ורחמיו נתעוררו
עליה.

בשעה שהיה שקוע במחשבות נוגות אלה,
נשמעו בפרוזדור צעדי מר ברס, ועד מהרה הופיע
בחדר ופניו טובלים בשמן של אהבה וחסד.

– בקר טוב, מר ריצ’רד! קרא בצהלת רוח –
הנה שוב באנו לגשת לעמל היום בכחות מחדשים
ורעננים.

בשעה שאמר ללבלר את הדברים
הנעימים האלה, החזיק בידו בגלוי שטר בן חמש
ליטרות שהביא אתו, ובדק אותו לאור הנר.

כאשר ראה, כי פני מר סויולר עגומים, פנה אליו ואמר:

– הנך נרגז היום, אדון. מה לך? אנו
צריכים לעשות עבודתנו מתוך שמחת הנפש ולא
מתוך עצבות…

מר סויולר מסר לו את שיחתו עם הגברת
ברס על סכומי הכסף שאבדו. פני הפרקליט נפלו
והוא אמר בלחש:

– זהו מקרה מוזר ומעציב. אדון… מעציב
מאד. העבדה היא, כי גם לי אני אבדו בימים
האחרונים סכומים אחדים קטנים מן המכתבה. זהו
ענין מעציב מאד מאד.

בדברו ככה שם הפרקליט, כאלו מתוך
פזור הנפש, את השטר בן חמש ליטרות בין נירות
שונים שעל המכתבה, ונתן ידיו בכיסו. מר סויולר
הרגיש בזה ועורר אותו לשים את השטר בכיסו.

– לא ולא, מר ריצ’רד! לא אקח אותו. יהא
מונח פה. אלו הייתי טומן אותו, אפשר היה לחשב,
כי אני מפקפק בישרך. אבל הלא אני מאמין בך
בכל לב.

ובדברו זאת טפח על שכמו של מר סויולר פעמים ושלש ואמר, כי הוא בטוח בתמתו.

כעבור שעה קלה נשמעה פתאם צוחה מן
המקום שישבה שם מרת סלי: “אכן מצאתי את
הגנב!”

– מי הוא? מי הוא? – התרגש מר ברס.

– שמע נא – אמרה האחות בקול של תרועת
נצחון – האם הוא לא היה יוצא ונכנס במשרד
במשך השבועות האחרונים? האם לא היית משאיר
אותו לפעמים גם לבדו בחדר?

= אבל מי הוא זה?

– שמו… שמו כמדמני קיט.

– זה הבחור המשמש בביתו של מר גרלנד?

– כן, כן.

– לא יוכל היות! – צוח מר ברס – לעולם לא אאמין בזה! לא ולא! שקר וכזב! שקר וכזב!

– ואני אומרת – קראה מרת סלי – כי הוא
הגנב, הוא ולא אחר. בינתים נשמעה נקישה על
הדלת, ואחרי כן נראה קיט בעצמו על הסף.

– האם הג’נטלמן למעלה?

– כן, קיט – אמר מר ברס, בהביטו על
אחותו בעיני זעם על אשר חשדה באדם תם וישר
כזה – כן. הוא בבית. אני שמח מאד לראותך, קיט.
כאשר תרד ממנו, תסור הנה, בבקשה.

– הנער הזה הוא גנב!? – קרא ברס לאחר
שקיט הלך - הלא פניו הגלויים הם סמל הישר
והתם. האם עינים אין לי? האם אין לי בינה להבחין
בטיבם של אנשים?

ובפנותו אל לבלרו, אמר אליו:

– תואל נא, מר ריצ’רד, ללכת מיד אל “רסף
ושתפו” לשאול שם בדבר ענינם של קרקס
ופנטר.

כעבור רבע שעה, אחרי אשר עשה
שליחותו, ירד קיט למטה. מר סמסון ברס היה יחידי
בחדר. הפעם לא ישב אל השלחן, כי אם עמד ואחוריו
אל התנור.

– מה לך, אדון? – שאל קיט – פניך כה חורים. האם חולה אתה?

– הבלים! דמיון שוא הוא. בריא אני בגופי וברוחי. מה שלום ידידנו מלמעלה?

– מצב בריאותו השביח הרבה – ענה קיט.

– שמח אני לשמע זאת – ענה ברס – הוא
ג’נטלמן מצין, נדיב לב, מיטיב לכל אדם, גם דיר
חביב. ומה שלומו של מר גרלנד?

מר ברס, ששמע את תשובותיו של קיט
מתוך פזור נפש, רמז לו לגשת אליו ותפס בכפתור
בגדו.

– הייתי עסוק במחשבה, קיט, כיצד אוכל
להמציא עבודה מתאימה לאמך – אמר הפרקליט – הלא
יש לך אם עניה?.. אם זכרוני אינו מטעני, אתה
בעצמך ספרת לי…

– כן, כן, אדון.

– וכמדמני, שהיא אלמנה עמלה ואוהבת עבודה?

קיט פתח לספר בשבחה של אמו, שאין
כמוה בעולם, ומר ברס שמע את דבריו מתוך חמלה
ואמר:

– הסר נא מגבעתך, קיט.

– תודה, אדון, עלי ללכת לדרכי מיד.

– על כל פנים, עד גמר שיחתנו, מוטב לך
שתסירה מעל ראשך – אמר מר ברס, בסלקו את
הנירות לצדדין, כדי לפנות מקום למגבעת – ובכן,
קיט, עלה במחשבתי למצוא בשביל אמך מקום לפקח
על בית אחד מלקוחותינו העומד להשכר. בשכר
עבודתה תקבל דירה נוחה חנם, וחוץ מזה גם מעט
כסף. מה דעתך על זה, קיט?

בשעת דבורו הזיז מר ברס פעמים
אחדות את מגבעתו של קיט, כאלו חפש דבר בין
הנירות.

לא הספיק קיט להודות לאיש הנדיב על חסדו, ומר ברס אמר פתאום:

– שעה יפה בחר לו מר סויולר לצאת מן
המשרד! תמיד הוא אוהב לנוע! אולי תואיל בטובך
לפקח על הלשכה שעה קלה? עלי לעלות למעלה
ומיד אשוב. יותר מרגע אחד לא אעכבך, קיט.

מתוך דבריו אלה יצא מן המשרד
וכעבור זמן קצר שב. כמעט בעת אחת עם מר ברס שב
גם מר סויולר, קיט מהר לעזב את הלשכה, כדי
להשלים את הזמן שהפסיד. על הסף נתקל בגברת
סלי.

– שוב היה פה חביבך? – אמרה הגברת ברס בלעג.

– אמנם כן, חביבי הוא! קרא האח – הוא נער הגון וישר עד מאד.

– המ: - השתעלה מרת ברס.

– הוי, פרה סוררה – צוח ברס בזעף – למה
את מרגיזה אותי בדבריך וברמזיך? אם לחשוד
במי שהוא, נכון אני יותר לחשוד בך מאשר
בו.

ובפנותו אל הלבלר קרא:

– היא מוציאה אותי מדעתי, מר ריצ’רד – היא מביאה אותי לידי שגעון.

כאשר ראה הלבלר, כי הפרקליט
ממשמש בכל כיסיו מחפש על השלחן ותחתיו,
מטלטל את הנירות הנה והנה, שאל:

– מה כבודו מחפש?

– אל אלהים! – צוח מר ברס – השטר בן
חמש הליטרות, מר ריצ’רד, שהיה מונח פה, איננו,
איהו?

= מה? קראה הגברת סלי – אבד השטר! מי
שלח בו יד? הן לא יעלה על דעתך לחשוד בנער
התם והישר? הן מגנה הדבר בעיניך לרדוף אחריו
ולתפסו בגנבתו! לא כך?

– האמנם אבד הכסף? – שאל מר סויולר בפנים חורים.

מר ברס ומר סויולר הביטו על מרת סלי
וממנה איש על רעהו במבטים נדהמים. פתאם
נצנצה במחם מחשבה אחת. הם חטפו שניהם כאחד את
מגבעותיהם, נשאו את רגליהם מן הלשכה ורצו בכל
כחם באמצע הרחוב, בלי לתת את דעתם על העוברים
והשבים, כאלו הם נמלטים מסכנת מות.

אותה שעה רץ גם קיט, אף כי לא בחפזון
כמוהם. אולם באשר הקדים לצאת מן הלשכה, נמצא
במרחק ידוע לפניהם. אולם הרודפים ידעו יפה את
הדרך שעליו לעבור בה, ועל כן הדביקוהו בו
ברגע שעמד לפוש.

– עמד! – קרא סמסון בקול, בשימו ידו על
שכמו, ובאותה שעה שם מר סויולר את ידו על כתפו
השניה – אל נא תרוץ ככה, אדון. מה החפזון?

– אני נחפז – ענה קיט, בהביטו בהשתוממות על שניהם חליפות.

– קשה… קשה לי להאמין – אמר מר ברס
בנשמו בכבדות – אולם במשרד אבד דבר בעל
ערך. אקוה, כי ידך לא היתה בזה.

– בשם אלהים, מר ברס! – קרא קיט ברטטו מכף רגלו ועד קדקדו – האמנם אתה חושד?…

– לא, לא – ענה ברס במהירות – איני חושד
כלום. אל תאמר, כי אנכי הטלתי עליך עון. אבל טוב
תעשה, אם תשוב עמנו.

– נכון אני לשוב – ענה קיט – וכי מדוע לא אשוב?

– בודאי! – קרא ברס – מדוע לא? אולם ראה
נראה איך יפל הדבר. לו ידעת, כריסטופר, כמה
סבלתי הבקר בשבילך, בשעה שרבתי את ריבך,
ודאי שהיית מצטער על מעשיך.

– ולי ברי, כי תצטער על אשר חשדת בי לשוא, אדון – ענה קיט – קומו, נמהר לשוב.

– כן! – קרא ברס – הזריז נשכר. הואל
נא, מר ריצ’רד, לקחת אותו בזרועו זו ואני אקחהו
בזרועו זו. אמנם לא נעים ללכת בשלשה יד ביד,
אולם הכרח הוא, אין בררה.

קיט החויר והסמיק חליפות על שהוא נהוג
בדרך זו כאסיר, ורגע עלה בלבו להתקומם, אבל עד
מהרה זכר, כי כל סרוב יכל לגרום לכך, שיסחבוהו
בחזקה בחוצות העיר, ולכן נכנע לגורלו, ורק חזר
על דבריו מתוך דמעות, כי ודאי יצטערו על
המעשה הזה, מר סויולר מלא את המוטל עליו בלי
רצון, אבל מכרח היה להוליך את קיט עד בואם אל
המשרד.

– ועתה – קרא מר ברס – רק בזאת תוכח
תמתך, אם לא תמצא הגנבה בידך. ועל כן עליך
להסכים לחפוש.

– חפש נא כטוב בעיניך – קרא קיט
בגאון, בהרימו את זרועותיו – אולם ברי לי, כי כל
ימיך תרגיש מוסר כליות על מעשה העלבון
הזה.

– זהו באמת ענין מדאיב – אמר מר ברס
באנחה, בתחבו את ידיו לתוך כיסיו של קיט
ובהוציאו משם חפצים קלי ערך.
הוא הוסיף למשש את שאר הכיסים – ולא
מצא דבר, ריצ’רד סויולר החזיק את מגבעתו של קיט
והתבונן אל מעשה החפוש של מר ברס, פתאם פנה
אליו הפרקליט ובקש ממנו לבדוק את
המגבעת.

– הנה ממחטה – אמר מר סויולר.

– בזה אין רע – קרא ברס – אמנם שמעתי,
כי הרופאים אינם מיעצים לשים את הממחטה
במגבעת, אבל אין זה עסקי, לא רופא אני…

ברגע זה נפסק שטף דבורו של
הפרקליט על ידי קול קריאה שפרץ בבת אחת מפי
סויולר, מרת סלי וקיט עמהם. הוא הפנה את ראשו
וראה, כי סויולר מחזיק את השטר בידו.

– הבמגבעת מצאת אותו? – צוח מר ברס.

– כן, מתחת לממחטה, בקפולי הארג התחתון – אמר מר סויולר בפחד.

ברס הביט על מר סויולר, על אחותו, על
הקירות, על הספון, על הרצפה… על כל מה שנמצא
בבית ורק לא על קיט שעמד כמאבן.

– הנה זה עולמנו! – קרא סמסון ברס
בספקו כפיו – הרי לך נפש האדם בכל שפלותה! אוי
ואבוי ליצר לבו הרע של האדם! זה הוא הנבל, אשר
אמרתי להיטיב עמו עד כמה שידי מגעת, וגם עתה
לבי מתעורר לחמול עליו… אולם – הוסיף מר ברס
באמץ לב – לא אכנע להשפעת הרגע. אמנותי היא
פרקליטות בבית דין ועלי מוטלת החובה להגן על
מולדתנו היקרה. ואתה, אדון – פנה אל סויולר –
הואל נא להזמין שוטר.





פרק ארבעה עשר: מאסרו של קיט

קיט עמד נדהם בעינים פקוחות לרוחה
וכבושות בקרקע, מר ברס תפס בצוארונו מעבר מזה
ואחותו סלי מעבר מזה, עד אשר שב סויולר ועמו בא
שוטר.

השוטר היה רגיל למחזות כאלה, שמע
בקר רוח את ספורו של מר ברס בדבר הגנבה, תפס
בקיט בשלוה והזמין גם את מר ברס עם אחותו ללכת
עמו, וגם את הלבלר שמצא את השטר במגבעתו
של הגנב.

– אנא, תנו לי לדבר דבר – קרא קיט,
בהביטו בתחנונים על סביביו – שמעוני נא, אני
אינני אשם יותר מכל העומדים פה. באמונתי, אין בי
אשם. הה, מר ברס, הלא אתה יודע אותי. איככה תוכל
לטפל עלי עון כזה? אכזריות היא!

השוטר הפסיק אותו בקול גערה והוסיף,
כי אלה הם רק פטפוטים של ילדים, אבל בוגרים
חיבים לעמד בפני בית דין ולקים דבריהם
בשבועה.

אבל קיט לא חדל מדבר:

– שאלו נא את כל האנשים היודעים אותי,
אם מי מהם מטיל ספק בישרי. הן גם בימי עניי,
בזמן שהייתי רעב ללחם לא נגעתי בפרוטה של
אחרים, וכיצד אגנוב כעת? מה אתם עושים לי? איככה
אוכל, אחרי אשמה כבדה כזאת, לראות את פני אדוני,
אשר הרבו כה להיטיב עמי?

מר ברס ענה, כי הנאשם צריך היה
לחשוב על זה קצת קדם, וכאשר נשמע מלמעלה קולו
של הג’נטלמן הדיר, נחפז ברס לעלות ולספר לו
את הדבר. אולם מיד ירד וקרא:

– גם הוא אינו חפץ
להאמין.

בינתים באה המרכבה. מר ברס פקד על
השוטר להושיב את האסיר, אחריו נכנס הוא עצמו
ואחריו נכנסה הגברת ברס, והמרכבה זזה
ממקומה.

קיט היה מלא יאוש. אסונו בא כה פתאם,
שהוא התחיל לפקפק, אולי הוא רואה כל זה בחלום.
אולם אהה! הכל היה בהקיץ. השטר נמצא
במגבעתו והוא מובל כאסיר אל בית המשפט. לבו
נשבר מצער בזכרו את אמו ואת יעקב אחיו הקטן,
ומחשבה אימה ענתה אותו, אולי גם היא תאמין רגע
באשמתו. פתאם, כאלו על פי איזה קסם, נראה
לפניו פרצופו של קוילף. כאשר ראה ברס אותו,
צוה מיד לעצור את המרכבה ואמר לו:

– יש לנו עסק ביש מאד! אל תאמין עוד בישר ובצדק. כל האדם כוזב!

והוא ספר לננס, כי במשרדו אבד שטר
של הבנק והוא נמצא במגבעתו של קיט, שהיה
לפני זה יחידי בלשכה, ויש הרבה ראיות מוכיחות
פשעו.

– כן, קיט הוא גנב! – קרא הננס בקול של
צהלה ושמחה – מה יגדל צערה של אמו
יולדתו!

על פי בקשתו של קיט סרה המרכבה
בדרכה אל לשכתו של הנוטריון, ומר ברס עם
אחותו והלבלר נכנסו שלשתם אל הלשכה.

בשעה זו עמד הנוטרין על יד התנור
ושוחח עם מר אבל ומר גרלנד הזקן. אחרי הקדמות
ופטפוטים סח מר ברס, כי הצעיר קיט, המשרת בבית
גרלנד, עשה מעשה גנבה היום בלשכתו ונתפש
בגנבתו.

– שקר וכזב! – קרא הנוטריון.

– דבר שאי אפשר! – קרא מר אבל

– איני מאמין אף למלה אחת! – קרא מר גרלנד,

מר ברס העמיד פנים כנעלב, אבל הוא
אמר, כי לא יכל לסרב לתחנוניו של הנער להביא
אותו הנה ועל כן הוא עומד פה.

כעבור רגע הכנס קיט. הוא מסר במלים
פשוטות אבל נמרצות, שרק האמת יכלה לשים בפיו,
את פרטי המקרה. הוא נשבע באלהים, כי הוא חף
מפשע וכי אינו יודע, כיצד בא השטר אל
מגבעתו.

בחדר הנוטריון קם רעש. הכל התחילו
לדבר בבת אחת. הנוטריון וחבריו הביטו זה אל זה
בהשתוממות. הבעו כמה וכמה השערות, אבל ברס
סתר את כלן. וכאשר שאל השוטר אם בזמן האחרון
ראה מי שהוא כסף בידי הנער, ענה מר גרלנד, כי
אמנם מזמן לזמן ראה בידו כסף, אולם לפי דבריו
נתן לו הכסף מאת מר ברס בעצמו.

– נכון הדבר – אמר קיט במהירות – ואדון ברס יכול לאשר את דבריו.

– מה הוא סח? – צוח ברס – לא היו דברים מעולם!

– האם אינך זוכר את המטבעות של כסף, שהיית נותן לי בשמו של הדיר?

– הוי אלי! קרא ברס – כמה יודע הנער לשקר!

– האמנם לא נתת לו כסף? – שאל מר גרלנד בחרדה.

– האם אנכי אתן לו כסף! – השיב מר סמסון – חצפתו של הנער אין לה גבול.

אחרי אשר שמע קיט, כי מר ברס מכחיש
בכל תקף, שהיה נותן לו כסף, נגה פתאם במחו
איזה אור, והוא פנה אל האנשים העומדים
בלשכה:

– ג’נטלמנים; הוא הוא אשר שם את השטר
במגבעתי; איני יודע במה חטאתי לפניו, אבל ברי
לי, כי הוא עשה את הדבר להתגולל עלי ולהמיט עלי
רעה. אדוני! זכרו נא, זו היא מזמת רשע, ועד נשימתי האחרונה לא אחדל
מדברי, כי הוא הוא שעשה לי זה, הביטו נא עליו,
ג’נטלמנים! ראו נא את פניו המחוירים והמסמיקים
ושפטו נא, מראהו של מי דומה יותר למראה פושע:
שלי או שלו.

מר ברס התרגז מאד וקרא, כי מלבד
מעשה גנבה יש פה הוצאת דבה נתעבה, ואחותו סלי
התנפלה בחמה שפוכה על האסיר, ולולא השוטר
שהציל את קיט, היתה עושה בו שפטים והשוטר מהר
להוציא את קיט מן הבית, הושיבו במרכבה וכלם
נסעו אל לשכת המשפטים.

כעבור חצי שעה הוליכו את האסיר אל
הכלא, ואחד הפקידים בשר אותו, כי כעבור שני
שבועות יוציאו פסק דינו, ואז ישלח מזה למקום
ידוע לרצות עונו.





פרק חמשה עשר: קיט בכלא

רבים היו יסורי הנפש של קיט בשבתו
בכלא ובהעלותו על לבו, אולי יחשבו אותו ידידיו
הטובים לאשם, אולי יהיה בעיני מר גרלנד
והגברת רשע וכפוי טובה, ואולי גם אמו לא תוכל
לעמד בפני הראיות המכריזות על אשמתו ותאמין
סוף סוף לעלילה זו שהעלילו עליו.

ובשעה שפגה קצת מרירותן של המחשבות האלה עלה בלבו זכר
הילדה הנפלאה, הכוכב הנוצץ שהגיה לו את
תקופת חייו האפלה. היא היתה כה טובה לו, כה עדינה,
ומה תאמר, כאשר תגיע אליה השמועה כי הוא
נאשם במעשה גנבה…

הלילה ארך מאד בעיניו, דומה שלא היה
לו קץ, אף כי ישן וגם חלם חלומות. בחלומו והנה
הוא משוטט בחוץ פעם עם זה ופעם עם זה. אך בא
הבקר והנה הוא רואה לפניו את כלאו הקר
והזעום.

שומר הכלא הודיע אותו, כי אין חושבים
אותו לפושע שאין לו תקנה ולכן יחדו לו חדר
מיחד. קיט היה מלא תודה על אות חסד זה. והנה שוב
נכנס השומר ואמר:

– הבה נלך.

– לאן, אדון? – שאל קיט?

השומר ענה קצרות: “אורחים”. לקח אותו
בזרועו והוליכו בשבילים עקלקלים עד אשר הביאו
אל שבכה אחת. שם עזב אותו והלך. קיט ראה בלב
פועם, כי מאחרי השבכה עומדת אמו ועל זרועותיה
התינוק, ועל ידה אמה של ברברה עם יעקב אחיו
הקטן. הנער הקטן פשט את ידיו לחבק את אחיו
ובראותו, כי עומד הוא על מקומו נשען על השבכה
ואינו קרב אליו פרץ בבכי מר. גם אמו של קיט
ואמה של ברברה לא יכלו למשול ברוחן והתחילו
בוכות, אף קיט בכה עמהן. השומר גער בנשים
המפריעות את הסדר בבכיתן, ואמו של קיט הביטה
אל בנה וקראה:

– אוי לי שאני רואה אותך במקום הזה.

– אמי היקרה – אמר קיט בקול חנוק – הלא את אינך מאמינה בעלילה שמעלילים עלי?

– האנכי אאמין? – קראה האשה האמללה –
מי כמוני יודעת, כי מימיך לא עשית רעה ולא הוצאת
מפיך דבר שקר… עוד בהיותך תינוק, היית כה טוב
וכה נבון. האנכי אאמין, כי בני ישלח ידו
בגנבה.

– מה ישמח לבי לשמע דבריך, אמי –
אמר קיט, בלפתו את השבכה בכח עד אשר רעדה –
עתה נכון אני לסבול הכל. יעבור עלי מה
שיעבור.

אמו של קיט מחתה דמעותיה, פנתה
בהכנעה אל השומר ומסרה לו חבילה קטנה של מזון
בשביל בנה. קיט לא היה לו שום תאבון, אבל כדי
לעשות נחת רוח לאמו, ישב על הארץ ואכל בחשק.
מראה אכילתו נטל הרבה מצערה של אמו, שעמדה
ועיניה זלגו דמעות.

עד מהרה הכריז השומר: “שעת הראיון
נגמרה”, ומיד הוליכו את קיט משם וזמן רב צלצלו
באזניו ברכות אמו ויללות יעקב אחיו הקטן.

אותו יום הלך הפרקליט מר ברס אל לקוחו
מר קוילף, שישב בביתו הבודד על הנמל. הוא מצא
אותו כמו תמיד שותה רום ושופך קיתון של גדופים
וקללות על כל העולם.

– הנה לקחת לבלר על פי רצוני – אמר הננס.

– ברב ענג מלאתי את פקדתך, אדון – השיב ברס.

– כעת תוכל לפטר אותו – אמר הננס –
הוא היה דרוש לי בזמן שרקמתי מזמה ידועה,
אולם עתה אין לי צרך בו, ילך לו למקום שהוא רוצה.
מיד כשיצא פסק הדין, שלח אותו לכל רוחות
שבעולם.

מר ברס בא לביתו של קוילף מתוך תקוה
לקבל מידו שכר פעלתו שפעל לפי עצתו, אולם
במקום זה השקה אותו כהל חריף, עד כי ראשו היה
עליו כגלגל וברב עמל עלה בידו לצאת מן הבית.
מתוך צהלת נפש שמע הננס מרחוק, כיצד הפרקליט
הולך ונתקל ופעמים גם משתטח בפשוט ידים
ורגלים על הארץ.





פרק ששה עשר: המשפט

ביום השמיני למאסרו של קיט נפתחו
ישיבות בית המשפט וכעבור שני ימים הזמן קיט
לעמד לפני השופטים. בכתב האשמה נאמר, כי הוא
גנב מלשכתו של מר ברס שטר בן חמש ליטרות
שטרלינג. קיט הודיע בקול שפל ורועד, כי הוא אינו
אשם. מראה האולם המלא אנשים הטיל עליו אימה
ופחד. הגד לו כי מר גרלנד והנוטריון העמידו לו
סנגור, שילמד עליו זכות.

תחלה דבר הקטגור. הוא השתדל
להוכיח את השופטים המשבעים, כי הנאשם חטא
חטא חמור. אחרי כן גבה עדות מפי מר ברס ואחותו
ובפקחות רבה עשה את הדבר, שהשומעים לא
יפקפקו באמתת כתב האשמה. לבסוף נגשו
לגבות עדות על תכונתו והנהגתו של קיט. גם פה
ידע הקטגור בנכליו להביא עבדות מוכיחות, כי קיט
נער רע מעללים הוא. הנה אדוניו הקודם פטר אותו
פתאם ממשרתו מסבות בלתי ידועות, ומר גרלנד,
בקחתו אותו למשרת, לא טרח לדרוש ולחקור על
אדותיו כהלכה.

דברי הסנגור, שלמד זכות על
הנאשם, לא הועילו כלום, וקיט יצא סוף סוף חיב
בדינו. אמו של קיט עמדה למטה בפתח הדלת יחד עם
אמה של ברברה. ראיונו של קיט עם שתי הנשים
היה נוגע עד עמק הנפש. שומר בית הדין נחם אותן,
כי הנאשם לא יענש בענש גלות לכל ימי
חייו.

אמו של קיט פשטה את ידה דרך
השבכה ולחצה את ידו באהבה ויאוש, וקיט התאמץ
לעודד אותה בדבריו, כי מאמין הוא, שאלהים ישלח
לו בקרוב גואל ומושיע, אשר בעזרתו תגלה
צדקתו וישיבו מגלותו.

ידה של האם העלובה נשמטה מידו והיא
נפלה באין אונים על הארץ. מר סויולר חש לעזרתה,
נשא אותה במהירות אל מרכבה והביא אותה הביתה.
באותה המרכבה נסע מר סויולר אל לשכתו של מר
ברס לקבל את משכרתו והדבר היה בשבת
בערב.

– הה, מר ריצ’רד – קדם ברס את פניו בחדוה – ערב טוב!

בערב הזה נולד בלבו של מר סויולר
חשד, כי אדוניו עשה איזה מעשה פשע כבד. אפשר,
שהמחזה האים, שהוא היה לו עד ראיה היום, עשה
רשם עמק על האיש הצעיר, ישר הלב וקל הדעת. איך
שהוא, והחשד נתקע בלבו כמסמר נטוע ולא הרפה
ממנו, ולכן לא הטה אזן לדברי הידידות של מר
ברס והוא מסר לו במלים קצרות את חפצו.

– כסף! – קרא מר ברס בהוציאו את ארנקו – בכל הדרת הכבוד. תכף ומיד.

דיק קבל את הכסף ופנה ללכת.

– אל נא תטרח עוד לבוא הנה – קרא מר ברס.

ובראותו אותות תמהון על פני הלבלר, הוסיף:

– המבין אתה, מר ריצ’רד, חשבתי
ומצאתי, כי המקצע הזה אינו לרוחו של איש בעל
כשרונות כמוך, העבודה קשה ומשעממת. מוטב
שתבחר לך מקצע אחר: משחק בתיאטרון, עבודת
הצבא או עסק בפרקמטיה הגונה.

בלי לענות כלום, לקח מר סויולר את
חלצת הים שלו, קפל אותה בצורת עגול, נתן אותה
תחת בית שחיו ויצא מתוך דממה עמקה.

הוא שלם לרכב ופנה מן המקום ההוא
מתוך החלטה מוצקה לעשות לטובת אמו של קיט וקיט
גופו כל מה שבידו. אבל רבות מחשבות בלב
איש…

התרגשותו של מר סויולר במשך שני
השבועות האחרונים השפיעה מאד לרעה על גופו,
שנפגע כבר במדה לא מעטה על ידי המשקים
החריפים שספג אל קרבו במשך שנים אחדות. עוד
באותו הלילה חלה מחלה קשה, וכעבור יום קדחה
בגופו אש הקדחת ושפתיו היו מדובבות דבורים
מוזרים.





פרק שבעה עשר: מחלתו של הלבלר סויולר

מר סויולר הסתובב על מטתו מתוך רגז
וחם קודח. צמא נורא להט את קרביו והוא לא יכל למצא
רגע של מנוחה. גופו המדלדל נקלע כמו בכף הקלע.
מראה בלהה זעזע את מחו ההרוס, מלא את כל חדרי
לבו ועכר את כל חלומותיו. מענה מיסורים בלתי
פוסקים, היה האמלל מוטל במטתו, והמחלה אוכלת את
גופו הדווי. בכל פעם שהתאמץ לקום נדמה לו, כי
שדים ורוחות אוחזים בו בכל כח. לאחרונה שקע
בשנה עמקה וכל החלומות נגוזו.

הוא הקיץ. הרגשה של מנוחת ענג.
הנעימה גם משנה, מלאה את נפשו, והוא התחיל
להעלות בזכרונו מה שעבר עליו ולחשוב, כי
הלילה ארך מאד וכי פעמים או שלש דמדם
בשנתו. מתוך מחשבות אלה הרים במקרה את ידו
והשתומם מאד, כי היא כה כבדה ויחד עם זה כה צנומה
ורזה. תקף עליו רגש של אשר, והוא היה ספק ער ספק
ישן, עד אשר קול שעול משך את תשומת לבו. הדבר
עורר בו רעיון, כי אמש שכח לסגור את הדלת ומי
שהוא התגנב אל חדרו, אבל רעיון זה לא הטרידו
והוא שקע שוב במנעמי המנוחה. ופתאם הגיע שוב
לאזניו קול שעול, הוא התרומם קצת, סלק את המסך
בידו האחת והציץ לתוך החדר.

הנה אותו החדר הידוע לו יפה, והנה
הנר על השלחן, אולם הוא תמה מאד למראה
הבקבוקים, הצלוחיות, כלי הלבן התלויים מול
התנור, וכל שאר הדברים המיחדים לחדרו של חולה.
הכל נקי ומצחצח, אולם שונה לגמרי ממה שראה
אמש בעלותו על משכבו. האויר ספוג ריח עשבים
וחמץ, הרצפה משפשפה וממרקה. ומי זו?…
המרקיזה!?

כן. המרקיזה יושבת על יד השלחן
ומשחקת בינה לבין עצמה בקלפים. היא שקועה
כלה במשחק וכובשת את שעולה שלא להעיר את
הישן.

מר סויולר התבונן זמן מה אל המראה
הזה, אחרי כן נשמט המסך מידו והוא צנח שוב על
הכר.

– “אני חולם – חשב מר סויולר – אין שום
ספק בזה. הלא אמש, כשעליתי על מטתי, לא היו ידי
שקופות, כאילו עשויות הן מקלפות ביצים. ברי לי,
כי אין זה אלא חלום”.

הוא צבט את זרועו, כדי לעמד על מצבו האמתי, אם הוא ער או ישן.

– “מה תמוה ומוזר הדבר – חשב עוד –
כאשר שכבתי אמש, הייתי בעל בשר כמעט, ועתה
הרי אני גל של עצמות”.

שוב התבונן מחוץ למסך והנה כל
הדברים הסובבים אותו ממשיים הם והוא רואה כל זה
בהקיץ.

ופתאם שמע קול מדבר בלשון אנגלית,
והקול קול המרקיזה.

הוא רמז לה לגשת אליו, והיא
קרבה ועיניה היו לחות מדמעות.

– מראה החדר והליכותיך, מרקיזה – אמר
מר סויולר אחרי שתיקה קצרה – מעידים כי הייתי
חולה.

– אמנם כן – אשרה המשרתת הקטנה,
במחותה דמעה מעיניה – ומה הרבית לדבר
תהפוכות בזמן מחלתך!

– האמנם חליתי מחלה קשה?

– הוי, אלי, - ענתה המשרתת הקטנה –
היית נוטה למות, אני לא האמנתי עוד בחייך. אולם,
שבח לאל, המחלה עברה.

מר סויולר שתק שתיקה ארכה. אחרי כן שאל, כמה זמן ארכה מחלתו.

– מחר ימלאו שלשה שבועות מן היום שחלית – ענתה המשרתת הקטנה.

– שלשה מה? – שאל דיק.

– שבועות – ענתה המרקיזה בהדגשה – שלשה שבועות ארכים וממשכים.

המחשבה עצמה, כי חייו היו תלויים
בשערה, גרמה לו לשקע בדממה והוא השתטח על
המטה לכל מלוא ארכו. המרקיזה התקינה את מצעו,
כדי שיהיה נוח לו יותר, ממששה את מצחו,
ובהרגישה לגדל עליצותה, כי החם פג לגמרי,
נגשה להכין תה ולטגן צנים דק.

בשעה שהיתה עסוקה בהכנות אלה,
הביט עליה מר סויולר מתוך תודה והשתומם על
חריצותה. על לבו עלה, כי סלי היא אשר שלחה אותה
והוא לא ידע במה להודות לה על חסדה. היא הגישה
לו כוס גדולה של תה ופרוסות אחדות של טגין
והביטה בענג, כיצד הוא אוכל ושותה, ואמנם, הוא
אכל ושתה בתאבון גדול. כאלו היו מנחים לפניו
המטעמים הטובים ביותר שבעולם.

– מרקיזה – שאל מר סויולר – מה שלומה של סלי? האם לא ראית אותה בימים האחרונים?

– מה אתה מדבר? – קראה המשרתת הקטנה – הלא ברחתי מפניה!

– ואיפה את דרה?

– פה – ענתה.

הוא רמז לה להקריב כסא אל מטתו
ולשבת עליו. הוא הסב על הכר בעזרתה של המשרתת
הקטנה וחדש את שיחתו.

– ובכן – אמר דיק – ברחת?

– כן – ענתה המרקיזה – והם פרסמו זאת בעתונים.

– האמנם? – שאל דיק – כיצד אפוא עלתה בלבך המחשבה לבוא הנה, אנא, ספרי לי.

– הדבר היה כך – ענתה המרקיזה – ביום
שהלכת מאתנו נשארתי בודדה וגלמודה, כי
הדיר אף הוא עזב את ביתנו, ואנכי לא ידעתי איפה
אמצא אותך או אותו, והנה בבקר אחד בשעה
שעמדתי על יד חור המנעול של הלשכה שמעתי
גברת אחת אומרת, כי היא בעלת דירתך וכי חלית
מחלה קשה, והיא שואלת, אולי יבוא מי שהוא לטפל
בך. מר ברס ענה: זה אינו נוגע לי, ומרת סלי אמרה:
מה לי ולו? הגברת הלכה, ואני ברחתי באותו ערב
משם ובאתי הנה, אמרתי לבעלת דירתך, כי אחי
אתה והיא האמינה לדברי, וכך אני יושבת פה מן
היום ההוא.

– מרקיזה עלובה – קרא דיק – כמה סבלת למעני!

– לא ולא – ענתה – לא סבלתי כלום. ראשית,
אני אוהבת להיות ערה, ושנית, גדלה שמחתי, כי סוף
סוף עברה מחלתך…

– הה, מרקיזה – קרא דיק – לולא את, כי עתה לא הייתי עוד בארץ החיים.
–מר סויולר לחץ את ידה מתוך התרגשות
ועיניו מלאו דמעות. המשרתת הקטנה עוררה אותו
לשכב במנוחה.


הרופא אמר – הזהירה בו – כי אסור לך
להתרגש, כי זקוק אתה למנוחה שלמה. כעת תרדם.
השנה טובה לך. אני אוסיף לשבת על ידך ואחרי כן
נשוחח שוב.


מר סויולר, שעיף משיחתו עם המרקיזה,
שקע בשנה. כעבור חצי שעה הקיץ וישב על המטה.
הוא העביר את כף ידו על מצחו ופתאם שאל:

– אולי ידעת, מרקיזה, מה הוא פסק דינם של השופטים בדבר קיט?

– השופטים הטילו עליו ענש גלות למשך הרבה שנים – ענתה המשרתת הקטנה.

– האם כבר יצא למקום גלותו? שאל דיק – ומה שלום אמו?

היא נענעה בראשה ואמרה, כי אינה יודעת כלום עליה.

– אולם – הוסיפה במתינות – לו ידעתי, כי
לא תתרגש הייתי מספרת לך דבר בענין זה…
אבל מוטב שנדחה את הדבר.

– אנא ספרי נא – בקש דיק – זה ישעשע אותי.
החולה הביט בכבד ראש על ידידתו
הקטנה, והוא הוסיף לפצור בה, כי תספר לו מה
שיש בלבה לספר.

– האם הדבר הגיע לאזניך בעד חורי
המנעולים וסדקי הדלתות? דבר סוד הוא? – שאל
בהתרגשות גדולה.

– כן, - ענתה המשרתת הקטנה.

ריצ’רד סויולר הוציא ידו מן המטה,
תפש בזרועה ומשך אותה אליו ופצר בה בכל תקף,
כי תספר לו הכל, ואם לא תשמע לו – תגדל
התרגשותו ומחלתו תתגבר.

היא חששה, כי סרובה יזעזע אותו יותר
מספורה, לכן הבטיחה אותו למלא בקשתו רק
בתנאי שישכב במנוחה ולא יתאמץ
להתרומם.

– ספרי נא, מרקיזה יקרה, אנא, בשם אלהים.

היא לא יכלה לעמד בפני תחנוניו,
שהביע אותם ברגש ובהתלהבות, כאלו נגע הדבר
בשאלת חיים חשובה לו, וספרה לו את הדברים
האלה:

– כפי שידוע לך, רגילה הייתי לישון
במטבח… מרת סלי היתה מחזיקה תמיד את מפתח
המטבח בכיסה. בערב היתה סרה אל המטבח, לוקחת
משם את הנר, מכבה את האש בתנור, נועלת את
הדלת ומשאירה אותי בתוך עלטה, ורק בבקר
השכם היתה פותחת את הדלת ונותנת לי לצאת. אימה
ופחד היו נופלים עלי בלילות בהשארי יחידה בחדר
נעול. ולכן בכל פעם שנזדמן לי מפתח ישן
וחלוד הייתי מנסה, אולי יתאים לדלת המטבח, עד
שסוף סוף מצאתי בגל אשפה מפתח הנחוץ לי.

אחרי הפסקה קלה הוסיפה לספר:

– הם היו נותנים לי מזונות בצמצום גדול…
היו מרעיבים אותי… ולכן הייתי מגיחה מן המטבח,
בשעה שהם היו כבר ישנים, מגששת בחשך
ואוספת חתיכות סכר או פרוסות לחם וגם קליפות של
תפוחי זהב, כדי לשבר רעבוני… והנה לילה אחד
או שנים לפני המהומה שהיתה במשרד, הינו קדם
שנאסר הנער, עליתי למעלה בשעה שמר ברס
והגברת סלי עוד היו בלשכה. שניהם ישבו ליד
התנור ושוחחו בלחש. מר ברס אמר למרת סלי:
“בחיי, הרי זה דבר מסכן שיש בו להמיט עלינו
צרה גדולה”. ומרת סלי אמרה לו: “פחדן אתה, מוג
לב”. הוא אמר: “אין לבי למעשה זה”, והיא אומרת: “הן
על מר קוילף עקר פרנסתנו והוא רוצה לסלק מדרכו
את קיט”. לבסוף הסכים מר ברס, אחרי כן התלחשו
והתבדחו זמן רב והחליטו לעשות את הדבר
בחריצות, כדי להרחיק כל סכנה. מר ברס הוציא את
ארנקו ואמר: טוב, הנה שטר בן חמש ליטרות, של
קוילף הוא. וכך נעשה: “מחר בבקר יסור קיט אל
הדיר. בשעה שהוא יהיה למעלה, תצאי את מן
הלשכה, גם את סויולר אשלח לאיזה מקום, וכאשר
אשאר יחידי עם קיט, אשים בחשאי את השטר
במגבעתו, אחרי כן אעשה בחכמה, שמר סויולר
הוא שימצא את השטר, ומתוך כך יכרח להיות עד
במשפט. זו היא התחבולה המעלה לעשות רצונו
של מר קוילף ולהרחיק מדרכו את קיט”.

– האם ספרת את הדבר למי שהוא? – שאל דיק.

– מה אתה סח? – השתוממה המשרתת
הקטנה – הן אתה לא היית כבר אצלנו וגם הדיר
הלך מאתנו, ולמי אספר? ומאז בואי הנה אתה
מוטל במטה חולה…

מר סויולר התרומם ואמר לקום ממטתו, אבל המשרתת הקטנה קראה:

– אסור לך גם לחשוב על זה.

– עלי לקום ויהי מה! – אמר החולה בהביטו סביביו – איה מלבושי.

– אין לך שום בגד – ענתה המרקיזה.

– כיצד?! – קרא מר סויולר בהשתוממות רבה.

– אני נאלצתי למכור את בגדיך אחד
אחד, כדי לקנות כל הדרוש לרפואתך – סחה
המרקיזה – אולם למה לך בגדים, הלא אתה כה חלש,
שלא תוכל לעמד על רגליך.

– אולי צדקת – אמר החולה – אבל מה יש לעשות, מה יש לעשות?

הוא הבין מיד, כי ראשית כל יש להודיע
את הדבר לבית גרלנד, בלי שהיה רשם את הכתבת על
פסת ניר, תאר לה את סמניהם של האדונים גרלנד
האב והבן, והמשרתת הקטנה נחפזה ללכת, כדי
להביא את מר גרלנד הזקן או את מר אבל אל חדר
החולה.

בחריצות ובזריזות עברה המשרתת
הקטנה דרך סמטה אפלה כדי שלא תפגש את ברס או
את אחותו, ובמהירות רבה טסה אל לשכת הנוטריון,
אשר שמה שלח אותה מר סויולר. ברגע זה יצא מר
אבל מן הלשכה ואמר לשבת במרכבתו ולנסע
הביתה. והנה נגשה אליו המרקיזה וקראה:

– שמע נא, אדון…

הוא הפנה את ראשו במהירות ושאל בחרדה:

– מה חפצך?

– הואל נא, אדון – ענתה המרקיזה –
להזדרז עד כמה שאפשר… הדבר חשוב מאד מאד…
אדם חפץ לראותך. הוא שלח אותי למסור לך, כי תבוא
אליו תכף ומיד… הוא יודע הכל על דבר קיט… הוא
יוכל להוכיח צדקתו ולהציל אותו…

– מה את מדברת, ילדה?

– בחיי, כי כל דברי נכונים! – קראה
המשרתת הקטנה.

כעבור שעה קלה עמד מר אבל
בחדרו של סויולר.

– מה לך אדון – שאל מר אבל – האם היית חולה?

– הייתי חולה מסכן – השיב דיק – חיי
היו תלויים בשערה, ולולא חברתי זו הקטנה,
הייתי כבר מוטל במרכבה שחורה.
המרקיזה ישבה על המטה וספרה
לאורח מלה במלה כל מה שספרה קדם
לסויולר.

וכאשר סימה ספורה, קראה למר סויולר:

– ועתה מהר ועשה את כל הדרוש.

לא היה צרך לזרז את מר אבל או להאיץ בו. כהרף עין הלך, והחולה שכב לישון.





פרק שמנה עשר: נגלתה המזמה

כאשר הקיץ מר סויולר משנתו ביום
המחרת בבקר, הגיעו לאזניו קולות מתלחשים.
בהציצו אל מחוץ למסך ראה והנה מר גרלנד, מר
אבל, הנוטריון והג’נטלמן הרוק עומדים סביב
למרקיזה ומשוחחים אתה בכבד ראש.

השאלה הראשונה, שיצאה מפיו,
בראותו את האנשים, היתה: “האם לא עבר
המועד?”

– תוכל להיות שוקט ובוטח – ענה
הג’נטלמן – אנו נגמור בהצלחה את המעשה הטוב
שפתחת בו יפה אתמול.

אחרי אשר ספרו לו על פעלתם
המשתפת לטובת הענין הלכו שלשת האנשים, ובחדר
החולה נשאר רק מר אבל. כעבור שעה קלה הביא סבל
אל החדר ארגז גדול ובו אוצר בלום של קפה, יין,
צנימים, תפוחי זהב, ענבים, עופות צלויים ועוד
מטעמים שונים מחלימים ומחזקים. המשרתת הקטנה
שמימיה לא ראתה מאכלי תאוה כאלה, דבקה מרב
השתוממות במקומה וכח דבורה נטל ממנה. והנה
הופיעה בחדר גם הגברת הזקנה מרת גרלנד, והיא
התחילה להכין את המאכלים בשביל החולה, שכל
הדברים האלה נראו לו כמעשי פלאים.

בינתיים הלך הג’נטלמן הרוק בלוית
הנוטריון ומר גרלנד לבית קפה. שם ערכו מכתב
ושלחו אותו למרת סלי ברס. במכתב היה כתוב
במלים קצרות, כי היא מתבקשת לבוא בדבר ענין
חשוב מאד. כעבור לא יותר מעשרה רגעים, הופיעה מרת
ברס, היא השתוממה לראות, כי בעל המכתב הוא
הג’נטלמן הרוק.

– מרת ברס – פתח הנוטריון – האם לא אבדה לך משרתת?

– כן – השיבה מרת סלי ופניה הסמיקו פתאם – ומדוע תשאל?

– היא נמצאה, גברת – אמר הנוטריון.

– מי מצא אותה? שאלה מרת סלי במהירות.

– אנחנו, גברת, אנחנו שלשתנו. מצאנוה רק אמש.

– זו היא בדאית, גנבת פוחזה, שאין בעולם דגמתה. האם היא פה?

– לא, היא אינה פה בשעה זו, ועתה אמרי
נא – קרא הנוטריון – האם לא עלה על דעתך, כי
למטבח היו שני מפתחות?

הגברת סלי הביטה על הנוטריון במבט תקיף וערמומי.

– כן – הוסיף הנוטריון לדבר – למטבח
היו שני מפתחות, ואחד מהם נתן למשרתת את
האפשרות לשוטט בבית בלילות בה בשעה שאת
היית בטוחה, כי היא כלואה במטבח. ולהקשיב
לשיחות סתר שונות… בתוך השאר גם על המזמה,
שבגללה נאסר בשל מעשה גנבה קיט האמלל והחף
מפשע.

הגברת סלי העמידה פנים שקטים, אבל
נכר היה, כי נפתעה מדברי הנוטריון, והוא הוסיף
ואמר:

– אם תואילי, מרת ברס, להרצות לפנינו
את כל פרטי המזמה, תגרמי בזה להמתקת
דינך.

– ובכן, אני צריכה מיד או לקבל את הצעתך או לדחותה, לא כך?

– כן – אמר הנוטריון.

סלי פתחה את פיה וחפצה לדבר, אולם
ברגע זו נפתחה הדלת ונראה ראשו של סמסון
ברס.

– סליחה, אדוני – קרא הפרקליט הזה –
המתינו נא קצת.

ובדברו את הדברים האלה נכנס אל
החדר, לתמהונם של כל המסבים, וסגר את
הדלת.

– אדוני, הג’נטלמנים, תנו לי רשות
לספר לכם הכל…

הוא באר, כי ראה איך שאחותו
קבלה את המכתב, ומיד כשקראה אותו קמה ויצאה
מן המשרד בלי שהגידה לו דבר. ולכן קם אף הוא
והלך אחריה בחשאי עד שהגיע הנה, ובעמדו
אחרי הדלת שמע את כל דבריהם, ואחרי שהוא רואה
כי נפל בפח הוא בוחר להודות על האמת…

לשוא נזפה בו אחותו, לשוא רמזה לו, כי
יבלום פיו, הוא לא שמע לעצתה. ברב דברים ספר על
קוילף האשם בכל. הוא הרצה את כל פרטי המזמה,
עד כמה שאפשר, התאמץ לטהר את עצמו מכל
חטא.

– אחרי אשר נגלתה האמת – הוסיף – הן טוב
לי לגלות את קלון חברי, מאשר יגלה הוא את קלוני.
ברי לי, כי גורלי הוטל ומדוע לא אזדרז להודות על
עוני, כדי שאזכה לאיזו הנחות.

שלשת הג’נטלמנים שוחחו ביניהם
במשך רגעים אחדים, אחרי כך הגישו למר ברס את
מכשירי הכתיבה שעל השלחן ודרשו ממנו
שימסור את הרצאתו בכתב. הוא הסכים וישב לכתוב
את הודעתו. בינתים רד היום ובאפלולית בין
הערבים עלה בידה של מרת ברס להתחמק ולצאת
החוצה.

שלשת החברים ביחד עם מר ברס נסעו אל
לשכתו הפרטית של השופט והוא אמר להם, כי מחר
תנתן פקדה בדבר מאסרו של קוילף ולאחר
שירצה את פרטי כל הדברים לשר המדינה ישתחרר
קיט ויצא לחפשי.

כאשר גמרו את מעשיהם, מהרו שלשת
הג’נטלמנים אל מר סויולר, שמצב בריאותו
השביח עד כדי כך, שיכל לשבת כחצי שעה על
מטתו ולשוחח עמהם.

– יש לי בשבילך חדשה, שהגיעה לאזני בתור נוטריון…

סויולר חשב רגע, כי זו היא בודאי
הודעה מאת אחד הנושים שלו, התובע פרעון חוב,
אבל הנוטריון מהר להוציא חשד זה מלבו ושאל
אותו:

– כמדמני, שאתה קרוב ממשפחת הנפטרת רבקה
סויולר?

– הנפטרת! – קרא בהשתוממות. – הלא היא דודתי – והיא נפטרה?

– כן, היא נפטרה לפני זמן קצר. לו היית
אדם מסוג אחר, היית מקבל ממנה בירושה עשרים
וחמשה אלף ליטרות שטרלינג (כך כתוב בצואה),
אולם יען כי דעתה לא היתה נוחה ממך, אתה עתיד
לקבל רק מאה וחמשים ליטרות מדי שנה בשנה. אבל
סוף סוף גם זהו סכום הגון ואני רשאי לברך אותך
לירושה נאה כזו.

– אדון – קרא מר סויולר מתוך צחוק
ודמעות – הסכום הזה יספיק לי לעשות את המרקיזה
לנערה משכילה והיא לא תדע עני ומחסור. אל נא
אזכה לרדת ממטה זו, אם לא אקים את דברי!





פרק תשעה עשר: סופו של קוילף

קוילף לא ידע מאומה על דבר המקרים
המספרים בפרק הקודם ועל הסכנה המרחפת עליו.
הדברים התנהלו בסודי סודות והוא הוסיף לשבת סגור
בבית מקלטו ולא יצא ממאורתו שני ימים
רצופים.

ביום השלישי, היום השני לאחר
הודאתו של מר ברס ושבו נתנה הפקדה בדבר
מאסרו, עדין לא ראה את העננים השחורים
שהתלקטו בשמי חייו והוא היה שרוי במצב רוח
עליז כדרכו. ובעוד הוא עושה את תעלוליו, נשמעה
נקישה קלה על הדלת. הוא פתח בלאט את האשנב,
ובהוציאו את ראשו ראה את אשתו עומדת.

– כיצד נועזת לגשת אל מקלטי, פרוצה? – גער בה.

– הבאתי אתי מכתב… – קראה האשה העלובה.

– זרקי אותו בעד החלון ולכי לדרכך – שסע אותה קוילף.

– המכתב הובא אל ביתנו היום בצהרים
– אמרה מרת קוילף – והשליח אמר, כי צווהו למסרו
לך במהירות האפשרית מפני גדל חשיבותו.

האשה התחננה אל בעלה כי יתן לה
להכנס, כדי להתחמם רגעים אחדים לפני התנור.
בתחלה לא אבה קוילף לעשות בקשתה, אך בחשבו,
אולי יהיה צרך בה לשלח בידה מענה, פתח את
הדלת. מרת קוילף נכנסה אל החדר כלה קפואה מקר
והגישה לו מעטפה.

קוילף הביט על הכתבת ומלמל לעצמו: “זה הוא כתב ידה של סלי היפהפיה”.

הוא פתח את המכתב וקרא את השורות האלה:

– “סמי בגד בנו. הכל נגלה. עזב נא מיד
את ביתך. כי אורחים בלתי צפויים יבאו אליך. הכל
נעשה בסוד, כדי להפתיע אותך. אל תתמהמה
והעלם מיד, כמו שעשיתי אני. אותי לא ימצאו
בשום מקום, ס. ב.”

פני קוילף לבשו פחד וזעם בשעה
שקרא וחזר וקרא את המכתב הקצר, ופיו פלט
קללות ואיומים, עד אשר אשתו נבהלה בהלת
מות.

– קוילף – גמגמה האשה – בשם אלהים, מה קרה?

אבל הוא קרא למשרתו ואמר לו:

– הולך נא אותה הביתה, ואתה אל תבוא
מחר הנה, כי הלשכה תהיה נעולה… ובכלל, אל
תשוב עד אשר תקבל ממני פקדה מיחדת.
בנת?

ואל אשתו אמר:

– אל נא תחפשיני ואל תזכירי את שמי… ואוי לך, אם לא תעשי את אשר צויתיך.

כאשר נשאר הננס לבדו, דבר אל
עצמו: “הלילה הזה, ליל חשכה, מצין לבריחה… אולם
הנה השער פתוח והכניסה הנה קלה. הבה אסגר
נא אותו”.

בעמל רב עלה בידו לסגור את הדלתות
הישנות של השער, שהיו שקועות בבצה. עשה
נסיון לפתוח את השער… הוא סגור ומסגר
יפה.

בינתים גדלו החשך והערפל, עד כי
הכרח לזחול על ידיו אל מאורתו, ומיד התחיל להכין
עצמו לבריחתו. הוא אסף חפצים אחדים הדרושים לו
ותחב אותם בכיסיו. וכל הזמן לא חדל מחרף ומגדף
את ברס.

על דלת השער נשמעה פתאם נקישה
תקיפה ואמיצה. “מה טוב, שאני מוכן” – הרהר
הננס.

הוא מהר וכבה את הנר. בחדר השתררה
עלטה כבדה. הנקישות נמשכו עוד. בקשי רב עשה
דרכו אל הדלת ויצא אל החצר. העלטה הנוראה רבצה
על הארץ והעטתה על הכל מעטה אפל. פתאם נדחף
לפנים צעדים אחדים, כאלו נפל לתוך מערה פתוחה.
בחשבו, כי נטה מן הדרך הנכונה, פנה לעבר אחר,
ואחרי כן עמד בלי לדעת אנה ללכת.

הוא עמד והטה אזנו. כלום לא נשמע
במקום העזוב הזה. “לו רק הגעתי לאיזה כתל או
גדר-אמר הננס אל עצמו, בפשטו ידיו לפנים
ובצעדו אט אט – שאול ואבדון! - -”

בו ברגע מעדו רגליו והוא נפל.. וברגע
השני נאבק עם גלי המים הצוננים והאפלים… הוא
שאג שאגה אימה, אבל הכל היה לשוא. המים
העזים עברו את ראשו ונשאו את גופו הלאה… גוש
שחור הלך והתקרב אליו… אולם בטרם הספיק להוציא
קול, נשאה אותו מערבלת המים אל מתחת לאניה
וזרקה אותו מעברה השני בלי כל רוח חיים.
המים פלטו אותו על בץ החוף במקום נאלח והפקירו
אותו לרקבון וכליון.

ממחרת היום, כאשר חלץ המות את
קוילף מידי המשפט, באו ידידי קיט לבשרו את
הבשורה הטובה על גאלתו. בתחלה אמרו לו
השומרים, כי לא ישלח מחר עם יתר הגולים; אחרי
כן רמזו לו, כי נתעוררו ספקות ופקפוקים בדבר
אשמתו ויש לעשות חקירות מלואים; ולבסוף הוליכו
אותו אל חדר אחד, שבו מצא את ידידיו ובראשם את
אדונו הטוב מר גרלנד. שם שמע קיט, כי נגלתה
צדקתו וכי הוא חפשי. הוא הפנה ראשו אל הדובר אליו
והתאמץ להוציא מפיו דבור, אבל נפל מתעלף על
הארץ.

אחרי אשר השיבו את רוחו, הגמיעו אותו
מעט יין והכל דברו אליו דברי חבה, התאושש
קצת והוא קלט את הבשורה, כי חפשי הוא לנפשו
ויכול הוא ללכת לכל מקום שלבו חפץ. הוא עמד
בכבדות על רגליו, אף כי נשען על זרועו של מר
גרלנד.

כעבור שעה קלה עזב קיט את בית הכלא.
הערב היה גשום ועכור, אולם בעיני העלם היה הכל
כה יפה וכה נהדר. המרכבה חכתה להם ברחוב
הסמוך. מר גרלנד הושיב בה את קיט על ידו וצוה
לרכב לנסע לביתו. כאשר הגיעו אל הבית, נפתחה
הדלת, קיט נדחף פנימה ומצא את עצמו בזרועות אמו.
אחרי כן ראו עיניו את כל הקרובים אל לבו, את יעקב
אחיו הקטן, את מר אבל, את הג’נטלמן הרוק, את
ברברה ואמה, הכל צוהלים, הכל משתתפים
בשמחתו.

הג’נטלמן הרוק מזג את הכוסות, שתה
לחיי קיט ואמר, כי ישאר ידידו הנאמן עד יומו
האחרון. כמוהו עשו גם יתר המסבים. קיט טס במרומי
האושר.

בלילה, בטרם עלו האורחים על משכבם,
קרא מר גרלנד את קיט אליו לחדר מיחד ושאל אותו,
אם יש ברצונו לערך מחר נסיעה.

– נסיעה?! – תמה קיט.

– כן. ביחד עמי ועם ידידי בחדר הסמוך.

ואחרי שיחה קצרה ספר מר גרלנד, כי
עתה נודע מקום שבתה של נלי ומטרת הנסיעה היא
לראות אותה ואת סבה.

על שאלותיו של קיט, איה מקומה וכיצד
מצאו אותה, סח מר גרלנד, כי בכפר אחד רחוק מפה
יש לו אח היושב שם יחד עם ידיד נעוריו הכהן. זה
זמן רב לא ראו איש את אחיו והיו רק מחליפים מכתבים
זה עם זה, ובאחד המכתבים האחרונים כתב לו על
דבר איש זקן ונכדתו, שהתישבו בכפרם אחרי רב
נדודים ותלאות. ועל פי כל הסמנים הברר לו, כי הם
הם הנודדים שידידו כה מרבה לחפש אותם, ואלהים
הקרה להם את אחיו, איש טוב ומיטיב, האהוב על כל בני
הכפר, שמכנים אותו בשם “הבחור”.

– כעת זקוק אתה למנוחה אחרי יום כזה –
סים מר גרלנד את שיחתו – ליל מנוחה! יצליח נא
אלהים את דרכנו!





פרק עשרים: קורות חייו של הדיר המוזר

ביום המחרת בבקר השכימו שלשת
האנשים והכינו עצמם לנסיעה מתוך התרגשות
רבה. ביחוד התרגש והתלהב קיט בהעלותו על לבו,
כי עוד מעט ויראה בעיניו את גברתו נלי והיא
תקדם פניו בבת צחוקה הנעימה, תושיט לו את ידה
ותאמר: הנה קיט חברי הישן והחביב!

בתשע שעות קרבה המרכבה אל הבית.
הג’נטלמן הרוק עם מר גרלנד ישבו בתוכה. וקיט,
מעטף ומכסה כלו, ישב על הדוכן ליד הרכב.

היה יום קר. נשבה רוח עזה ונערה את
הכפור הלבן מעל העצים ונשא אותו בסערה כאבק
פורח אולם קיט לא שם לבו למזג האויר. לו נדמה, כי
גם הרוח נחפז כמהו לעבור את הדרך ולהגיע חיש
למחוז חפצו.

כל היום לא חדל הסער. הלילה היה
בהיר והכוכבים האירו ברקיע השמים, אך הרוח
נשב בעז והקר היה חודר. פעמים שקיט שאף
להתחמם קצת, אבל בשעה שעמדו להחליף את הסוסים
והוא היה יורד מעל המרכבה ורץ הנה והנה, חש כי
הקר מגדיל לו את תענוג הנסיעה.

בינתים ושני הג’נטלמנים שישבו
בתוך המרכבה, אשר נטו קצת לנמנום, בלו את
הזמן בשיחה. שניהם, כמובן, סחו בענין הנסיעה
שלהם, על התקוות והפחדים הכרוכים עמה.

באחת ההפסקות של שיחתם, כאשר כבר
עברה חצות הלילה, פנה הג’נטלמן הרוק –
שנעשה שתקן יותר ויותר ושקוע במחשבות – ואמר
אל חברו פתאם:

–היודע אתה לקשיב יפה?

– כמו רב האנשים – ענה מר גרלנד
בחיוך – אני מקשיב לדברים המענינים אותי, ואם
אינם מענינים – אני עושה עצמי כמקשיב. למה זה
תשאל?

– יש בפי ספור קטן – הוסיף החבר – ואני רוצה לבחנך בזה. ספורי קצר מאד.

הוא הניח ידו על שרוולו של הג’נטלמן
הזקן ופתח לספר:

– פעם היו שני אחים, אשר אהבו
זה את זה מאד. היה הבדל של שתים עשרה שנה
בגילם. אולי מחמת זה עוד גדלה האהבה ביניהם. אולם
עד מהרה עברה רוח קנאה ביניהם. שניהם חשקה
נפשם באשה אחת. הצעיר היה הראשון שנודע לו
הדבר. לא ארבה לספר לך על יסורי לבו ונפתוליו
עם נפשו. הוא היה ילד חולני ואחיו היה יושב ימים
על ימים ליד מטתו ושעשע את רוחו בספוריו; ויש
אשר היה נושא אותו בזרועותיו למקום דשא, למען
יוכל להתענג על אור וחם יום קיץ. לא אאריך לתאר
כל מה שעשה האח הגדול מאהבתו לאחיו החולה
האהוב עליו. וכאשר באו ימי המבחן, היה לבו של
האח הצעיר מלא זכרונות הימים ההם. מן השמים
עזרו לו לגמול על החסד שעשה עמו אחיו בילדותו,
הוא עזב את אחיו להיות מאשר, ודבר האמת לא עלה על
שפתיו, והוא עזב את ארצו מתוך תקוה למות בנכר.
האח הגדול נשא את האשה. לא עברו ימים רבים והיא
הלכה לעולמה והשאירה לו תינוקת יתומה. אם ראית
אסף של תמונות משפחה, אולי התבוננת, כי אותו
קלסתר פנים – לעתים היפה ביותר והעדין ביותר –
נקרה לפניך בדורות שונים. בבת היתומה הזאת קמה
לתחיה האם, הלא תבין, עד כמה היתה קשורה בנפש
הילדה נפש האיש, שאבדה לו אמה. הילדה גדלה
ותהי לאשה והיא נתנה את לבה לאיש שלא היה
הגון לה. אביה לא יכל לראות בצערה והסכים
לנשואיה, אשר הביאו לה עני ומחסור, צרות ופגעים,
עמל ויגון, והיא נשאה הכל בדומיה, עד אשר סוף
סוף מתה והשאירה לאביה שני יתומים: ילד כבן עשר
או שתים עשרה וילדה קטנה – באותו הגיל,
באותה הצורה, באותן תכונות הנפש, כמו שהיא
עצמה היתה במות עליה אמה הצעירה. האח הגדול,
הסב של שני היתומים האלה, הוא כעת אדם רצוץ, זקן
ומדכא לא מרב ימים כי אם מרב תלאות. בשארית
רכושו התחיל לסחור בתמונות ואחרי כן בדברים
עתיקים. הבן גדל ויהי כאביו בגוף ובנפש,
והילדה היתה דומה לאמה, עד כי בשעה שהזקן
הושיב אותה על ברכיו והסתכל בעיניה היפות
והכחלות, נדמה לו, כי רואה הוא לפניו את בתו
בילדותה. הבן הסורר עזב חיש את הבית והתחבר
לרעים כמוהו, והזקן עם נכדתו ישבו יחדו. כל
האהבה הגדולה שהגה לב הזקן לאשתו ולבתו,
שחייהן נקטפו באבן, עברה עתה אל נכדתו. והוא
חשב מחשבה אחת: להציל אותה מכף העני והמחסור,
אשר קרבו את קצה של אמה. הוא לא דאג כלום
לעצמו, כי אם לנכדתו. והאח הצעיר? הוא היה נודד
בארצות רבות ורחוקות וחייו עברו עליו בבדידות.
גלותו מרצון הולידה בקרבו מחשבות מסלפות והוא
נשא בלבו חרטה על המעשה אשר שבר את לבו
והטיל צל קודר על דרכו. מלבד זאת היה קשה עליו
החבור עם אחיו הגדול והידיעות עליו היו מעטות
ופגומות. ובכל זאת לא נתק כל הקשרים עמו, וכמה
דברים מן הקורות אותו, אם גם בהפסקות רבות,
הגיעו לאזניו – כל אלה הדברים שספרתי לך,
והנה נתעוררו בלבו של האח הצעיר זכרונות חייו
בנעוריו - הימים המאשרים, אף כי עמוסים צער
ודאגה – ולא נתנו לו מנוחה ביום ובלילה. חיש מהר
חסל את כל עסקיו, הפך את כל רכושו לכסף מזמן,
ובסכום עצום שיספיק לשנים, בלב פתוח וביד
נדיבה, ברגשות אחוה בא באחד הימים עד פתח
ביתו של אחיו!

המספר, שקולו התחיל רועד, הפסיק רגע.

– השאר – קרא מר גרלנד, בלחצו את יד חברו – ידוע לי.

– כן – אמר חברו – יכולים אנו לחסוך את
ההמשך. יודע אתה את התוצאות העלובות של כל
חפושי. כל תחבולותי לא הועילו למצוא את עקבות
שני האנשים שנעלמו. אם גליתי פעם את מקומם –
הגעתי שמה באחור זמן. יהי רצון שהפעם לא
נאחר שוב!

– אי אפשר הדבר – קרא מר גרלנד – הפעם עלינו להצליח.

– אנכי האמנתי וקויתי – השיב השני –
וגם עתה אני מאמין ומקוה. אולם רוחי מדכאה,
חברי הטוב, ועצבות רבה לוחצת את לבי ואינה
נשמעת לא לתקוה ולא לשכל.

– אין פלא בדבר – אמר מר גרלנד – זו היא
תוצאה טבעית מן המארעות שספרת, משממת המקום
והשעה, ועל כלם מן הלילה העגום והזעום הזה.
הסכת! מה רבה יללת הרוח!





פרק עשרים ואחד: נמצאו עקבות הנודדים

הבקר האיר כבר והם היו עוד בדרך. מזג
האויר לא נשתנה לטובה והדרך היתה כבדה
ומיגעת. עוד מעט ויבוא הערב והם לא הגיעו עדין אל
מחוז חפצם.

קיט נשא באמץ לב את פגעי הקר והרוח.
לבו היה מלא מחשבות על דבר האשר הצפוי לו
בסופה של נסיעה זו, ולכן לא הציקוהו טלטולי
הדרך. האור של יום החרף הקצר חלף מהר ושוב בא
הערב, ולפניהם עוד מרחק של כמה פרסות.

פתותי שלג גדולות ירדו מן השמים
וכסו את האדמה במרבד לבן. אופני המרכבה
התגלגלו בדממה ופרסות הסוסים האבירים השמיעו
קול עמום ופגום. דרכם השתרעה עתה בין הכפרים
והסוסים הכרחו להקטין פסיעותיהם מפני
המסלולים שהיו מכסים שלג. המרחק נדמה להם
כאין סוף לו. והנה עמדה המרכבה והרכב
אמר:

– סוף סוף הגענו אל המקום הדרוש.

הוא ירד והקיש על דלתה של אכסניה
קטנה, אולם נקישותיו לא העירו את הישנים השלוים
משנתם המתוקה. מסביב שררו דממה ועלטה. והאח
הצעיר אמר:

– נלך נא הלאה ונשאיר את הרכב להעיר
את הישנים אם יוכל. איני יכל להרגע, עד אשר אדע,
כי לא אחרתי את המועד, בשם אלהים, נלך נא!

הם הלכו וקיט לוה אותם. והנה נגלה
לפניהם מגדל הפעמון, וכעבור רגעים אחדים עמדו
על יד בית התפלה. הם ראו דרכים פונות הנה והנה,
עמדו תוהים ולא ידעו באיזו מהן ללכת. לא רחוק מהם
השתרע גם רחוב הכפר ומשני עבריו בתים דלים
ונמוכים. בחלונו של אחד הבתים נוצץ אור כהה. קיט
נחפז שמה, כדי לשאל על ביתו של הכהן.

הם הלכו בשביל שהראו להם, והגיעו
מהר אל ביתו של הכהן. בהביטם סביביהם ראו
במרחק לא גדול אור יחידי מבצבץ בעד חלון עתיק
ועגל למחצה.

– מה הוא האור הזה? – שאל האח הצעיר.

– הם גרים בודאי בחרבה זו – אמר מר גרלנד – איני רואה מסביב בתים אחרים.

– אולם קשה להבין – ענה האח במהירות – מדוע הם ערים בשעה מאחרת כזאת.

קיט התערב בשיחתם ובקש, כי יתנו לו
רשות ללכת אל המקום, שמשם מנצנץ האור ולראות
מי יושב שם. ומיד נחפז ללכת. בקרבו אל הבית,
הטה אזנו – ואין קול. שקט ודממה. והמראה מוזר
מאד: בחדר ריק בוערת אש בשעה מאחרת זו. הוא אמץ
שוב את כח שמיעתו והקשיב, אולם אין קול. דממה
עגומה.

הוא עשה צעדים אחדים, עד שנתקל
בדלת. הוא הקיש עליה. אין מענה. מבפנים הגיעו
לאזניו קולות מוזרים מאד, פעמים נדמה לו, כי שומע
הוא מעין זמר ופעמים – מעין אנחה. היה בקולות האלה
דבר מר אים. צמרמרת סמרה את בשרו. הוא הקיש
שוב, אולם אין אין מענה. הוא שם ידו על כף המנעול
ודחק כברכו את הדלת, ומכח הדחיקה נפתחה. הוא
ראה נגה אש על הקירות ונכנס פנימה.

לנגה אדמומי שנשקף מן העצים
הבוערים – בבית לא דלק לא נר ולא עששית – ראה קיט
אדם יושב כפוף על הגחלים הלוחשות לפני פי
התנור. אמנם גופו היה כפוף אבל האיש לא עשה שום
תנועה בראשו או בידו. האיש ליד התנור לא פנה
אליו, לא החזיר ראשו. זה היה זקן בעל שערות
מלבינות. קיט נסה לדבר אליו ופלט מלים אחדות,
אבל הזקן לא השגיח בו. קיט כבר אמר לחזור,
והנה לאור האש, שהבהבה פתאם – גזר עץ פקע
ונפל והאש התלקחה – ראה את פני הזקן, התקרב
עוד צעד… עוד צעד… והכיר אותם מיד.

– אדון – קרא הנער בכרעו על ברכו האחת ובתפסו אותו בידו – אדון, פנה נא אלי!

הזקן פנה אליו ברשלנות ואמר בקול עמום:

– הנה עוד אחד!… כמה רוחות כבר ראיתי בערב הזה!

– לא, אדון, לא רוח אני, כי אם עבדך
הנאמן הקודם. האם לא תכירני? איה… הגברת
נלי?

– הכל שואלים עליה – קרא הזקן – הכל שואלים אותה השאלה. רוח!

– איה? – הוסיף קיט – אנא, ענני נא.

– היא ישנה… פה.

– שבח לאל!

– שבח לאל – קרא הזקן – הרבה לילות רצופים התפללתי והתחננתי אליו… נדמה לי, כי
היא קוראה.

– אני לא שמעתי שום קול.

– לא אמת. מי יוכל כמוני להכיר את קולה?
הס!… הס! הוא נחפז אל חדר אחר, ועד מהרה שב ובידו
מנורה.

– היא ישנה עדין – אמר בלחש – צדקת, היא לא קראה… היא שקועה בשנה חזקה מאד…

אחרי כן פתח ארגז ישן, הוציא מתוכו
מלבושים אחדים בזהירות ובחבה, כאלו היו בעלי
חיים, והתחיל להחליק וללטף אותם בידיו.

– מדוע את שוכבת בחבוק ידים, נלי
יקרה? מדוע לא תקומי? הלא ידידיך הקטנים נגשים
תכופות אל הדלת ושואלים: איה נלי?.. והם בוכים על
שאינם רואים אותך. היא היתה תמיד רכה וטובה
לילדים…

קיט לא יכל להוציא הגה מפיו, ועיניו היו מלאות דמעות.

– הנה מלבושה הפשוט… שהיה חביב
עליה! קרא הזקן, בלחצו אותו אל חזהו… והנה גם
נעליה… מה מעוכות הן… היא שומרת אותן לזכר ימי
נדודינו…

הוא הגיש את הנעלים אל שפתיו. אחרי כן
הניח אותן בזהירות על מקומן והוסיף לדבר אל
עצמו, בהביטו מזמן לזמן על החדר הסמוך.

אל החדר נכנסו מר גרלנד וידידו
בלוית עוד שני אנשים, אחד מהם היה המורה
והשני הבחור.

הבחור הקריב כסא סמוך לזקן וישב.
אחרי שתיקה ממשכה פתח לדבר:

– זה הלילה השני שאינך ישן… קויתי כי תשמר הבטחתך שהבטחת לי. מדוע לא תשכב לישון?

– השנה סרה ממני – ענה הזקן – היא עברה אליה.

– היא היתה מצטערת מאד, לו ידעה, כי אינך ישן – אמר הבחור – הלא אינך חפץ לגרום לה צער?

– אין דבר… אך תקיץ היא, אישן אנכי, הוי היא ישנה זמן רב כל כך…

בדבריו אלה צנח על כסאו שוב, הדק את ידיו מעל לראשו והוציא ילל קורע לב.

המורה יחד עם הבחור נגשו אליו,
התאמצו להרגיע את רוחו בדברים רכים, וכאשר
נרגע מעט הזקן, פנה אליו הבחור ושאל:

– האינך זוכר, כי היה לך אח, אשר אהבת
אותו אהבת נפש ואשר נפרד מעמך זה ימים רבים
וכבר הסחת את דעתך ממנו? עתה הנה שב אליך
אחיך זה בשעה הקשה ביותר בחייך, כדי לנחם
אותך ולהפיג מעט את צערך…

– ולהיות לך מה שהיית אתה לפנים לו –
קרא האח הצעיר, בכרעו לפניו על ברכיו – להיות
קרוב אליך בגופו כמו שהיה קרוב תמיד אליך
בנפשו… אנא, אמור רק מלה אחת, כי הכרתני,
אחי… אז נקשר איש אל אחיו בחבלי אהבה ועד עולם
לא נפרד זה מזה…

במשך הדברים האלה נרתע הזקן יותר
ויותר אל דלת החדר הסמוך, ובשפתים רוטטות ענה
ואמר:

– כלכם קשרתם עלי, כדי להסב את לבי
ממנה, אולם לשוא עמלכם. עד יומי האחרון לא יעלה
בידכם הדבר הזה. אין לי לא קרובים ולא ידידים
מבלעדיה. אחת היתה לי ואחת תהיה לי. היא הכל
למעני, ובשום אפן לא תוכלו להפריד בינינו.

הוא נענע בידו ובהוציאו מפיו את שמה
בדרך הלוכו צעד אל החדר. הידידים צעדו אחריו
בנחת, עד כי לא נשמע קול פעמיהם ורק קול
בכים.

הילדה מתה. היא ישנה שנת הנצח
במטתה הקטנה. לא היתה עוד שנה עוטה הוד וכה
יפה למראה כשנה נצחית זו. נדמה היה, כי זה הוא
יציר, שיצא זה עתה מידו של היוצר.

היא מתה. הילדה הנעימה, הרכה,
הסבלנית, הטובה והענגה. בא הקץ לדאגותיה,
ליסוריה, למצוקותיה. צערה נעלם ונגוז, ושלום
ומנוחה פרשו עליה את כנפיהם.





פרק עשרים ושנים: ימיה האחרונים של נלי

ביום המחרת בבקר ספר להם המורה על
דבר רגעיה האחרונים של הנפטרת. היא מתה לפני
שני ימים. כל ידידיה שידעו, כי קצה הולך
וקרב, היו סביביה, עם אור הבקר יצאה נשמתה.
בלילה דברה בקול רפה מתוך שנתה והשומעים
הבינו, כי חלמה על דבר נדודיה עם הזקן. בהקיצה
פעם דובבה על דבר מנגינה נפלאה בחלל
האויר.

במשך כל הזמן לא זז הזקן ממטתה
ולא דבר עם איש חוץ ממנה. מראה הילד הקטן,
חביבה של נלי, השפיע עליו לטובה. הוא הרגיע
אותו בשיחותיו על אדותיה וגם עלה בידו לשדל
אותו לנוח מעט ולצאת לטיל. ביום הלויה הוליך
אותו מן הבית, כדי שלא יראה כאשר יוציאו
אותה.

כל תושבי הכפר התכנסו מסביב לקבר
הפתוח, והכל ספר בשבחה של הנפטרת, על
אצילות תארה, דרך דבורה ומותה בלא עת.

הזקן שב הביתה בשעה מאחרת. הוא
נחפז מיד אל חדרה. כשלא מצא אותה שם, מהר
בחרדה אל חדר האורחים ומשם טס אל בית המורה.
אחרי חפושיו לשוא השיבו אותו הביתה. ידידיו
הכינו אותו בתבונה רבה ובזהירות גדולה לשמע
בשורת אסונו, וסוף סוף ספרו לו את כל האמת. אך
יצאו הדברים מפיהם והוא צנח על הארץ כמת. שעות
רבות לא האמינו בחייו, אולם הכח העז של הצער
השיב אותו לתחיה.

ימים רבים שוטט הזקן הנה והנה
כחזיון לילה, כאלו הוא מחפש דבר והתאבל בלי
הפוגות. מתה! הוא לא יכול נשוא את המלה הזאת. ברור
היה, כי היתה בלבו איזו תקוה עמומה, כי סוף סוף
ימצאנה שוב, וכאשר הלכה התקוה הזאת והתמוטטה
מיום ליום, הלך ותשש אף הוא.

בראשונה חשבו, כי טוב יהיה לו לעזב את
המקום אשר שם פגע בו אסונו, אולי שנוי המקום
ישפיע עליו לטובה. אחיו הצעיר שאל בעצת ממחים
לענינים כאלה, אבל כלם חוו את דעתם, כי מכל
מקום שיוליכו אותו שמה יתאמץ תמיד לשוב הנה,
או שימות בדרך.

על פי רב היה יושב יחידי. היה תמיד קר ואדיש לכל דבר, כי לבו היה שבור.

לאחרונה ראו, כי יום אחד השכים לקום,
שם את ילקוטו על שכמו, נשען על מטהו, לקח את
מגבעת התבן שלה ואת סלה, שהכיל את החפצים
הדרושים, שהיתה רגילה לשאת בימי נדודיהם,
והלך. כעבור שעה קלה בא פתאם נער אחד וספר
בפחד, כי הוא ראה זה עתה את הזקן יושב בבית
התפלה… על קברה.

ידידיו נחפזו לשם, קרבו אליו בנחת
ומצאו אותו יושב שם כאדם המחכה בארך רוח
לאיזה דבר. הם לא הפריעו אותו, אולם התבוננו אליו
מרחוק במשך כל היום. לפנות ערב קם ממקומו, שב
הביתה ושכב לישון מתוך מלמול: היא תבוא
מחר.

למחר שהה שוב באותו המקום מעלות
השמש עד הערב. וכאשר שכב בלילה על משכבו,
מלמל שוב: היא תבוא מחר.

מאז היה ממתין לה יום יום על קברה מן
הבקר עד הערב. הוא לא ספר לאיש לאן הוא הולך ומה
הוא חושב. בערבים היה יושב יחד עם ידידיו,
וכשהיה עולה על משכבו, היה מתפלל בלחש: אלי,
תבוא נא מחר!

ביום בהיר אחד לא שב מבית התפלה
בשעה שהיה רגיל לשוב. הם הלכו לחפשו ומצאוהו
שוכב מת על קברה.

קברו אותו על יד הילדה שכה אהב. וכך
מצאו להם השנים, הסב והנכדה, מנוחת עולמים.
אחרי רב פגעיהם ונדודיהם, בבית התפלה, שבו
היו לעתים כה קרובות מתפללים, יושבים שלובי יד
וחושבים מחשבותיהם.





הפרק האחרון

עברנו עם הקוראים דרך ארכה עד אשר
הגענו לסיום הספור, ועלינו אפוא להפרד מן
הנפשות הפועלות שלוו אותנו ולספר בקצור על
אחריתם של גבורי ספורנו.

ראשית כל, על מר סמסון ברס הנכבד
ואחותו סלי היפה.

כפי שספרנו, נעצר על ידי
השופט שאליו הלך ונשאר תחת השגחתו זמן רב,
ונאסר עליו להראות בחוץ. השופט לא חפץ להפרד
ממנו, עד שיגש לו ערבון בסכום של אלף וחמש
מאות ליטרות שטרלינג. כנראה, לא בטח בו שישוב
אליו מרצונו הטוב. אבל ברס בדק ולא מצא בין
מכריו הרבים אדם שראוי להיות ערב לו, ולכן
הסכים מר ברס לשבת בדירתו הזמנית עד אשר הובא
למשפט בפני תריסר ג’נטלמנים המכנים שופטים
משבעים, ואלה הוציאו דינו לחובה בעון שבועת
שקר ורמאות. ההמון קדם את פני מר ברס, בנסעו
אל בית המשפט. בזרקו אליו ביצים סרוחות ופגרי
חתולים, וכמעט שהיה נכון לקרע אותו כדג.

הוא הגיש תלונה על פסק הדין וטען,
שהבטחה לו חנינה בשעת הודאתו, גם אמר, כי הוא
נפל לקרבן מפאת אמונתו היתרה בבני אדם. סוף
סוף, לאחר וכוחים רבים ושונים בין השופטים הקלו
את ענשו: במקום גלות לארץ רחוקה התירו לו לשבת
בארץ מולדתו, אבל לא כבן חורין, כי אם יחד עם עוד
ג’נטלמנים כמוהו בדירה מרוחה של הממשלה,
להיות סמוך על שלחנה, ללבוש מדים אפרים, לגלח
את ראשו, לאכל על פי רב דיסה ומרק, גם שמו על
אחת מרגליו, לשם סגלה, טבעת ברזל.

חוץ מזה, נמחה שמו מרשימת
הפרקליטים: דבר זה נחשב לחרפה גדולה, וענש זה
מטילים במקרים יוצאים מן הכלל, בזמן שחבר עובר
עברה חמורה מאד.

על דבר סלי אחותו נתפשטו שמועות
שונות. היו שאמרו, כי היא לבשה בגדי גבר ותפסה
משרת מלח באניה; אחרים מסרו מפה לאזן, כי
ראוה בערב אחד עומדת על המשמר לבושה מדי חיל
של הגדוד השני. בכלל, הפיצו עליה בדותות
שונות. האמת היא, כי כעבור כמה שנים היתה הולכת
עם אחיה בלילות והם לבושים בלויי סחבות
ומחפשים פסולי מאכל שהשלכו אל האשפות.

גויתו של קוילף נמצאה רק כעבור ימים
אחדים מן היום שטבע. על יסוד סמנים שונים,
החליטה הבקרת המשפטית שנערכה במקום, כי
האיש שלח יד בנפשו, ועל פי מנהג קדום בדבר
מאבדים עצמם לדעת, נחרץ לקבור אותו על פרשת
ארבע דרכים ולתקע כלונס בחזהו.

מרת קוילף לא יכלה לסלח לעצמה כל
ימי חייה את חטאה היחיד לנלי הקטנה והיתה
בוכה בדמעות לזכרה. ובאשר לבעלה לא היו קרובים,
ולכן היתה היא היורשת היחידה ונתעשרה עשר
רב. הפעם נשאה לאיש צעיר וחרוץ, טוב ויפה, והזוג
חי בשלום ושלוה.

מר גרלנד, אשתו ובנם אבל חיו
כדרכם. מר אבל נעשה ברבות הימים שתפו של
הנוטריון ויטרדן, ואז נכנס לחפה עם נערה צנועה,
שאין כמוה בכל העולם, אשר התודע אליה בנשף
שנערך לכבוד המארע. זה היה זוג מאשר, ושניהם
היו ראויים לאשר, כי היו טובים וישרים.

מר סויולר שב מעט מעט לאיתנו. כאשר
התחיל לקבל את ההכנסות המבטחות לו על פי צואת
דודתו, קנה בגדים נאים ל“מרקיזה”, אף הכניס אותה
לבית ספר, לקים את השבועה שנשבע בימי חליו.
הוא קרא לה בשם סופרוניה ספינקס, ומעטרת בשם
זה נכנסה המרקיזה לבית הספר. בהיותה בעלת
כשרונות, עשתה חיל רב בלמודיה, ודיק הכניסה
לבית ספר גבה ולא חס על הוצאות מרבות, כדי לתת
לה חנוך הגון. שש שנים למדה בבית הספר, עד אשר
מלאו לה תשע עשרה שנה תמימות. הלמודים פתחו
את שכלה וחייה המסדרים חזקו את גופה,
והמרקיזה הקטנה נהפכה והיתה לעלמה יפה
וטובת שכל. מר סויולר התחיל חושב מחשבות, מה
לעשות לה לאחר שתגמור את חק למודיה, אולם באחד
הימים, כאשר ערך בקור בבית הספר, והמרקיזה
יצאה לקראתו ופניה צוהלים ורעננים יותר מתמיד,
האירה פתאם את מחו המחשבה, כי טוב יהיה להם
לאחד את גורלם. הוא שאל אותה מיד, מה דעתה על
זה, והיא ענתה, כמובן, הן. וכעבור שבוע ימים
נכנסו שניהם לחפה.

הזוג הצעיר חי חיי נחת בבית קטן וגן
על ידו, ששכרו באחד המקומות הנאים. סופרוניה
היתה אשה עליזה, חרוצה ונאמנה עד מאד, וגם
בעלה היה מסור לה בכל לב והיה מבלה רב זמנו
בבית. לעתים קרובות היו יושבים שניהם ליד
השלחן ומשחקים אלפי סדרות במשחק הקרבדג'.
אמנם סויולר הסב את שמה “סופרוניה”, אבל הוא לא
חדל מקרוא אותה “מרקיזה”. ולזכר היום, שבו מצא
אותה בימי מחלתו בפעם הראשונה בחדרו, היה עורך
מדי שנה בשנה סעדת צהרים נכבדה והיה מזמין
ידידים ורעים לשמח עמו.

חבורת הרמאים, המשחקים בקלפים,
הוסיפו לעסק באמנותם בהצלחה פחות או יותר, עד
אשר סוף סוף נפלו בפח, ומאז נתפרדה החבילה
וידו הקשה של המשפט השיגה אותם אחד אחד.

האח הצעיר, או הג’נטלמן הרוק, דבר
על לב המורה הכפרי לעזב את מקומו הבודד ולשבת
עמו ולהיות לו חבר ורע. אולם המורה הצנוע מאן
לעזב את חיי השקט ולהכנס לחיים הרועשים.
נפשו נקשרה באהבה בתלמידיו, ביחוד בילד
הקטן, שהרבה לבכות על מותה של נלי. אולם ידידו
העשיר והנדיב מעניק לו מטובו ואיננו עוד “מורה
עלוב”.

על לבו של הג’נטלמן הרוק העיק מאד
כבד אסונו, אולם הוא לא נהפך לאיש מר נפש, שונא
את הבריות או נזיר מן החיים. להפך, הוא התקשר
יותר ויותר אל אנשים הזקוקים לעזרתו. במשך זמן
רב היה תענוגו הגדול לעבור בדרך, שבה נדדו
הזקן ונכדתו, לנוח במקומות שהם נחו, להתענות
בכל אשר התענו הם ולשמוח בדברים ששמחו הם.
הוא חפש ומצא את כל האנשים שעשו עמהם חסד,
שהתהלכו עמהם, שהראו להם פנים שוחקות. לכלם
גמל טוב. תאמינו לי, כי הוא לא שכח גם את הפועל
העלוב. שאכסן אותם על יד הכבשן הבוער.

ומה היה על קיט? אחרי אשר יצא משפטו
כאור נמצאו רבים שאמרו לעשות עמו טוב. בתחלה
לא חפץ בשום אפן גם לחשב על עזיבת משמרתו.
אולם הזקן מר גרלנד העתיר עליו, עד כי הסכים
לקבל הצעה מאת ג’נטלמן נדיב, אשר המציא לו
משרה הגונה מאד ועלה בה מעלה מעלה במהירות
מפליאה. קיט היה רגיל לאמר, כי אסונו הגדול הוא
שהביא לו גם אשר גדול.

הלא תבינו, כי קיט לא נשאר רוק כל
ימיו. הוא נשא אשה, ומי היא האשה אשר בחר בה?
הלא היא ברברה, אשר אהבה אותו מיום פגישתם
הראשונה.

אמו של קיט ואמה של ברברה שמחו
שמחה רבה על נשואי בניהם, והן הואילו להתישב
יחדו בדירה אחת, ומאז חיו באהבה ורעות וברית
אהבתן לא הופרה.

בזמן שילדי קיט היו לבני שש ושבע,
היו לעתים קרובות בערבים מתכנסים סביב לאביהם
ומבקשים מעמו, כי יספר להם שוב את הספור על
הגברת נלי הטובה. הוא היה ממלא בקשתם וכאשר
היו מתחילים לבכות, בשמעם דבר מותה, היה קיט
אומר להם, כי היא עלתה השמימה, אל משכן
המלאכים הטובים והאנשים הצדיקים. אחרי כן היה
מספר להם, כי הוא היה נער עני מאד, כי נלי למדה
אותו קרוא וכתוב, וכי הזקן היה אומר שקיט מביא את
נלי לצחוק. הילדים היו מוחים את דמעותיהם והיו
מתחילים לצחוק, ושוב היו שמחים.

לפעמים היה מוליך אותם אל הרחוב, שבו
ישבה לפנים נלי עם סבה, אולם חליפות ותמורות רבות
כה שנו את מראה הרחוב עד כי קשה היה להכירו.
הבית הישן נהרס ובמקום שעד עבר רחוב רחב ונאה,
וברבות הימים נמחה זכר המקום מלבו. “הבנינים
החדשים – היה אומר – מביאים אותי במבוכה”.

אלה הן החליפות שבאו במשך שנים
אחדות. הכל חולף ועובר. לכל גבול וסוף, וגם על
ספורנו בא הסוף.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34326