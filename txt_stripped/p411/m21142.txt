


	
	דון יוסף הנשיא
	



פרק א: חנכת האניה





חג העליה לקתולים? השמש יצאה בהדר גאונה
וקרני אורה התנוצצו בהוד על אשד הים ועל
התעלות והברכות אשר בעיר ונציה. קול צלצול
פעמונים ורעם כלי־תותח השמיעו את הבשורה, כי
חג גדול וקדוש יוחג בעיר, הוא חג נשואי הדכס עם
הים.

המון אנשים ונשים נהרו אל ארמנות השרים העדויים
פאר; החוצות והרחובות מלאו אדם, התעלות והברכות
רעשו מן הגונדולות והסירות הקטנות עם הגדולות,
המפארות והמקשטות לכבוד החג.

המונים המונים מהרו אל ככר מרקוס, כי במקום ההוא
יחל המחזה הנהדר. עוד עמדו שם על תלם האהלים
אשר הוקמו בימי השוק הגדול, אך היום נמשכו
לבות בני העם לא אל חפצי השעשועים התלויים שם
למכירה, וגם המוכרים והרוכלים לא שמו לב אל
מרכלתם, ורבים מהם סגרו את חניותיהם על מסגר.
הכל שמו פניהם ללכת ולראות בעיניהם את כל מחזות
ההוד והתפארת, אשר יראו לעיניהם עם שעת
הצהרים הקרובה לבוא.

העם הולך ורב, המון הגונדולות המפזרות והמפרדות
על פני המים כסו את עין השמש. והאניה
הכבירה אשר לממלכת ונציה, המכנה בוצנטורה,
כבר עמדה הכן לחוף הים וחכתה לרגע ההוא, אשר
בו ירד לתוכה הדכס בכבודו ובעצמו.

לאחרונה השמיעו הפעמונים אשר על המגדל
קמפניל את השעה השתים־עשרה, ובמבוא השער סן
מרקוס הופיע פטרו לורידנו הזקן, נשיא
הרפבליקה, והוא עוטה מעיל תכלת עם רקמת זהב
וכסף, ועל ראשו צניף־מלוכה משבץ זהב ואבני שהם.
לפניו צעדו בגאון נושאי ששת הדגלים אשר
לונציה, ואנשי צבא רבים לבושי תכלת ושני
מחצצרים בחצוצרות כסף ומחללים בחלילים, ושנים
עשר נושאי מגן וצנה לבושים שחורים. ומאחרי
הדכס צועדים שרים אחדים לשאת את סרח מעילו,
אחרים הולכים על ימינו ונושאים את אפריון הזהב
מעל לראשו, ואחרים נושאים את כסא המלוכה אשר
לו.

קול תרועת הידד מאלפי פיות הנאספים קדם את פני
התהלוכה הנהדרה הזאת, אשר נלוו אליה כל רבי
המדינה. אחריהם הלכו בשורה ארכה שרים ורוזנים,
אצילים ויועצים, גם חברי “מועצת העשרה”, אשר
בידם השלטון העליון, כלם לבושים תכלת
וארגמן או עטופים שחורים. ואחריהם המון שופטים,
פקידים, גם צירים שלוחים מאת נסיכים ודכסים
שונים, אלה – לדרש בשלום ונציה ולחדש את
הברית עמה ואלה – לבוא עמה בקשרי מסחר או
לכרת ברית חדשה.

ומה רב הפאר והיפי אשר לאנית המלכות!
בקומתה הגבוהה, העולה על כל יתר האניות
המפזרות סביבה על פני המים, התנשאה כענק
אדיר מבין הגלים ההומים, והיא כלילת יפי מבית
ומחוץ. ומימין, ליד ההגה, התנוסס לתפארה האולם
הגדול, אשר בו כסא הדכס.
עד מהרה מלא הספון העליון והתחתון המון אדם,
ושר אניות המבצר נתן אות להסיע את אנית
המלכות. העגנים העלו, נשמעו שנית יריות כלי
תותח, ארבעים משוטים הונפו בתוך המים, והאניה
הגדולה החלה לפלס לה נתיב במים עזים.

קול המון חוגג נשמע ברעם וברעש מפי האזרחים
ואנשי צבא המבצר, אשר עמדו לחוף הים, ואלפי
גונדולות נלוו אל אנית המלכות ותפרשנה משוט
על פני המים. על הצנות אשר לאצילי העם היו
תלויות יריעות משי מרקמות שש משזר עם פעמוני
זהב וכסף. גם הסירות הפשוטות אשר להמון העם היו
היום מלאות חן ויפי. מרגע לרגע הלך ורב המון
החוגגים והצוהלים על פני המים השקטים, אשר גם
רוח קלה לא עברה על פניהם להרגיז מנוחתם.
בין האניות הרבות אשר שטו מסביב לבוצנטורה
משכה עליה עיני הרואים בעשר תפארתה ובצבעיה
הנהדרים סירה אחת, שבה ישבו גברים צעירים
לימים מבני האצילים, לבושים מעילים קצרים,
והשתעשעו בשיחות עם בנות ונציה היפות,
העדויות לתפארה.

ביחוד הרבו הנשים בשיחה עם אחד הגברים אשר
היה בחברתן. והאיש הזה אף הוא לבוש הדר כיתר
בני לויתו, אך שונים היו מלבושיו ממלבושיהם
בצורתם ובצבעם הכהה. ולא רק בתלבשתו הזרה
נבדל האיש הזה מיתר בני לויתו, כי אם גם
בקלסתר פניו. מצחו הרחב והגבה, אשר
תלתלים כהים היו לו כמסגרת, ושתי עיניו
השחורות והנוצצות העידו על תבונת לב. ואף כי
צעיר לימים הוא, נקל היה להכיר בפניו, כי כבר למד
את דרכי החיים ותלאה רבה עברה עליו.

מראה האיש המוזר הזה העיד, כי רבות נלחם עם
החיים ופגעיהם, אך לבו מלא שאיפה לשלום
ומנוחה, אם מאשר כל ימיו היו עצב ורגז, או בהיותו
מטבעו איש אוהב שלום ושונא ריב. שמו דון יוהן.

מעיר רחוקה בא, מקונסטנטינופול, לקחת דברים עם
ממשלת ונציה. ברב פאר וכבוד קדמו את פניו
ראשי הרפבליקה, כי היה שליחו וידידו של
השלטן הטרקי סלים. אצילי הארץ ושריה פתחו
לפניו את דלתות בתיהם ושערי ארמנותיהם. אך
ידע ידע הגבר הזה, אשר לבו ראה הרבה חכמה
ודעת, כי העיר הנחמדה ונציה מביטה בחשד על
כל איש נכרי, ומצודת מרגלים ומלשינים פרושה על
כל היושב בתוכה, על כן היה זהיר בהליכותיו
ובדבריו עם אנשים ולא מהר להתקרב אל השרים
והרוזנים אשר דברו לו חלקות.

מטעם יועצי המלכות קבל האציל הזקן ויצנטי לבית
קויריני לתת בארמונו מקום לאורח הנכבד הזה.
הזקן ושני בניו, אנטוניו ומרקוס קויריני, קדמו
את פניו בחבה ובכבוד.

ודון יוהן, אף כי היה זהיר מאד מלכת אחרי עיניו, לא
יכל להתנגד אל הקסם הרב של בת האציל לבית
קויריני, ליאונורה, אשר כמוה לא ראה ליפי ולחן.
נפש העלמה הזאת, הדבקה מאד בדת הקתולית,
אמנם קצה בראשונה באיש הזה, גם בגלל מראהו
המוזר וגם באשר שמעה, כי מוצאו מעם היהודים.
אולם ככל אשר הוסיף דון יוהן לשבת בבית אביה, כן
הלכו ורחקו רגשות השנאה והבוז מלבה. מעט
מעט הסכינה להביט בידידות על האורח המתבודד,
והיא התבוננה אל פניו, אשר לקחו את לבה. עת
רחפה בת־צחוק על שפתיו צהל ועלז רוחה, וכאשר
קדר מצחו, רבצה עננה גם על לבה.

לעתים ראתה בפניו רשמים דקים, אשר לא הבינה את
פשרם. ברגעים ההם כלתה נפשה לנפל על צוארי
האיש ולהתחנן אליו, כי יגיד לה את אשר בלבו
ויגלה לפניה את יגונו הנסתר. אך ברגע השני
זכרה, כי לא דבר עוד יוהן אליה מאומה, ומי יודע
אם לבו הוגה לה אהבה.

הנה הם שטים עתה על פני אשד הים. ליאונורה
ואחיה משוחחים חליפות עם האורח היקר להם
ומספרים באזניו את פרשת החגיגה המוזרה לו,
ודון יוהן מאזין ומקשיב את הדברים, אך לבו הולך
יותר אחרי קולה הנעים של הדוברת מאשר אחרי
הדברים המספרים לו.

עודם מדברים על הטקס של חנכת האניה, על המים
הקדושים אשר ישפכו הכהנים אל הים, והנה
נשמע רעם כלי התותח, כי הגיעה הבוצנטורה עד
מבוא הנמל מעבר השני. דון יוהן נשא עיניו והנה
הדכס עולה במעלות והוא משליך דבר נוצץ המימה
והכהנים העומדים באניה נושאים כפיהם
השמימה ושופכים לבם בתפלה ובתחנונים לאלהים.
אחרי כן נשמע על פני המים קול תרועת העם,
ואנית המלכות עברה בין ההמון הסוער בעליצותו
ושבה לדרכה, וההמון החוגג מלוה אותה בקול
תשואות.

עוד לא התבררו לדון יוהן כל המחזות המוזרים
האלה והנה הגיע לאזניו קול לחשה של ליאונורה:

– הראית את חשוק הזהב, אשר השליך הדכס
המימה? היא הטבעת אשר בה יקדש ים אדריה את
ונציה מדי שנה בשנה לאות ברית נצח.

בין כה וכה שבה הבוצנטורה אל החוף ועמדה שם על
עגנה. דון יוהן ראה, כי עזב עזב הדכס את האניה
בלוית שריו והלך אל בית תפלת סן ניקולוס, גם
קויריני חש עם סירתו אל החוף, כי אמר ללכת אף הוא
לבית התפלה להתפלל שם עם הצבור ועם הדכס
בכבודו ובעצמו.

– הלא תלך גם אתה עמנו – קרא אל אורחו ולא ראה
ולא התבונן, כי האורח מתמהמה, כאלו אין נפשו
אל הדרך הזאת, אולם מעיני ליאונורה לא נעלם
הדבר. היא התבוננה אל הצל הכבד, אשר רחף על
פני ידיד נפשה, והיא התחננה אליו בעיניה:

“אנא, לך נא עמנו”.

רעדה קלה חלפה בעצמות דון יוהן, אך לא היה בו
כח לעמד בפני מבטי ליאונורה, המביעים דאבה,
והוא ענה: “הן”.

דומם הלך ליד ליאונורה אחרי אחיה. לחייו היו
חורות מבראשונה ובין שפתיו רחף צל קדרות ותוגה.
כה הגיעו אל שער ההיכל. שם רב היה לחץ ההמון;
אנשים ונשים גלויי פנים גם עטופי מסכות נהרו
לבוא אל ההיכל פנימה. ופתאם ראה דון יוהן והנה
רחקה ממנו ליאונורה, ואיש אחד ואפר על עיניו אחז
בזרועו ביד חזקה ולחש לו בעברית: "יוסף הנשיא,
זכר את אבותיך, אל תשכח – – "

הדברים האחרונים לא הגיעו לאזני דון יוהן, כי
חמק האיש ונעלם בתוך הקהל. לשוא הביט אחריו
דון יוהן לדעת מי זה האיש, אשר קראהו בשמו
העברי, אף כי שם לו סתר בשם נכרי; תמהון ודאגה
עכרו את רוחו, אך לא היה לו פנאי להרבות מחשבות,
כי רגליו צעדו על מפתן היכל התפלה. שם מצא את
ליאונורה מחכה לו, שניהם יחד טבלו את אצבעותיהם
במים הקדושים, ושניהם יחד עשו את אות הצלב על
לבם, כמנהג הנוצרים. אך הדברים אשר דובבו
שפתיו ברגעים ההם, היו רחוקים מאד מן התפלות
השגורות בפי המתפללים הנוצרים. – “סלחי לי,
אמי – לחש האיש בתוגה – סלחי לי, את העדינה,
המענה, המדכאה!” – לחשו שפתיו בכרעו על ברכיו
יחד עם כל הקהל, – בלי חמדה שמע את דברי
המטיף. מנגינות העוגב ושירות ההיכל הגיעו
לאזניו, אך לא רוממו את רוחו ולא הרעישו את נפשו.

כי תמונה אחרת עלתה ועמדה לנגד עיני רוחו: איש
זקן הולך כפוף… שליחי האינקויזיציה סוחבים
אותו אל בית הסהר… שם ענוהו בענויים נוראים,
פרקו עצמותיו, רסקו אבריו, ואחרי כן העלוהו על
מדורת אש וישרפוהו חי… והאיש הזה סבו הוא…
והנה עוד תמונה: אשה יפה וענגה נופלת על
ברכיה לפני שופטי העמל ומתחננה אליהם, כי
ירחמו על אביה הזקן ולא יתנוהו למאכלת אש, אך
השופטים האכזרים אטמו אזניהם משמע את
בכיה… והאשה הזאת הלא אמו היא, אם דון יוהן
מגואץ, זה שמו הנתן לו, כאשר הכניסוהו בעל
כרחו בברית הנצרות. אך שמו בישראל היה יוסף
נשיא.

ובכל הטוב והאשר אשר ראה האיש הצעיר הזה בימי
חייו אחרי כן, לא שכח את ענות אחיו האמללים, לא
נמחה מלבו זכר התלאה אשר ראו עיניו בילדותו
ולא חדל אף רגע לחשב על גאלת עמו ונקמת כבודו.
ובראותו היום את ראש הכהנים עטוף מעיל כהנתו
וקולו חוצב להבות מעל הבמה, לא חזה בו איש אלהים,
המטיף לתורת האהבה והחמלה, כי אם כמר השואף
לשלטון ושררה, אשר גם הוא, כחבריו בספרד
ובפורטוגל, נכון להעלות איש נקי מעון לקרבן על
מזבח הקנאות.

ומבעד לנרות הדונג, שדלקו בהיכל התפלה, נראו
לו לשונות אש המלחכות בשר איש תלוי על העץ…
רעד עבר בבשרו של יוסף ושפתיו החרדות לחשו:

“סלחי לי, אמי!”… ופתאם נגעה בו שנית יד אדם.
הוא נבעת, כאלו נגש אליו שליח האינקויזיציה
שחזה בדמיונו בשעת הרהוריו, והנה קול אנטוניו
מדבר אליו בנחת:

– שקעת כל כך בתפלתך לאלהים, עד אשר לא
התבוננת, כי כבר כלתה התפלה וכי הדכס כבר
יצא מן ההיכל. הבה, ידידי, קום ונלך ולא יפקד
מקומנו בין מלוי הבוצנטורה.

דון יוהן היה כמקיץ משנתו. הוא העביר ידו על מצחו
וכרגע זכר את מקומו, צפן עמק בלבו את חזיונותיו
שהגה בהם זה עתה, התעודד וילך בלוית ידידיו
ויתערב בתוך ההמון הנדחף לצאת.

מעיני ליאונורה לא נעלמה התרגשות נפש האורח
היקר לה. היא התבוננה וראתה את העננה אשר רבצה
על מצחו, ולבה השתוקק לדעת את סבת הדבר, אך
רגשות האהבה והכבוד אל האדם הגדול הזה מנעו
אותה מבוא עמו בדברים, היא הלכה לימינו שותקת עד
אשר הגיעו אל הגונדולה.

הדכס וכל שריו ועבדיו, גם האורחים הקרואים אל
המשתה, עזבו את האניה בוצנטורה והלכו אל
ארמון סן מרקוס.

גם ציר השלטן סלים, דון יוהן, היה בין הקרואים,
אך הוא לא שמח על הדבר; לבו לא הלך אחרי גיל
העמים ולא מצא תענוג בחברתם. בתחלה נסה
לדבר על לב ידידיו לבית קויריני, כי טוב אשר לא
ילך אל המשתה, אך אנטוניו התנגד בכל כחו
לדבריו ויפצר בו ללכת. דון יוהן נאלץ להבטיח
לו, כי לפנות ערב יפגשו יחדו.

זמן רב עמד על החוף, עד אשר נעלמה ממנו ליאונורה
בתוך המון הנוסעים. שעה קלה עוד עמד יוסף נשיא
שקוע במחשבות, אחרי כן הניע ראשו כמתאמץ
להרחיק מלבו רעיונות נוגים, וימהר ללכת למען
הגיע אל ארמון הדכס.



פרק ב: אחרי המשתה



המשתה נערך ברב פאר והדר, ודון יוהן מגואץ
השתתף בו יחד עם הקרואים, שרים ורוזנים מאצילי
ונציה, אשר חלקו לו כבוד כראוי לציר ממלכה
אדירה. ובכל זאת רוח לו לאחרונה כאשר קם הדכס
מעל כסאו והמון האורחים עזבו את האולם בצהלה
ומתוך שיחות נעימות, רבם שמו פניהם לשוט על פני
המים; גם ציר השלטן סלים השתוקק להמיר את החם
הנורא אשר שרר באולם המשתה, בקר הצח על
פני מי הים.

אך ביותר נכספה נפשו לשוב ולראות את ליאונורה,
אשר דמות פניה עמדה לנגד עיני רוחו. נדמה לו
עתה, כי ראה על פניה צל תוגה, ולבו אמר לו, כי
מצא חן בעיני העלמה האצילה הזאת.

רגע אחד חלף רעיון חדוה בלבו, כי היפה בבנות
תהיה לו לאשה, אך ברגע השני בא אל לבו הספק
הנורא: האמנם ראוי הוא לאשר נשגב כזה?

והוא הוסיף להגות ברעיון הזה: הן בו לבדו תלוי
דבר האשר הזה. אם רק יחפץ בו באמת, עליו רק
לנתק את כל הקשרים עם היהודים ולהחזיק בדת
אשר אלצוהו לפנים לבוא בבריתה, ואז – – –

אך זרם דם פרץ בכל עורקיו, כי בעמקי נפשו
התעורר רגש הכבוד, ולבו הכהו על המחשבה אשר
עלתה בלבו לבגד בעמו. “לא, אלף פעמים לא! לו
אהבה אותו ליאונורה אף החצי מאהבתו אותה, כי עתה
לא דרשה ממנו קרבן כזה. את אמונת אבותיו, אשר
בני עמו באו למענה באש ובמים, לא ימיר בעד
כל הון”.

בשעה זו, אחרי אשר הסתירה השמש את קרניה
במימי האדריה והירח יצא על פני השמים ושלח
אורו החור מעל לאשד המים, חשקה נפשו של יוסף
נשיא להיות בקרבת העלמה האהובה לו.

הוא עמד על מעלות מבוא ההיכל והתבונן אל המים;
גונדולות שונות עברו על פניו ומהן עלה קול צחוק
בחורים ובחורות, אך את הגונדולה אשר לבית
קויריני בקש לשוא ביניהן. מרגע לרגע רבו על
פני המים הסירות, הנושאות את בני מרום עם הארץ
אל מחוז חפצם, והשאון הלך ורב, והלחץ הלך
וגדל, עד כי כמעט נואש דון יוהן מתקותו לבחן את
כל הסירות העוברות על פניו, והנה במרחק לא רב
נראתה לו גונדולה שטה על פני המים ומראה
כמראה הסירה של משפחת קויריני.

פתאם הגיע לאזניו קול, אשר לא היה מוזר לו.
ובנשאו עיניו ראה והנה איש עומד עליו ואפר על
עיניו והוא מבקש אותו בנעימות ובחן לרדת אל
סירתו, העומדת פה לחוף הים, ולשוט עמו אל המקום
אשר ינחהו.

מבט בוחן אחד על האיש הדובר אליו הוכיחהו לדעת,
כי לא מלח פשוט הוא, ועל כן מהר יוסף וישאלהו:
“מי אתה?”

– השקט, אל תירא! – ענה הנשאל בלחש אך באמץ
לב – לא מלאך מאת “מועצת העשרה”1 אני.

אולם יוסף לא הסתפק במענה זה והוסיף לשאל:
– ומדוע בחרת רק בי בעת אשר רבו סביבי אנשים
עליזים המבקשים סירה לשוט בה?

– כי רק אותך ראיתי ישר לפני לקחתך אל סירתי…
אל תרבה שאלה! כל רע לא יקרה אותך, רק פקח
עיניך!

– גש הלאה! – ענה דון יוסף ברגז – לא אוכל לעזב את
המקום הזה. כי נתתי דברי לעמד ולחכות פה.

אולם האלמוני לא הרפה ממנו. הוא קרב אליו עוד צעד
אחד ולחש לו באזניו: “בשם כל הקדוש לך, יוסף
נשיא, בואה אחרי!”

עתה הכיר יוסף את קול הדובר, אשר הזהירהו זה לא
כבר, בלכתו בדרך אל בית תפלת סן ניקולו. ועוד
הפעם בא רעד בעצמותיו. “האמנם יש איש בונציה,
היודע ומכיר אותו בשמו העברי, אשר הסתירו
מכל יודעיו פה? האם פרשה מועצת העשרה רשת
לרגליו? ואולי יש פה אחד מידידיו והוא לא ידע?”

אך מתוך מחשבות אלו גמר בלבו להראות לאיש
הזה, היודע סוד מולדתו, כי לבו לא ידע פחד,
ולכן ענה את האלמוני:

– “ראה, אני יורד אל סירתך, למען תדע כי דבריך לא
הפחידוני, אך גם אתה, אם לא מבקש רעתי אתה,
הסירה נא את המסוה מעל פניך וידעתי לפני מי
אני עומד”.

– “חפצך יעשה, אך לא במקום הזה, כי לא טוב יהיה
הדבר גם לשנינו. ואתה אל נא תתמהמה, חי ה'
אלהי ישראל, כי לא תנחם על מעשיך”.

הדברים האחרונים פעלו פעלתם. יוסף מהר ועלה על
הגונדולה וקרא אל מוליכו: – מהר וסע, ראה לבל אאחר
זמן שובי.

האלמוני צעד אחריו על הספון, הניף את משוטו
לחצות את המים ולפלס לו נתיב.
דומם נסעו שניהם יחדו, אך כאשר ראה יוסף, כי
הגונדולה פונה אל עבר אחר, הפריע את הדומיה
וקרא:

– לא זו הדרך, שם מן הצד ההוא מחכים לי ידידי.

– שכח את הטיול ואת האנשים אשר בשם ידידים
תקראם – ענהו הקול מתחת למסוה – לא אליהם אנו
הולכים, כי אם אל מקום רחוק, אשר רגל אחד מהם לא
דרכה שם.

– איכה מלאך לבך לעשות זאת?

– ואיך ערב לבו של יוסף נשיא לשנות את צורתו ואת
שמו, בבואו מחצר סלים אל מערת הפריצים המכנה
ונציה?

דון יוסף נשיא בא במבוכה. הוא הביט סביבותיו, אחרי
כן אמר בלחש:

– הוי, עז נפש, הן ישמע איש דבריך.
אך הצעיר ענה בלעג:

– הלא לכן דברתי אליך בלשון אשר לא יבינוה
עליזי החג האלה.

כעבר שעה קלה שאל יוסף נשיא:

– לאן תובילני? אני משביעך בשם האלהים לבל
תכחד ממני דבר.

– התאפק נא… עוד מעט…

כל הדברים האלה יצאו מפיהם בקול לחש, ויוסף
נשיא ראה והבין, כי אם לא יחפץ למשך עליו עיני
רואים, אין טוב לו בלתי אם לסבל ולחכות לאחרית
דבר.

הם שטו הלאה לארך התעלה. גונדולות רבות שטו על
פניהם במהרן אל החג, אך מספרן הלך ופחת, עד כי
מעטו מאד, ורק זעיר שם זעיר שם נפגשה להם סירה
אחת בודדה.

המה עברו את מעברת ריאלטו ויוסף פנה שנית אל
מנהלו וישאל:

– העוד רחוקה המטרה?

– כבר עברנו חצי דרכנו – נחמהו האלמוני – עוד
מעט ועמדו רגליך על היבשה.

הסירה הוסיפה לשוט בתעלה הרחבה, אשר חצתה את
העיר ונציה, עברה מול ארמנות השיש, אשר
התנשאו לאור הירח הכהה כצלמי בלהות, אך
בטרם בואם אל קצה התעלה הטה האלמוני את סירתו
הצדה אל אחת מזרועות התעלה הצרות, אשר נעלמו
בין המון בתים וארמונות בצורת קשתות.

המקום היה שמם ונעזב. רוח העני והלחץ מרחפת
עליו, ובעיני דון יוסף היה כגיא צלמות לעמת המקום
שבא משם, מקום אורה ושמחה וכל תענוגות בני
אדם. הוא היה נבוך מאד, אך הוא התאמץ להתגבר על
מבוכתו והוסיף לשבת ולחכות לקץ החזון.

לאחרונה עמדה הסירה לחוף התעלה לפני שער סגור
ומסגר, אשר משני עבריו ימין ושמאל התנשאה
חומה גבהה ובצורה הירח הסתתר בין עבים נוסעים
ועוברים וקול משק כנפי עופות־לילה נשמע על ראש
החומה, בהתעופפם הנה והנה.

בתמהון נשא ציר סלים את עיניו אל מנהלו, אך
בטרם פתח פיו לשאל דבר, והאלמוני אמר:

– הנה הגענו אל מחוז חפצנו.

– האם אל בית כלא הבאתני?

– כן, אל בית־כלא לעם שלם, המחכה לשוא לבוא
גואלו ומושיעו. הנה באת אל ארץ רחבת ידים, מלאה
תשואות וכל טוב, האמנם אין את נפשך לסור ולראות
את מעונות העני והמצוקה, אשר בהם יושבים אחיך
בני עמך?

– הזו היא הגטו של ונציה? – שאל דון יוסף
במבוכה.

– כן דברת – ענה האלמוני – ולמען תדע מי הביאך
הלום, הבה אגלה לך את שמי: עברי אנכי, בן עמך,
ושמי שמעון בן הרב אליעזר. איש אחר, היודע
אותך יותר ממני, הודיעני את דבר בואך. ועתה אם
אין בלבך רצון ללבת אחרי, חלילה לי מהביאך
בחזקה אל אחיך. אמר מלה ואנכי אנהגך אביאך
חיש אל אלה, אשר בשם ידידים ורעים תקראם.

פני יוסף אדמו, בהרגישו כי מתחת למסוה
נעוצות בו שתי עינים חודרות ומבריקות, והוא מהר
לענות:

– יהי מה, לכה ונלכה!

שמעון דפק שלש פעמים על הדלת. עברה שעה רבה,
עד אשר נפתח אשנב במגדל השער ואיש שאל
בקול גס, מי זה ערב את לבו להרגיז מנוחתו בחצות
הלילה.

היהודי הצעיר הגיד לו את שמו ולכפר את פניו
הושיט לו מטבע של כסף, אשר גספרו השוער שם
אותו בכיסו בלי אמירת תודה, ואחרי כן פתח את דלת
השער, אשר נפתח בקול רעש, אך כמעט ראה
גספרו את יוסף שאל בחשד גלוי, מי זה ההולך
עמו.
ושמעון בן אליעזר, אשר חכה לשאלה הזאת, לחש
באזני השוער, כי האיש הוא אחד האצילים אשר דבר
לו אל שלחני יהודי, ובאשר כי חרפה לו לבוא עמו
בדברים יומם, לכן בא בלילה. התשובה הזאת היתה
מספקת. השוער מהר להסיר את כובעו לפני האציל,
השתחוה ואמר לו, כי נכון הוא לשרתו כעבד נאמן
בכל עת ובכל שעה, ביום ובלילה.

אחרי אשר סגר גספרו את השער, עבר יוסף עם
מלוהו ברחוב צר המוביל אל תוך הגטו. האויר היה
צר ומחניק. כמו אור הלבנה, כן גם קוי השמש
חדרו אל המקום הזה לעתים רחוקות מאד.

הבתים היו
שוממים ועזובים. את מקום שמשות החלונות בבתים
רבים מלאו מחצלות בלות, ולאור נרות השמן הכהה
נראו לעיני האורח בעד חלונות המעונות הדלים
והצרים, שבהם ישבו משפחות שלמות ושם היה
מקלט גם לבהמות הבית ומקום לחפצי מסחרם.
בלכתם ברחוב קפצו מתחת גלי האשפה כלבים
והתנפלו עליהם; פה ושם הציצו ילדים קטנים מן
החרכים לראות מי ומי ההולכים, אך אנשים באים
בימים לא נפגשו להם בדרכם.

– הרואה אתה, יוסף נשיא? – קרא שמעון בנופפו בידו
– הנה משכן בני עמך. האור והאויר, שני יסודות
החיים הנתונים חנם לכל יצורי תבל, ינתנו באיפת
רזון לעם הנבחר.

יוסף החריש ולא ענה דבר. פניו היו מכסים ענן עצב
ושמעון הוסיף ואמר:

– אנו באים אל מעון אבי ליד בית התפלה אשר לעדה.
הואילה נא ללכת אחרי.



פרק ג: בבית הכנסת


ציר השלטן סלים צעד אחרי בן הרב על מפתן הבית,
ומה מאד השתומם, בעברו בעקבות שמעון את
המסדרון הצר, ובהפתח לו דלת אל אולם גדול ורחב
ידים, המואר בנרות מעטים. הוא שאף אל קרבו אויר
קר ולח, ולאזניו הגיע קול קינה חרישית, ואחרי
אשר הסכין להביט בחשכה ראה והנה רגליו עומדות
בבית־כנסת המלא המון אדם.

הוא פנה אל מנהלהו בשאלה, אם לא זכרון יום אבל
לישראל כנס את כל העדה אל המקום הזה.
אך שמעון ענהו בעצב:

– לא זכרון יום אבל אסף את בני עמך הנה, כי אם
היגון האופף את חייהם כל הימים. עוד מעט וראית
על מה יבכה ישראל…

עוד לא כלה בן הרב את דבריו, ואיש שיבה לבוש
מעיל ארך ורחב נגש אל יוסף נשיא, תקע לו כפו
לשלום ואמר:

– ברוך אתה בבואך, בחיר אלהים, כי שמעת בקול
צירנו ועזבת חברת עליזים לבוא אל עדת אבלים.
כלנו בני העדה, עשיר ועני יחדו, המענים
והמדכאים, שמנו מבטחנו בך, כי תקום לעזרתנו.
בך בחר אלהים לתתך לחן בעיני מושל ארץ הקדם,
וזכרת את אחיך האמללים, כאשר לא שכח יוסף בן
יעקב את אחיו.

רוח יוסף נבוכה, בשמעו את דברי הרב הישיש, אך
עוד גדלה מבוכתו כעבור רגעים מעטים, כאשר ראו
עיניו ליד ארון הקדש שלשה אנשים שוכבים על
מחצלות קנים בלי רוח חיים, ועליהם עומד רופא
ומתאמץ להשיב נפשם.

– הגידה לי, רבי – פנה יוסף נשיא אל הרב הזקן – מה
קרה פה? רואה אני את אחי נמוגים בדמעה, מה הצרה
אשר באה עליכם ובמה אוכל להושיעכם?
הזקן אחז ביד הנשיא ויוליכהו עד מקום משכב
השלשה. פניהם היו חורים כסיד, גופם היה מלא
פצעים וחבורות, עיניהם היו עצומות, אך רוח חיים
עוד פעמה בקרבם.

והרב פתח פיו ויספר:

– שלשת האנשים האלה, אחינו בני ישראל, לא
היחידים הם, אשר מועצת העשרה העלילו עליהם
עלילה, ובאחד הלילות שלחו את השוטרים לבתיהם
ובלי דין ומשפט סחבו את שלשתם והשליכו אותם
אל בית־הסהר. לשוא בכו והתחננו, כי חפים הם
מפשע; לשוא אמרו עשירי העדה לתת ערבון בעדם –
האכזרים אטמו אזנם משמע. והאמללים התענו
בתא־העפרת ימים רבים, אך היום, לכבוד נשואי
הדכס עם הים, קראו להם דרור; ורבים אומרים, כי
על ידך, אדוני ציר השלטן, באה להם הישועה.

– על ידי? – קרא יוסף ופניו אדמו. הן הוא ידע, כי כל
הימים ישב בונציה בחברת העליזים ולא שם לב
אל אחיו בני עמו הנתונים בצרה. ועל לבו עלה
לספר לפני הרב הזקן דבר אמת, כי לא פעל ולא
עשה מאומה, אף לא ידע את גורל שלשת האנשים.
אך רבי אליעזר הוסיף לדבר:

– כן, כן, על ידך… יודעים אנחנו, כי האסירים
האלה, כרבים אחרים אשר נפלו בידי צוררינו, היו
מתים מרב ענוייהם בבית הסהר, וגופותיהם נועדו
להשלך אל התעלה ולמצא קבר בתהום הים. והיום
הנה שלשת האנשים, פצועים מכף רגלם ועד קדקדם,
הובאו בסירה קטנה עד לפני שער הגטו. יש לאל
ידנו לחבש לפצעיהם ולהקל מעט את מכאוביהם, ואולי
עוד יקומו ויחיו. ועל כל זאת אנו חיבים תודה רק
לך, אדוני, אשר כגואל שלחך אלהים.

כאשר כלה הרב את דבריו, נגשו רבים מן
הנאספים אל יוסף; כל פה מלא תהלתו, כל אחד
הביע לו ברכה, הכל פזרו לו כבוד אין קץ. ולשמע
כל התהלות והתשבחות האלה התעורר בלבו רגע
אחד הרצון לגלות לפני האנשים האלה את כל האמת,
כי לא עשה למענם דבר, אך ברגע השני עלה בלבו
הרעיון, כי לא מחכמה יעשה לגזל מאת האנשים
האמללים האלה את תקותם ומבטחם. תחת זאת נדר
בלבו נדר לעשות כל מה שבידו למען אחיו
הנדכאים והנעלבים.

וככל אשר הרבה יוסף להביט את אחיו, אשר פניהם
העידו על ישרם, גברה בלבו האהבה אל בני עמו;
וככל אשר הרבה לשמע מפיהם את מגלת הצרות
והפגעים, אשר שבעו מידי אויביהם ומנדיהם, רתח
דמו בקרבו, ובנפשו גמלה התשוקה לפעל
ולעשות גדולות למען עמו האמלל.

ובעודנו שקוע במחשבות על כל אשר ראו עיניו
ושמעו אזניו, והנה נגלה לעיניו חזיון חדש, נורא
ונפלא כאחד. פתאם התפרדו כל הנאספים ונתנו
דרך לשני אנשים צעירים, אוחזים בזרועותיהם
החזקות אשה זקנה כבירת ימים, אשר עיניה
הסגורות העידו, כי עורת היא.
הכל נטו הצדה מפני הישישה בת מאת השנים;
וכאשר קרבה אל יוסף, נשאה קולה המלא נעם
ותקרא:

– יוסף הנשיא! את בואך שמעתי מפי בני ונכדי;
אך אם מנע אלהים ממני את האשר לראות בעיני את
הוד פניך, הנה הראני בחלום את אשר תהיה
לעמך… ראיתי והנה נפתחו השמים… נשאתי את
כפי ואקרא: אהה, ה' אלהים! באו מים עד נפש, שלח
לנו עזרתך, ישועתך!… ופתאם ראו עיני והנה אחד
מבני דת מחמד רוכב על סוס אביר ובידו נזר אשר שם
על ראשך, יוסף נשיא… אחרי כן שמעתי קול מן
השמים: “בן פרת יוסף… נשיא שמו ונשיא לעמו
יהיה, ידיו בערף אויביו ובני עמו ישתחוו לו…”
ובטרם הספיק יוסף הנשיא לעצר בעדה, כרעה
העורת לרגליו וחפשה את ידו לנשקה. ממנה
ראו וכן עשו יתר הנאספים. מאלפי פיות פרצה
הקריאה בתוך האולם הגדול: “יחי יוסף הנשיא
מושיענו!”

גם לב הרב ובנו נרעש ברגשת ההמון. על אחד
העמודים אשר הבית נכון עליהם היתה תלויה חרב
ישנה נתונה בתער מעלף זהב ומעליה דגל קרוע.
שמעון מהר ויסר את שניהם מעל העמוד, ובפרשו את
הדגל הראה על האותיות המטשטשות “מ.כ.ב.י.” – מי
כמכה באלים ה'! אחרי כן שלף שמעון את החרב
מתערה, וכאשר מסר אותה ליוסף קרא:

– אבי קבל את החרב הזאת ואת הדגל הזה, אשר
לראש־הגולה האחרון. בידים אמונות נשאנום מגוי
אל גוי, מסרנום מדור אל דור, שמרנום מיד כל צר
ואויב. בידך נפקיד היום את שארית מחמדינו. תהי
החרב בידך לנקם נקמת עמנו מידי משנאיו…

והזקן אליעזר הפסיק את דברי בנו, פנה אל יוסף
הנשיא ואמר:

– לו עלה בידך לקבץ את נדחי ישראל מכל ארצות
פזוריהם, לאסף אותם אל תחת דגל העם, לתת להם לב
אחד, להראות להם דרך אחת ומטרה אחת, כי אז באה
גאלה לישראל. והיו החרב והדגל בידך לאות,
כי נשיא אתה לנו.

יוסף שמע את דברי הזקן ולבו נפעם בקרבו. האם
תהיה אחרית לתקוה זו? היש כח בנזר אשר שמו
עליו יושבי הגטו לעשות אותו נשיא בעמו? הן רק
בידי השלטן סלים הכביר לרוממו ולנשאו, ומי
יודע אם תמיד ישמר לו חסדו?

אולם בהעלותו על לבו את כל הטובות אשר עשה עמו
השלטן סלים עד היום, אורו עיניו ופניו אדמו
מגיל; והתקוה הגדולה בראה כנפים לדמיונו והוא
ראה את עצמו מושיע לעמו.

ובצעדי און נגש אל ארון הקדש, שם ידו על ספר
התורה וינשקה למו פיו, ונפשו התרוממה בתפלה
לאלהי אבותיו, אחרי כן פנה אל הנאספים ויאמר:

– שמעו, בני עמי! הנה נתתם בידי את חרב ראש
הגולה האחרון ואת דגלו ותשימוני לראש ולנשיא
עליכם, ואמנם נכספה נפשי ללכת בעקבות
גבורינו הגדולים, יהודה המכבי ושמעון
בר־כוכבא, ולהציל את עמי מיד אויביו. ואולם
למען הוציא את ישראל מעבדות לחרות לא די ברצוני
בלבד. אכן אני נשבע לכם בה' אלהי ישראל, כי לא
אנוח ולא אשקט, עד אשר אביא אתכם אל ארץ טובה
וברוכה. אך גם אתם השבעו לי בה', כי תהיו
נאמנים לי ועשיתם ככל אשר אשאל מעמכם לטוב
לכם.

– אנו נשבעים! אנו נשבעים! – נשמע קול אדיר
מאלפי פיות.

אחרי אשר כלה העם להתפלל, עזבו מעט מעט את
בית־הכנסת ללכת איש איש אל ביתו. רק אנשים מספר
נשארו עוד שם, ובתוכם איש אחד זקן בא בימים,
אשר עמד שם מראשית המחזה ועד סופו ולא חדל
מהביט בעיני להבים אל פני יוסף.

כעבר שעה קלה נגש אל יוסף רב העדה ועמו האיש
הזר ובפנותו אל הנשיא קרא הרב:

– הכר נא את האיש הזה!

ציר השלטן העיף עיניו על האיש, אכן פנים מודעים
לו, אך מי הוא, מי הוא… ופתאם נפקחו עיניו, כאלו
הוסר מעליהן תבלול, ויקרא בקול נרעש:

– נתן, נאמן ביתי, האתה זה? מאין ואיככה באת
הנה?

דמעות ששון פרצו מעיני הזקן ויען בקול בוכים:

– אני הוא. נלוה נלויתי אל האשה הקרובה לך מכל
האדם אשר בעולם, אל דודתך גרציה מנדסיה…
פני יוסף נשיא הזדעזעו בשמעו את השם הזה,
והוא תפש בידי האיש הדובר אליו ויקרא בקול
רועד:

– דודתי… אמי השניה… איפה היא?… הגידה לי,
רוץ ארוץ לראות את פניה…

– קרובה היא לך מאד במקום, אך חומה גבהה מפרידה
בינה ובינך – ענהו הזקן בקול מלא עצב.
והוא ספר לו את כל המוצאות את דונה גרציה, את
דבר מסעה מעיר אנטורפן לונציה, את כל
התלאה אשר שבעה בעיר ההיא, עד אשר גמרה בלבה
לעזב את ארץ מושבה ולבוא אל עיר מלוכת
העותומנים…

אמנם היא הודיעתני על זאת ואנכי צפיתי לבואה, אך
מדוע זה אחרה עד היום?

– מי יתן ולא שאלתני – ענה הזקן – כי בפי אין
בשורה טובה… אחותה הצעירה, אשה קלת דעת
ופזיזה, בקצפה על אחותה הבכירה על אשר מאנה
למסר לידה את החלק מרכושה לעשות בו כטוב
בעיניה, הלשינה עליה לפני הממשלה בונציה,
כי היא אומרת לצאת עם הונה הרב לארץ טרקיה ולשוב
שם בגלוי לדת ישראל. בעלי השלטון בונציה
תבעו אותה לדין והושיבוה במאסר, למען לא תוכל
לברח מן הארץ, וזה ימים רבים אשר גברתי הטובה
מתענה בכלא, ואנכי בקשתי ומצאתי לי מקלט
סתר בתוך חומות הגטו.

הרב הזקן, אשר הקשיב גם הוא לספורו של נתן,
הוציא אנחה מלבו ויאמר:

– מי כמוני ידע את רך לבה ותם נפשה של האשה
הזאת? מי לא שמע את דבר החכמה הרבה אשר נתן
אלהים בלבה? מי לא ידע את רחמיה הרבים על כל
נדכא ונרדף? בנשמה אחת אצר אלהים כל נעלה וכל
נשגב, ואת הנשמה נטע בגוף הנחמד של האשה
העדינה חנה, היא גרציה לבית מנדס.

היא תמכה ביד
נדיבה כל עני וכל כושל, היא חלצה את האנוסים
מבור צרה והשיבה אותם לדת אבותיהם. לבי לבי
לאשה הזאת! מי יחיש עזרה לה, מי יחלץ אותה
מכלאה?!

– אולי יודע אתה מקום מאסר גברתך? – שאל יוסף
נשיא את נתן.

והזקן ענה לו בקול לחש, כי היא יושבת בבית־הסהר
סן־מרקוס. במקרה התודע לאחד השומרים שם ומפיו
נודע לו, כי אשה עבריה ועשירה – אין זאת כי אם
דונה גרציה – כלואה שם. אם יש את נפש הנשיא –
סים נתן את דבריו – נכון הוא להובילו בסירה עד
הארמון, אשר שם בית־הסהר, ולתת לו ידים לבוא
בדברים עם השומר מודעו, העומד על המשמר שם
בלילה הזה.

– הבה! – קרא שמעון בעז רוחו – נמהר לקרא דרור
לאשה החפה מפשע ולהנקם מאת האשמים
בנפשה.

באזנים קשובות שמע יוסף את דברי העלם. בארמון
הדכס, אשר שם התענג היום על משתה תפארה
בחברת שרי הרפבליקה, שם באחת המערות, בכלא
מחשכים, מתענה דודתו האמללה. לבו המה מעצמת
רגשותיו. אך כאשר שמע מפי שמעון את העצה למהר
ולהוציא את האסירה במחתרת, אמר לו, כי לא יעלה
הדבר בידם, ורק אסון גדול צפוי להם אם יתפסו
בכף. אולם היוכל להתמהמה בעת אשר אנה אלהים
לידו לראות את פני האשה הכבודה היקרה לו
בחיים?

הוא ראה את עיני שמעון נשואות אליו, ובלי חכות
הרבה נעתר לשאלת נתן. בתחלה סרב לקחת עמהם
גם את שמעון; אך הוא היה דרוש לו להיות למליץ
לפני גספרו השוער של הגטו, ולכן נאלץ לקחת
גם אותו.

הרב הזקן אצל להם ברכה, כי יצליח אלהים דרכם
והם יצאו מבית הכנסת.



פרק ד: ליל בלהות.



שלשת האנשים יצאו בחשכת הלילה; אך הם לא
הלכו בדרך אשר בה נסעו יוסף ושמעון בבואם
הנה. הם עברו רק מרחק לא רב על פני התעלה
הגדולה, ואחרי כן נטה שמעון הצדה לבלתי
הפגש בהמון החוגגים השבים לבתיהם. הוא נהל את
סירתו דרך התעלות הצרות להגיע אל מטרתו
בנתיבות עקלקלות.

ונתן קצר להם הדרך בספוריו השונים על גברתו
ומפעליה ועל התחבולות שעלו בלבו להצילה
מידי ממשלת ונציה על ידי מתן שחד לשומר בית
האסורים.

יוסף נתן לו לדבר ככל העולה על רוחו, אך לבו לא כן
חשב. מאז נודע לו מצב דודתו ומקום מושבה, בטח
בכח משרתו הגבוהה, משרת ציר נאמן לסלים, כי
לא יבצר ממנו מעשות לטובתה את כל הדרוש.

לבו
הגיד לו, כי בדברים גלויים עם הדכס ושריו
יצליח יותר מאשר בערמה ובחזק יד; בידעו את
הכח הגדול אשר לונציה ואת שעבוד היהודים
לממשלה זו, רעה ונוכח, כי אין לפניו דרך אחרת,
בלתי אם לעשות בחכמה ומזמה ולהועיל לחפש
היהודים בדרך שלום ובלי קול מלחמה.

ובעוד הוא שקוע במחשבה על הדרך אשר ילך בה
ועל המעשה אשר יעשה, והנה החרידהו
מדמיונותיו קול רעש גדול כקול אלפי רעמים. גם
הוא גם הנוסעים עמו קמו פתאם ממקומם בבהלה,
השתאו והשתוממו זה אל זה.

המים השקטים
התגעשו, הארץ ממרחק התמוטטה, כל חומה בצורה
וכל ארמון חזק חגו ונעו ונטו לנפול. תימרות־עשן
שחורות ועבות עלו עד לב השמים ואחריהן התרוממו
לשחקים עמודי אש נוראה מאד, וכיריעה שחורה
ורחבה רבצה עננת ערפל על פני ונציה. עד מהרה
נהפכה החשכה האימה לאור גדול, אשר לא היה
כמוהו; כי במקום המהפכה התלקחה שלהבת
נוראה, אשר האירה את כל המקום מסביב כמו באש
התפת.

ושלשת הנוסעים עודם עומדים מחרישים ומביטים
דומם איש אל רעהו, ופתאם שלח שמעון ידו אל עבר
המזרח, מקום שם פרצה הבערה, ויקרא אל רעיו:
– המבצר בוער באש… אין זה כי אם התפוצץ אוצר
אבק השרפה וזה קול הרעש…

אכן נקמת אלהים היא
לאויבינו. הנה הוא נראה אלינו בענן ובאש
והראנו את ידו הנטויה… הלילה הזה הושם קץ
לגאון ונציה ותפארתה, ובלילה הזה בקע אור
גאלת ישראל.

ברגע הזה נראתה תנועת חיים על פני הים. נרות
רבים העלו בבתים אשר ליד החוף ואנשים נואשים
רצו והמו בחוצות קריה, אלה בכו ויללו, אלה
ספקו כפים ואלה השתפכו בתפלה ובתחנונים,
בחשבם כי בא היום האחרון לארץ ולדרים עליה.

– המבצר בוער באש, כל ונציה תשמד מעל פני
האדמה – הקריאה הזאת מלאה את הים ואת היבשה.
מכל עברים נדחף המון אדם רב בגונדולות וסירות,
באניות קטנות וגדולות, כלם בוכים וצועקים מרה,
כלם פונים אל מטרה אחת, אל מקום הבערה הנוראה.
איש לא שם לב אל אחיו או אל שכנו הקרוב אליו;
ואולם קשה היה להמלט מקרב ההמון הסוער הזה.
הכל שואף אל מקום אחד, הכל נדחף קדימה וכמו
בשבלת מים עזים נסחפה גם סירת יוסף הנשיא
בהמון האניות, באין מקום לנטות ימין ושמאל.
וכה עברו שלשת הנוסעים את הגבול אשר גבלו להם
ונטו מן הדרך, אשר אליה כונו את פניהם, עד
אשר באו, או הובאו, אל תעלת סן מרקוס. שם נתנה
פקדה לכל ההמון הרב לעמוד תחתיו ולבלי לכת
הלאה.

המחזה הגדול והנורא, אשר לא נראה כמוהו
מעולם, משך אליו את עיני הרואים בכח גדול מאד.
המבצר הגדול, אשר מראהו היה תמיד כעיר קטנה,
נדמה עתה ללוע הר געש, אשר מתוכו התנשאה
השמימה לבה בוערת דרך אלפי פיות. כל אסמי
אבק־השרפה בערו באש; הציים הגדולים
והרחבים, אשר העלו אל היבשה, טבעו בים של אש;
וכל אוצרות החמר למלחמה ולמסע האניות, כל
העצים והתרנים, המפרשים והמשוטים, החבלים
והנערת, הזפת והכפר – כל אלה הגדילו והרחיבו
את המדורה.

ובתוך המבצר פנימה, על פגרי ההרוגים ועל הריסות
הבתים, עמלו אנשי צבא המבצר – ומראיהם מרחוק
כשדי שחת מגאלים בעשן ופיח – להתגבר על
האיתן הנורא אשר פרץ ממסגרותיו. אך לשוא!

גאון הרפבליקה ומקור גבורתה, כל כחה
למלחמה, אשר אספה במשך שנים רבות, נהרס עד
היסוד בלילה אחד. האסם הגדול, אשר בתוכו היו
אצורים ארבע מאות ככר אבק־שרפה, היה לגלים
נצים.

יוסף הנשיא העיף את עיניו למרחוק והתבונן אל
מראה ההרס הנורא הזה. ארבעה בתי תפלה בחלק
העיר קסטלה התנשאו עוד כעיי מפלה גבוהים;
בתים וארמונות למאות נוטים לנפול ורבים כבר
נפלו תחתיהם כגלי אפר. קול יללת האמללים
וצעקת הפצועים חדרו עד אזני ההמון הרב העומד
מרחוק ואין בידו עצה ותחבולה להצילם.

לב יוסף דאב למראה אסון האנשים הנקיים הרבים
האלה ולא יכול לגרוע את עיניו מן המחזה הקשה
הזה. והנה הגיע לאזניו קול, אשר הרעיד את כל
עצמותיו. בראשונה שמע רק מלים מעטות, שיחות
קטועות, מפי אנשים אחדים, “אך מעשה היהודים הוא.”
אולם מעט מעט התפשטו המלים בין ההמון ואלפי
הדים ענו לקול הזה מכל עברים: “כן, כן, יד
היהודים עשתה זאת.”

– מעשה היהודים הוא, שמעו! – כן הריעו מימין
ומשמאל אנשים ונשים, זקן ונער. וכעבור רגעים
אחדים הרעימו קולות: נקם, נקם קחו!

עוד לא נחקר דבר האסון, אך ההמון חפץ לבקש
ולמצוא את האשם, לשפוך עליו חמתו, לעשות בו
שפטים, ולכן עלו הקריאות עד לב השמים:

– היהודים עשו זאת! היהודים אשמים באסוננו! קומו
ונעלה אל הגטו! נצית אש במשכנותיהם, נעשה
בתיהם קבריהם!

– לכו ונלכה! – רבו הקולות, עד אשר גברו על כל
יללות האמללים וזעקותיהם – נשרפם, נרצחם,
נשמידם!

פני יוסף חורו ועיני שמעון רבו ברקי משטמה.
נתן הביט על סביביו ויעץ את חבריו בלחש לבקש
תחבולה ולהמלט אל אחת התעלות הקרובות, למען
הסתר מחמת ההמון הזועף.

יוסף הניע ראשו באין אמר, אך שמעון הוציא מבין
שפתיו תלונה חרישית אך אימה:

– האנכי אברח? עלי למהר אל הגטו בשעת צרה זו.
ובדברו את הדברים האלה אחז במשוט ביד חזקה,
ובכחו הגדול העביר את כל ההמון, בשאפו להגיע
אל הגטו ולקדם את פני הרעה, להציל את אחיו,
להלחם עם האויבים, להשליך נפשו מנגד.

ובנהלו את סירתו הלאה במהירות גדולה, בלי מעצור,
והנה קרה מקרה, כי אחד היושבים בגונדולה
הקרובה הכירהו.
– הוי, שמעון, מה לך פה?

כרגע נלטשו עיני רבים על שמעון, ומכל עברים
נשמעו קולות: “הנה שמעון בן הרב, תפשוהו,
החזיקו בו, נחקרהו, איככה ומדוע עזב את הגטו
לעת כזאת?”

אלו השיב שמעון מענה רך, כי עתה עבר אולי הכל
בשלום, אך שמעון ענה בקצף: – באתי הנה לראות את
האש אשר בערתם לכבוד יום חגכם הקדוש.
הדברים הקשים יצאו מפי העלם, וקול פחדים הרעים
לעמתו:

– תפשוהו! הן חרף את מערכות הנוצרים, אין זאת כי
הוא הבעיר את הבערה!

בין האספסוף קם שאון ורעש, יושבי סירות רבות
חתרו להגיע עד סירת שמעון, ועד מהרה נחו ידים
רבות עם משוטיהן על שפת סירתו, עד כי עמדה מלכת.
כל העמל הרב אשר עמלו יוסף ונתן להשקיט את סערת
ההמון לא עשה פרי.

וכעבר רגעים אחדים הגיעו עוד אנשים מן הגונדולות
הרחוקות, וכבר הרימו את אגרופיהם על שלשת האנשים
לאבדם, אך שמעון בן הרב עופף משוטו על פניהם;
יוסף הנשיא שלף את חרבו, אשר חגר תמיד על ירכו,
והזקן נתן כרע על ברכיו ויתחנן לפני
המתנפלים, לבל ישלחו ידם באנשים חפים מפשע.

אך הרעה הלכה וקרבה, הסכנה הלכה וגדלה; ברב
כח הניף שמעון את משוטו ימין ושמאל לעצור את
שטף ההמון המתאמץ להתנפל עליו ועל חבריו,
והנה קרבה אליהם גונדולה חדשה והיא הביאה
לשלשת הנצורים רוח והצלה.

האחים לבית קויריני, אשר נהרו גם הם, ככל ההמון
הרב, אל מקום ההפכה, ראו פתאם והנה מהומה ומבוכה
על פני המים; בלי דעת מי ומי הנלחמים, צוה
מרקוס קויריני על ההמון לאסף ידיהם כרגע, ואחיו
אנטוניו פקד על משרתיו עושי דברו לגרש מזה כל
איש מרים יד בלי משוא פנים. כה הלכו הלוך וקרוב
אל סירת שמעון, ומה מאד השתוממו בהכירם את
האחד מן השלשה – והנה הוא אורחם הנעלה.

ביד חזקה הדף אנטוניו לאחור את שארית האנשים מן
ההמון ובקול גדול הרעים עליהם:

– בשם המלכות! האיש אשר יעז להרים יד או רגל –
בן מות הוא!

הדברים האלה פעלו נפלאות: כרגע השלך הס
מסביב ורק בקול דממה דקה השמיע עוד האספסוף את
תלונתו: “מי הוא זה הנגיד המצוה עליהם?!”

ואנטוניו הוסיף ויאמר:

– האם לא תראו כי בציר “השער הגבה” פגעתם,
ואתם שלחתם יד באיש, אשר עליכם לתת כבוד לו.
מהרו סעו לדרככם ותנו תודה לאלהים, כי מנעכם
מאסון גדול.

ההמון נאלם דומיה, אך כעבר רגעים מעטים נשמעו
קולות: “הן איש יהודי יושב עמו, הלא הוא שמעון בן
הרב!” ואחריהם נשמעו עוד קולות: “היהודים הבעירו
את המבצר, נעשה בהם נקמה!”

– הרגעו, אזרחים! – קרא קויריני – אל לכם להתערב
בעניני מועצת הממשלה. האיש אשר ימצא עונו,
ענש יענש כראוי לו, אך אתם החרישו פן תרבו את
המהומה והמבוכה בליל הבלהות הזה.

הדברים הרכים האלה השיגו את מטרתם; הנבונים
מבין ההמון ראו ונוכחו, כי לא טוב עשו. ומתוך
המהומה נשמעו קולות:

– צדק האציל! הם לא ימלטו מידי המשפט!

ובעוד רגע היתה ידם על העליונה. וכאשר ראו האחים
לבית קויריני, כי עברה הסכנה, לקחו אל אניתם את
יוסף הנשיא ואת שני מלויו, ואת הסירה קשרו
בחבל מאחריהם וישובו לדרכם.

בלי חמדה ומתוך חשד נסתר נסע עמהם שמעון;
רוחו היתה סוערת, אך גם האחים מרקוס ואנטוניו
הביטו אליו בלי אמון רב ולא הרבו לשאל. הם רק
הביעו לאורחם את דאבון נפשם על השגגה אשר
יצאה מאת ההמון לנגע באיש רם המעלה כמהו,
ואחרי כן פתחו בשיחה על הבערה, אשר עוד הוסיפה
לעשות שמות במבצר ולהפך את המקום לחרדת
אלהים.

וידיד סלים אמנם התאמץ לענות על כל דברי אנשי
שיחו, אך נפשו מרה עליו. הוא הודה בדברים נעימים
למציליו על התשועה הגדולה אשר עשו לו, אך
בדברי תודתו היתה מהולה מרירות נסתרה על
המקרה, אשר הביא אותו לקבל עזרה מהם…

אמנם מקרב לב הכיר להם תודה על אשר לא העתירו
עליו שאלות, מדוע לא שמר את הבטחתו לבוא אליהם
אל הנמל, לאן נעלם לשעות אחדות ולא נודעו
עקבותיו, ואיככה נמצא בחברת אנשים כאלה…

אולם בסתר נפשו ידע והבין יוסף נשיא, כי אם
בפיהם לא ידברו עתה האצילים דבר, אך הם מביטים
אליו בחשד. וגם זאת ידע. כי עוד מעט ויקראו אותו
לעמד ולתת דין וחשבון לפני כסא השופטים.

בין כה וכה נגשה האניה עד החוף. שם כבר הובאו
סדרים, למרות המהומה הרבה השוררת בכל; מכל עבר
נהרו אל המקום ההוא אצילים חמושים כלי נשק,
בחשבם כי ההרס הנורא הוא תוצאת קשר ובגד, אשר
נרקם בסתר ימים רבים ועתה יצא לפעלות. ואף כי
לא נתפש איש במקום המעשה, ואויב גלוי לא היה
לנגד עיניהם, בכל זאת התאזרו האזרחים עז להגן על
העיר מפני האויב המסתתר, וגם הדכס הזקן
פיטרו לורידנו נראה בתוך ההמון בלוית נושאי
כליו ורואי פניו, וגדודי אנשי חיל עמדו על
המשמר מסביב לארמון הדכס ועל ככר סן מרקוס,
כאלו היתה בעיר לא בערה, כי אם מלחמה עזה.

והאחים לבית קויריני, בראותם את כל התכונה הרבה
הזאת, שנו את מחשבתם ללוות את אורחם עד
ארמונם, ובדעתם עלה לעמד פה במקום אשר נאספו
ראשי אבות הרפבליקה. ואל דון יוהן אמרו, כי אם
אין לבו הולך אחרי המחזות האלה, יובילו אותו
משרתי ביתם אל ארמון קויריני, ושני בני לויתו
המוזרים יוכלו ללכת לכל מקום שירצו.

יוסף נשיא קבל את דבריהם; הוא לא ידע ברגע זה כל
חפץ, כל מגמה – רק אחת בקשה נפשו: מנוחה. מה
טוב היה, לו נשאה אותו האניה הקלה הלאה הלאה
מזה, למען לא יהיה דבר ממעל לו זולתי השמים
הטהורים, ולא יהיה דבר סביבו, זולתי הרוח הצח
והמים השקופים! – אך אסור הוא אל המקום הזה
בעבותות משרתו – ועוד יותר בחבלי חובתו לדודתו.

אוי לנפשו אם יכשל כחו ולא יצליח למלאות את
מלאכות אדוניו אשר בטח בו; ואוי לו אם יבצר
ממנו להביא ישע ופדות לדודתו כאם לו.

רוח תוגה משלה ברוחו, אך במעמקי לבו הרגיש,
כי תקופה חדשה החלה עתה בחייו המלאים מקרים
ועלילות, כי מלחמה עזה תתחולל בין רגשותיו
השונים, ועליו יהיה להלחם ברוח כביר בכל
הפגעים והאסונות להגיע אל מטרתו.

כאשר הגיעו אל ארמון קויריני, פתח שמעון את
סירתו, אך בטרם ירד לתוכה לשוב אל בית אביו, לחש
באזני יוסף הנשיא: “עננת סופה רובצת על ראש
ישראל… זכר את עמך ואת חובתך, יוסף נשיאנו…
השמר לך מפני הנערה בת ונציה, הפורשת רשת
לרגליך…”

ובלי חכות למענה מפי הנשיא, קפץ שמעון אל
סירתו ועזר גם לנתן לבוא אליה ועד מהרה הפליג
לדרכו.

רוח יוסף נבוכה. לבו סער מאד. הן הוא שמר את סוד
אהבתו לליאונורה במעמקי לבבו, והנה בא העלם
הזה להזהירהו מפניה. מי זה נתן לו את הרשות
לדבר דברים כאלה באזני נשיאו?

הוא נשא עיניו ויבט אחרי השנים במנוד ראש,
ואנחה גדולה התפרצה מלבו. סר וזעף בא אל
הארמון וסר אל חדריו לנוח שם מרגזו.



פרק ה: לפני כסא המשפט.



ממחרת בבקר הקיץ יוסף הנשיא משנתו, פתח את
אשנבו ויבט החוצה. תימרות האד והעשן אשר עלו
מן המבצר ההרוס כסו את עין השמים ואת אשדות
הים בענן כבד מאד. במקום הרוח הצח אשר נשב
תמיד מעל מימי האדריה לנכח ארמונות העיר היפה,
עלתה עתה צחנה ובאשה מעבר לים, לשים מחנק
לנפשו.

הוא עוד שכב שעה קלה ולעיני רוחו חלפו כל
המוצאות אותו ביום אתמול, המשתה עם השרים
והרוזנים, החזיונות בעת התפלה בהיכל ניקולי
הקדוש, הפגישות בתוך חומת הגטו, הקורות בדרך
בשובו בסירה על פני התעלה, ההיו כל הדברים
האלה בהקיץ או כי רק בחלום ראה את זה?

אולם עד מהרה נוכח לדעת, כי לא בחלום נראו לו כל
המראות האלה. הוא ראה את אנשי בית קויריני והנה
פניהם עמו אינם כתמול שלשום. ותחת אשר עד הנה
היה סועד עם כל בני המשפחה יחדו, הגד לו היום
מפי אחד המשרתים, כי אנשי הבית טרודים מאד
ואין עתותם בידם לקדם את פניו בכבוד.

יוסף הנשיא ישב לבדו בחדר הנהדר, אשר היה
גם היום ערוך בכל פאר, אך גם התפארת, גם
המעדנים אשר הגשו לו לא לקחו את לבו ולא נעמו
לו.

בעצבות ובדאגה עבר עליו כל היום ההוא. ובבקר יום
השני בא אליו ציר שלוח מאת הדכס ובכבוד גדול
אך בפנים זעומים מסר לו את הפקדה להתיצב לפני
מועצת העשרה.

יוסף הנשיא נתן לו דברו, כי בוא יבוא. הוא ידע, כי
נקרא לעמד לפני כסא שופטים, אך גם זה לא נסתר
ממנו, כי אם ימנע מעשות את הפקדה, יביא על
נפשו את המות. אמנם לא פחד יוסף מפני
משפט־מות, באשר ידע, כי משרתו הגבוהה, משרת
ציר לממלכת העותומנים, תהיה למגן לו; בכל זאת מצא
לנכון לפניו להודיע את בני לויתו, היושבים
ברבע התוגרמים בני דתם, את דבר הקריאה הזאת,
וישלח להם צו להיות נכונים לעזב את העיר בכל עת
ובכל שעה. ואחרי עשותו זאת ירד באניה ויבוא עד
הנמל הגדול, ומשם הלך אל ארמון הדכס, אשר שם
ישבו חברי מועצת העשרה.

בבואו מצא יוסף באולם המשפט את שני האחים לבית
קויריני עם אחותם, גם את ר' אליעזר עם שמעון בנו,
נתן הזקן, וגם שני פורעי הפרעות אשר אמרו
לשלח יד בציר סלים ובשני רעיו – כלם נקבצו
ובאו וחכו ליוסף הנשיא.

דומיה עמקה שררה באולם הגדול, המציר
בציורים שונים, מעשה ידי הצירים הגדולים,
ונשיא ונציה פטרו לורידנו קדם את פני האיש
הבא בברכה נעימה, ולכבוד השלטן אדוניו קמו
לקראתו מכסאותיהם עשרת הסנטורים, אשר על שמם
נקראה המועצה “מועצת העשרה”.

והיושב ראש במועצת העשרה פתח את פיו ואמר:
– אסון נורא קרה את ונציה. אתה, דון מגואץ, הלא
תדע את שברנו, כי בלילה אחד נהפך מבצר עזנו
לתל שממה. לא נודע עוד, מי הביא עלינו את השואה
הזאת, אבל קול ההמון קורא בכח, כי פעלת אנשים
היא, פעלת האנשים ההם היושבים בתוכנו כנגע
בבשרנו וכרעל בדמנו. בחמלה וברחמים נתנו
מקום בקרבנו לזעומי אלהים, אשר מלטו נפשם מידי
האינקויזיציה, והם משלמים לנו רעה תחת טובה…

הנה שמענו את תלונות המאשימים, הקשבנו לדברי
האצילים בני קויריני, גם הטינו אזן לדברי הרב
ובנו והזקן הזה, אך מפי כלם לא הצלנו עוד דבר
אמת. אמנם המאשימים אין בפיהם ראיות מוכיחות, אך
גם היהודים המכחישים את העלילה אין בידם לבאר,
איככה נמצאו על פני התעלה הגדולה בשעה שאין
לאיש יהודי לעזב את הגטו… הנה הם אומרים, כי
לשמע הרעם ולמראה האש באו לראות במחזה
הגדול ההוא – אולם גספרו השוער של הגטו אומר,
כי האנשים יצאו את הגטו עוד לפני הרעש… ובעוד
אנו אומרים לגלות את התעלומה והנה נודע לנו עוד
סוד כמוס, כי ברגע הרעש ישבת אתה בסירה יחד
עם היהודים… הואילה, אפוא, אדוני, לספר לנו,
איככה נודעת לבן הרב ואי זה הדרך באת בחברתו
עד המקום ההוא?!

והסנטורים והיועצים וגם הדכס בעצמו נתנו
עיניהם ביוסף הנשיא, למען קרוא מעל רשמי פניו
את מחשבת לבו.
יוסף הנשיא ראה את העינים הרבות הנשואות אליו,
שמע את כל השאלות אשר הקיפוהו בהן. אמנם קל
מאד לענות עליהן. במלים מעטות יש בכחו להוכיח,
כי לא שמעון ונתן אשמים בהרס הנורא; אבל הלא אז
יחזק בלב השופטים החשד בדבר התחברותו עם
שמעון. מצד שני אמר לו לבו כי אין כל צדקה
לשופטי ונציה להתערב בעניני ציר השלטן
ולדרש ממנו דין וחשבון על כל מצעדי רגליו, ועל
כן ענה ואמר בשחוק קל על שפתיו, אך במרירות
רבה ובחמה מסתרת:

– כבוד גדול עשתה לי הרפבליקה לשתף אותי
בדבר גדול וחשוב לארצה. אך הרשוני נא להגיד
בפניכם, כי לא נאה ולא יאה להעמיד למשפט איש
הבא אליכם במלאכות ממשלה נכריה. לקבלת פנים
כזו לא פללתי!

לחיי יוסף האדימו ועיניו הבריקו בדברו, והנה
קם ממקומו אחד השופטים ויאמר:

– הנך מתאונן, אדוני, כי לא קדמה ונציה את
פניך כראוי, אף אמנם צדקה תלונתך, לו פגעו בך
בארמון קויריני בחברת האצילים, אך הלא הלך
הלכת מהם ובחרת לך רעים חדשים וחשודים,
היפלא אפוא, כי נפל חשד גם עליך? הגידה נא איפוא
לנו, איפה היית כתם המשתה בבית הדכס, בעת
אשר לשוא חכו לך האחים לבית קויריני על החוף
הגדול?

השאלה הזאת היתה ברורה ונמרצה. יוסף הנשיא
הבין, כי חושדים אותו במזמה רעה. האם יגלה לפני
השופטים את המקום אשר היה בשעה ההיא? או אולי
יחשה ולא יענה דבר?

והוא פתח את פיו ואמר:

– אל תבקשו בכל מקרה מטרות נסתרות, אל תראו
בכל אדם הולך לתמו בוגד ומורד במלכות. אני
נשבע בכבודי, כי הרב הזה ובנו והזקן אינם
אשמים באסון ונציה…
אולם היושב ראש ענה בקר רוח:

– לשוא תקנא, אדוני, את קנאת היהודים הפושעים
האלה. למה לא ענית על השאלה אשר שאלנוך? הלא
בזה תועיל רק לחזק את החשד אשר חשדנו בך. ועל
כן אם באמת ובתמים לא מצאה חן בעיניך ונציה עם
משפטיה המעקלים, יש לך הרשות לעזב את העיר
הנדחת, אשר אין בה צדק וישר, ולשוב למקום
שבאת משם. אנו נותנים לך מועד ארבעים ושמנה
שעות להכין עצמך לדרך, במשך הזמן הזה
תקבל מאתנו מענה בכתב על כל משאלות סלים
אדונך. אנו נבאר לצירנו בקונסטנטינופול את כל
המעשים אשר עשית למתח עליך קו חשד ולהוריד
את ערכך בעינינו. מהיום הזה תואל, אדוני, לשבת
ברחוב התוגרמים, בפנדקה, ושם ישמרו עליך
אנשי צבאנו לבל יפגע בך איש כמו בליל
הבלהות ההוא.

פני יוסף הנשיא חורו לשמע הדברים הקשים
האלה. “האותו, את ידיד סלים, תעז ממשלת ונציה
לגרש מן העיר, לשים עליו משמר כשבוי חרב?”

אך עוד לא הספיק יוסף לפתח פיו ולדרש משפט,
והנה פנה האינקויזיטור אל שמעון ואל נתן ויאמר:

– ואתם, ילדי פשע, יש בידנו תחבולה להוציא
מפיכם דבר אמת…

ובדברו נתן אות לפנטים, הם אנשי־הצבא שומרי
הפתח, וכעבר רגע נכנסו אל האולם נושאי כלי
הענוי…

יוסף ידע את דבר הכלים האלה, אשר בהם היתה
האינקויזיציה מענה את האנשים, למען הוציא
מפיהם תודה על חטאים שלא חטאו, ולכן כאשר
אמרו לסחב את שמעון ואת נתן לחדר השפטים, נשמע
קול יוסף הנשיא קורא בכח:

– בשם אלהי הרחמים, חדלו נא! אספו ידיכם!
השופטים נתנו צו למשרתים, מלאכי החבלה,
להרפות מקרבנם, והם הביטו אל פני יוסף אשר
הביעו סערת רוח בדברו:

– לא כזבתי לכם בהעידי על צדקת האנשים האלה,
אך למען הפיץ אור על התעלומה, עלי לגלות לכם, כי
אתמול בערב, לפני פרץ הבערה, הייתי במעון
העברים האלה! אנכי איש עברי ושמי יוסף נשיא.
אבי־אבי מסר את נפשו על קדשת שם אלהיו ועלה על
מוקדי אש האינקויזיציה, ואנכי הובאתי בחזקה,
בעודני ילד, במסרת הדת הקתולית, אך כאשר
גדלתי ובאתי לשבת בגבול ממשלת סלים, המושל
הצדיק, השלכתי מעלי את העבותות אשר אסרתם
אותי בהם ושבתי לדת אבותי. וכיהודי נאמן לעמי
בקרתי את אחי בני אמונתי ברחובות דלותם
וכיהודי תמים ישבתי בבית הכנסת שם עם הרב ובנו
וכל העדה…

עוד לא כלה את דבריו ואחד האינקויזיטורים הפסיקו
ואמר:

– אמנם שמענו מפיך דברים, אשר עלו על דעתנו,
ואולם למען הוכח כי אמת בפיך, נקרא את אחד
העדים.

וכעבר רגע הובא אל האולם איש, אשר יוסף הכירו
כרגע, הוא גספרו השוער בחומת הגטו. על שאלת
האינקויזיטור, אם דון יוהן הוא זה האיש, אשר בא
אתמול עם שמעון אל רבע היהודים, ענה השוער, כי
אמנם זה הוא.

ואחרי אשר יצא השוער מן האולם, פנה
האינקויזיטור אל יוסף ויאמר:

– הרואה אתה, כי אין נסתר מנגד עיני שופטי
ונציה. ועתה הואל נא לגלות לפנינו את הסוד, מה
המטרה אשר בגללה עזבת את הגטו יחד עם
שמעון והזקן הזה?

יוסף ראה ונוכח, כי מרגלים מטעם מועצת העשרה
היו שומרים את כל צעדיו וידעו את צאתו ובואו,
שבתו וקומו, ולכן ענה לשואל בקול עז:

– גם את הדבר הזה אגיד לכם, אף כי לא לכבוד יהיה
לכם… במרתפי הבית הזה, בית הצדק והמשפט
בעיניכם, מתענה על לא עון אשה נדיבה ורבת חסד,
היא גרציה מנדסיה, או בשמה העברי חנה לבית
נשיא, דודתי כאם לי, ולמען דבר עם האשה פה אל
פה עזבתי את הגטו בלוית שמעון בן הרב ונתן
משרתה הנאמן של דודתי, אך הריסות המבצר הפרה
את מחשבתנו. עתה הנה יודעים אתם הכל!

תמהון וחמה עזה נראו בפני היועצים והשופטים.
גם הדכס הזקן, פיטרו לורידנו, אשר עד עתה לא
פתח פיו, הניע את ראשו הלבן בחרי־אף, ובקומו
ממקומו קרא בקול רם:

– מושלי הרפבליקה הנאורה נתנו לך לדבר
דבריך, דון יוהן מגואץ… בשם הזה נודעת לנו
מפי השלטן סלים. אמנם לא נזהרת בלשונך
וערבת את לבך לדבר אלינו עזות, אך בגדל
חסדנו סלח נסלח לך חטאת שפתיך. ואולם למה
שמת לך סתר פנים בבואך אלינו ובסתר רקמת
תחבולות שונות, אשר לא נאוו לאיש אציל ונדיב?

– האתם תוכיחוני על זאת? – שסע יוסף את דברי
הדכס.

אך הוא נתן לו בידו אות להחריש והוסיף לדבר:

– רק איש הוגה אמון יוכל לדרש אמון מאת חברו. לו
פנית אלינו בלב גלוי, כי עתה גם אנו לא כסינו
ממך דבר.

גם מאת דודתך נגזל אור החפש רק בשל
המזמות והתחבולות אשר רקמה נגדנו. ידענו
אותה עם מסתרי עלילותיה, אשר הונה העצום הוא כח
וחיל למלחמה!…

– כח וחיל למלחמה? – לא התאפק יוסף – אין בעולם
כאשה הזאת שואפת לשלום ולמנוחה. אכן, מה רופפו
עמודי גבורתכם, אם…

אך לורידנו קרא בכעס:

– עצר במלים, אם אינך רוצה, כי נחדל משמע
דבריך. צוררים ומקנאים רבים סביב שתו על ונציה
וחלילה לנו מגרע עין גם משונא קטן. ואתה דע
לך, כי מועצת העשרה תחקר יפה את דבריך, ובלי
משוא פנים נוציא משפטך לשבט או לחסד. ועתה
קום ולך עם אנשי הצבא, אשר הפקדו לשמר עליך
ולהוליכך בכל הכבוד הראוי למשרתך הגבוהה – אל
הפנדקה!

בדברים האלה קם הדכס ממקומו ויעזב בלוית
אחדים ממקרביו את האולם. ר' אליעזר ונתן ושמעון
הובלו לצד ימין, ויוסף הנשיא נשאר לבדו באולם.
בין כה וכה באו אל האולם פנטים (אנשי צבא)
מזינים ובראשם קצין. הוא בקש את יוסף לכבדהו
וללכת לפניו.

רגע אחד התבונן יוסף בפניו
כמפקפק, אך ברגע השני ראה, כי אין לפניו דרך
אחרת בלתי אם לשמע בקול הפקדה; עוד הפעם
הביט בגאוה ובבוז על האולם הנהדר, ואחרי כן
החל לרדת במעלות השיש בקומה זקופה ובצעדים
מדודים.

אך הפעם לא אחזו דרכם אל החוף הגדול, כי אם
באו במנהרה ארכה, אשר תמה לנכח תעלת דיל
פלצה. פה עמדה הכן לפניהם אניה, ויוסף ירד דומם
אליה, ועל ידו תפסו מקום שני פנטים. בלי אמר
ודברים הסיעו המלחים את האניה ממקומה, והם
נסעו עד אשר באו אל תחום מושב התוגרמים, אשר
שם הוכן מעון לציר השלטן הגדול.



ו: דונה גרציה מנדסיה



בבית המלון המשלמי רבה התנועה. כל תנובות
ארץ הקדם נערמו שם חמרים חמרים, אשר הובאו הנה
למכרן בכסף או להחליפן בתוצרת עץ ואבן מעשה
ידי הונצינים, אנשים תוגרמים באים בימים,
שחומי פנים ולבני זקן, נושאים ונותנים עם ילידי
עיר התעלות, הערומים כנחשים. מרכבות מלאות
וריקות הולכות ושבות אנה ואנה וקול רעש והמלה
נשמע למרחוק.

ושם בפנת חדר מרוח, הרחק מתשואות המסחר,
יושב לו יוסף הנשיא לבדו שקוע במחשבות. הנה
עבדיו רצים רצוא ושוב, צוררים צרורות, אורזים תבות,
מכינים הכל למסעם, כי חזקה עליהם פקדת אדונם
למהר, לבלתי התמהמה בונציה אף שעה אחת
מיתרה. ואמנם כבר הכל מוכן כמעט לנסיעה, אך –
ציר השררה2 עם המכתבים הדרושים בושש לבוא.

“האם לא ישלחו שליטי ונציה בידו את דברם אל
השלטן?”

ציר סלים ידע כי לא יתכן כדבר הזה. הם לא יעזו
לעשות זאת מיראה להכעיס את “האדון הגדול”
ולהוסיף עוד סכסוך על הסכסוכים הרבים בין טרקיה
לונציה, אשר יוכל לעורר מלחמה.

ואמנם לא טעה יוסף. בערב היום השני לשבתו
הרחק מתפארת ונציה בא שליח מעם ארמון סן מרקו
ובידו שני מכתבים מאת מועצת המלכות, האחד לציר
סלים והשני ליוסף הנשיא. אולם השליח הביא עוד
דבר נכבד מזה. עמו באה אשה מכסה צעיף,
חנה־גרציה לבית נשיא.

ובלי שים לב אל ברכת השליח ואל המכתבים
המגשים לפניו, מהר יוסף הנשיא בלב רגש אל
דודתו אומנתו; ביד רועדת אחז בכפה אשר
הושיטה לו, אך לבו לא נתנהו להרים את הצעיף מעל
פניה מדאגה בדבר, פן השחיתו התלאות הרבות
אשר עברו עליה את הוד מראיה עד כי לא יכירנה
עוד.

אולם כאשר הסירה האשה בידיה את הצעיף, נגלו
לנגד יוסף הפנים היפים והנעימים, העינים הטובות
והנדיבות עם המצח הגבה, המביע אצילות
כבימים עברו.

מעל שפתי יוסף התמלטו בלי משים המלים “שבח
לאל!” ודונה גרציה הבינה את פשר הקריאה הזאת,
ובשחוק נעים על שפתיה אמרה:

– כן הוא, בני! בכל המסות אשר נסיתי מצאתי אמץ
בבטחוני באלהים. והרעיון כי לא בחטאי אני
מענה, כי אם לכבוד שמו הגדול ולזכר אבותי
הקדושים, נתן לי כח ועז לחכות ולקוות לימים
טובים מאלה. אולם הגידה נא לי, בני, איכה באת
לונציה, ואיככה נודע לך מקום שבתי, ובמה
הצלחת לקרא לי דרור?

– הוי, דודתי, בהביטי אל פניך השקטים לא אוכל
להבין את סוד מנוחתך בכל התלאות אשר אפפוך,
בכל הסערות והזועות אשר עברו על ראשך!

– בימי חיי המעטים והרעים, בשנות ראיתי צבא
חליפות ותמורות למדתי זאת, בני. ראה, הנה עשתה
לי ממשלת ונציה רעה גדולה ועלי לקצף עליה…
– רק לקצף? – שסע אותה יוסף במרירות – עליך לשנא
אותה תכלית שנאה, לקלל את שמה שבע ביום,
דודתי, על רשעתה ואכזריותה.

– מה אקצף על הנוצרים, אם אשה עבריה, אחותי בת
אמי, המיטה עלי את כל האסון…

והיא ספרה ליוסף את דבר המלשינות של אחותה
הצעירה, אשר מעט מזה נודע לו מפי הזקן נתן.
ובדברה נזלה דמעה על לחיי דונה גרציה, אך
היא אמצה את לבה ותאמר:

– ובכל זאת חמה אין לי גם על האשה קלת־הדעת
הזאת. יפה היא וצעירה לימים, חמודות החיים
ותענוגות העולם עורו את עיניה ומשכו את לבה,
ובפחדה פן יאבדו לה אוצרות הכסף, אבדה את
נפשה!

והיא הוסיפה לספר את אשר עבר עליה במאסר ארמון
הדכס, ולבסוף אמרה:

– אבל נחדל מזה. הבה, יוסף, אביטה נא בעיניך. מה
יפית, בני! פניך מביעים תפארת איש רם המעלה,
אשר שליט גדול מושך לו חסד. אולם עליך, בני,
לבקש תחבולות, כי יפרש השליט כנפי חסדו
גם על אחיך בני עמך הנדכאים והנעלבים.

– השלטן סלים נתן חפש לבני ישראל כאשר לכל
העמים והדתות החוסים בצלו. – אמר יוסף הנשיא
בספרו לדודתו על דבר חיי היהודים בתוגרמה
הגדולה, כי בני העם הנרדף והנענה בכל ארצות
אירפה מצא מנוח לכף רגלו בארץ ממשלת
השלטנים. קהלות היהודים בארץ תוגרמה הולכות
ורבות, ומספר היהודים בעיר קושטא לבדה עולה
לשלשים אלף, וארבעים בתי תפלה להם לשפך
שיחם לפני אלהים בגלוי ולא בסתר. עם הטרקים
מבלה כל זמנו וכחו בקרבות ומלחמות, והמסחר
והמלאכה בארץ נתונים בידי היהודים. וחכמים
ורופאים מבני ישראל ישבעו מזיו חסדי מושל
המאמינים.

– ברוך אתה, בני, על הבשורות הטובות אשר
שמעתי מפיך על הטוב אשר מצא את אחינו בני
עמנו בממלכת השלטנים. מי יתן ולא יסיר אלהים
את חסדו לארך ימים! מי כמוך יודע, כי דודך
גבריאל, הוא בעלי, הצליח לאסף הון ועשר למכביר,
מלכים ורוזנים היו משכימים לפתחנו, בתי
מסחרנו התפשטו בארצות רבות; אך גם זאת
ידעת, כי ברבות כספנו וזהבנו רבתה גם הקנאה
והשנאה אלינו, יום יום היינו צפויים לאיד ושבר,
מי ימנה ומי יספר את התלאות אשר עברו על
משפחתנו האמללה…

פתאם הפסיקה דונה גרציה את דבריה, ובהאירה
פניה לבן אחי אישה אמרה:

– סלח לי, כי נמלטו מפי הדברים, אשר יעוררו
בלבך זכרונות נוגים. נחדל נא מזה. הגידה לי,
יקירי, אם לא סוד כמוס הוא, מה הביאך הלום?

ויוסף הנשיא ספר לדודתו את מטרת בואו הנה, ואת
כל אשר עבר עליו בעיר הזאת, לא כחד ממנה את דבר
בואו עם שמעון בן הרב אל הגטו; והוא תאר לפניה
את מסעו על פני אשד הים, את שרפת המבצר, את
רגז ההמון עליו ועל שני בני לויתו, את דבר
משפטו לפני מועצת העשרה.

דונה גרציה שמעה באזן קשבת את כל הדברים,
ובעין בוחנת ובלב דואג התבוננה האשה החכמה
והאצילה אל פניו החורים של האיש היושב לפניה.
וכאשר כלה לדבר, אמרה אליו:

– לבי מלא גאון, יוסף מחמדי, על האהבה הגדולה
לעמנו, אשר הביאה אותך לדבר את הדברים
שדברת ולעשות את המעשים שעשית. אלהי
ישראל ישמרך מכל רע ויגן עליך מכל אויביך.
אולם, בני, רואה אני בך, כי עוד לא גלית לי הכל,
כי עוד דאגה גדולה מקננת בלבך…

– אין דבר, דודתי, אין דבר! – ענה יוסף הנשיא
ביגון נסתר.

ואף כי לא העתירה עליו האשה העדינה לגלות
לפניה את מסתרי לבו, אך בהביטו אל פניה
המאירות באהבת אם ובעיניה המפיקות תבונה רבה,
לא יכל להתאפק וגלה לה את דבר אהבתו לבת
האצילים בונציה, לליאונורה לבית קויריני.

– עתה תדעי הכל, דודתי! רבות נלחמתי ברגש
הזה, אך הוא גבר עלי. בלבי פרח פרח האהבה,
והנה נרמס עתה ברגלי האנשים הרעים…
דונה גרציה שמה ידה הענגה על ראשו ותאמר:
– אל יפל רוחך, בני, ואל תתאונן. תחת הפרח
הנובל לעיניך, אשר עליו לבך דוי, יציץ ויפרח
לך פרי ברכה, אשר תנובתו לא תכלה כל ימי עולם.

– את תקותי אפוא תשימי לאל, דודתי?

– לו עודדתיך בתקותך, כי עתה חטא חטאתי לאמת,
יוסף.

– האמנם לא תאמיני בבת קויריני, בת עם נכרי? –

ואדם קל כסה את לחיי יוסף, כאלו בוש לשמע
המלים שהוציא מפיו – האם לא תאמיני, כי תעצר כח
לעזב את אביה ואחיה וללכת אחרי באהבתה אותי?
דונה גרציה הביטה בתמהון אל שארה ומתוך
תוכחה אמרה לו:

– היש לך הצדקה לקחת מידה קרבן כזה? האשה
הדבקה בכל חושיה באדמת ארץ מולדתה לא על
נקלה תחליף את מקומה. תטע את חבצלת השרון על
אדמת נכר – והיא נבל תבול. נפש גבוהה ורוח
נשגבה דרושות לאשה, למען תוכל להקריב
קרבנות עצומים על מזבח אהבתה לבחירה.

– אליך אדמה אותה, דודתי…

– אוי לה, אם תנסה בכל המסות אשר נסיתי אנכי,
בני! לא כבת ישראל, בת עם מלמד ביסורים
ובנדודים, בת עם נכר, בת איש שר וגדול בממלכת
ונציה.

ודונה גרציה תארה לפניו את המלחמה הקשה
בנפש האשה להחלץ מזרועות עמה ומולדתה ובית
אביה, אף תארה לפניו את פגעי לבו, אם לא יעצר
כח לשלם לאשתו גמול חלף הקרבן הגדול אשר
הביאה למענו.

באזנים קשובות שמע יוסף את דברי דודתו. רגע
נדמה לו, כי עלה בידי האשה החכמה באמרותיה
הנעימות להקל את מכאובי יגונו; אך ברגע השני
ראה, כי אין בו כח להתגבר על יאושו.

על לבו עלה הרעיון לכתב מכתב לליאונורה,
ולשפך לפניה לבו בטרם יפרד ממנה לעולמים.
דונה גרציה לא מנעה אותו מעשות זאת, וכאשר
פרש הלילה צלו על פני החדר ואחד המשרתים
העלה נר, ישב יוסף אל השלחן להעלות את רגשותיו
על הגליון. אך הוא כתב ומחק וכתב עוד ומחק עוד,
והדברים לא הפיקו רצון ממנו. הם לא הביעו אף אחד
מאלף מה שבלבו.

ברגז ואי־רצון השליך את עטו מידו, והנה אשה
מכסה בצעיף שחור צעדה אל החדר ועמדה על
המפתן, והיא רועדת כלה.

יוסף הביט רגע על הדמות בתמהון, ואף כי לא ראה
בעיניו את רשמי פניה, בכל זאת הגיד לו לבו וכל
חושיו בקרבו, כי ליאונורה היא. הוא קם לקראתה,
אחז בכפה ובגשתו עמה עד גרציה דודתו אמר:

– מפני האשה הנדיבה בנשים אל תפחדי,
ליאונורה, הסירי את צעיפך.

האלמונית לא הסירה את הצעיף מעל פניה ומתחת
למסוה נשמע קול חנוק:
– כן, אני אני היא, ליאונורה קויריני. חשתי הנה,
למען השיב לך, דון יוהן, את התשורה אשר נתת לי
בבואך.

ובדברה הוציאה מתחת מעילה את הארגז הקדוש,
וביד רועדת שמה אותו על השלחן לפני יוסף הנשיא
וגרציה דודתו.

פני יוסף נבוכו והוא קרא בקול מלא תוכחה:

– מדוע זה, ליאונורה?

– מאז גרשת מונציה אין לי חפץ במנחתך.

יוסף שמע את הדברים המדאיבים, אך נדמה לו, כי
רואה הוא דמעות מתגלגלות מעיניה על לחייה, והוא
כרע לפניה על ברכיו ואמר:
– לא, ליאונורה, לא לזאת באת הנה. לבי אומר לי, כי
עמי היית בצרה, כאשר גוללו שופטי ונציה עלי
ועל בני עמי את האשמה הזעומה. ואת ידעת, כי
חף אני מעון, וכבודי לא ירד בעיניך, ועל כן באת
לתת ברכת הדרך לאיש אשר נפשך רצתה בו.

ובדברו אחז בידה, אך היא חרדה תחתיה, ובקול
דממה דקה אמרה אליו:

– הניחני נא ואלכה, דון יוהן! אין איש יודע, כי
באתי הלום, והיה כי יפקד מקומי בביתי יצאו אחי
לבקשני ומצאוני.

הוא הביט בפניה מתוך תוכחה ועצבות והיא
השפילה את עיניה ומפיה התמלטו המלים:

– אהה, יוהן, למה היה ככה קץ החזון!?

והיא כסתה בידה את פניה למען הסתר את זרם
הדמעות, אשר שטף ועבר על לחייה.

דונה גרציה התבוננה בדומיה אל שניהם. באהבה
רבה נגשה אל ליאונורה ותאמר:

– לבי לבי עליך, בת חמודות! שקטה ושאננה היית
בבית אביך, בטרם ידעת את האיש הזה ועמו יחד
גם את האהבה בתענוגיה ובמכאוביה. האם לא טוב
תעשה, יוסף, אם תתיאש מאשר כזה, אשר יתן רק
יגון לידידת נפשך?

– לא, דודתי, האהבה תביא אשר אין קץ לשנינו…
עוד מלתו על לשונו וקול המולה נשמע בדלת. יוסף
נשא עיניו בכעס אל מול הדלת, ומה גדל תמהונו
בראותו והנה שני אנשים ואפר על פניהם באו
החדרה. ואך צעדו שנים שלשה צעדים בחדר, קרעו
את המסכות מעל פניהם, ולעיני יוסף עמדו שני
האחים אנטוניו ומרקוס קויריני.

ליאונורה ראתה אותם ומרב פחד נלחצה אל יוסף,
כאלו בקשה ממנו חסות מפני זעם אחיה.

– אכן, לא ידעה אחותנו בשת להמיט חרפה על
משפחתנו הרמה! – קרא אנטוניו.
ואחיו הגדול ענה לעמתו בקול:

– מות יומת עוגב אחותנו!

פני יוסף חורו לא מאימת המות, אך מזעם וקצף על
הדבה הבזויה אשר שמעו אזניו. וכאשר נגש
אליו מרקוס וחניתו שלופה בידו, נפלה ליאונורה
לרגלי אחיה ותתחנן אליו לבל ישפך דם נקי.
מרקוס הוריד את חניתו, אך חמתו עלתה בקרבו על
ליאונורה אחותו ויקרא:

– אמללה, האם לא תדעי, כי בדבר הזה תפרדי
לעולם מעל כל בני משפחתך? מהרי, שימי את
הצעיף על פניך ויצאת מזה בלוית אנטוניו, ואני
עוד דבר לי אל דון מגואץ…

אולם ליאונורה התעודדה למראה חרון אף אחיה ותאמר:

– אתה דורש מעמי דבר למעלה מכחי… ידע תדע,
כי אוהבת אני את יוסף הנשיא, כאשר אהבתי את
דון יוהן, אשר אתה הבאת אותו אל בית אבינו.
שני האחים התרגזו ובכח רב כבשו את רוחם לבלי
התפרץ בזעם אדיר, אך מרקוס נגש אל אחותו ובעז
קרא:

– אל תוסיפי דבר, קומי ונלכה.

הוא הושיט את ידו לאחותו, והיא הביטה רגע על אהובה
ורגע על אחיה כפוסחת על שתי הסעפים. אך מרקוס
אחז בחזקה בימינה ומסר אותה ביד אחיו,
ובשלפו את חרבו קרא: כל הקרב מות יומת.

לשוא התקצפה ליאונורה, ויוסף הוציא גם הוא
חניתו, אך לקול אנטוניו צעדו החדרה משרתים
אחדים מזינים, ולא נתנו לאיש לגשת אל אדונם, עד
אשר עזבו שני האחים ואחותם המתעלפת את הבית.
מרב רגז אמר יוסף לקרא למשרתיו לערך מלחמה עם
גוזלי אהובתו, אך גרציה דודתו התרפקה עליו
באהבה רבה ותדבר אליו דברי תנחומים ותחנונים,
עד אשר הצליחה להשיב את נפשו למנוחתה.

בלב קרוע ממכאובים צנח יוסף על הכסא. זמן רב
ישב שקוע במחשבות, ודונה גרציה דודתו
הזכירה לו, כי על השלחן מנחות שתי אגרות
שלוחות אליו מאת ממשלת ונציה.

הוא פתח את הגליון האחד, אשר בו ענה הדכס על
שאלת השלטן להחליף נפות תוגרמה אחדות בנפות
ונציה: עם כל הכבוד הראוי לשליט אדיר כמוהו לא
יוכל לעשות חפצו.

ציר סלים הניע כתפיו בבוז, ובגללו את הגליון
אמר כאלו לעצמו: “טוב, אם עם הרוכלים לא יתן, אז
יקח סלים בחזקה”.

אך כאשר קרא את האגרת השניה, אדמו לחייו
כתולע וידו האוחזת בגליון רעדה מאד. דונה
גרציה נגשה בדאגה אל יוסף לשאלו על דבר
התרגזותו, אך מעל שפתיו הרועדות התמלטו מלים
מעטות.

– לא עתה, דודתי, לא עתה… יבוא יום וידעת הכל,
אך לא כעת.

ואל העומדים עליו קרא:

– ראה תראו כלכם, כי בבואנו לקונסטנטינופול
נערך שם מדורה, אשר לעמתה תהיה בערת המבצר
כאור כהה.

דונה גרציה השתוממה מאד על המהפכה אשר באה
בנפש יוסף. דמיו רתחו, עיניו הפיצו רשפי אש,
והוא קרא פעמים רבות: לקונסטנטינופול!
לקונסטנטינופול!

ובטרם עלה השחר, הפליגה בים האדריאטי האניה
התוגרמית, אשר בה בא לפני שבועות אחדים אל העיר
ונציה ופניה אל עיר בירת השלטן האדיר.



פרק ז: חסדי השלטן עם יוסף





בארמון הגדול והמפאר אשר בקושטה הבירה ישב
סלים השני על כסא מלכותו, ומסביב למושל
המאמינים נקבצו ובאו שריו ופקידיו, הכהנים
הגדולים ומושלי המדינות.

בין יתר השרים ורבי המלוכה התנוססה תמונת
הויזיר הגדול מחמד סוקולי כובש סיגתה. הוא היה
גם חתן המלך, כי נכבד האיש בעיני סלים על כל
הגדולות אשר עשה למען ארץ המולדת ובית המלכות;
ואמנם היה מחמד סוקולי בחכמתו ובגבורתו מעוז
ומשגב לשלטן ולמשפחתו מכל צר ואויב מבית
ומחוץ.

לימין האיש הזה עמד אבו סועוד אל־חמדי, ראש
המפתים, אשר לו הכהנה הגדולה, היא משרת
שיך־אילי־איסלם. גם הוא מראשי המדברים לפני
הפדישך וכבודו גדול מאד בעיניו.

ואחריהם הכרתי פיאלה, חתן המלך וראש שרי
האניות, ואחריו שר השוטרים מוסטפה, אחד
הויזירים האכזרים, אשר מוראו ופחדו על כל העם.
ארבעת השרים הגדולים האלה היו מראשי יועצי
השלטן ועל פיהם כלכל את דברי המלוכה, בכל עת
אשר לא היה יוסף הנשיא עמו.

כי יוסף הנשיא היה אהוב ורצוי לסלים השני מכל
שריו ועבדיו; הוא זכר לו אהבת נעורים ואת החסדים
אשר עשה עמו, כאשר קצף עליו סולימן אביו
ויגרשהו מעל פניו אל מדינת אסיה הקטנה.

בעת
ההיא סרו מעליו כל שרי המלוכה ולא נתנו לו יד
עזרה, ורק זה האיש יוסף היהודי היה נאמן עמו, אף
דבר עליו טובות באזני אביו השלטן, עד אשר השיב
לב האב על בנו. וסלים השני לא שכח את מיטיבו,
וכאשר עלה על כסא אביו, שלם לו גמולו, כי
מלבד המעלות והמשרות אשר נתן ליוסף הנשיא,
עוד קרב אותו אליו ופתח לו את לבו, וכל אשר שאל לא
מנע ממנו.

כל שרי החצר שנאו את יוסף הנשיא מקנאתם בו,
אך הם הסתירו את שנאתם בלבם, כי ידעו את אהבת
השלטן אליו וכי לא ינקה האיש אשר ידבר סרה
בידיד השליט.

ובהתאסף עתה השרים והיועצים מסביב לאדון
הגדול להתיעץ בעניני המדינה בימים האחרונים,
היה ראש דברם על שליחותו של יוסף אל העיר ונציה.
הוא עוד לא שב מדרכו, אך מכתב בא מאת הדכס,
ובמכתב שטנה גדולה על ציר טרקיה, כי עשה
דברים נוראים. השלטן הקשיב בתמהון את דברי
המגלה הזאת, והוא פנה אל השרים הגדולים לשמע
את דעתם בדבר הזה. אך גם הם ידעו לשמר פיהם
ויענו דברים הנשמעים לשני פנים, עד כי לא יכל
סלים לדעת, אם לשבט או לחסד ישפטו את יוסף
הנשיא.

ובעוד הם מתיעצים ומתוכחים והנה בא אחד העבדים
להגיד לשלטן, כי המותפריקה3 והציר יוסף
הנשיא הולך ובא אל חצר המלך.

עיני כל הנאספים נטו אל עבר הפתח. כלם חכו
לשמע מה ידבר ובמה יצטדק יוסף הנשיא על
האשמות הכבדות אשר הטילה עליו הרפבליקה של
ונציה.

בזרועות שלובות על חזהו ובראש כפוף קרב יוסף
הנשיא אל כסא השלטן, ובאמרים נעימים ברך את
בן סולימן והודה לה' שהחיהו והגיעהו לחזות באור
פני המלך האדיר, השליט על ארץ רבה.

כאשר הושיט לו השלטן יד ימינו לנשק לה, חלף
פתאם צל כבד על פני הויזיר הגדול, אשר שנא
תכלית שנאה את השר היהודי, והנה משך לו
השלטן חסד גם הפעם והאיר לו פניו.

אך נפש מחמד סוקולי התעודדה, כאשר פתח השלטן
פיו ואמר:

– שעות אחדות לפני בואך, יוסף הנשיא, הגיעני
מכתב מאת הרפבליקה ובו שטנה קשה על האיש,
אשר מצא מחסה בצל מלך חסד. שמענו את הדבר, כי
אומר הכוכב הקטן להתחרות בהוד וזהר עם השמש
הזורחת; שאלנו את פי השרים והפחות, אך אין מהם
עונה דבר. פתח אפוא פיך ויאירו דבריך, כיד
החכמה והתבונה הטובה עליך.

יוסף הנשיא הבין ברגע הזה, כי ונציה בצעה
מזמתה ושלחה מכתב מלא עלילות עליו, כאשר
אמרה, ושליחי ונציה הקדימוהו יום אחד להביא את
דברי השטנה והמלשינות לפני דרך כף רגלו על
אדמת טרקיה.

הוא שם עין בוחנת מסביב, אך בפני הנאספים לא
הכיר מאומה מה שבלבם. עד מהרה התעודד ויאמר:

– יודע אני את האשם אשר שמו בי עריצי ונציה. הם
העלילו עלי, כי אומר אני למרד ביורש הנביא
ובממלכת האוסמנים.

– אמנם כן הוא! – קים השלטן בתמהון את דבריו.

כל פשעי וחטאתי לנגד הרפבליקה הוא, כי קנאתי
לעמי העשוק והרצוץ בגבולות ארצה, כי דרשתי
משפט וצדקה לדודתי אשר התענתה בכלא על לא
דבר, כי הופעתי לפני אחי בגטו של ונציה
בדמות מלאך מושיע לתאר לפניהם את ארץ ממשלת
סלים אדוני כגן עדן לכל העמים החוסים בצלו –
ועל כל אלה בערה בי חמת הרפבליקה ואמרה
לעשות נקמה בי. ומאשר לא יכלה לבצע זאת בעצם
ידה, מיראה את חמת שליטי האדיר, מגני ומחסי,
באה להשיג בערמה ומזמה. אבל מלכי ומושיעי
יודע את לבי הנאמן אליו, כי כל תשוקתי וכל
מטרתי בחיי היא לחסות בצל חסדיו ולהושיב
בצלו גם את אחי בני עמי הנאנחים והנאנקים
תחת ידי עריצים.

השלטן הניע ראשו לאות רצון, כי דברי יוסף
הנשיא מצאו חן בעיניו, אך מחמד סוקולי ענה ואמר:

– הרפבליקה של ונציה מתאמצת להוכיח לנו, כי
המתפריקה והציר יוסף הנשיא חושב מחשבה ליסד
ממלכה חדשה, ממלכת היהודים. שם בבית הכנסת
אשר בגטו של ונציה נבחר יוסף לנשיא בישראל,
ויוסף הנשיא משך ברשת האהבה את אחת מבנות
האצילים, ועונו הגדול הוא, כי בקנאתו ליהודי
ונציה שכח את מצות אדוניו ומלכו ונטש את חובת
משלחתו אשר הטלה עליו.

דמי יוסף רתחו בקרבו לשמע הדבה מפי אויבו
הגלוי. לבו חשב להשבר מרב יגון וכאב. ברגע
ההוא חפץ לצעק חמס על המלשין הכוזב. אך בפני
השלטן נאלץ היה להתאפק ולדם.

ומחמד סוקולי דבר את דבריו בנחת. לבו היה
בטוח, כי דבת ונציה תהרס את עמדת יוסף הנשיא,
כי השלטן ישפך עליו כל חמתו, אשר בגללו
השיבה ונציה את פניו ריקם. הוא הביט בכליון
עינים על המפתי, אשר תמיד היה מסכים לדעותיו
בעניני המדינה, כי גם הפעם ישמיע את קולו
לחזק את דבריו. אך אבו־סועוד מצא לנכון לשמר את
פתחי פיו וישב דומם, וכמוהו עשו גם חבריו
מוסטפה ופיאלה־פחה.

אולם תחתיהם ענה הפדישך בכבודו ובעצמו:
– הויזיר הגדול טועה הפעם. אנו מאמינים יותר
בעבדינו מאשר באויבינו. הם חטאו כנגדי ועל
המתפריקה יטילו אשם. הרפבליקה הגאה הרהיבה
עז בנפשה ללכת עמנו במרי במדה העוברת גבול.
ובזקן הנביא נשבעתי לקצץ את כנפיה
הגדולות, לגדע את ענפיה הרחבים! אכן ידעו את
ידי אלה הגיאורים עזי הנפש, אשר העזו למרד
בשליט הגדול, הפורש כנפי ממשלתו קדמה
וימה.

בחם רגשותיו בקרבו נפל יוסף לרגלי השלטן
ומלא פיו תודה וברכה לאדוניו החכם והנדיב. גם
פיאלה ומוסטפה ויתר השרים עודדו את השלטן
לעשות נקמה בונציה ולקרא עליה מלחמה. רק מחמד
סוקולי הניע ראשו וידם. הוא הבין, כי בשעה זו,
שמחשבת הנקמה תקפה את לבות כל האנשים, לא
יועילו דבריו, ולכן גמר בלבו לחכות עד אשר
תשך חמת השלטן.

ואמנם לא פנה השלטן בשאלתו אליו, כי אם אל
המפתי לשמע את דעתו.

ואבו סועוד הרים ראשו וענה:

– לא רק בכבוד צירך פגעה הרפבליקה, כי אם גם
בכבוד המלך וכל מדינת מלכותו. בשמש הזורחת
נשבעתי, לו חי עתה סולימן אביך – יהי זכרו
ברוך! – כי עתה לא אחר אף יום אחד לאסף את צבאו
ולצאת למלחמה על העבדים המתפרצים מפניו.
ברצון ובנחת הקשיב סלים אל הדברים האלה,
והשלטן פנה אל יוסף הנשיא, כי יספר לו את כל
קורותיו בונציה.

וכאשר החל יוסף לתאר את דבר הבערה אשר הרסה את
המבצר, נשאו כל הנאספים את עיניהם אל פיו. אמנם
כבר באה שמועת ההרס הזה לקונסטנטינופול, וגם
עד אזני השלטן הגיעה אולם רק עתה, על פי תאורו
של הציר, הבינו סלים ויועציו, כי תקוה רבה
נשקפה לטרקיה להבנות מחרבנה של ונציה.
והשלטן פנה בפנים מאירות משמחה אל הויזיר
הגדול ואמר:

– ועתה, מחמד סוקולי, העודך מחזיק בדעתך? האם
לא תראה, כי קרע אללה – יהי שמו מברך! – את
הצפרנים הדורסות מן העוף הטורף ונציה? הלא
כסילים נהיה, אם לא נלך לקול האות הזה מן השמים
להכריע את אויבנו הגדול ולעשות בו שפטים.

הויזיר הגדול לא ענה דבר, אך יתר השרים הביעו
את דעתם, כי על תוגרמה לקרע את אי קפריסין מעל
ונציה.

– בקפריסין – אמר אחד הפחות – נמצא את מקור העשר
והכבוד אשר לרפבליקה. בכבשנו את קפריסין
נכרת מונציה את זרועה החזקה הנטויה על הים
התיכון. מעתה לנו יהיה האי הנהדר הזה – לקלון
ונציה ולכבוד סלים.

גם השיך־איל־איסלם נשא נאומו ויאמר:

– שמעני, אדוני המרומם! היו ימים אשר נספח האי
קפריסין על ידי שלטני מצרים אל הערים הקדושות
מכה ומדינה. למה לא יהיה כזה גם עתה? כל עובר
ארחות ימים מן המאמינים יתאונן מרה על התלאות
והפגעים אשר ישא ויסבל מידי הקורסרים. עורה
אפוא, מושל אדיר, וקום לעזרת עמך ודתך. בזה
תמלא את מצות הקורן למאמינים להלחם בכופרים.
עיני סלים הבריקו, בתארו בדמיונו את השלל הרב
אשר תביא לו המלחמה, והוא פנה אל מחמד סוקולי,
כי יגיד לו גם הוא את דעתו.

פני הויזיר הגדול העידו בו, כי אין נפשו אל
המלחמה בונציה, ובהיותו בטוח בעצמו, פתח
פיו ואמר:

– הן הרפבליקה שומרת לשלם את המס אשר שמנו
עליה, והאי קפריסין הלא אנו נתנו אותו לה
לאחזה. עלינו לשקל במאזנים, אם המלחמה תביא
לנו את מכסת הזהב, אשר בלי עמל ושפך דם
נקבלהו מדי שנה בשנה, אם נשמר את השלום. לא
טוב בעיני לחלל את הברית אשר כרת סולימן הגדול
ואשר נחתמה בטבעתו. ולכן אל נא, אדוני, מושל
המאמינים, תקצף על עבדך, אם יהין למרות את פיך
ואת פי רב יועציך; את אשר בלבי לא אוכל לכחד
ממך.

פני השלטן רעמו. זכר שם אביו בפי הויזיר
הגדול הביא עליו פחד, אך עד מהרה זכר השלטן, כי
עוד לא חוה יוסף הנשיא את דעתו. והוא פנה אליו
לבקשהו, כי יגיד ככל אשר עם לבבו.
ויוסף הנשיא פתח פיו ואמר:

– לבי הוגה כבוד לדברי היועץ הנבון, רב הפעלים,
מחמד סוקולי, אך הפעם אערב את לבי להתנגד
לעצתו. שכח הויזיר הגדול את תאות השלטון
והמדנים אשר לונציה. אם העזה הרפבליקה
בגאותה להשיב ריקם את פני מושלנו המרומם, לא
תמנע גם מהפר את הברית הכרותה בינינו, אם רק
תמצא שעת כשר לזה! אולם האיש החכם לא יחכה עד
אשר יתאזר אויבו ויאסף כח רב למלחמה, כי אם
יבקש תועלת באסון אויבו להכניעהו בטרם התנער
מעפר. לכן דעתי כדעת יתר השרים: קפריסין תהי
מטרתנו ושללה הרב יהיה לנו שלומים חלף כל
עמלנו הרב.

דברי יוסף הנשיא נחתו כחצים שנונים בלב
הויזיר הגדול, ובקמטו את מצחו התאמץ לדבר
בנחת, אך לא יכל להסתיר את כל האיבה אשר בלבו
ליוסף הנשיא.

– המתפריקה שונא תכלית שנאה את הרפבליקה,
אשר פגעה בכבודו. אולם ישים נא אל לבו, אם יש לו
הצדקה להכניס במלחמה בשל זה את עם העותומנים.
לא אכחד, כי לדעתי יהגה לב יוסף הנשיא מזמות
נסתרות, אשר למענן טובה לו מבוכת המלחמה, אם
כן, עליו להגיד דברים ברורים.

יוסף הנשיא לא התאפק הפעם, ובפנותו אל הויזיר
הגדול דבר רתת:

– דבריך היום, מחמד סוקולי, יעידו ויגידו, כי
אינך מאמין בישרי ובתם לבבי. כמה פעמים
בקשת תחבולות לשים מכשולים על דרכי, לא אחת
התנגדת לחסדי אדוננו המרומם עמדי, אך תמיד
חשבתי, כי הנך רק מטיל ספק בכשרוני, אך לא
באמונתי. אולם הפעם אני שומע, כי מאשים אתה
אותי במזמות נסתרות, אף כי מי כמוך יודע, כי כל
משאת נפשי היא להגדיל ולהאדיר את כבוד מלכי
וממשלתו.

שחוק בוז עבר על שפתי הויזיר הגדול, אך הוא לא
השיב מענה, וסלים פנה אל המפתי:

– הנה שמעת את דברי עבדי הנאמן מחמד סוקולי
ואת עצת איש סודי יוסף הנשיא, זה בכה וזה בכה,
אולי תואיל אתה, יועץ חכם, להורותני למי משניהם
הצדקה?

השיך איל איסלם ישב דומם, ימינו תחת לראשו, ולא
קם ולא זע ממקומו, אך אחרי חשבו מחשבות פתח
פיו ואמר:

– על גבולות האיסלם נחשבה קפריסין מאז, עד אשר
גברו עלינו הגיאורים. על פי החק יוכל ראש האיסלם
לכרת ברית שלום עם הגיאורים, אם הדבר הוא לתועלת
לקהל עדת המשלמים, אך אם לא – הרשות בידו להפר
את הברית. כה עשה גם הנביא, עליו השלום. עשה
כמוהו גם אתה ותצליח בכל דרכיך.

רב הנאספים הסכימו לדברי המפתי, רק הויזיר
הגדול ועמו אחדים ממקרביו החרישו ולא דברו
מטוב ועד רע. מחמד סוקולי קצף קצף גדול על מועצת
השרים עם אבו־סועוד בראשם, אשר דברו על לב
השלטן לסכסך אותו בונציה, אך הוא הסתיר
כעסו בלבו.

וסלים שמח שמחה גדולה על עצת המפתי והוא חבק
את השיך לעיני כל הנאספים.
אותות הרצון האלה הפליאו מאד את השרים היועצים,
אך פליאתם גדלה עוד, כאשר צוה סלים את יוסף
הנשיא לגשת אליו ולעלות במעלות כסאו ויאמר
אליו:

– היהודים בונציה נתנו בידך חרב מושלים ובשם
נשיא קראו לך, לא לעזר ולא להועיל. ועתה הנה אנו
מרבים להיטיב עמך ואנו נותנים לך את אשר נבצר
מבני ישראל לתת לך. שמועה שמעתי, כי הדכס
מנקסוס לא ידע להוקיר את ערך הבטחון אשר
בטחנו בו, ועל כן אנו לוקחים את כתר הדכסות מעל
ראשו ושמים על ראשך, יוסף הנשיא, והיית למושל
בים האגאי, לדכס בנקסוס, אנדרוס, פארוס
ובאיי הציקלדים, ואם תוסיף להיות נאמן לנו נקרא
לך גם בשם “מלך קפריסין”.

השלטן הושיט בחסד את ימינו ליוסף הנדהם לנשק
לה, אך גם שניהם לא שמעו את התלנות אשר עברו
ברגע זה על שפתי הויזיר הגדול; כי היה האולם
מלא שאון והמלה משפע הברכות בפי הנאספים
לידיד השלטן, אשר עלה לגדלה.

אולם רק בפיהם ובשפתיהם ברכו כלם את יוסף, אך
בסתר לבם גברה הקנאה בדכס היהודי. גם לב
אבו־סועוד נפעם בשמעו פקדת השלטן החדשה.

אך הוא נגש יחד עם כל השרים והיועצים לתת
ברכתו ליוסף הנשיא, כי יצליח במשרתו
הגבוהה.

ויוסף הנשיא עמד ויהי כחולם בשמעו ובראותו את
כל הדברים. זכרונות מקרי הימים שעברו
והמחשבות על עתידותיו חלפו כברקים ברוחו
חליפות. ונפשו נרגעה מעט רק אחרי אשר עזב את
היכל השלטן ושב אל ארמונו אשר לחוף הים.



פרק ח: בארמון יוסף הנשיא



השמועה על חסדי השלטן הנפלאים נפוצה בכל
העיר. קול צהלה ורנה מלא את כל האולמות והחדרים
אשר בהיכל הדכס החדש. משרתיו היהודים
ברכוהו בתרועת שמחה והתוגרמים – ביראת הכבוד.
אולם הוא השתמט מן השיחות ובקש להרפות ממנו
ולתת לו מנוחה. ברגע זה היה רק חפץ אחד ליוסף
הנשיא: לשבת לבדו ולהעביר לנגד עיני רוחו את
כל קורות היום הזה ולהגות בתעודתו בחיים
לימים יבואו.

הנה כי כן מהר לבוא חזונה של האשה העורת… הוא
מושל הים האגאי, דכס נקסוס, ואולי גם מלך
קפריסין! מה רבה אמונת השלטן בו, כי לא שם לב אל
הדבה הרעה אשר הוציאו עליו, גם לא הטה אזן אל
דברי שונאיו, אשר התאמצו להבזותו
ולהשפילו…

ועל כנפי דמיונו עף הלאה, הלאה… דכס נקסוס,
מלך קפריסין, גואל ישראל… הוא יקבץ נדחי
ישראל, יגן עליהם בשבט מלכותו, יגאלם מארצות
מושלים עריצים, יושיבם באי קפריסין מעוז הים.

הערים הנכחדות והשוממות, בשבת בהן עם חכם
ונבון, תפרחנה ותמלאנה הון ועשר, על ההרים
ובעמקים ישבו כורמים ויוגבים, אנשי שדה ואנשי
מקנה, בשלום ובשלוה… זקנים וישישים ינוחו בצל
העצים הרעננים, והדור הצעיר, אנשי חיל וגבורי
מלחמה, ילמדו להגן על ארצם מכל אויב ומתנפל…
כה תאר בדמיונו יוסף הנשיא בצבעים בהירים את
תמונת עתידו. ובהיותו שקוע בדמיונותיו לא ראה
ולא התבונן, כאשר באה החדרה אשה, נגשה אליו
ושמה יד ימינה על ראשו. הוא חרד רגע, והנה לידו
עומדת דודתו, דונה גרציה, אשר בבואה לגור
בקונסטנטינופול, ישבה בהיכלו של בן גיסה.

– סלח נא, בני, לדודתך הזקנה – קראה אליו בקולה
הערב – כי באה להפריעך ממחשבותיך. קשה היה לי
להתאפק מבלי בוא להגיש לך ברכה ליום עלותך
לגדלה! אמנם לגדולות נוצרת, יוסף. יואל נא
אלהינו, אלהי אברהם, יצחק ויעקב, לשמרך מכל
צרה ולהגן עליך מפני אויביך מבית ומחוץ…

– יוסף נפעם מאד לשמע הדברים האלה ובקול רועד
מלב רגש שאל:

– מי הם האויבים מבית?

– בלב כל אדם ישכנו שני יצרים, הטוב והרע. אוי
לו לאיש, אשר יתן לרע להתגבר על הטוב…

– האם לא תאמיני בי, דודתי?

– הה, בני, אני יודעת את כח האויבים אשר בקרב
נפש האדם, את הגאוה בלב הגבור המצליח. את
הכעס בלב איש הנקמות, את התאוה בלב האוהב…
ואם גם יצליח האדם לכבש את אויביו בבית פנימה,
מה רבים ועצומים אויביו מחוץ, המבקשים תחבולות
להפילו לבור שחת, להשחית את מפעליו, ועליו
להשמר ולהזהר על כל צעד.

– האם שכחת, דודתי, כי השליט בכל ארץ תוגרמה
מעז ומבטח לי וממי אירא?

דונה גרציה הביטה אליו בעיניה המביעות אהבת
אם ומתוך אנחה ענתה:

– הדבר הזה הוא הנותן דאגה בלבי… הן ברגע
אחד השליך סלים את הדכס הנקסוסי הראשון
ממרום מצבו לעמקי שאול, ומי יודע – אל אפתח פי
לשטן! – אם לא יבוא יום מר, אשר כוס השלטן תעבר
גם עליך – – –

– היה לא תהיה! – הפסיקה יוסף הנשיא בעז.

– מי יתן ויאמנו דבריך – קראה האשה החכמה –

ואנכי לא באתי חלילה להרפות את רוחך, כי אם לפקח
את עיניך, למען תראה את האמת. רבו מאד שונאיך
בונציה החותרים תחתיך, וחסדי השלטן
הגדולים יקוממו לך אויבים רבים גם פה.

אולם אחרי אשר ספר לה יוסף הנשיא את דבר העצה
אשר יעץ לשלטן לצאת למלחמה בונציה, חרדה
דונה גרציה חרדה גדולה ותאמר:

– מלחמה בונציה? וליאונורה?…

פני יוסף קדרו והוא ענה:

– למה הזכרתני את שם העלמה, אשר בחזקת היד
הפרידו ביני ובינה, והיא רחוקה עתה ממני כרחוק
מזרח ממערב?!

– ובכן אינך אוהב עוד אותה? – שאלה דונה גרציה,
והיא לא ידעה, אם לשמח על התמורה הזאת או לא.
ויוסף ענה בכבד ראש:

– עוד לפני שבועות אחדים ראיתי באהבתי לליאונורה
קויריני את כל עולמי, אך בימי מסעי הארך על פני
הים באה מהפכה בלבי. לא הייתי שוה באמונת
אחי בני ישראל, השמים בי תקותם לגאלה, לו
נתתי לרגש האהבה לאשה למשל בנפשי בלי
גבול.

דונה גרציה הושיטה את ידה לבן־אחי־אישה
וברגש אהבת־אם אמרה:

– מי יתן ותבאנה כל תקותיך, יוסף! יואל אלה,
אשר פדה את אבותינו ממצרים, לברך את מעשי
ידיך וישלח בידך את הישועה ואת הגאלה
לעמנו.

ובעוד הם מדברים והנה אורחים חדשים באו
הארמונה, כי השמועה על גדלת יוסף עשתה לה חיש
כנפים בכל מושבות היהודים בקונסטנטינופול,
אשר ידעו והוקירו את יוסף הנשיא, האיש הנדיב,
העושה צדקות, התומך בכספו כל איש נדכה מבני
עמו, והם מהרו לבוא ולהביע את רגשי שמחתם
ותודתם למיטיבם ואיש חסדם.

כל גדולי העדה היהודית בקונסטנטינופול, אנשי
התורה והחכמה, באו אל ארמון יוסף, ואחריהם נהר
המון רב מבני ישראל. גם נוצרים רבים נספחו על
הקהל הגדול הזה ובאו לברך את יוסף הנשיא, זה
מאהבה וזה מיראה.

בשם קהלת היהודים בקונסטנטינופול ברך הרב
הזקן את הנשיא הצעיר, וכל העומדים שם ענו אמן,
ואחרי הרב הביעו הנאספים את ברכותיהם לנשיא,
איש איש לפי כחו.

לב יוסף הנשיא היה מלא רגשי אשר מפני המחשבה,
כי בעלותו לגדלה ירומם גם את אחיו בני עמו
ובטוב לו ייטיב גם להם.

האמון הרב שהגה אליו עמו והכבוד הגדול שחלק לו
הגבירו את כחו והאדירו את תקותו.
אכן היום הזה הוא המאשר בכל ימי חייו.



פרק ט: לקראת המלחמה



בקונסטנטינופול רבו ההכנות אל המלחמה
הקרובה. בכליון עינים חכה השלטן ליום, אשר
יצא צי המלחמה מחוף סטמבול. בעת ההיא הרבה
לדבר עם הדכס מנקסוס על האי קפריסין וכרמיו,
ובנפש חפצה נתן לו את הרשיון לאסף אל הארץ הזאת
את נדחי ישראל מכל ארבע כנפות הארץ.

ומאת יוסף הנשיא יצאו שליחים לבוא בדברים עם
ראשי קהלות היהודים בארצות ארופה לבשר להם את
הבשורה ולעורר את לבם, כי יהיו נכונים ליום
הגדול, אשר בו ישלח אליהם יוסף מלך קפריסין את
דברו לצאת מארצות גלותם ולבוא אל ארץ זבת חלב
ודבש, ארץ שדות וכרמים, ושם ישבו בשלוה באין
מחריד.

יוסף הנשיא האמין בעתידות רעיונו הגדול, אשר
יגבר על כל המכשולים. אמנם היהודים העשירים
והתקיפים בתוך עדת ישראל לא עזרו לו, אף כי
פזרו לו מלוא חפנים כבוד ותהלה; אולם יוסף
הנשיא קוה, כי רבבות בני עמו, העניים
והנדכאים, יקבלו את בשורת הגאלה בתרועת
שמחה וילכו אחריו. אמנם גם זה ידע יוסף, כי רבו
שונאיו ומקנאיו בין השרים הגדולים, וביחוד
חותר תחתיו הויזיר הגדול מחמד סוקולי, אך הוא
בטח בחסדי השלטן עמו, כי ישים בראשו כתר
מלכות קפריסין, ואז יבקשו קרבתו כל שוטניו.

ואהבת סלים אל יוסף אמנם הלכה וגדלה מיום ליום.
ומאהבתו אליו קדם ברב פאר וכבוד את דודתו דונה
גרציה בבואה לשבת בקונסטנטינופול.

אך הנה כבר עבר חדש ימים מיום החלטת המועצה עם
השלטן להכריז מלחמה על ונציה, ועוד לא נעשה
דבר. כי הויזיר הגדול מחמד סוקולי, אשר לבו לא
הלך אחרי המלחמה הזאת, עשה את מעשהו לאט
ובעצלתים, והוא בקש תחבולות למנע את
המלחמה.

מחמד סוקולי ידע יפה, מה מרה נפש ציר ונציה
מרקוס אנטוניו, ידידו מאז, על יוסף הנשיא,
בחשבו אותו למחולל המלחמה, וכמה פעמים דבר
זאת באזני סוקולי, ולכן כאשר עלתה מזמה חדשה
בלב סוקולי, מהר אל ארמון הציר לגלות לפניו את
מחשבתו ולהתיעץ עמו.

וכאשר ישבו שני האנשים יחדו ומחמד סוקולי
רמז לו, כי מצא עצה להפיל את אויבם, הביע הציר את
ספקותיו, אם יעלה בידם להתגבר על היהודי הערום
הזה.

– הוא רכש לו את לב המושל באוצרותיו הכבירים –
אמר הציר – ומה כחנו ומה גבורתנו להתחרות עם
הדכס?

הויזיר הגדול הביט על איש שיחו בחמה עצורה וקרא:
– אכן לא עלה על לבי, כי ציר ונציה רפו ידיו
ואפסה עצה וגבורה ממנו.

– אולי תואיל להודיעני, מה עלי לעשות למען מצא חן
בעיני הויזיר הגדול.

– הלא שמעת – ענה מחמד סוקולי – כי משך יוסף
ברשתו את בת האצילים ליאונורה קויריני. וגם זאת
שמעת, כי לב היהודי הזה הוגה מחשבה גדולה
לקבץ את נדחי עמו אל ארץ קפריסין ולהיות להם
למלך. בערמתו הרבה ידע לגנב את לב מלכנו
הטוב, ואם לא נמצא תחבולה לסכל את מחשבתו, מי
יודע אם לא בימים רחוקים או קרובים יראה השלחני
היהודי הזה בעיניו את חזון לבו חי וקים.

ציר ונציה הביט אל פני סוקולי בתמהון ושאל:

– מה אוכל לעשות אנכי בדבר כזה?

– עוץ נא עצה, כי תעזב ליאונורה את ונציה וכי
יודע לנו שם האניה, אשר תרד בה, ומקום מסעה
על פני הים.

הויזיר הגדול הגיש את כסאו אל מקום מושב הציר
ושניהם התלחשו רגעים אחדים, עד אשר הבין
הונציני את כל מזמת הויזיר הגדול ואמר לו, כי
אכן הגדיל לעשות הפעם בערמתו הרבה.

– אך צר לי מאד על אחת מבנות ונציה, אשר אביא
עליה אסון ואולי גם מות – קרא הציר.

אולם הויזיר הגדול דבר על לבו, כי גורל נפש אחת
אינו נחשב למאום, בעת אשר נשקף אסון לרבבות
נפשות. ובמלים נמרצות תאר לפניו את כל הרעה
הצפויה לממלכת ונציה, אם יקרא עליה סלים
מלחמה.
הדברים האלה יחד עם השנאה הכבושה בלב הציר
ליוסף פעלו את פעלתם, וכאשר עזב מחמד סוקולי
את הארמון, נשבע לו הציר, כי ימהר לעשות את אשר
יעץ לו הויזיר הגדול.

כעבר ימים אחדים יצאה אניה קטנה בים ובה ישב
מזכיר הציר ובידו אגרת אל “מועצת העשרה”, בה
תאר הציר את כל מחשבת מחמד סוקולי.
“מועצת העשרה” קימה וקבלה את עצת סוקולי;
התאוה לקחת נקם מאת מושל הים האגאי על עזותו
ועקשנותו גברה בלבם על כל הרגשות, והם
הפקידו את מרקוס קויריני, אחיה של ליאונורה,
למנהל צי קטן, אשר נועד לשמר בזמן המלחמה
הקרובה את מקומות הגבול בין ונציה וקפריסין
ויתר איי הים התיכון; והאח השני אנטוניו הפקד
לשר גדוד צבא הונצינים בעיר פמגוסטה.

ראש המשפחה, וינצנטי הזקן, לא היה עוד בחיים
בעת ההיא וליאונורה ושני אחיה ישבו יחדו
בארמון אבותיהם. בין הרוזנים והאצילים אשר
בונציה יצא הקול, כי בת וינצנטי אמרה ללכת
אחרי מאהבה היהודי, ומבלתי יכלת להכחיש את
הדבה הזאת, נאלצו האחים לשאת בדומיה את
הכלמה, ולעתים לא רחוקות שפכו את חמתם על ראש
אחותם, אשר בשלה כל החרפה הזאת להם.

ולכן קבלו שני האחים לבית קויריני בשמחה רבה
את הפקדה לצאת מונציה ולקחת עמהם גם את
אחותם מתוך תקוה, כי הכבוד אשר ינחלו במלחמה
ישכיח את דבר הקלון אשר העטתה עליהם אחותם.
והם בקשו חסד מאת הממשלה, כי יתנו להם לצאת
לדרכם בלי שום הדרת כבוד ותשואת עם. הם סגרו
אחריהם את דלתות בית אביהם בפנים זועפים, ועיני
ליאונורה הזילו דמעות, בעזבה את חוף עיר מולדתה
להפליג באניה ההולכת למרחקים.

והיא הביטה על המגדלות וראשי הצריחים אשר
בונציה היפה, על הים המפריד בינה ובין עיר
מולדתה, ובלבה גברו הגעגועים על העיר הנאה,
אשר אולי לא תוסיף עוד לראותה. אך האניה הלכה
לדרכה בלי מעצור, ועד מהרה לא נראה דבר סביבה,
מלבד שמים ממעל ומים מתחת.

בודדה ושוממה ישבה ליאונורה בחדרה הקטן אשר
בתחתית האניה; היא היתה האשה היחידה באניה.
אחיה באו עמה בדברים לעתים רחוקות, ועל פי רב
ישבה לבדה שקועה במחשבותיה, הביטה למרחקי
הים הגדול או לגבהי שמים. המלחים הזקנים
הביטו מתוך חמלה על בת אדוניהם, וצר היה להם על
גורל העלמה הכבודה והאמללה.

ויום אחד בהיות האניה בדרך אל האי קרינא,
הודיע הצופה העומד על המשמר, כי רואה הוא תרני
אניות הולכות וקרבות. מרקוס קויריני התבונן אל
מרחבי הים ובעיניו החודרות ראה כרגע, כי אלה הן
אניות תוגרמיות, והוא ידע, כי עליו להכין עצמו
למלחמה. הוא מהר לתת בידי אנשי האניה רובים
גדולים וקטנים, חרבות, רמחים וכידונים, ויצו
עליהם לעמד איש איש על מקומו.

ואחרי אשר ראתה האניה הונצינית, כי לא יעלה
בידה לברח ולהעלם מעיני האויב הרודף אחריה,
בחר רב־החובלים לעמד ולחכות לבוא התוגרמים
ולקדם את פניהם בברכת שלום של אש.

אולם גם האויבים הכינו להם חצים וכלי מות, ובו
ברגע אשר הריקו נשקי בני ונציה חצים ומות על
ראש הבאים לקראתם, פרצו זיקי אש גם מעל שלש
האניות התוגרמיות, וענן אבק כסה את פני המים
ויהי המקום לחרדת אלהים.

ומה גדל פחד קויריני בראותו, כי אחד הכדורים
פגע בקרקע האניה וקצץ את המשוט מעליה,
וכעבר רגע חתרו שתי אניות תוגרמיות בכח
להגיע עד שפת האניה הונצינית.

אז ראו שני האחים, כי אין מפלט להם, ושני האחים
בחרו למות מות גבורים מאשר להניח נשקם מידם
ולפל בשבי ביד האויב. מרקוס נתן פקדה למהר
ולכונן את כלי התותח ולהמטיר על האויב כדורי
מות בלי הרף, ואמנם הצליחו לנפץ את קירות אניה
תוגרמית אחת, עד כי נטתה הצדה והלכה הלך וירד,
הלך ושקע.
רגע אחד נדמה היה, כי יד הונצינים רוממה. אך עד
מהרה באו שתי האניות התוגרמיות הנותרות
והמטירו על בני ונציה כדורי־עופרת ואבני
אלגביש, עד כי רבתה המהומה בחיל ונציה, וכעבר
שעה קלה קרבה האניה התוגרמית אל אנית ונציה
ובקול תרועת נצחון קפצו התוגרמים לתוכה.

על ספון האניה נלחמו שני המחנות ברעם וברעש.
עשרות חללים ופצועים נערמו על הספון או נפלו
המימה. שני האחים, מרקוס ואנטוניו, נלחמו
כאריות ופעמים אחדות הצליחו לגרש את האויב מעל
ספון אניתם, אך חיל התוגרמים גבר עליהם
במספרו הרב, ושני האחים ראו, כי בא הקץ למחנה
ונציה.

ליאונורה ישבה בתא התחתון והיא רועדת כלה
מפחד ובלהות מות. רגעים מספר לפני היריה
הראשונה ירד אליה אחיה אנטוניו ויספר לה, כי
אניה תוגרמית הולכת ובאה לקראתם, ואף כי הרגיע
אותה בדברים, אך הזהר הזהיר בה לבל תצא מפתח
התא.

בלב רגז הקשיבה ליאונורה אל רעש כלי התותח
ומהומת המלחמה, אשר נשמעו מעל הספון. והנה
נפתחה הדלת ואחד ממשרתי האניה, מלח זקן, בא
אל התא ובידו רמח חד ומרוט והוא פנה אליה ויאמר:
– רב החובלים ושר הגדוד שלחוני להגיד לך, כי
גבר האויב ואין לנו כי אם למות!

ליאונורה חרדה תחתיה. הרעיון לשים בידה קץ
לחייה הטיל עליה פחד כמו הרעיון לנפול בידי
המשלמים.
והמלח הזקן נגש אליה עוד צעד, אחז בידו את
הרמח ואמר:
– רב החובלים צוני להרגך, אם תסרבי לשים בידך
קץ לחייך.

ליאונורה הבינה, כי כלתה אליה הרעה, והיא נפלה על ברכיה לפני המלח הזקן,
התחננה אליו על חייה, אך הזקן הכביד לבו והרים את רמחו…

ליאונורה מהרה כברק אל פנת התא, נפלה שם על
ברכיה, נשאה כפיה למרום ושפתיה לחשו
תפלה. הזקן לא נועז לחלל את הקדש ולהמית נפש
בהשתפכה בתפלה לאלהים, וגם הוא לחש בשפתיו
תפלה…

פתאם נפתחה הדלת ואל התא התפרצו אנשי־צבא
משלמים. הקצין אשר עמהם הביט אל ארבע פנות
התא, כמחפש דבר מה, ובראותו אשה כורעת על
ברכיה וכל רוח חיים אין בקרבה, שלח לקרוא את
רופא הצי, והוא הוציא מאמתחת קטנה אשר בחגורתו
בקבוק קטן וזרק על פני האשה המתעלפת נטפים
אחדים, וכרגע פקחה עיניה.
בפחד ובדאגה הביטה על סביבותיה, אך הפנים
החדשים הוכיחו לה עד מהרה לדעת את דבר המהפכה
הנוראה, אשר היתה זה עתה באניה.

ומה גדל תמהונה, כאשר פנה אליה הקצין בלשון
מולדתה, אמנם מגמגמת אך מובנת, ואמר לה:
– אל תיראי, מדונה קויריני, רק למענך באנו עד
הלום!

נפשה נכספה לשאל את הקצין, מה שלום אחיה, אך
בטרם פתחה פיה הוסיף ואמר:

– באניה הזאת לא תוכלי לנסוע. באניה אשר לנו
הוכן לך מושב כבוד; צוי נא ואנשי ישאו מזה את
כל חפציך, ואת תעשי דרכך עמנו אל העיר
קונסטנטינופול.

כאשר הגיע לאזנה שם עיר בירת תוגרמה, עלה
בזכרונה מראה פני הציר היהודי וכל אשר עבר
עליהם בהיותו בונציה ובלבה התעוררה התקוה,
כי בהודע לו דבר בואה, יחיש להציל אותה. והיא
לא הוסיפה עוד לשאול דבר את הקצין התוגרמי
והלכה אחריו בדומיה.

וכעבור שעה קלה ישבה ליאונורה על ספון האניה
התוגרמית. הכל היה נחמד ונעים מסביב, והיא ישבה
לבדה בחדר. והנה נגש אליה הקצין ועמו שתי
שפחות כושיות, אשר נועדו לשרת את הגבירה, והוא
אמר אליה בשחוק קל:

– מה ישמח אדוני לראותך שלמה ובריאה. הוא מחכה
לך בכליון עינים.

– מי הוא אדונך? – שאלה ליאונורה בקול רועד – אולי
הוא הדכס מנקסוס?
– לא – ענה התוגרמי בהניעו כתפיו בבוז – שם
אדוני מחמד סוקולי, הוא הויזיר הגדול.

פתאם עבר רעד בגופה של ליאונורה. היא הכירה, כי
מובילים אותה כשבוית חרב, ומי יודע מה יהיה
גורלה. רגע אחד אמרה לעלות על הספון ולהתנפל
המימה, אך ידים חזקות החזיקו בה, ועד מהרה
השכיבוה על מצעה. והקצין צוה את השפחות
לשמור מכל משמר את השבויה ולבלי גרוע עין
ממנה.

וכאשר יצא הקצין מחדרה ועלה על הספון, נשארה
ליאונורה בודדה ולבה מלא יאוש וחרדה.



פרק י: החג בחצר השלטן



עברו שבועות אחדים. העיר קונסטנטינופול מלאה
תשואות, כי היום יום חג בעיר הבירה, יום עלות
השלטן על כסא מלכותו. ביום הזה בצהרים
יעבור השלטן בחוצות העיר רוכב על סוס אדיר.
מאז הבקר נראו המונים המונים סובבים בשוקים
וברחובות לראות את התכונה הרבה אל החג הגדול. לא
רק התוגרמים, כי אם גם בני הנכר היושבים בעיר
הבירה באו להתבונן אל המחזה הנהדר. ההמון
החוגג הלך ורב. לא היה קץ לשאון ולהמלה, הכל
הביטו, הכל התפלאו, על כל פנים שכנה שמחה.
בחלונות הבתים והארמונות אשר על פניהם תעבור
התהלוכה הנהדרה עם הפדישך, היו תלויות
וסרוחות על הארץ יריעות יקרות, מרקמות זהב וכסף
ורב פנינים.

עיני הקהל הביעו חדוה. ולא רק בני עם הארץ
הפשוטים, כי אם גם האנשים הקרובים למלכות היו
מלאים שמחה, וגם השלטן בכבודו ובעצמו היה מלא
צפיה. כי מדי שנה בשנה, ביום שמחתו זה, היה
השלטן נוהג להראות חסדו לשריו ולמקרביו. אולם
גם הם היו מקריבים לו מתנות ודורונות. וכל שר וכל
גדול התאמץ לתת לשליט שי, אשר ימצא חן
בעיניו.

לאחרונה באה עת הצהרים. קול רעם כלי תותח מן
המגדל הגדול בשר את ראשית החגיגה. שער הכבוד
אשר לארמון השלטן, “השער הגבה”, נפתח
לרוחה, ועיני הקהל ראו מחנה גדול של גדודי צבא
עם שרי אלפים ושרי מאות, שרי החצר ופקידי
הארמון. אחריהם זזו ממקומם גדודי הפרשים עם
דגליהם השונים, אדמים וצהבים, ירקים ולבנים.
אחריהם הלכו גדולי המלכות, מזכיר המדינה, שר
האוצרות, הויזירים והפקידים.

פתאם פרץ קול תרועה. מאחרי השרים והיועצים,
רואי פני המלך, הופיע גדוד ינישרים4 ועל
דגליהם האדמים כדם הבריקה הכתבת: “אין אללה
כאללה, ומחמד נביאו”! על מצנפות־השער הלבנות,
אשר על ראשי הפרשים, נראו קובעי־נחשת, כידונים
בידיהם, חרבות עקמות מצמדות על ירכיהם
וקני־רובים ארכים על גביהם. אחריהם נראו שבעה
נושאי דגלים גדולים במשבצות זהב, ואחריהם
שבעה פרשים לבושי זהב, לבשר כי הוד מלכותו
קרוב לבוא.

חצוצרות ותפים למאות הריעו בשאון ורעש נורא,
וכאלף איש שולף חרב משומרי ראש השלטן, נוצות
גבוהות במצנפותיהם, חגורות משי במתניהם, קשתות
על כתפיהם, צעדו במערכה לפני הפדישך,
ואחריהם – מאה וחמשים צירי המדינות, ובראשם
מפקד הצבא, ובידי כלם מקלות כסף כבדים, אשר
בהשענם עליהם בלכתם השמיעו צלצול מוזר,
והקריאות נשמעו בלי הרף: “יחי לעולם, יחי
לעולם!” אחריהם נהר עוד גדוד שומרים לראש השלטן,
עדויים בחניתות זהב ובקובעי זהב, וביניהם רכב
בגאון מושלים על סוס אדיר כבוד “מושל המאמינים”
בהדר תפארתו.

בצפון המגדל בבנין הנועד למושב נוגני הצבא
עמד כסא רם ונשא תחת אפריון זהב, מקף יריעות
נהדרות ואהלים נחמדים. ובהגיע השלטן אל
המקום ההוא יצאו לקראתו השרים היושבים ראשונה
במלכות ועמהם יוסף הנשיא והויזיר הגדול,
וכלם נספחו על עדת מלוי השלטן עד עלותו על
כסאו המרומם, לקול שאון נגינת הנוגנים. הוא הושיט
ימינו ליוסף הנשיא, לויזירים, לשרי החצר
והצבא, למפתי, לכהנים לנשק לה.

ושחוק הרצון אשר חלף על שפתי הפדישך העיד, כי
כל התכונה הרבה ליום שמחתו מצאה חן בעיניו עד
מאד. מחמד סוקולי ידע להכין המון משחקים
ושעשועים לעם ולצבא, וכל המשחקים והמתחרים
למיניהם עמדו וחכו לרגע, אשר ינתן להם הרשיון
להראות לעם את להטיהם ונפלאותיהם.

השלטן הביט ממרום שבתו על משחקי ההמון
ושעשועיהם, ולבו עלז מאד לראות את עמו שמח
בשמחתו. אך מעט מעט קצה נפשו במחזות האלה
וישמח לראות את השוטרים שמים להם קץ. בא תור
השמחה והעליצות למושל המאמינים. כל השרים
והפקידים נצבו לפניו בשתי שורות ארכות, ואיש
איש מהם הגיש בידי עבדיו מתנה למושל הגדול. כל
אחד התאמץ להגדיל את מנחתו, כי תעלה על מנחת
רעהו ההולך לפניו, להביע למושל המאמינים את
רגשי אמונתו אליו ולמצא חן בעיניו.

מעט מעט נערמו לפני הפדישך חמרים חמרים כלים
יקרים וחמדת הארצות, אטון דמשק, ארג הדו
וקטיפת ונציה מעבר מזה, ומעבר השני קערות
כסף מלאות שקלי זהב וטסי זהב מלאים אבני שהם
וכדכד, אדרות שער מארץ התתרים, סוסות ערביות,
עירים טרקמניים, עבדים ושפחות מארצות יון
ואנגריה.

ודכס נקסוס הגיש לו למנחה אניה מלאה יין
קפריסין. האניה עמדה על עגנה ליד החוף, אך יוסף
הנשיא השכיל לעשות את תמונת האניה זהב טהור
ואותה נתן לשלטן ובאר לו את טוב מנחתו.
גם מחמד סוקולי ויתר השרים הגדולים הגישו
לשלטן מנחות יקרות, והשלטן היה שבע נחת גם מן
המתנות גם מפני שריו ויועציו, אשר נראו לו, כי
שלום אמת שורר ביניהם וקנאה ומשטמה רחקו
מלבם.

ואחרי כלות סדר קבלת המנחות, נערכו שלחנות
תחת כפת השמים, והשלטן עשה משתה גדול לכל
העם הנמצאים. וכתם המשתה קמו אנשי הצבא
לצחק לפני העם, והעם יצא לחול במחולות
ולהשתעשע.

באותה שעה ישב מחמד סוקולי לבדו שקוע
במחשבה, אשר מלאה כל לבו. ולאחרונה, כאשר
הגיעה הוללות העם עד מרום קצה, התעורר פתאם
הויזיר הגדול ממקומו, ועל פי רמז למזכירו, איש
עצתו, נגש האיש אליו ועמו שתי שפחות נוהגות
באשה מעלפת צעיף, ההולכת בפיק ברכים.
וכאשר עמדה האשה לפניו, קם מחמד סוקולי ויגש
אל סלים ויאמר:

– אדוני רב החסד רצה את המנחות היקרות, אשר
הקריבו לו עבדיו הנאמנים ביום שמחתו, והנה
ערבתי את לבבי להוסיף על המנחות עוד אחת, מנחה
חיה כלילת יפי.

הנאספים שכחו לרגע את עליצותם והפנו עיניהם
לראות את המנחה החיה המגשה לשלטן. גם יוסף
הנשיא ראה את המחזה והסב את פניו להביט אל
המקום, אשר עיני כל העם היו תלויות שמה.
ומה מאד נבהל, כאשר הסירו האמהות, במצות
הויזיר הגדול, את הצעיף מעל פני האשה – והנה
היא ליאונורה קויריני! המראה הזה מחץ את לבו;
מעצמת מכאוביו אמר לצעק מרה, אך פני השלטן
השוכן מרום המריצוהו לשבת דומם. הוא לא ידע ולא
הבין, איככה עלה בידי מחמד סוקולי לצוד ברשתו את
בת אצילי ונציה, אך לבו הגיד לו, כי הויזיר
הגדול כרה שוחה לרגליו, וכי עליו להלחם עם
שונאו בעצה ותחבולה.

מסביב שררה דממה; איש לא נועז לחוות דעתו על
השבויה בטרם הוציא השלטן מפיו את משפטו
עליה. והנה פתח סלים את שפתיו בכבדות ואמר:

– פני השפחה חורים. האם לא היו עינים בראש
מחמד סוקולי, כי עלה בדעתו להגיש לפני פרח
נובל כזה?!

כל העם אשר שמעו את המענה הבינו, כי לא מצאה
העלמה חן בעיני השלטן, והכל נשאו את עיניהם אל
הויזיר הגדול לראות את הרשם, אשר פעלו הדברים
על לבו, ואזנם שמעה את קולו הנמרץ:

– בת ונציה היא, שבוית חרב צבאותי, אשר התנפלו
על אנית האויב, אשר הלכה לקפריסין, ולמי
היפהפיה הזאת אם לא לאדני הרם והנשא?

– בת ונציה? – סלים נתן עוד הפעם את עיניו העיפות
על ליאונורה, אך פניו העידו, כי הפעם הפיקה
ממנו רצון ובקול רך שאל אותה:

– מה שמך?

אולם השאלה נאמרה בלשון התוגרית, אשר לא
הבינה ליאונורה, ולכן ענה תחתיה מחמד סוקולי:
– ליאונורה לבית קויריני. בארמון אביה ישב דכס
נקסוס בהיותו בונציה. היא היתה באניה יחד עם
שני אחיה, אשר נשלחו לקפריסין מאת ממשלתם
להגן על האי מפני חיל צבאותינו.

יוסף הנשיא ראה ושמע את כל הדברים, אך הוא ידע,
כי בשעה זו לא יוכל לעשות דבר. פניו היו חורים
ולבו חשב להשבר, בראותו מה קצרה ידו להציל
את האשה האהובה מן הצרה אשר באה עליה.
ובעודנו חושב מחשבות, אם לגשת לפני השלטן
מיטיבו ואיש חסדו ולספר לו מה האשה הזאת לו,
והנה ראו עיניו את ליאונורה מובלה בידי האמהות
והסריסים אל ארמון השלטן.

ההמון שב אל זוללותו ואל סבאו בכל עליצותו
ושאונו, כאלו לא קרה דבר. לאחרונה הבעירו
אורי־שעשועים, והשלטן קם ממקומו לאות, כי כלתה
החגיגה. יורש הנביא נשא על אפריונו אל ארמונו.
והשרים והיועצים רואי פני השלטן נפרדו והלכו
איש איש לביתו.

גם יוסף הנשיא שב אל ארמונו סוער וזועף כדב
שכול. הוא צנח על כסאו כמתיאש, אש הקדחת
בערה בכל עורקיו. עולמו חשך בעדו ויהי בעיניו
כאיש אשר כל תקוותיו נכזבו ברגע אחד.

על מפתן האולם צעדו רגלי גרציה דודתו, פני
האשה העדינה הפיקו אימה ויגון בלי גבול,
בהתבוננה אל פני יוסף המביעים יאוש, והיא
קראה בלב קרוע:

– האמנם קרו אותך הדברים, אשר ראיתי בחזון? האם
גברו עליך שונאיך ובידם עלה להסיר את לב השלטן
מעליך? אוי לי, מי יגן עתה על עמנו, אם אבדה לו
חסותך?

– לא, דודתי, הצרה באה הפעם לא על עם ישראל, כי
רק עלי לבדי… בעיני ראיתי את ליאונורה נתונה
בשבי ואין בידי להצילה…

והוא ספר לדודתו את פרטי המקרה, אשר אנה לו
לראות שנית את ליאונורה, להיות בקרבתה, למען –
הפרד מעליה לנצח.

דונה גרציה שקעה במחשבות, אחרי כן נשאה
עיניה אל יוסף, אשר ישב בכסאו בלי נע, וקראה
אליו:

– שמע נא, בני, הזוכר אתה את אשר אמרת אלי: “לא
הייתי שוה באמונת אחי בני ישראל, השמים בי
תקותם לגאלה, לו נתתי לרגש האהבה לאשה
למשל בנפשי בלי גבול”? ומה זה היה לך היום, כי
נהפך לבך?

יוסף לא מצא בפיו ברגע הראשון דברים לענות
לדודתו, אך כעבר רגעים אחדים התאושש ואמר:

– הה, דודתי, מה קשה לו לאדם להקריב לקרבן את
נפשו! רק לפני שבועות מעטים נדמה היה לי, כי
אהבתי לעמי השכיחה מלבי את אהבתי לבת
ונציה, והיום אני רואה, כי נפשי קשורה בנפש
ליאונורה ובלעדיה חיי אינם חיים.

– לא, בני, ככה לא ידבר איש, אשר בני עמו
הכתירוהו בשם נשיא, אשר לבו הגה רעיון נשגב
לקבץ את פזורי ישראל ולגאל אותם מידי עריצים,
אשר אלהים נתן את חנו בעיני מושל כביר, למען
יהיה מעז ומבטח לעמו הנדכא והנענה.

הדברים אשר השמיעה האשה הנפלאה בקול עז
ובעינים מזהירות באור יקרות הדהימו את לב יוסף
הנשיא. מה קטן היה בעיניו לעמת האשה הגדולה
הזאת, הנכונה לכל קרבן בעד עמה ואלהיה. הוא
ישב עוד שעה קלה שקוע במחשבה, כאלו נאבק עוד
עם לבו, אחרי כן התעורר פתאם, קם ממושבו,
ובגשתו אל דונה גרציה, אשר ישבה ממולו, כרע
לפניה על ברכיו ואמר:

– דודתי כאם לי, נשבעתי לך, כי אעשה הכל
למען עמי.

היא חבקה את ראשו, אחר נשקה לו במצחו ושפתיה
לחשו: “יברכך ה' וישמרך”.



פרק יא: המלחמה בקפריסין



ימי הסתו עברו, גם ירחי החרף הגיעו לקצם,
ויוסף הנשיא השקיע את עצמו בחזונו, כי עוד מעט
והשלטן סלים ישים בראשו כתר המלוכה על
קפריסין. הוא כבר הכין בארמונו דגל ועליו הכתבת
“יוסף נשיא מלך קפריסין”.

אמנם המכתבים אשר שלח יוסף אל גדולי ישראל
ועשיריו בארצות רבות על מחשבתו הגדולה לכנס
נדחי העם היהודי לארץ אחת וליסד שם ממלכה
יהודית, לא עוררו התלהבות רבה כאשר קוה, ורבים
היו אשר לעגו לחלומו, ולא מעטים היו אשר ראו
ברעיון הזה סכנה והתנגדו לו בכל כחם, אך
יוסף הנשיא קוה, כי כאשר תגיע בשורת
הגאלה להמוני עם ישראל, הנאנחים והנאנקים
בשעבוד הגלות, ימהרו אל מדינתו בשמחה רבה
ויכירו בו כגואל.

אולם בעוד יוסף הנשיא חוזה חזיונות הגאלה
לעמו, לא טמנו ידם בצלחת גם אויביו הרבים
והעצומים אשר בחצר השלטן סלים. ביחוד חתר
תחתיו ראש אויביו, הוא הויזיר הגדול מחמד סוקולי,
אשר לא יכל לסלח ליריבו, כי הטה את לב השלטן
להסכים למלחמה עם ונציה, שסוקולי התנגד לה
בכל מאדו.

בתחלה נסה לדבר עם השלטן, כי יוסף הנשיא
יעץ עצה לערך מלחמה עם ונציה לא לטובת תוגרמה,
כי אם ברצונו ליסד ליהודים מלוכה בקפריסין
ולמלך עליהם.

אחרי כן עשה הערום נסיון לעורר בלב השלטן
קנאת גבר, בספרו לו על אהבתו של יוסף הנשיא
לבת אצילי ונציה, לליאונורה היפה היקרה לו, והוא
מתאבל כל הימים כי לקחה ממנו.

אולם אחרי אשר השלטן סלים לא הטה אזן לדבות
הויזיר הגדול, מאהבתו הרבה ליוסף ידידו הנאמן,
יגע ומצא מחמד סוקולי תחבולה אחרת.

הוא ידע, כי השלטן הוגה אהבה וכבוד ליוסף הנשיא
מרב אמונתו בחכמתו של היהודי, אשר בידו לנהל
אותו בעצה טובה בעניני המדינה ולהיות מליץ
בינו ובין שרי הממלכות הנכריות, ועל כן בקש
מחמד סוקולי ומצא חכם יהודי אחר, הוא רבי שלמה
בן נתן אשכנזי, ובכל כחו התאמץ לקרב אותו עד
לפני כסא השלטן, אשר התחיל להטות אזן לאמרות
החכם היהודי ולעצותיו. ואם אל דבות מחמד סוקולי
על יוסף לא שם השלטן לב, כי על כן ידע את שנאתו
של הויזיר הגדול לידידו היהודי, הנה עלה בידי
היועץ היהודי החדש לנטע נטע החשד והספק בלב
השלטן, אם כל דברי יוסף ומעשיו נכונים הם
ונאמנים.

אולם יוסף לא ידע מאומה מכל הנעשה מסביביו. מרב
בטחונו בחסדי השלטן אליו לא עלתה בלבו
מחשבה, כי לב ידידו יסור מעליו. וכאשר בא לפני
כסא השלטן לבקש ממנו, כי יתן לו לנסע אל
העיר קפריסין, והשלטן נתן לו על נקלה את
הרשיון אשר שאל, ראה יוסף בזה רק אות, כי גדולה
אהבת השלטן אליו עד כי לא ימנע ממנו דבר, והוא
לא הבין כי לב השלטן אליו לא כתמול שלשם.

רק דונה גרציה לבדה לא שמחה לשמע, כי יוסף
אומר להתרחק לימים רבים מעיר המלוכה. לבה אמר
לה, כי באין יוסף לנגד עיני השלטן יקל לאויביו
לחתר תחתיו ולדבר עליו רעות. וכאשר נפרדה מעל
בן אחיה, אשר ירד באניה, לא יכלה האשה
הנדיבה להתאפק ומעיניה ירד זרם דמעות,
ושפתיה לחשו תפלה לאלהים, כי ישמר על יוסף.


__________________



לקול רעם כלי תותח, תרועת חצוצרות ורעש תפים
ירד צי העותומנים הגדול אל הים, וכעבר ימים אחדים
ראו אנשי המלחמה היושבים באניות את האי
הנאדר והמברך, אשר אליו שאפו. פני שרי הצבא
מוסטפה ופיאלה וכל הפחות והפקידים העומדים על
ידם הפיקו אותות שמחה ועליצות לקראת הכבוש
הנכון להם.

לא כן יוסף הנשיא; הוא נשא עיניו אל האדמה הברוכה
והפוריה. לפניו השתרע חוף נחמד, עטוף דשא
עשב. מתוך מרחק התכלת התנוססו רכסי הרים,
הנאחזים זה בזה כיוצאים במחולות. פה יעמדו
התמרים והברושים, ורוח חרישית תפוח בהם
ותניע את פארותיהם, ושמי תכלת זכים פרושים על
כל המראה הזה; וממרומי השמים יזרח אור יקרות
על פני ההרים והעמקים, הערים והמושבות, הים וכל
אשר בו, ומראה כל היקום מסביב כמראה גדול
וקדוש בארץ הפלאות הזאת.

ובהעלותו על לבו את
המלחמה הקשה, אשר תעשה שמות באי היפה הזה
ותביא מות וחרבן על רבבות אנשים היושבים לבטח,
התעורר בלבו רגש החמלה על בני אדם, והמלחמה
היתה בעיניו מראה זועה. אמנם לא הטיל ספק אף רגע,
כי סוף הנצחון לבוא לחיל תוגרמה, אך בעיני רוחו
ראה את נוראות המלחמה, אשר יעשו אנשי הצבא
השואפים לקרב ועיניהם לשלל האויב אשר יאספו.
מה רב ועצום החיל אשר בא למלחמה! תשעת אלפים
יניטשרים, הם גבורי החיל בממלכת העותומנים,
כארבעים אלף רגלי, כשלשת אלפים פרשים, מלחים
וחובלים, נוהגי הפרדים ושומרי הכלים – הכל יחד
כמאה אלף איש.

בקול תרועת אללה קפצו אנשי הצבא אל החוף, נטו
שם את אהליהם לעיני ההמון הנמוג מפחד, ויחנו
שם ימים רבים, עד אשר העלו את כל כלי נשקם אל
היבשה והכינו הכל למסע המחנות.

העיר לפטרי הקרובה ללימזול, אשר אליה באו
גדודי התוגרים ראשונה, מהרה לפתח להם את
שעריה ולא קראה עליהם מלחמה. ושר הצבא מוסטפה
אמנם לא עשה רע עם אנשי העיר ולא לקח מהם מאומה.
הנצחון הראשון היה גדול ואדיר ויוסף הנשיא
שמח עליו שמחה גדולה, והוא אמר לפנות אל יושבי
האי בקריאה: “הכנעו מפנינו בשלום, השליכו
מעליכם את על ונציה, המטילה על האי מסים כבדים,
ועברו אלי ואנכי אביאכם אל המנוחה ואל הנחלה”.
אולם מרחוק התנשאו מבצרי ניקוזיה ופמגוסטה
כסלעי מגור, ובהם ישבו אנשים גבורי כח מלמדי
מלחמה, אשר נשלחו מאת ונציה להגן על נחלתם
בחרבם ובחניתם. ואנחה פרצה מלב יוסף, בראותו
כי תקות שוא היא, אשר אנשים כאלה יניחו נשקם
מידיהם בלי שפך דם רב.

וכאשר כבדה על התוגרים לשים מצור על שתי הערים
בפעם אחת, חלקו את העבודה לשנים. פיאלה אמר
לצור על העיר פמגוסטה היושבת לחוף ים ולא לגשת
אל ניקוזיה הבצורה אשר בתוך האי. כדבר הזה
יעץ גם יוסף. אך לא כן היתה מחשבת מוסטפה.
האוצרות העשירים אשר בעיר המעטירה ניקוזיה
משכו זה כבר את לבו אליהם. עוד בשבתו
בקונסטנטינופול היו כל שאיפותיו רק אל השלל
אשר ימצא בעיר רבתי־עם זו. ושני מרגלים יונים,
אשר נמלטו בסתר מן העיר, הגידו לו, כי יוכל להרס
את המבצר על נקלה, גם תארו לו את מבואי העיר ואת
מוצאיה, עד כי תשוקתו ללכד את העיר גברה
שבעתים. גם הפחות והפקידים, אשר לבם אף הם
הלך אחרי השלל והבזה, היו בדעה אחת עמו. ובלב
כואב ראה יוסף, כי תקותו להמנע מנוראות
המלחמה לא תבוא.

מוסטפה נהל את חילו השואף קרבות אל מול חומת העיר
ניקוזיה. ובהגיעו עד העיר, צוה להקיף את החומה
הבצורה, ומראש שמח לבו על הנצחון אשר ינחל
בקרוב.

אולם מלחמה עזה ואימה התחוללה. רבים ועצומים
היו חללי הצרים אשר השתערו על החומה, כי נפלו
גדודים גדודים תחת מבול חצי הונצינים. לעמת
קול המון התוגרום “אללה יל אללה!” (אלהים הוא
האלהים!) נשמעה תרועת מלחמה מאלפי פיות
הנוצרים: “חרב לה' ולסן מרקוס!” אך לפני השערים
ועל הסוללות הניף המות את חרמשו גם על
הונצינים וחיל קפריסין ויעש בהם שמות.

בצער ובכאב הביט יוסף על מחזות המהומה והמבוכה
והמבוסה, ההרג וההרס אשר נגלו לעיניו. לשוא
התאמץ למנע את חילו משפך דמי נקיים חנם.
לשוא פנה אל מוסטפה ויתר פקידי החיל לעצר את
מעשי האכזריות. שומע לא היה לו.

וכאשר נסה יוסף להזכיר, כי הוא המפקד על כל
המחנות, ולא יעברו ימים רבים ולו תהיה המלוכה
בקפריסין בדבר השלטן, ולכן על מוסטפה לשמע
בקולו, מצא שר הצבא עז בנפשו לענות לו קשות,
כי איננו מאמין בנזר המלוכה הנכון בידו…

אז זכר יוסף את דברי דודתו, כי רבו אויביו
החותרים תחתיו. הוא העלה על לבו את הליכות השרים
והפחות עמו בימים האחרונים והכיר והבין, כי
אמנם לא פחד שוא פחדה דודתו. רגע אחד חלפה
מחשבה בלבו, אולי ימהר לשוב אל השלטן האדיר
מגנו ולשאל ממנו פשר דבר, אך ברגע השני
החליט, כי בשעה כזו טוב כי ישב בקפריסין על
אפו ועל חמתו של שר הצבא.

ואמנם נשאר שם יוסף ולא עזב את שדה המערכה. ואף
כי לבו דאב למראה נחלי הדמים ולמשמע אנקות
החללים, אך חכמתו מנעתהו מבוא בריב עם מוסטפה.
וכאשר קצה נפשו במראות ההרג וההרס אשר יעשו
הרבים במעטים, הגבורים בחלשים, עלה בלבו
להספח על החיל, אשר נשלחו לצור על פמגוסטה,
אולי יעלה בידו לדבר על לב אנשי פמגוסטה
להכנע מפניו ולהגן על האי מחרבן.

ובהיותו איש גלוי לב, נגש יוסף אל מוסטפה ויספר
לו את מחשבתו. בדומיה שמע האכזר את הדברים,
ואחרי כן ענהו, בנשאו אליו את עיניו החודרות:
– מאז עלינו על אדמת קפריסין, נהפך לב הדכס
מנקסוס. הוא, מחולל המלחמה הזאת, ידבר היום
כתינוק. הבזה יגדל כבודנו, אם לא נראה לאויב את
כח ידנו? ואתה, אדוני הדכס, השמר נא לנפשך!
חמלתך על אויבי אדונך תעיד בך, כי לאוהבים
נחשבו לך. ואם תגיע השמועה הזאת לאזני
הפדישך, לא תנקה.

הדברים האלה, המלאים גאוה ואכזריות, העלו את
חמת יוסף הנשיא והוא ענה דברים נמרצים:

– האם נשלחת לקפריסין לשים קץ לחיי התושבים
השקטים, לכלות באש את מושבות האי הנחמד, לרמס
ברגלי אדם ובהמה את כל הגנים והכרמים? הכזה
יהיה מעשה עבד נאמן לאדוניו? האם לא תדע, כי לא
יעברו ימים רבים והאי הזה יהיה לאחזת עולם
למושל המאמינים? ואם ישאל סלים מחר את אחד
הויזירים: “מה המעשה אשר עשיתם?” – ואמר: “כה
צוה מוסטפה!” אך אני הולך מזה אל המחנה החונה
ליד חומת פמגוסטה.

שר הצבא קמט את פניו ובצחוק מהול בלעג על
שפתיו ענה:

– אם זה רצון הדכס, יעשה לו כטוב בעיניו, אך
אנכי אעשה כבינתי. לא אתן לאיש להביא רעה על
השליט הגדול בסטמבול. אתה לך לשלום ואני –
למלחמה. בכל מקום אשר אעבר עם חילי לא אשאיר
שריד ופליט, ונראה מי ממנו ימצא חן בעיני מושל
המאמינים.

יוסף הבין, כי לא יוכל לעולם להפך את לב האבן
לבשר, ולכן לא ענה דבר וימהר ללכת לדרכו.
לא הרחיק עוד הדכס ללכת ומוסטפה קרא אליו את
סופר־החרש ויצוהו לערך שני מכתבים, האחד
למחמד סוקולי והשני על שם אבו־סועוד, השיך איל
איסלאם.

מחמד סוקולי שמח על המכתב, לא על בשורת
הנצחונות של מוסטפה, אשר לא נחשבו בעיניו, כי
אם על הריב אשר פרץ בין שר הצבא ויוסף הנשיא,
אשר הרבה מוסטפה לתאר אותו לפני הויזיר הגדול
ויספר בגנותו.

ומחמד סוקולי אמר לציר מוסטפה, אשר הביא לו את
המכתב:

– אכן פקח אדונך סוף סוף עיניו להבין, כי לא טוב
עשה בהתחברו עם הדכס היהודי, ידיד סלים. אולם
ישמר נא מוסטפה לבל ישים הדכס בלשונו הרכה
מכשול לפניו על דרך הנצחונות הבאים.

מחמד סוקולי האמין, כי עתה נפל יפל אויבו
היהודי לפניו. אמנם הוא לא שם לבו לעצת מוסטפה
להלשין על יוסף הנשיא לפני השלטן, אך
תחבולתו לקרב אל חצר השליט את שלמה אשכנזי
הצליחה, והוא ידע, כי בשוב יוסף מן האי קפריסין,
ימצא איש אחר על מקומו, ועטרת מלוכת קפריסין לא
תהיה על ראשו.

בין כה וכה עברו ימים, חלפו שבועות וקץ המצור לא
נראה עוד; נפש מוסטפה קצה בתוחלת ממשכה, והוא
גמר בלבו לנסות עוד הפעם להבקיע אליו את מבצר
ניקוזיה ברעם מלחמה. הוא הצליח להלהיב את לבות
גבורי המלחמה, בתארו לפניהם את השלל הרב
אשר ימצאו ובאמרו להם, כי לא יכבד מהם להרס את
חומות העיר, אשר רבו בהן הפרצות והבקיעים. לאט
ובדממה הכינו את כל הדרוש למלחמה. הלילה פרש
את צלו על פני הבקעה, ובחשכת הערפל הגיחו
ארבעת אגפי המחנה הכבד ממחבואם והתגנבו
אל חומת ניקוזיה מארבע רוחותיה. אך גם שומרי
המבצר לא נמו ולא ישנו, אף כי כלה כחם ברעב
ובמחסור. ובטרם יעלו הטרקים אל החומה, נשמע
רעש קול פעמונים על המגדלים וקול רעם כלי־תותח
מעל הקירות. ומטר חצים ואבנים ירד בלי חשך על
ראשי גדודי מוסטפה. וכאשר העפילו לעלות על
הסוללות, נאלצו להסוג אחור. עד מהרה מלאו
החריצים אשר מסביב גופות חללים ופצועים עד אפס
מקום.

לשוא נתן שר הצבא פקדות על פקדות לשרי
הגדודים, לבל יעזו להסוג אחור, כי גבורי מוסטפה
נהדפו ונפוצו כצאן אשר אין להם רועה. ומעל מרומי
הסוללות נשמע קול תרועת נצחון מפי חיל ונציה
ואזרחי קפריסין.

אולם שמחת הנצורים לא ארכה, כי בעוד הם יושבים
וחוגגים את נצחונם, התאזרו התוגרים והשתערו
על החומה ממקום אשר לא פללו שומרי המבצר,
וגדודים גדודים מצבאות העותומנים נהרו אל
המבצר, והם פרצו אל הבתים לשלל שלל ולבז בז.
אנשי החיל נהפכו לשודדי יער. באכזריות נקם
ערכו טבח לבני העיר, לא חמלו על זקן ונער, כל איש
מהר לאסף לו כסף וזהב בטרם יעלה הכל באש
וניקוזיה תהיה שממה.

והשמועה הנוראה על אבדן חומת ניקוזיה פשטה עד
מהרה בכל רחבי האי, ובכל מקום אשר הגיעה
הבשורה הרעה היה אבל גדול לתושבים הקתולים.
אם לא יכלה ניקוזיה הבצורה לעמד בפני גבורת
הטרקים, מי יעז עוד להחזיק מעמד? במה נחשבו יתר
הערים הבצורות של האי לעמת חסן עיר הממלכה?
רק אל פמגוסטה היו עוד נשואות עיני בני ונציה,
תושבי קפריסין. היא היתה שארית תקותם ומבטח
עזם, אשר בנפלה ואבד כל כבוד ונציה.

שרי הצבא, אשר עליהם היה להגן על פמגוסטה, ידעו
את האסון הנורא המרחף על ראשם, וכלם התאחדו
לעבד לטובת ארץ מולדתם ולהגן על כבודה עד נטף
דמם האחרון. יומם ולילה בקשו עצות ותחבולות,
במה להציל את עירם מהרס ואבדון ואת ונציה
מקלון.

הם הצליחו לבצר את חומות העיר, גם לאסף די מכלת
לצרכי מלחמה, לאנשי הצבא ולתושבי העיר.
ונציה הרבתה לתמך בהם בעצות טובות ובהבטחות
שונות – אך קצרה ידה משלח להם עזר, כי שרפת
המבצר בונציה החלישה לא מעט את כח
הרפבליקה; גם הממלכות הנוצריות, אשר הבטיחו
את ונציה לעמד לימינה, התמהמהו ולא באו לעזרה
בזמנה והביאו את קפריסין בין המצרים.

בין כה וכה וחיל שר הצבא הלך וקרב אל פמגוסטה.
שבוע ימים נתן מוסטפה את ניקוזיה לבז בידי אנשי
חילו, ומשם שלח גדודים גדודים לשוט בארץ
ולהתהלך בה. כל ערי המבצר חרדו מפניהם
ופתחו לפניהם את השערים.

מוסטפה שלח ציר, אשר בא עד פמגוסטה, התיצב לפני
שר העיר ובקש ממנו לפתח את שער העיר בשלום.
אך שרי הצבא אשר במבצר ענו בנפש שקטה, כי
רק החרב תחרץ את גורל העיר.
מוסטפה ראה ונוכח, כי גם הפעם יהיה עליו להעביד
את חילו עבודה רבה וקשה, כאשר היה במצור
ניקוזיה.

שר הצבא הזה קוה בראשונה, כי בפי הציר אשר
ישלח קונסטנטינופולה לבשר את סלים על דבר
מפלת עיר המלוכה ניקוזיה, יוכל גם לשים את
הבשורה על מפלת פמגוסטה. והנה עליו לצור על
העיר הזאת ימים רבים מאד, ומי יודע מתי יוכל
לשלח אל השלטן את התשורות היפות מטוב
קפריסין, אשר הן הנותנות שמחה בלב המושל
הגדול ועוזריו.

ומוסטפה הערום אחז הפעם בדרך ערמה, הוא הפיץ
שמועה, כי בעצת שרי הצבא התוגרים הסכים סלים
לכרת ברית שלום עם ונציה. התחבולה הזאת
הצליחה בידו. השרים הונצינים, מגני פמגוסטה
האמינו לדברי המצביא הטרקי ויבואו אל מחנהו,
והוא אמנם קדם את פניהם בכבוד וברצון, אך הם לא
שבו עוד משם לבתיהם – – –

כעבר ימים מעטים שלח מוסטפה צירים סטמבולה,
ובידם נתן את ראשי השרים הונצינים, לאות על
מעשי גבורתו ואכזריותו. ושלל רב שלח אל
השלטן, אל אבו סועוד ואל מחמד סוקולי.
חג הנצחון הוחג בבירת הטרקים בכל פאר; בתי
מסגד מפארים נבנו לזכרו. אולם הנצחון הזה לא
הביא את קץ המלחמה. כעבר שנה שלמו ממלכות
הנוצרים למשלמנים כגמולם. ובמלחמה ההיא מצא
מוסטפה את קברו.



פרק יב: ימי יוסף הנשיא האחרונים


כתם המלחמה בקפריסין, שב יוסף הנשיא לעיר
קונסטנטינופול; ואף כי השלטן סלים קבל אותו
בידידות, וכל חתירות אויביו לא הצליחו להסיר מעליו
את חסדי מושל המאמינים, בכל זאת הכיר יוסף וראה,
כי כוכב גדלתו בחצר המלך הולך ושוקע.

השלטן אמנם הרבה לדבר עמו טובות, אך לא זכר
עוד את דבר כתר מלכות קפריסין, אשר אמר לשים אותו
בראשו. וגם יוסף הנשיא עצמו, אשר לפני המלחמה
נכספה נפשו מאד לשלטון ולשררה, הלך כעת קודר
ולבו ערג רק למעט מנוחה.

את מקומו כיועץ השלטן תפס עתה הרופא שלמה נתן
אשכנזי, אשר היה לא רק רופא חכם, כי אם גם
מדינאי חרוץ. גם עלה בידו להתחבב על הויזיר
הגדול מחמד סוקולי, אשר תמך בו בכל מאדו.
וכאשר פנתה ונציה אל השלטן בבקשה לכרת
ברית שלום עם טרקיה, יעץ הויזיר הגדול, כי
ימנו כשליח מיחד וכמפשר את ר' שלמה
אשכנזי, שהיה נתין ונציה.

אמנם בתחלה סרבה השררה בונציה, כי יתערב
יהודי בעניניה המדינייים (היא שמרה בלבה
עברה ליוסף הנשיא!), אבל הויזיר הגדול עמד על
דעתו, ומושל ונציה אנוס היה לקבל את הציר
היהודי בארמונו ברב פאר ולחלק לו כבוד גדול.
ויוסף הנשיא התרחק מעט מעט מעניני המדינה
ונתן אל לבו לכתב בספר את כל אשר חשב על עמו
ועל גדלתו.

בארמונו ישבה עמו דודתו חנה־גרציה, אשר
היתה לו לאם ממש, כי יוסף לקח לאשה את בתה
היפה רנה, אשר גם היא, כאמה וכאישה, היתה
מסורה מאד לעניני עמה, ושמה נזכר לתהלה רבה
בדברי ימי ישראל.

בשעות המנוחה היה אוהב יוסף הנשיא לשבת עם
דודתו־חותנתו המהללה, ולספר עמה על החליפות
והתמורות אשר עברו עליו בימי חייו, על עלותו
לגדלה, ועל תקותו הגדולה לכנס את פזורי
ישראל למדינת קפריסין, ועל הסבות אשר הרסו את
חלומו זה
דונה גרציה הביטה אל מצח בנה, החרוש קמטים, אל
עיניו המביעות תוגה ואל פניו הנדיבים, פני מלך,
ואמרה לו מתוך רחמי אם:

– הלא דברתי אליך עוד בימים ההם, כאשר זרחה על
ראשך שמש האשר, כי אל ליהודי לשים מבטחו
בחסדי שליט נכרי, אשר חליפות לרוחו, גם אל
ליהודי לשכח, כי ככל אשר יגדל אשרו, כן
ירבה מספר אויביו המקנאים בו והמבקשים רעתו.
אך יוסף הנשיא שמע את דברי דודתו החכמה מתוך
עצבות וענה:

– לא, דודתי, רעיוני לבנות לעמנו מדינה בקפריסין
נהרס לא באשר סרו חסדי השלטן מעמדי, אף לא
מפני המזמות והנכלים של אויבי הרבים
והעצומים, כי אם אנכי בעצמי חדלתי ממנו..

– מדוע זה, בני? – שאלה דונה גרציה.

– חדלתי מרעיוני, אשר הגיתי בו ימים רבים, אחרי
ראותי, כי לב עמי רחוק ממנו. קוה קויתי, כי
כאשר תגיע הבשורה ליהודים המפזרים
והמפרדים בכל הגויים. כי יש תקוה להקים מדינה
יהודית עם מלך יהודי אשר ימלך בה, יחושו כלם
לעמד תחת דגלי, אולם ראיתי ונוכחתי, כי לא כן
הוא… לא רק בני ישראל המאשרים בטרקיה, אשר
להם ארמנות תפארה עם גנים ופרדסים בקשטה
וסלוניקי, ומסחרם גדול בארץ ואוצרות זהב וכסף
להם, הביטו עלי כעל חולם חלומות שוא, כי אם גם
היהודים הנרדפים והמדכאים בארצות הנוצרים
קבלו את דבר בשורתי בלי התלהבות, ביחוד לא
האמינו בי גדוליהם ומנהיגיהם, וכמעט נחשבתי
בעיניהם למשיח שקר…

דונה גרציה שמה ידה על ראש יוסף הנשיא
ובדברים מלאים בינה אמרה:

– בני, בני, רבה אהבתך לעמנו, רבו גם רחמיך
עליו, אולם מעטה ידיעתך את נפשו, כי על כן “אנוס”
היית ולא ישבת בתוך עמך ולא למדת את דרכיו
ואת שאיפותיו. התקוה הגדולה, שעם ישראל הוגה
בלבו, כי גאלתו בוא תבוא, קשורה קשר אמיץ עם
ארץ אבותיו, ארץ כהניו ונביאיו, ארץ זכרונותיו
מיום היותו לעם, היא ארץ ישראל. אולם מה לו ומי לו
בקפריסין? האי הזה הוא בעיניו ארץ נכריה, ככל
ארצות גלותו, ומדוע זה יעורר בלבו התלהבות
רבה?

בשיחות כאלה היו מבלים יוסף הנשיא ודודתו
שעות רבות, ובהן מצא הדכס מנקסוס תנחומין על
הריסות חלומותיו ותקוותיו.

אך דונה גרציה לא האריכה ימים, כי מתה בשנת
1568, וכעבר שש שנים מת גם השלטן סלים, ידידו
של יוסף הנשיא ומגנו, ועל כסאו עלה בנו מוראד
השלישי. השלטן החדש היה ההפך מאביו. הוא היה
קמצן ואכזר, ובימיו עלה לגדלה הויזיר הגדול
סוקולי, ויוסף הנשיא הרחק מכל השפעה מדינית, אף
כי עוד נשאר לו התאר “דכס” וגם נתן לו פרס
מאוצר המלוכה, כי כן צוה סלים לפני מותו.
ודון יוסף לא האריך ימים ימים אחרי מפלתו. הוא מת
בארמונו ממחלת לב בשנת 1579, ביום שחל בו
תשעה באב.

האיש אשר עמל כל ימיו לתחית עמו וגאלתו מת בו
ביום, אשר אחיו בני עמו יבכו את חרבן ארצם
ומקדשם.






“מועצת העשרה” היו עשרת האנשים, אשר בידם
היה כל השלטון על ונציה, ומהם נשלחו
מרגלים לכל מקום לשמר צעדי כל איש ואיש
מבני ארצות נכריות אשר באו לונציה.  ↩



מועצת האצילים המושלים.  ↩



נגיד שומרי ראש המלך.  ↩



סוג מיחד של אנשי־צבא.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21142