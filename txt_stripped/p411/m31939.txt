


	
	מלכי יהודה : ירבעם ורחבעם
	





מלכי יהודה.png






פרק א: הנער יריב



– יריב, יריב, איכה?

לפני אהל דל בכפר צרדה, בהר אפרים, עמדה אשה בעלת פנים זרועים

גומות גומות אחרי מחלת־עור שנרפאה ועקבותיה עוד נשארו, לבושה בגדי

אכרה דלה. רגע אחד האהילה בידה על עיניה מפני אור השמש המסנור

והתבוננה מסביב; וכאשר לא מצאה את זה שבקשה, קראה בקול רם את

שם בנה הנער, אשר זה עתה היה באהל.

לא שמעה מענה, חזרה עוד פעם ופעמים על קריאתה, ואחרי אשר לא

נענתה, נכנסה מתוך רגז לאהלה, ובלכתה דברה אל נפשה: "שוב נעלם

ואיננו! כל הימים הוא בחוץ, רק בחוץ, מן הבית הוא בורח כמפני כלא".

כעבור שעה קלה נכנסה אליה שכנה, ובעודנה על המפתן קראה:

– השלום לך, צרועה, לבתי. את קולך שמעתי ובאתי לראות מה קרה אותך.

– לא קרני דבר, ורק את יריב בני קראתי,

כי נעלם מעיני. אסון הוא לי הבן הזה. אף רגע לא

ישכנו רגליו בבית. מן הבקר עד הערב משוטט הוא

בחוץ, ורק כאשר ירעב, יבא הביתה. יחטף ויאכל

מכל הבא לידו – והילד איננו.

– אל תרגזי, צרועה חיתי, כן הוא דרך

כל הילדים, צר להם המקום בתוך ארבעת הקירות של

הבית, תן להם מלא כל העולם, גם בני עמיהוד כן

הוא.

צרועה לא שקטה מרגזה, והיא שפכה לפני שכנתה את מרי שיחה:

– אל תאמרי זאת, מעכה יפתי; לא ככל

הילדים יריב בני. כגר הוא בבית, עם אמו ימאן

לדבר דבר, לא אשמע מפיו אף דבור אחד של חבה,

כאלו לא הורתו אני, לא אנכי ילדתיו, לא אנכי

טפחתיו.

– אין זאת, צרועה חמדתי, כי הילדים אשר

לנו כועסים עלינו, על אשר עניים אנו ובידנו אין

לתת להם מעדנים, כאשר יאכלו בני העשירים,

ולהלבישם מחלצות, כאשר ילבשו בני השועים.

גם עמיהוד בני כן הוא.

– ומה את חושבת, מעכה חמדתי, האם לא

צדקו ילדינו? הלא גם להם עינים חושקות ולב חומד,

ובמה יגרע חלקם מחלק בני גילם, ילדי השועים

והקועים, הרוחצים בתענוגות, ולילדינו אין

כל?

– ומה יש לעשות? כן הוא מעולם ועד

עולם, בני אדם נחלקים לעשירים ולעניים, אשרי

למי שהוא עשיר ואוי למי שהוא עני.

צרועה אמרה להשיב על דברי שכנתה,

אך הנה נפתחה הדלת ברעש, ואל הבית נכנס נער

כבן עשר, רם קומה, יפה מראה, בעל עינים שחורות

ונוצצות, ובלי הבט אל פני האשה היושבת עם אמו

קרא בקול:

– אני רעב, אולי יש בבית מה לאכול?

– בבית אין מאומה, מלבד פת לחם. אבקש נא, אולי אמצא לך גם בצל.

הנער קבל מידי אמו את הלחם עם הבצל,

ישב על הארץ, ובחדר נשמע קול השנים הטוחנות את

הלחם היבש המתבל בבצל, וכעבור רגעים כלתה

הסעדה. הנער קם מעל הארץ ושם פניו אל

הפתח.

– לאן? – קראה אליו האם – הלא תגיד לי,

יריב, איפה אתה רועה כל היום, הן מן הבקר לא היית

בבית.

יריב עמד על מקומו ליד הפתח, חשב רגע, אם לגלות לאמו את סודו, אחרי כן פתח ואמר:

– גם אתמול גם היום ישבתי בבית

אבירם הרוקם, אשר שב מירושלים אחרי שבתו שם

ששה חדשים. הוי, אמי, לו שמעת את הנפלאות

אשר הוא מספר, מה שראו עיניו ושמעו אזניו בעיר

המלוכה! לא רק אנכי לבדי, כי אם עוד אנשים רבים,

גדולים וקטנים, באים לשמוע את הספורים

הנפלאים על שלמה המלך, על מאכל שלחנו, על

עבדיו ומשרתיו הרבים…

– הלא תספר, בני, גם לאמך מעט מאשר שמעת שם – קראה צרועה.

– כן, כן – ענתה אחריה גם השכנה מעכה

– גם אני משתוקקת לשמוע ולדעת, מה אוכלים על

שלחן המלך, האם יאכל שם כסף או זהב?

צחוק פרץ מפי הנער והוא קרא מתוך לעג:

– גם בבית מלך אין אוכלים זהב וכסף, רק הכלים אשר בהם יאכל הם של זהב וכסף.

– ומה הם המאכלים העולים על שלחן המלך?

יריב שתק שעה קלה, ואחר אמר:

– אבירם יודע לקרא בשמות מאכלים

רבים, אך שמות רבים שכחתי, ואת המעט אשר אני

זוכר איני יודע מה הם. הנה, למשל, הרבה אבירם

להזכיר את השם ברבורים אבוסים, אולי תדעי את,

אמי, מה המאכל הזה?

– לא בני, מאכל כזה לא ידעו אבותינו ואבות אבותינו, וגם אני לא אדע.

יריב חדל מדבר על המאכלים ופתח לתאר

את כסא המלך שלמה, כפי אשר שמע מפי אבירם

הרוקם.

– הכסא אשר למלך שלמה – פתח הנער

בהתלהבות – אין כמוהו בכל הממלכות. הוא עשוי

כלו שן ומצפה זהב וכסף. שש מעלות לו, ושנים

עשר אריות זהב ושנים עשר נשרי זהב עומדים על

המעלות מזה ומזה – אריה לעמת נשר ונשר לעמת

אריה, מקבילים איש אל אחיו. וראש עגל לכסא.

ממעל למקום מושב המלך, ועל ראש הכסא נצבת

יונת זהב אוחזת נץ זהב. וממעל לראש הכסא עומדת

מנורת זהב טהור ערוכה בנרותיה, בכפתוריה,

בגביעיה ופרחיה, במלקחיה ומחתותיה – הכל זהב

טהור… וכשבת המלך שלמה על כסא מלכותו, וקם

הנשר הגדול ולקח כתר המלכות ושמהו בראש

המלך… אז תרד יונת הזהב ופתחה את ארון הברית

ולקחה משם את ספר התורה ונתנתו על יד המלך,

וישב המלך לשפוט את העם, והכהן הגדול וזקני

ישראל יושבים מימינו ומשמאלו…

שתי הנשים, אשר בתחלה צחקו

בלבן לדברי הנער, ישבו כמקסמות, כאשר פתח

יריב לתאר את פלאי הכסא אשר למלך שלמה. וככל

אשר הרבה הנער לספר, כן הלך ורב הקסם אשר

נסך על השומעות. וכאשר כלה לדבר, שררה דממה

בחדר, כאלו יראו לגרש את תפארת הקסם על ידי

דברי פה. אך את הדממה הפסיק יריב, בקראו פתאם

בקול:

– גם אנכי אהיה מלך!

כרגע נעלם הקסם, וצחוק גדול התפרץ

מפי שתי הנשים, וצרועה פנתה אל בנה באהבה

וברחמים ותאמר:

– לא לאנשים כמונו המלוכה.

– מלך הוא בנו של מלך. שלמה המלך הוא בנו של דוד המלך – ענתה מעכה חלקה.

– הלא ישי אבי דוד לא היה מלך? – טען הנער.

– אבל אלהים בחר בו להיות למלך על ישראל.

רגע אחד עמד יריב דומם, אחרי כן התעורר כמו מתרדמה וקרא בקול אמיץ:

– ראה תראי, אמי, כאשר אגדל, יבחר אלהים גם בי למלך…

הוא לא חכה לשמע מענה על דבריו, הפך פניו וינס החוצה.

שתי הנשים ישבו עוד שעה ודברו זו

עם זו על הנער יריב ועל הילדים בכלל, השוגים

בחלומות ובדמיונות; ומעכה הוסיפה, כי החלומות

והדמיונות הם חלק בני העניים, באשר אין להם

נחת בחייהם בהקיץ, ולכן הם מבקשים גמול בעולם

החלומות.

– ואני אומרת לך – השיבה צרועה – כי

לבני יריב באו החלומות והדמיונות בירשה מאביו.

אישי נבט, עליו השלום, אף הוא היה בעל חלומות…

כל ימיו היה עני ואביון, אך תמיד בנה לו

בדמיונו בתים מלאים כל טוב… רכש לו שדות

וכרמים… ראה את עצמו ראש הכפר… עד אשר בא

המות ושם קץ לכל חלומותיו…

– כבר עברו שלש שנים מיום מות אישך! – קראה מעכה.

– כן, אחותי – ענתה צרועה באנחה – הלא

תאמיני לי, כי גם בשכבו על ערש דוי, מכה

במכאובים קשים, לא הרפה נבט מחלומותיו… ימים

אחדים לפני מותו, כאשר ישבתי על יד מטתו, הביט

אלי בעיניו הלאות ואמר אלי בקול רפה: "אני הולך

למות, רעיתי… לא עלה בידי לתת לך עשר כאשר

חפצתי… חיי עני ומחסור ידעת עמי… חמלתי

לך… אך דעי לך, כי הכבוד והגדלה נכונו לך

מאת בננו… יריב זה הקטן שלנו לגדולות

נוצר…"

– מי יודע, מי יודע, אולי עוד יבוא חזון

אישך! – פלטה מעכה דברי תנחומים לשכנתה. אך

זו נענעה בראשה וענתה: – לו רק יחיה לפני!

מעכה קמה ללכת. היא העתירה ברכות

לראש שכנתה בהפרדה מעליה, אך אחרי אשר

כבר עברה את סף הבית, חזרה שוב. פנתה אל בעלת

הבית ואמרה לה בלחש:

– לו לעצתי שמעת, צרועה לבתי,

תמנעי את בנך מדבריו… שמעתי, כי המלך

שלמה לא ינקה כל איש המתנשא להיות מלך…

אמנם אלה הם רק דברי ילד… אך בכל זאת טוב לכל

אדם, כקטן כגדול, לשמור פיו ולשונו.

– אל תדאגי, מעכה חיתי, יריב בני

איננו איש שפתים. יש ימים ושבועות אשר לא יוציא

מפיו אף מלה. רק היום, לא ידעתי מה היה לו, שלח

רסן מעל לשונו.

– כן, כן דרך ילדים, חליפות ברוחם,

פעם יש להוציא מלה מפיהם במלקחים ופעם יפזרו

מלים לרוח. אך על האם להשגיח, שלא יפטפטו

הילדים דברים ללא צרך. המשל אומר: שומר פיו

לשונו, שומר מצרה נפשו.



פרק ב: הרועה החולם



צרועה, אלמנת נבט, לא ידעה מנוחה מן

היום אשר שמעה מפי יריב בנה את דבר הזיותיו

להיות למלך. היא לא פחדה מפני אזהרת שכנתה,

פן ישמעו הדברים באזני מרגלים. אולם ההזיות

עצמן היו בעיני האלמנה העניה דברים המביאים רעה

רבה על האדם. גם אישה המת היה בעל חלומות, ועל

כן, לפי אמונתה, היו כל ימיו רעים. יש אשר באמצע

העבודה היה שוקע פתאם בדמיונות, עד אשר שכח את

המלאכה אשר לפניו. תענוגו הגדול היה לשכב

תחת העץ ולחלום בהקיץ. או לשבת ליד אשתו,

האורגת או עושה מלאכה אחרת בבית, ולספר לה

שעות על שעות חלומות, אשר חלם הלילה. לא הועילו

כעסה ורגזה עליו, לשוא היו גערותיה וקללותיה,

אולתו לא סרה ממנו.

וכאשר מת בעלה, אחרי מחלה קשה,

וצרועה נשארה אלמנה עניה, באין משען, עם נער

קטן כבן שבע, הוא יריב, לא מצאה בימים הראשונים

דרך אחרת לכלכל את נפשה ואת נפש בנה בלתי

אם ללכת, יחד עם יתר עניי הכפר, ללקוט שבלים

בשדות האכרים בימי קציר התבואה. ולמען אשר לא

יכלימוה הנערים העובדים בשדה ולבל יגזלו

ממנה העניים הגברים עזי־הנפש את הלקט אשר

לה, היתה צרועה לוקחת עמה את בנה הקטן, היתום,

כדי לעורר רחמים בלב האכר, בעל השדה, ובלב

הקוצרים והקוצרות.

אולם בכפר צרדה ישב אכר זקן, נדב

שמו, אשר היה מודע לנבט בחייו, והוא קרא אליו את

צרועה ודבר על לבה, כי אל לה לכלכל את עצמה

ואת בנה מן הלקט והשכחה והפאה, מתנות עניים

זקנים וחלשים, וטוב תעשה אם תמצא לה עבודה,

למען תאכל מיגיע כפיה. והוא היה הראשון, אשר

נתן לה עבודה בביתו ובשדהו, אחרי כן מצא לה

עבודה גם אצל שכניו ומידעיו, גם עזר לה לבנות

בית קטן וגנה קטנה על ידו.

מאז התמכרה צרועה האלמנה אל העבודה,

וכל נחמתה בחיים היה בנה יריב, ילד יפה תאר

ויפה מראה, נבון וטוב־לב. היא לא מנעה ממנו כל

אשר שאל, פנקה אותו ונתנה לו כל חפצו. וכאשר

אמר לה פעם מיטיבה האכר נדב להביא אליו את בנה,

והוא אז נער כבן תשע, לרעות את צאנו בשדה, לא

אבתה צרועה שמוע. גם כאשר חלתה צרועה ונפלה

למשכב, מאנה לשלוח את בנה להיות רועה, באמרה

אל לבה, אל לו לנער קטן לשאת עליו על העבודה. ורק

אחרי אשר עברו ימים רבים והיא לא שבה לאיתנה,

שלחה האשה האלמנה את בנה אל האכר הזקן, כי

יעשה עמו חסד כאשר עשה עם אמו.

ואמנם קבל נדב הזקן את יריב בפנים

יפות והלך עמו אל השדה והורה לו את דרכי

העבודה, כאשר יורה אב את בנו, גם דבר אליו רכות

והתאמץ להתהלך עמו בנדיבות רבה.

בימים הראשונים היה יריב שמח וטוב

לב, כי ראה את עצמו לא כילד קטן, הכרוך אחרי

אמו, כי אם כנער עם כל הנערים העובדים בשדה,

ובדברו עם אמו היה פיו מלא תהלת נדב מיטיבו,

אשר כאב הוא לו; ויש אשר היה מספר באזני אמו

מהרהורי לבו, כי כאשר יגדל, יקנה לו חלקת שדה

ויהיה אכר כמו הדוד נדב.

גם נדב אהב מאד את הנער הפקח

והחרוץ, ובשיחותיו עם אמו לא יכל האכר הזקן

והשתקן להתאפק ולא לספר בשבחו, כי עושה הוא

מלאכה כאחד הבחורים הגדולים.

אולם ימי שמחתה של האם לא ארכו.

כעבר חדשים אחדים הכירה בפני בנה הזועפים, כי

אין לבו שלם עם נותן עבודתו. וכאשר הלכה אל נדב

לחקר ולדרוש את הדבר, אמר לה האכר הזקן:

– צר לי עליך, אשת נבט. לא טובה

הבשורה אשר בפי על בנך. קוה קויתי לעשות

ענבים ויעש באושים.

צרועה נבהלה, בשמעה את המלים הראשונות, והיא שאלה בחרדה:

– הגידה לי, מה חטא מצאת בבני?

– השקטי נא, אשת נבט, בנך לא חטא

במאומה, אך בימי עבודתו עמי ראיתי ונוכחתי,

למגנת לבי, כי אין בו הסגלות הטובות, למען

יהיה אכר עובד. התבוננתי אליו והנה תחת לשמור

את הצאן בשדה, ככל רועה נאמן, אין הוא שם לבו

להן. אין הוא רועה צאן, כי אם רועה רוח. בעל חלומות

הוא ולא איש עבודה.

צרועה שתקה שעה קלה, אחרי כן אמרה:

– לו נסה אדוני לדבר עם הנער, להטיף

לו מוסר. הלא יתום הוא ואב אין לו, אשר יחנך אותו

ויורהו את הדרך הישרה.

– האמיני לי, אשת נבט, כי לא אחת

דברתי עמו גם רכות וגם קשות, מאהבתי את הנער

ומחמלתי על אמו, אך הוא לא ענה לי דבר, וידע

ידעתי, כי דברי לא נכנסו ללבו. וכאשר גערתי

בו פעם ואמרתי לו: "מה יהיה עליך, אם בעבודה

מאסה נפשך. הלא בלי עבודה לא תשבע לחם", נתן

בי עיניו הגדולות וענה: "אנכי… אהיה… מלך. מה

הדבר הזה בעיניך?

צרועה עמדה על מקומה נדהמה. פניה

הלבינו, שפתיה נעו וקולה לא נשמע. "אין זה כי אם

שגעון תקף את הנער".

הזקן נדב נסה לנחמה, אף השיא לה

עצות טובות, במה לקחת את לב הנער, אשר לבו טוב

ונפשו עדינה, ואולי ישמע בקול אם, אם תדבר אליו

תחנונים; אולם צרועה שבה הביתה עצובה ומרת נפש,

כי גדל כאבה מאד.

וממחרת בבקר, קם יריב משנתו ואמר לאמו בקול מחלט:

– לא אשוב עוד אל נדב לרעות את צאנו, כי מאסתי בעבודה בזויה זו.

צרועה פרצה בבכי ויללה וקראה:

– אללי לי!… הן גוע נגוע ברעב… ומה

יהיה על נער יתום עני כמוך… אוי לי ואוי

לנפשי…

יריב עמד שעה קלה דומם, אחרי כן נגש

אל אמו הבוכיה, שם ידו על ראשה, כרע ונשק לה

ובקול רך ומלא אהבה אמר:

– אל נא תבכי, אמי, אל ירע לבבך. לא

נגוע ברעב… יבא יום אשר תשבי בארמון יפה אל

שלחן מלא כל טוב, ועבדים ומשרתים יעמדו לפניך

לשרתך… גבירה תהיי, אמי…

צרועה לא יכלה להתאפק מצחוק, בעוד

הדמעות בעיניה, כאשר שמעה מפי בנה את דבר

חלומו, והיא שאלה:

– איככה יהיה כדבר הזה?

הנער נעץ בה עיניו, ורגע אחד פקפק,

אם יגלה לאמו את סודו, אך לאחרונה קרא בקול

עז:

– אחת גמרתי בלבי להיות למלך.

צרועה הסתכלה בעיני בנה מתוך פחד,

אולי תראה בהן את אותות השגעון, אך עיני הנער

היו בהירות ומפיקות תבונה, והאם החליטה לדבר

עמו בשכל להסיר אולתו מלבו.

– הלא נער חכם ונבון אתה – קראה אליו

ברך: – ואיככה זה עלה בלבך רעיון אולת כזה.

בביתנו אין לחם, ואתה שוגה בדמיונות להיות מלך.

הן כל השומע יצחק!

יריב החריש שעה קלה, אחרי כן פנה אל אמו ויאמר:

– לו שמעת, אמי, את אנשי הכפר

מתלחשים עלי, מדי עברי על פניהם, ואומרים:

“תארו כתאר בן מלך!…” והנה בימים האלה

ערכנו כלנו ילדי הכפר מלחמה גדולה בשדה עם

הפלשתים, הם ילדי הכפר סכות, ואנכי הייתי

המפקד לעברים, ואחרי אשר הכיתי את האויב שוק על

ירך ונחלתי נצחון, באו אלי כל שרי הצבא

ובחרו בי למלך, וכל העם הריע תרועה גדולה: יחי

המלך, יחי המלך! שאלי את פי עמיהוד בן מעכה,

הוא נושא הכלים אשר לי, ויגידך, כי אמת

דברתי, חי אלהים!

– מעשי ילדות! – קראה צרועה – נדב האכר

אמר עליך, כי גם רועה צאן לא תסכן להיות, ואתה

חולם להיות מלך.

– הלא גם דוד בן ישי היה רועה צאן – ענה הנער כנעלב – והוא נבחר למלך.

– אך הן בדוד בחר אלהים למלך על ישראל – נסתה האם להתוכח.

– גם בי יבחר אלהים… ראה תראי, אמי.

נסתתמו טענותיה של האשה העלובה

ולא יספה לדבר עם בנה, אשר מהר לעזוב את הבית;

וכל היום הטרידו את לבה מחשבות, מה לעשות

לבנה ולרפאותו משגעונו. ובערב, כאשר עלתה

על משכבה, נצנץ בלבה רעיון, אשר לא הרפה

ממנה, וככל אשר הרבתה להגות ברעיון הזה, כן

הלכו וגברו תקותיה, כי בכחו להביא ישועה לה

ולבנה, והיא נרדמה תחת כנפי הרעיון הגואל

הזה.



פרק ג: אחיה השילוני



באחד הימים אמרה צרועה אל בנה: "קום

נא, יריב, ונלכה אל העיר שילה, אשר שם יושב הכהן

אחיה בן אחיטוב והוא מודע לאביך, אולי תמצא

בביתו מקום וייטב לך, בני".

יריב, אשר אהב לראות מקומות חדשים

ואנשים חדשים, לא סרב והלך אחרי אמו, בלי שאל,

מי הוא ומה הוא אחיה זה ומה יעשה בביתו. וכעבר

שלשה ארבעה ימים הגיעו עד העיר שילה, היא העיר

בהר אפרים, אשר השכין בה יהושע בן נון את אהל

מועד ושם חלק בגורל את הארץ בין שבטי ישראל;

ואחרי כן, בימי השופטים, היו בני ישראל הולכים

שמה מימים ימימה לחג חג ה', ובנות שילה היו

יוצאות במחולות, והבחורים היו עורכים חגיגות.

בשילה עמד המשכן לאלהי ישראל, ובני ישראל

היו עולים שמה מן הערים ומן הכפרים להשתחוות

ולזבוח לה' צבאות. במשכן שילה, בימי עלי

הכהן, גדל הנער שמואל ושם נגלה אליו אלהים

וקרא אותו להיות נביא לעמו. בעת ההיא היתה שילה

עיר מלאה תשואות ומספר יושביה היה רב, אך אחרי

אשר העבירו את ארון אלהים ירושלימה, גלה כבוד

משילה, והיא ירדה מגדלתה ותהי לעיר קטנה

ושקטה, אשר רק תושביה הזקנים לא עזבוה. בין

הזקנים האלה, הנאמנים לעיר מולדתם, היה גם

אחיה בן אחיטוב, אשר היה כהן במשכן שילה,

וכאשר יצא משם ארון בית ה', לא אבה אחיה הזקן

לעבר ירושלימה, כאשר עשו רב אחיו הכהנים, כי

אם יסד לו בעירו בית אלהים, אשר שם היה בא כל איש

לשמע מפיו תורת אל עליון, אל אחד ומיחד, ולקדש

את נפשו למלחמה בעבודת אלילים ובכל הבלי

הגויים. האנשים האלה, רבם צעירים לימים, היו

עוסקים בשירים ובנגינות וברקודים להשרות על

נפשם רוח אלהים, והעם קרא להם בני נביאים. מאלה

יצאו אחרי כן היחידים אשר בחר בהם אלהים להיות

נביאים לעם ישראל.

אחיה השילוני היה בנעוריו תלמידו

של שמואל הרואה, ואת רבו זה העריץ כל ימיו, והוא

התאמץ למסור לתלמידיו, בני הנביאים, את תורת

רבו הגדול ולטעת בלבם את היראה הגדולה מפני

אלהים, אשר הוא מלך העולם ואין אחר מלבדו. בין

תלמידיו שומעי לקחו היו אחדים אשר נחה עליהם

רוח ה' ויהיו קרובים מאד לרבם וחביבים עליו, בהם

עדו החוזה ושמעיה איש האלהים.

כאשר באה צרועה עם יריב בנה אל בית

אחיה, לא מצאה איש בבית, מלבד הנביא הזקן,

אשר עיניו כבדו מזקן וקשה היה עליו לראות

מרחוק. ובשמעו קול צעדים קרא:

– מי שם?

– אני צרועה אשת נבט מכפר צרדה.

– בואי, אשת נבט, בואי, ברוכת אלהים –

נשמע קולו הרך של הנביא הזקן – גשי נא אלי

ואשמע, מה יש בפיך להגיד לי.

צרועה קרבה אל מקום מושב הנביא, השתחותה לפניו ובקול בוכים קראה:

– הלא ידעת, איש אלהים, כי אשה

אלמנה ועניה אני, והנער הנצב עמי בזה בני

היחיד הוא, יתום מאביו, והיום הבאתיו אליך, למען

תהיה לו לאב ולמורה, כי אין לי אחר זולתך.

אחיה הרים את עיניו הכהות והביט אל הנער, אשר עמד ליד אמו, וקרא:

– אכן, נער יפה מראה ועיניו מפיקות תבונה…

ותכף הוסיף כאלו לעצמו: אך "האדם

יראה לעינים וה' יראה ללבב" – אמר אלהים לשמואל

הרואה.

הדלת נפתחה ואל החדר באה נערה כבת

שתים עשרה, וכאשר ראו עיניה את האנשים הזרים

העומדים ליד זקנה, באה במבוכה ועמדה על מקומה.

אך הזקן אשר הכיר קול צעדיה קרא:

– גשי נא, תרצה בתי, אלה הם בני משפחת אמך, התודעי אליהם.

יריב נתן עיניו בנערה אשר נגשה אל

אביה, הביט רגע בפניה הנעימים, בעיניה

השחורות, אחרי כן השפיל ראשו.

– תני, בתי, אכל לאורחים הרעבים, אחרי כן ינוחו, כי זה עתה באו מדרך רחוקה.

אחרי הסעדה קרא אליו אחיה את צרועה ויאמר.

– שמעי נא, אשת נבט, הנה נתתי לבי אל

אשר דברת אלי, ועתה אם טוב בעיניך, ישב

הנער בביתי, מפתי יאכל וממימי ישתה, והיה אם

ילך בדרך הישר ויעשה הטוב בעיני אלהים

ואדם, יהיה לי כבן.

– אלהים ישלם לך על החסד אשר אתה

אומר לעשות עם אשה אלמנה עניה כמוני, וגם יריב

בני ידע להוקיר את חסדך עמו ולא ימרה את פיך

וישמע בקולך לכל אשר תצונו.

צרועה עוד עמדה על מקומה, כי בלבה

נתעורר ספק, אם יש לה לספר לפני הנביא הזקן את

חלומות בנה, למען ירפא אותו משגעונו, או אולי

טוב אשר תסתיר את הדבר, פן יהיה בנה לבוז

בעיניו.

– היש עוד בפיך דבר להגיד לי, אשת נבט? – שאל הנביא הזקן.

צרועה התנודדה. “הנה יודע הנביא תעלומות לבי”. והיא פתחה ותאמר:

– נער פקח בני, חרוץ ובעל־תבונה, אך הוא מהלך בגדולות…

אחיה הביט אל הנער, אשר פניו אדמו למשמע דברי אמו, ואמר בקול מלא חבה:

– אין רע, אין רע, טוב לנער, כי ישאף

לעלות מעלה… שמואל הרואה, בעודו נער קטן, משרת

את עלי הכהן, שמע קול אלהים מדבר אליו…

– אבל, אדוני, בני הוא בעל חלומות

כאביו; הן לא תאמין כי בן עני זה חולם להיות

מלך…

אחיה קרא אליו את הנער, הביט אל פניו

הנבונים, לטף את שערות ראשו ואחרי כן פנה אליו

בדברים רכים וחמים:

– האמנם אתה אומר להיות מלך, בני?

– כן! – ענה הנער בתקף ותכף הוסיף: אם יבחר בי האלהים.

עיני הנביא הזקן מלאו כרגע עליצות

רבה, והוא חבק את הנער ואמצו אל לבו

באמרו:

– יפה דברת בני, יפה מאד; כל חלומות

האדם, כל שאיפותיו, כל משאלותיו בא יבאו, ברצון

האלהים. אשרי האיש שיש לו חלומות נעימים,

שאיפות יפות, משאלות נעלות, אם רק הוא בוטח

באלהים.

בין כה וכה באו אל הבית אנשים אחדים,

אשר הנביא קדם את פניהם בברכה, ואל האחד מהם,

זקן ונשוא פנים, אמר:

– הרואה אתה, עדו אחי, הנה הובא אלי

היום הנער הזה, ההוגה בלבו חלום להיות

מלך.

האיש הנקרא בשם עדו נתן עיניו בנער ופתאם שאלו:

– מה שמך?

– יריב.

– אכן, שם מנבא גדולות – קרא האיש

כאלו לעצמו – אך מי יודע, מי יודע, אם יריב זה

יריב ריב עניים ואביונים, או כי יהיה איש ריב

ומדון לכל…

יריב לא הבין יפה את רמזיו של האיש

הזקן, אך הוא הרגיש כעין פחד מפניו, תחת אשר

הנביא אחיה עורר בלבו מן הרגע הראשון אמון רב,

והוא שמח, כאשר אמר לו אחיה:

– עתה לך, בני, ואכלת ושכבת לנוח, אחרי כן תבא אלי ונראה, מה תעשה.



פרק ד: תרצה



יריב יושב בבית אחיה השילוני זה

ירחים אחדים, הנביא עשה לו מעיל ואפוד בד, והוא

היה משרת לפני בני הנביאים, בבואם אל בית אחיה

הזקן לשמוע תורה מפיו. עיניו היו פקוחות להביט

ולהתבונן אל כל איש ואיש מן הבאים, ואזניו היו

קשובות לקלוט כל דבור וכל ניב משיחות האנשים.

ביחוד עלץ לבו באותן השעות, אשר להקת הנוגנים

והשרים מבני הנביאים היתה עורכת מסבה של

נגינות ושירים. יריב אהב מאד את השירה והנגינה.

בהאזינו לצלילים הערבים, דאה על כנפי הדמיון

למרחקים וראה בעיני רוחו ערים מלאות תשואות

וארמנות רבי תפארה, אשר כמוהם לא ראה בעיני

בשר. על פי רב, היה יושב בשעות אלו עם תרצה,

נכדתו של הנביא אחיה, אשר מן היום הראשון

לבואו דבקה נפשה בו ותהי לו כאחות, וגם הוא היה

קשור באהבה אל הנערה היפה והטובה הזאת, אשר

שמרה עליו בחמלה רבה, לבל יחסר לו דבר.

לעתים קרובות היה יריב עוזר לה בחצר

במלאכת הבית או ללקט ירקות בשדה, ואחרי

העבודה היו שניהם, הנער והנערה, יושבים על

האבן זה בצד זה ומספרים זה עם זה. יריב ספר לה על

חיי העני והמצוקה בכפר מולדתו בבית אמו, על

השעשועים והמשחקים עם נערי הכפר, אשר היו

בוחרים בו תמיד לראש עליהם, על הימים אשר ישב

בבית נדב האכר ורעה את צאנו…

– ואתה לא אבית להיות רועה צאן? – שאלה אותו הנערה.

– לא. אמנם בתחלה אהבתי לשבת לבדי

בשדה ולחלום חלומות, אך אחרי כן כלתה נפשי

לראות פני בני אדם, לדבר עמהם, לשמע את קולם,

ומאס מאסתי להביט על הצאן. אמי העניה בכתה

לפני ואמרה, כי גוע נגוע ברעב. ומה גדולה

תודתי לזקנך על החסד אשר עשה עמדי לתת לי מקום

בביתו.

– זקני אוהב אותך אהבה רבה – קראה תרצה.

– מאין תדעי זאת?

– באזני שמעתי, כאשר אמר אל עדו החוזה: זה הנער לגדולות נוצר.

יריב שתק רגע, ואחרי כן אמר בתם־לב:

– הגידי לי, תרצה, מה מצא זקנך בי, כי יאהבני?

תרצה הביטה אליו בצחוק וענתה:

– ומדוע זקני אוהב אותי?

– הלא את נכדתו, ואנכי מה?

– אתה… – תרצה הביטה אליו בעיני אהבה – נער יפה וחכם וחרוץ, המעט לך זאת?

פני יריב רעמו והוא אמר:

– אל נא בלעג, תרצה, הן שאלה גדולה שאלתי.

– ובכן, הטה אזנך: פעם אחת שמעתי,

כאשר שאל עדו החוזה את זקני, במה מצאת חן

בעיניו, וזקני אמר לו, כי מן היום הראשון לבואך

לביתנו, והוא שמע מפיך את שם אלהים, דבקה נפשו

בך. עליך לדעת, כי אין כזקני ירא אלהים ואוהב

אלהים, ועל כן לבו נתון לכל המזכירים בשם

אלהים.

יריב שקע שעה קלה במחשבה, והוא

התעורר רק כאשר נגעה בו יד תרצה ושפתיה

לחשו:

– הלא תאמר לי, יריב, מה הן המחשבות,

שאתה שקוע בהן תמיד?… הנה אני, למשל, אין

בתוך לבי מחשבות… אך תעלה מחשבה בלבי

והנה היא עפה ויוצאת דרך הפה…

– לא כל המחשבות אפשר להוציא דרך

הפה – ענה יריב בשחוק קל – יש מחשבות, אשר על

האדם להסתירן עמק עמק בלב ולשמור עליהן ימים

ושנים. אלה הם הסודות של אדם, שאין הוא מגלה

אותם, כי אם לקרובים אל לבו.

תרצה משכה1 בכתפיה, כאלו שמעה דבר תמוה מאד,
ואחר אמרה בתעלולה:

– אולי תגלה לי, יריב, סוד אחד, רק אחד מן הסודות שאתה צופן בלבך?

יריב פקפק רגע, ואחר אמר בכבד־ראש:

– התדעי לשמור סודי בלבך, כי לא יעוף ויצא דרך פיך?

– שמר אשמר, נשבעתי לך.

– אם כן, שמעי נא: אני הוגה בלבי מחשבה גדולה… להיות למלך!

תרצה פרצה בצחוק, טפחה לו על שכמו וקראה:

– האמנם זה הוא סוד? הלא שמע שמעתי

זאת מפי זקני, בדברו עליך עם עדו החוזה ועם

שמעיה הנביא ועם עוד אחרים…

– ומה אמר זקנך על זה? – שאל יריב בחרדה.

– זקני אמר, כי שמע על חלומך מפי

אמך, אך כל הימים אשר אתה יושב בביתנו לא

השמעת את הדבר אף פעם, אין זאת כי עזבת את

חלומך…

– לא, תרצה, לא עזבתיו אף יום אחד, אף

שעה אחת, ורק מחכה אנכי לדעת, אם בחר בי אלהים

להיות למלך.

– ואם תעלה על כסא המלכות, התתן לי

לבא אל ארמונך ולראות את פניך? – שאלה הנערה

ובקולה נשמע קצת לגלוג וקצת תמימות.

– אם רק תאבי ללכת אחרי – קרא יריב בקול

נמוך – תהיי את מלכתי, את עיר המלוכה שלי

אקרא בשם תרצה… ובנה אבנה לך ארמון גדול ורב

תפארה… וכאשר אשב על כסא מלכותי, תשבי את

לימיני כאשת המלך…

פני תרצה אדמו, אך רוח השתובבותה לא עזבה והיא שאלה2:

­– מתי יהיה הדבר?

– עוד ימים רבים, רבים מאד, יעברו עד

אשר יבא חלומי – ענה יריב כחולם – אך כדאי הוא

כסא מלכות, שיחכו לו ימים ושנים. ואולם זכרי,

תרצה, את הבטחתך לשמור את סודי בלבך, רק אני

ואת נדע את הדבר.

– הידעת, יריב – קראה פתאם תרצה

מתוך לצון – עד אשר יבחר בך האלהים למלך, הנה

אני בוחרת בך היום למלך… מהיום והלאה אקרא

לך, לא במעמד אנשים זרים ורק בהיותנו שנינו

לבדנו, בשם “אדוני המלך…” ואם אתה רוצה, אני

יכולה גם לכרוע ברך לפניך ולנשק את שולי

מעילך…

ובדברה נפלה על ברכיה, אחזה

בשולי בגדו, ובנשאה אליו את עיניה, המביעות

העויה של תחנונים קראה: אדוני המלך, אדוני

המלך!

יריב לא יכל להתאפק מצחוק, גחן ואמר

להקים את הנערה מעל הארץ, אך היא מאנה לקום

וקראה: לא אקום עד אשר ישמע המלך את דבר

שפחתו.

– מה בקשתך? – שאל יריב בקול נגיד.

– יעשה נא המלך חסד עמדי, כאשר

יתן לך אלהים את כסא המלכות על ישראל, אל נא

תשכח אותי, אחרי אשר אנכי הייתי הראשונה, אשר

בחרתי בך למלך. הלא ישבע לי המלך על הדבר

הזה.

– נשבעתי לך, תרצה, אם רק לבך יהיה נאמן לי כל הימים.

תרצה מהרה לקום מעל הארץ, חבקה את יריב ובקול מלא אהבה ורך אמרה:

– אם תהיה ואם לא תהיה למלך על

ישראל, אך מלכי אני תהיה כל ימי חיי ולבי

יהיה נאמן לך עד עולם.



פרק ה': ליד המערה



פעם אחת, כאשר ישב יריב לבדו עם

אחיה הנביא בחדר, והזקן ספר, כדרכו, לפני

הנער על רבו שמואל הרואה, אשר רוח אלהים פעם

אותו מימי ילדותו וכי כמוהו לא היה בישראל איש

קדוש לאלהים כל ימיו, שאל הנער פתאם:

– הלא תגיד לי, אבי, מדוע קצף הרואה על שאול המלך והלך למשח מלך אחר על ישראל?

– יען כי לא שמע שאול בקול אלהים, אשר

דבר אליו על ידי שמואל להחרים את הצאן והבקר

במלחמה עם עמלק.

יריב הרהר רגעים אחדים, ואחרי כן הרים עיניו אל רבו הזקן ואמר:

– האם חטא יחטא המלך, כי יעשה רצון

העם? הלא המלך נבחר להיות מגן ומושיע לעם,

ועליו לתת לו את משאלות לבו.

אחיה התבונן אל הנער הדובר, ועל

פני הנביא הזקן חלף רוח של עליצות וקדרות

כאחת.

– לא, בני, אלהים הוא המושיע לישראל

מכל רעותיו וצרותיו, כי מה כחו ומה גבורתו של

מלך בשר ודם? והמלך הוא רק מטה בידי האלהים,

וגם עליו לשמע בקול אלהים, ואל לו למרות את פיו.

כה היה דבר שמואל הרואה, כאשר משח את שאול

למלך על ישראל.

יריב הקשיב אל דברי הנביא הזקן, אחרי כן אמר בקול מלא רחמים:

– ואם גם חטא המלך פעם ועבר את דבר

הנביא, העל זה ימאס בו אלהים מהיות מלך על

ישראל?

– על המלך – ענה אחיה – להיות למופת

לעם, בשמרו את פי ה', ועונו גדול שבעתים, אם לא

ישמע בקול אלהים.

– אך אולי פצר בו העם, עד כי שמע בקולו?

– על העם לשמע בקול המלך, – קרא אחיה

בקול רם – ועל המלך לשמע בקול הנביא השלוח

אליו מאת האלהים.

יריב שתק, בהכירו בפני הנביא, כי

מתרגז הוא, וכעבור שעה קלה פתח אחיה את פיו

ואמר:

– הלא תאמין, בני, כי שמואל מורי אהב

את שאול בכל לבו ונפשו, הן הוא אשר אמר, כי אין

איש מבני ישראל טוב ממנו, משכמו ומעלה גבה

מכל העם, אף מצא חן בעיניו בתם לבו וברוח

גבורתו, וכאשר שמע את דבר אלהים, כי מאס

בשאול ממלוך על ישראל, התאבל ימים ולילות ולא

אבה להתנחם. אני הגבר ראיתי את דמעות מורי,

ובאזני שמעתי את קולו בקוננו: "למה עשית זאת,

שאול בני?!… מדוע לא שמעת בקול ה'?"… גם נסה

להתפלל לאלהים, כי יסלח לחטאת המלך, אולם

תפלתו לא נשמעה, וה' שלח אותו למשח איש אחר

למלך על ישראל.

יריב לא גרע עיניו מפני הנביא הזקן

בדברו, וכל הגה היוצא מפיו נכנס ללבו, ועם

הדברים האחרונים נראו דמעות בעיני הנער, והוא

מהר להשפיל ראשו.

ואחיה הוסיף לדבר:

– וכאשר שלח אלהים את שמואל מורי

למשוח איש אחר למלך, לא אבה בתחלה ללכת, אחרי

אשר שליחותו הראשונה לא הצליחה. "במה אדע, – אמר

הנביא אל נפשו – כי גם הפעם לא ילך לבי אחרי

בחור גבה קומה וגבור חיל, אשר יראת אלהים אין

בלבו". אולם סוף סוף חזק עליו דבר אלהים: "עד מתי

אתה מתאבל אל שאול, לך אל ישי בית הלחמי, כי

ראיתי בבניו לי מלך". ולישי האכר בבית לחם

שבעה בנים, כלם בחורים גבוהי קומה וגבורי חיל,

ושמואל נכנע לדבר אלהים ויצא לדרך.

יריב שמע את הספור ההוא מפי הזקנים

בכפר מולדתו, אשר קבלו את הדברים מפי

אבותיהם, וכל אחד ספר את הדברים בנסח אחר

ובצורה אחרת, עד כי לא ידע הנער למי יאמין, ולכן

הטה אזנו הפעם לשמע את הספור מפי איש, אשר

היה עד ראיה לדבר. ואחיה הזקן, אשר חזר בימי

חייו הארכים על הספור הזה אלף פעמים, היה בכל

פעם מתעורר ומשמיע את הדברים בנעימות רבה,

כאלו זו לו הפעם הראשונה.

– ובכן, בני, יצא יצא שמואל הרואה

לדרך. הוא הלך בסתר, דרך הרים ועמקים, לבל

יראוהו עוברי דרכים, פן ישמע המלך שאול והרגו.

ושמואל מורי היה כבר בעת ההיא זקן ושבע ימים, עד

כי לא היה בו כח ללכת דרך רחוקה, ולכן היה יושב

לנוח ביום להסתר מפני החמה הלוהטת. באחד

הימים בצהרים הגיע עד מקום הרים, ובהיותו עיף

ויגע, ושמש הצהרים הכתה על ראשו בכל כחה,

בא אל אחת המערות להסתר שם ולנוח. הוא שוכב על

אבן ולמראשותיו ילקוטו, והנה הגיע לאזניו קול

אנשים דוברים ליד פתח המערה. הוא הטה אזנו

לשמע, והנה הגיע אליו קול קורא: "הה, מי יצילנו

מיד הפלשתים הערלים האלה!? קצנו בחיים מהם,

כי כל הימים הם עורכים מלחמות בנו ולא יתנו לנו

מנוחה! ובאשר להם החרבות והחניתות, ובכל ארץ

ישראל אין חרש לעשות נשק, לכן הם לועגים לנו על

אשר הבחורים מתחבאים בחורים… “העברים־העורים”

– הם קוראים אחרינו… ובכל עת שמעי את הלעג הזה

מפי הערלים האלה, תבער בי כאש חמתי… הוי, מי

יתן לי כח וגבורה להנקם מאת הפלשתים נקמת

עמנו!" לב שמואל מורי עלץ לשמע את הדברים

האלה, המלאים אהבה לעם, והנה הגיע לאזניו

קול שני אומר: "הלא שמעתם, כי התנפלו

הפלשתים על איש עברי בהיותו בשדה ואמרו

לגזול ממנו את שוריו ואת מחרשתו, וכאשר עמד

בפניהם הקיפו אותו והכוהו באבנים ובמקלות, עד

כי מת תחת ידם… הה, לבי לבי לאיש הזה, אשר מת

בדמי ימיו והשאיר אחריו אשה אלמנה ויתומים

קטנים. העל זה נחריש ולא נקם בהם נקמת דמי

אחינו הצועקים אלינו מן האדמה"? וכעבר שעה קלה

שמע הנביא קול שלישי, והקול מלא נעם ועדן,

מדבר ברעד: "הלא שמעתם, כי ממחנות פלשתים

יצא איש הבינים, גלית שמו מגת, והוא עומד ומחרף

בכל יום את מערכות אלהים. ומאז שמעתי את זאת,

אין לי מנוחה לא ביום ולא בלילה… את הכל הייתי

סולח להם לפלשתים האלה, אך כי יעזו לחרף את

מערכות אלהים, את זאת לא אסלח להם. המה ידעו עוד

את ידי!" שמואל מורי לא יכול עוד לשכב במנוחה,

והוא קם אט ממשכבו לצאת מן המערה ולראות

בעיניו את פני הדוברים. אך בטרם הספיק להגיע

עד פי המערה, הביט כה וכה ואין איש. וכאשר ראה

נער רועה צאן במורד ההר, שאל אותו: "אולי תדע,

בני, מי הם האנשים אשר ישבו פה זה עתה?" והנער

ענה: “אלה הם בני ישי בית הלחמי”. עתה ידע

והבין שמואל מורי, מדוע שלח אותו אלהים אל ישי

לבחור מבניו מלך על ישראל.

אחיה הזקן נח רגע, כי עיף מרב דברים,

ויריב ישב וחכה בלב דופק לשמע אחרית הספור.

כעבור שעה קלה נשמע שוב קול הנביא:

– וכאשר בא שמואל רבי אל בית ישי

וראה את בנו הבכור אליאב, והוא יפה מראה ורם

קומה, נדמה לו, כי זה הוא משיח ה'. אך אלהים אמר לו:

“אל תבט אל מראהו ואל גבה קומתו…” וכן היה גם

עם כל שבעת הבנים, אשר העביר לפניו ישי. כלם

לא היו בחירי אלהים. “האין לך עוד בנים?” – שאל

הרואה. “עוד שאר הקטן והוא רועה בצאן” – ענה ישי.

ושמואל מורי בקש מאת ישי לשלח ולהביא את צעיר

בניו. כעבר רגעים אחדים נכנס הביתה נער אדמוני

עם יפה עינים… “הנה דוד בני” – קרא ישי. "הוא

הרועה רוח!" – קרא אליאב בלעג. “המחלל בחליל” –

קרא אבינדב אף הוא בצחוק. “בעל החלומות” – ענה

חלקו גם שמה. ומה התפלאו האב עם האחים בראותם

כי קם שמואל הרואה ממקומו, לקח את קרן השמן

ומשח את דוד הקטן למלך… רק עתה הכירו כלם

פתאם, כי רוח אלהים נחה על דוד ולא ככל הנערים

הוא.

אחיה גמר את ספורו ויריב נשאר יושב

על מקומו בלי נוע. לנגד עיני רוחו עמדה דמותו של

דוד הנער הרועה, אשר אחיו לועגים לו, מתקלסים

בו, ופתאם הם רואים, כי בו בחר אלהים למלך… "הלא

גם אותי קרא נדב האכר בשם “רועה רוח” – חלפה

מחשבה בלבו.

קולו של אחיה הזקן עורר את הנער ממחשבותיו, כאשר אמר לו:

– הלא תבין, בני, כי דוד זה הקטן הוא

הוא אשר את קולו שמע שמואל הרואה ליד המערה,

בקנאו קנאתו לכבוד אלהים המחלל בפי גלית

הפלשתי.



פרק ו: נביא או מלך?



עברו חדשים רבים מיום בא יריב לשבת

בבית אחיה השילוני; ואולם נפש הנער לא דבקה

לאהבה את הנביא הזקן, אשר התאמץ לחנכו

ולנטוע בלבו את תורת שמואל רבו. יריב לא יכל

לסלח לשמואל את העול אשר עשה, לפי דעתו,

לשאול, אף כי אחיה באר לו ברב דברים את גדל

עון המלך, אשר לא שמע את דבר האלהים ביד

הנביא.

עוד יותר רחק לבו של יריב מן הנביאים

עדו ושמעיה, באי ביתו של אחיה הזקן. הוא לא

חלק להם כבוד, כאשר עשו בני הנביאים, אף לא

ישב לפניהם לשמע את תורתם, לא בא אל הסעדות

שערכו בחגי החדש עם להקות שרים ונוגנים ועם

מחולות וכרכורים. בוחר היה לשבת בדד בשדה,

נתון למחשבותיו וחלומותיו.

הנפש האחת, אשר נפש יריב היתה

קשורה בה, היתה תרצה, נכדתו של הנביא אחיה.

לולא היא, מי יודע אם לא היה זה כבר עוזב את שילה

העיר השוממה והולך ירושלימה, אל עיר המלוכה,

אשר אליה נשא את נפשו, בה הגה בהקיץ ואותה

ראה בחלום.

באחד הימים באה אליו תרצה אל השדה,

ישבה על ידו, הביטה אליו בצחוקה הנעים

ואמרה:

– אדוני המלך, דבר סתר לי אליך.

יריב הפנה ראשו אליה ושאל:

– מה הדבר?

תרצה נתנה בו עיניה המביעות אהבה וענתה:

– אמש שמעו אזני שיחת הזקנים על

אדותיך, והנה באתי היום לספר לך את הדברים

אשר שמעתי, כי נאמנה אני לך, אדוני

המלך.

בת־צחוק עברה על שפתי הנער, בשמעו

את הנערה קוראה לו “אדוני המלך”; נראה היה, כי

הדבר גורם לו תענוג. ותרצה הוסיפה:

– שמעתי את עדו החוזה מדבר אל אבי,

כי בימים הראשונים, כאשר ראה את פניך ושמע את

קולך, אמר אל לבו, כי נוצרת להיות נביא

בישראל, אולם מעט מעט נוכח לדעת, כי שגה

ברואה… ושמעיה הנביא אמר, כי הוא הכיר בך

בראיה ראשונה, כי נפשך קרובה יותר לארץ מאשר

לשמים…

יריב שמע את הדברים ושאל:

– מה רעה מצאו בי הזקנים?

– עדו החוזה אמר – ענתה תרצה – כי

התבונן אליך וראה, כי נער גא אתה, חושב תמיד רק

על עצמו ולא על אחרים, אינו נושא עיניו לשמים,

ועל כן לא תצלח להיות נביא.

– ומה אמר שמעיה? – שאל יריב.

– שמעיה אמר, כי כל הימים לא שמע

מפיך אף פעם את השם אלהים, ולא איש כזה יהיה

נביא בישראל.

יריב הוציא מפיו בלחש, כאלו דבר רק לעצמו, אך תרצה שמעה את קולו:

– אכן, אמת בפי הזקנים האלה! לא אהיה נביא.

הוא ישב שעה קלה שותק ושקוע במחשבות, ואחר פנה אל הנערה ושאל:

– ומה אמר זקנך על כל זה?

תרצה התעוררה, כאלו רק חכתה לשמע את השאלה הזאת, וענתה:

– לו רק שמעת, את אשר דבר זקני

עליך! הוא אמר להם, כי אמנם גם הוא חושב כמוהם, כי

לא תצלח לנבואה, ובכל זאת, אמר, רואה הוא בך, כי

נוצרת לגדולות…

יריב הטה אזנו לשמע וצפה להקשיב את

הדברים אשר דבר עליו אחיה, אך תרצה הפסיקה

באמצע והחרישה.

– למה זה לא תדברי עוד?

– יען כי יראתי. – ענתה תרצה.

– את מי את יראה?

– יראה אני… פן יגבה לבבך מאד…

– אל נא, תרצה, אם החלות לספר, ספרי עד הסוף.

– לא, לא אספר.

– אנא, תרצה, עשי זאת למעני.

– לא, לשוא בקשתך.

רגע אחד הרהר הנער, ופתאם עמד זקוף קומה וקרא בקול נגיד:

המלך מצוה עליך לדבר!

תרצה הביטה אל פני יריב, אשר הביעו

שלטון, כבשה רגע את הצחוק, שאמר להתפרץ מפיה

וענתה:

– צו אדוני המלך קדש לי.

והיא פתחה פיה וספרה:

זקני אמר, כי זה ימים רבים הוא הוגה

בכל המעשים הרעים אשר עשה שלמה המלך, אשר

לבו אינו שלם עם ה' אלהיו כלבב דוד אביו, והוא

בנה במה לכמוש שקוץ מואב ולמלך שקוץ בני

עמון, ונשיו הנכריות מקטירות ומזבחות לאלהים

אחרים. ואלהים אמר לשלמה: יען אשר לא שמרת

בריתי וחקותי אשר צויתי, קרע אקרע את הממלכה

מעליך ונתתיה לעבדך…

יריב שמע את הדברים ולבו פעם. הוא לא

הוציא הגה מפיו, ועיניו שמרו את שפתי הנערה

הדוברת.

היא ספרה לו, כי זקנה דבר בחמת רוח

על ההיכלות והארמונות הרבים אשר בנה שלמה, על

הכסף והזהב אשר נתן בירושלים כאבנים, על

הנשים והפילגשים הרבות אשר לקח לו מבנות

הנכרים, מן הגוים אשר אמר אלהים אל בני ישראל:

לא תבאו בהם והם לא יבאו בכם.

יריב החריש בדבר תרצה את דבריה, אך כאשר הפסיקה רגע, לא יכל להתאפק ושאל:

– אולם מה דבר זקנך עלי?

– חכה רגע ותשמע גם זאת – ענתה הנערה מתוך בת־צחוק.

– זקני אמר עוד – הוסיפה תרצה לספר –

כי אלהים ישמר דברו ויבחר באיש אחר למלך על

ישראל, ומי יודע, אמר זקני, אם לא אתה הוא האיש

הזה…

פני יריב אדמו וחורו חליפות, והוא נתן עיניו בנערה היושבת ממולו ובקול רועד קרא:

– האמת בפיך?… הכן דבר זקנך?…

– כה יתן לי אלהים וכה יוסיף – נשבעה

הנערה – כי רק אמת דברתי אליך. ואף אמר זקני,

כי ברגע הראשון אשר ראה את פניך, עלה קול בלבו:

“אולי זה הוא”; ובשמעו מפי אמך על חלומך להיות

מלך, לא היה הדבר בעיניו צחוק…

יריב ישב רגעים אחדים דומם, אחרי כן פתח ושאל:

– ומה אמרו על זה יתר הזקנים?

– עדו החוזה נענע בראשו ושמעיה הנביא נענע בשפתיו, אך מי יודע מה בלבם.

יריב הניע בידו וקרא:

– יהי אלהים עמהם, עם הזקנים האלה, רב לי אם לב זקנך טוב עלי…

– לו ידעת, יריב, מה רבה אהבתו אליך –

פתחה תרצה בהתלהבות – תמיד הוא שואל אותי,

השלום לך, ובכל עת אשר תאחר לשבת בחוץ הוא דואג

לך; ופעם בבקר השכמתי קום וראיתי את זקני

עומד ליד משכבך ומתבונן אל פניך בתרדמתך

ושפתיו לוחשות: “פניו כפני מלאך אלהים”.

יריב פתח פיו לענות לנערה דבר, אך

פתאם קם מעל האבן אשר ישב עליה, תפש בידי

תרצה וקרא בקול רועד:

– זה ימים ושבועות, אשר עלה בלבי

לעזוב את הבית הזה, כי אמרתי: מה לי פה ומי לי

פה; אך אחרי הדברים אשר שמעתי מפיך היום,

היתה עמי רוח אחרת. אנכי אוסיף לשבת עם זקנך עד

אשר יבא היום… אולי יעשה לי אחיה הנביא,

כאשר עשה שמואל הרואה לדוד בן ישי.

תרצה ישבה עוד רגעים אחדים דומם כשקועה במחשבה, ואחרי כן אמרה:

– זקני ספר לי פעמים רבות את כל

התלאה אשר עברה על דוד, בהיותו נרדף על ידי

המלך שאול, ואשר התחבא במדבר מפני רודפיו,

וכי ברח גם לארץ פלשתים בצר לו. מה צר לי, אם

גם עליך יהיה לשאת עמל ותלאה ימים רבים,

להתחבא במדבר ולהיות נתון לרעב ולסבל עד אשר

תגיע לכסא המלוכה.

יריב הביט אל הנערה בצחוק ואמר אליה:

– האיש האומר לעלות על הר גבה ונשא

עליו להתאזר ולטפס מעלה מעלה; לא קל הדבר, אך

סוף סוף יגיע אל ראש ההר.

– מה קשה הדבר, מה קשה! – לחשה הנערה.

– אבל לי קל יהיה יותר, כי הלא גם את

תעלי עמי, וטובים השנים מן האחד, כי בנפל

האחד יקימו השני – אמר יריב.

– ואם לא אחפץ לטפס? – שאלה תרצה.

יריב החריש רגע ואחר ענה:

– כי אז אלך לבדי!

תרצה נגשה אליו, חבקה אותו ואמרה:

– רק צחוק עשיתי, יריב; עמך אני אל כל

אשר תלך. אין אני שואפת לכסא מלכות, אך כסא

המלך יהיה יקר לי, אם אתה תשב עליו. התאמין בי,

יריב, כי לבי ונפשי נתונים לך?

יריב העיף עין על פני הנערה, אשר הפיקו אהבה רבה, ושפתיו לחשו:

– כן, אני מאמין, אני מאמין!



פרק ו: תורת המלך



אחר הדברים האלה התאמץ יריב להתקרב

אל אחיה ולשמור את פיו. הוא הרבה לשבת על ידו

ולשמע את התורה, אשר הטיף הנביא לכל באי ביתו.

לא הזקן ולא הנער הוציאו מפיהם דבר על

המחשבות אשר הגו בלבם, אך יריב עשה לעתים

בערמה להסב את פני הדברים על משפט המלך

בישראל ומה אלהים דורש מעמו, וגם אחיה היה

אוהב לספר עם הנער על הדבר, אשר מלא את

לבו.

על פי רב, היה אחיה פותח בשיחה על

רבו שמואל הרואה, אשר לא אבה בתחלה למשח

מלך על בני ישראל, כי אלהים הוא מלכם, והוא העיד

בהם, כי המלך אשר ימלך עליהם יקח את בניהם

לשימם במרכבתו ולחרש חרישו ולקצר קצירו, את

בנותיהם יקח לרקחות ולטבחות ולאופות, וכל בני

העם יהיו לו לעבדים; אך כאשר מאן העם לשמע

בקול שמואל ודרשו להמליך עליהם מלך, למען

יהיו ככל הגוים, עשה שמואל את רצונם על פי ה'.

אולם הדבר היה תמיד למרת רוחו; ואחרי אשר המרה

שאול את פי ה', בימי המלחמה עם עמלק, התאבל

שמואל ימים רבים ולא רצה לבקש מלך אחר, עד אשר

חזק עליו דבר אלהים ללכת אל ישי בית הלחמי

ולמשח מלך מבניו, והוא בחר ברועה הקטן, הוא

דוד.

יריב היה יושב לפני הזקן ומטה אזן

לכל דבור היוצא מפיו, אף כי את רב הדברים שמע

מפיו לא אחת, ורק לעתים רחוקות מאד היה מפסיקו

בשאלה או בהערה. אולם עם תם השיחה והנביא

הזקן היה מחריש, הרהיב יריב עז להשמיע באזניו

שאלה, אשר הפליאה3 לפעמים את הנביא או העלתה את חמתו.

– שמע שמעתי מפי הזקנים בכפר

מולדתי, – אמר פעם יריב – כי המלך שאול היה איש

בעל קומה, יפה תאר ויפה מראה, אשר לקח לבבות בהוד

פניו. הכן הוא?

– כן, בני, כן – ענה הנביא הזקן –

בעיני ראיתי את המלך הראשון בישראל, ועיני לא

היו אז כהות כמו היום, ואמנם, היו פני שאול

מאירים כחמה.

– והמלך דוד, מספרים הזקנים, היה

גבור מלחמה, אשר לא היה כמהו, הלא הוא אשר הכניע

את הפלשתים, הכה את מואב ואת עמון ואת4
אדום, ובימיו נגפו כל אויבי ישראל. האין זאת, אדוני?

– אמת נכון הדבר – ענה אחיה – דוד היה

גבור חיל אשר לבו כלב הארי, והוא אשר נלחם

מלחמות רבות עם אויבי ישראל.

– והמלך שלמה, שמעתי, הוא חכם מכל

אדם, ומכל הארצות ומכל העמים באים לשמע את

חכמתו, כי אין חכם כמוהו בכל הגויים אשר על פני

האדמה.

– נכונים, בני, הדברים אשר שמעת.

אמנם נתן אלהים לשלמה לב חכם ונבון, אשר כמוהו

לא היה לפניו ואחריו לא יקום כמוהו, וחכמתו רבה

מחכמת כל בני קדם.

יריב ישב דומם שעה קלה, אחרי כן הרהיב עז להשמיע דברו, כאלו לעצמו:

– מלך אחד יפה, השני גבור, השלישי חכם, מי גדול ממי?

– לא בכל אלה, בני, תפארת מלך. כאשר

אמר משה עבד אלהים לישראל: שום תשים עליך מלך,

אשר יבחר אלהים בו, לא צוה על היפי של המלך,

אף לא על הגבורה והחכמה, ורק כי ילמד ליראה את ה'

אלהים, לשמור את דברי התורה, לבלתי רום לבבו

מאחיו. רק מלך אשר כזה יאריך ימים על ממלכתו

הוא ובניו בקרב ישראל. אלה דברי משה עבד

אלהים.

אחיה החריש רגעים אחדים, ויריב נלחם

עם נפשו, היגיד לנביא את אשר בלבו או כי יסתיר

דבריו ממנו? לאחרונה לא התאפק ואמר:

– מי יודע אם מלך, אשר לא יעשה דבר

קטן וגדול בטרם ישאל את פי הנביא, ימצא חן

בעיני העם. העם אוהב מלך גבור ועשיר, אשר יעשה

הכל כרצונו.

הנביא הרים עיניו הכהות אל העלם וקולו רעד בדברו:

– אל לו למלך למצא חן בעיני העם, כי

אם בעיני אלהים… גם המלך הוא רק עבד האלהים…

על המלך להלחם מלחמות אלהים באויבי ישראל,

אשר לא יתנו לו לעבוד את אלהים, אך לא להתנשא

על אחיו ולדרוש מהם כבוד אלהים…

יריב הקשיב אל דברי הנביא הזקן, אשר

יצאו מפיו ברב רגש, ועל פניו נראו אותות אי־רצון.

אחיה, אשר עיניו היו כהות, לא ראה את האותות האלה

בפני הנער, והוא הוסיף לדבר:

– הלא תבין, בני, כי אם משה עבד האלהים

צוה לבל ירבה לו המלך סוסים ולא ירבה לו כסף

וזהב, היתה מחשבתו, כי לא יבטח המלך לא

בגבורתו ולא בעשרו, כי אם באלהים לבדו. כזה

יהיה המלך, אשר חפץ בו אלהים.

ואחרי אשר הנביא הזקן החריש עוד

הפעם רגע ושקע במחשבה, הרהיב הנער עז

לשאל:

– ומה עוד דורש אלהים מעם המלך?

אחיה הרים את עיניו הכהות אל השואל, אשר קולו היה מוזר לו, והוא ענה חמורות:

– ועוד צוה אלהים ביד משה עבדו, כי

לא ירום לב המלך מאחיו… כי לא יבנה לו ולנשיו

ארמנות תפארה והעם ישב באהלים דלים… כי לא

יסור מן המצוה ימין ושמאל… כי לא ישען על

חכמתו ובינתו… זאת היתה חטאת המלך שאול וגם

חטאת המלך שלמה…

יריב ישב עוד שעה קלה לפני הנביא

הזקן, כי חכה לשמע מפיו עוד דבר על תורת

המלך, אך אחיה לא יסף לדבר הפעם.

וכאשר נפגש יריב בערב היום ההוא עם תרצה בשדה, אמר לה:

– אם לשמע לדברי זקנך, לא טוב להיות מלך בישראל.

תרצה הביטה אליו בעיניה הצוחקות וקראה:

– אולי מאס מאסת בחלומך להיות למלך?

אולם יריב ענה לה בלחש ופניו היו נזעמים מעט:

– ובכל זאת היה אהיה מלך, אף כי מי יודע אם אמצא חן בעיני אלהים ואחיה נביאו.



פרק ח: הפרידה



שלש שנים ישב יריב בשילה בבית אחיה

הנביא. הנער גדל ויהי יפה תאר ויפה מראה. בני

הנביאים, אשר באו לשילה ללמד תורה מפי אחיה,

אהבו מאד את העלם ההוא בגלל אמץ רוחו, דבריו

הנמרצים וחכמת לבו. לא כן הנביאים הזקנים,

חברי אחיה, ביחוד עדו החוזה ושמעיה איש

האלהים. הם התבוננו אל יריב ואל הליכותיו, הקשיבו

אל דבריו, והוא לא מצא חן בעיניהם על רום־לבו ועל

אשר רחקה נפשו מחברת הנביאים. ולא אחת גלו את

אזן אחיה, כי טוב יעשה אם ישלח מעל פניו את

הנער הזה, אשר מקומו לא יכירנו בין בני

הנביאים הדורשים תורת אלהים. אולם אחיה הזקן

הגה בלבו מחשבות, אשר לא גלה אותן גם לאנשי

סודו. בהיות נפשו מרה על המלך שלמה, על אשר

עזב את אלהים ולא הלך בדרכי אביו ולא שמע אל

מוסרו אשר השמיע באזניו, עלה רעיון בלבו, כי

אלהים ימאס גם במלך הזה ויבחר באיש אחר למלך

על ישראל. וכאשר הובא אליו הנער בן נבט, חלפה

מחשבה בלב הזקן, אולי שלח אלהים את הנער אל

ביתו, למען ילמדהו ללכת בדרכי ה' ולשמור

מצוותיו ותורותיו. וככל אשר הוסיף יריב לשבת

בביתו, כן הלכה וגברה אהבת הנביא הזקן אליו,

וכן הלכה וגברה אמונתו בלבו, כי הנער הזה

נוצר לגדולות… מי יודע דרכי אלהים?… ועל כן

התאמץ אחיה לקרב אליו את הנער, לחנכו בדרך

הטוב והישר ולנטוע בלבו יראת אלהים, אהבת

העם ודעת החיים.

מעיני הנביא הזקן לא נעלם הדבר מן

היום הראשון, כי לב נכדתו תרצה טוב אל הנער

היתום. ואחיה ראה והתבונן, כי נפשה קשורה

בנפש יריב והוא שמח על זה מאד מאהבתו אל הנער.

ויש אשר על משכבו בלילות הגה הנביא הזקן

בזוג הצעיר הזה, הנער היתום העני והנערה

היתומה מאביה ומאמה, אשר מי יודע אם הגורל לא

מנה להם כתר מלכות.

אולם אחיה לא גלה צפונות לבו לאיש, אף

התאמץ להרחיק מלבו את המחשבות האלה, כי לא

ידע אם רצון אלהים הוא לנחש עתידות.

ומה גדלה השמחה בקרב בני הנביאים,

כאשר נודע הדבר, כי אחיה הנביא הזקן אומר לתת

את תרצה נכדתו לאשה ליריב האהוב עליהם. הזקן

ערך בביתו משתה לכל חבריו ותלמידיו, ובמשתה

הזה חבק את יריב לעיני כל הקרואים, נשק לו על

ראשו וקרא לו בשם “בני”.

מן היום ההוא דבק לב יריב באחיה

הזקן ולא עשה קטנה או גדולה בטרם שאל את

פיו.

באחד הימים ישב יריב לפניו כדרכו ושמע מפיו את תורתו, ופתאם פנה אליו ואמר:

– שאלה קטנה לי אליך, אבי.

– שאל, בני, שאל.

הנער החריש רגעים אחדים, כי לא מצא

מלים בפיו לסדר את מחשבות לבו, אחרי כן פתח

לדבר:

זה ימים ושבועות אני שומע ביום

ובלילה, בהקיץ ובחלום, קול נעלם קורא אלי: "לך

ירושלימה!" אני אוטם אזני, אך הקול אינו פוסק:

“ירושלימה, ירושלימה לך!” מה דעתך על זה,

אבי?

אחיה הביט אל פני הנער הקורנים,

שקע במחשבה ואמר אל נפשו: "מי יודע אם זה קול

אלהים או קול השטן", וכעבור רגעים אחדים קרא

בקול:

– מה תעשה בירושלים?

– אינני יודע – ענה יריב.

– ומה אתה מבקש לעשות שם?

הנער השפיל עיניו, אך הזקן עודד את נפשו באמרו:

– אל תכחד ממני דבר, בני. אם עלה על

לבך לשאל בעצתי, עליך לגלות לי כל מחשבותיך,

למען אדע לעוץ לך נכונה.

– יש עם לבי – ענה הנער בקול עמום –

לראות את עיר המלוכה, את המלך שלמה, את כסא

המלכות…

– למה לך לראות כל אלה? – הפסיקו הנביא הזקן.

– אינני יודע, אך תשוקה יש בלבי לראות זאת.

עוד הפעם הסתכל הנביא הזקן בעיניו הכהות בפני הנער, שתק שעה קלה ואחר אמר:

– עוד מעט והעם יעלה ירושלימה לחג את

חג האסיף. אז תוכל גם אתה לעלות, וישבת בעיר

הקדש כל ימי החג ואחר תשוב הלום עם העולים.

– לא, אדוני – קרא הנער בתקף – לא אשוב, כי אומר אני לשבת בירושלים.

אחיה תפש בידי הנער, חבק אותן ובקול מלא רך שאל:

– האם מאסת בביתי? הרע לך עמי?

פני יריב אדמו וקולו רעד בדברו:

– לא, בביתך ראיתי טובה, ואתה, אדוני,

היית לי תמיד כאב, אך לא אוכל עוד לשבת פה, כי

נפשי עורגת אל ירושלים.

אחיה התאמץ להעלות בת־צחוק על פניו ואחר אמר:

– טוב, בני, טוב, עוד נועץ בדבר, ועתה לך לשלום. מחר אשמיעך דברי.

עוד ביום ההוא בערב, כאשר ישב יריב בשדה עם תרצה, שאלה אותו הנערה:

– הדברת עם זקני? ומה אמר לך?

– ירא אני – ענה יריב – כי הוא ימנע ממני מלכת בדרכי אשר בחרתי.

– אל תירא – דברה הנערה על לבו – הלא אוהב לך הזקן והוא דורש טובתך.

ואמנם כאשר אמרה תרצה כן היה.

בשבת כלם ליד השלחן לאכל את לחם הערב, פנה

אחיה אל יריב ואמר:

– כבן חמש עשרה שנה אתה, בני, ואם

קול לבך קורא לך ללכת ירושלימה, לא אעצרך פה,

אולי קול אלהים הוא. אולם דע, בני, כי אם לא תמצא

בירושלים את אשר אתה מבקש, אל נא תאחר לשוב

אלי, ביתי פתוח לפניך תמיד, מפתי תאכל ועמנו

תשב כאות נפשך.

והזקן פנה פתאם אל נכדתו ושאל:

– ואת, תרצה, התתני לו ללכת ירושלימה ולשבת שם ימים רבים.

הנערה התאדמה ובקול רועד ענתה:

– מי אני ומה אני, כי אעמד לשטן על דרכו?

אחיה הזקן התבונן חליפות אל הנער ואל הנערה וקרא כאלו לעצמו:

– הנה יעזב לו יריב את שילה, כאשר

יעשו הנערים המואסים בחיי שקט, והלך

ירושלימה העיר המלאה תשואות ושכח את אחיה

הזקן, את עירו ואת ביתו, וגם אותך, תרצה, שכח

ישכח.

יריב התעורר ובקול אמיץ ענה:

– אל ידבר כן, אבי, לא אשכח את ביתך, וגם את תרצה לא אשכח לעולם, חי אלהים!



פרק ט: בירושלים 5



בימים הראשונים, כאשר בא יריב

ירושלימה, היה מן הבקר עד הערב משוטט בחוצות

ועינו לא שבעה מהביט אל הארמונות הגבהים, אל

המון האנשים, ההודפים איש את אחיו בצד ובכתף, אל

הגברות העדינות, הלבושות שני ורקמה והעדויות

זהב ואבנים טובות. ביחוד אהב לעמוד בשוקים

ולשמע את השאון והרעש של המוכרים והקונים,

להתבונן אל ערמות כל מיני נכאת ופרות וארג,

להטות אזן אל הלשונות אשר לא הבינן ואל

הדבורים אשר היו זרים לו. ויש אשר היה תר

בעיניו בין המוני האנשים והנשים, אולי ימצא

פנים מודעים לו; ולפעמים היה תוקף אותו רגש של

פחד מפני הרעיון, כי בודד הוא בקריה זו באין אח

ורע, ואיככה ימצא פה דרכו.

באחד הימים האלה, כאשר עמד בשוק

לפני אחת התגרניות ואמר לקנות לחם ובצל לשבור

רעבונו, ראה והנה על ידו עומד עלם כבן חמש

עשרה, לבוש בגדים מלכלכים כאחד החוצבים באבן,

והוא אינו גורע עין ממנו. יריב החזיר ראשו אליו

ונתן בו עין, ופתאם תפש אותו בזרועו וקרא:

– עמיהוד, האתה הוא זה?

– כן, יריב, אני הוא. זה רגעים רבים אני

עומד ומסתכל בך. אמנם גדלת ופניך שנו, אך

הכר הכרתיך תכף.

שני החברים חבקו זה את זה, ואחר אמר עמיהוד:

– הלא אורח אתה בירושלים, לך עמדי

אל בית המזון, שם נאכל ונשתה ושם נדבר את

דברינו.

עוד בלכתם בדרך אמר עמיהוד אל יריב:

– בצרדה כפרנו שמעתי אומרים עליך,

כי נספח נספחת אל להקת בני הנביאים אשר

בשילה בבית אחיה, והיה תהיה לנביא

בישראל.

– לא, עמיהוד, לא אהיה נביא, לא נוצרתי להיות נביא.

הם הלכו עוד כברת ארץ ועמיהוד פתח פיו ושאל:

– מה אתה עושה בירושלים?

– איני עושה מאומה, זה לי פה רק שבעה ימים ואני מבקש לי עבודה ומעשה.

אחרי אשר כלו החברים לסעוד את לבם

ולשמח את נפשם בכוס יין, אמר עמיהוד אל

יריב:

– אם יש את לבך, אביאך מחר אל האיש

אשר אני עושה מלאכה עמו, אולי יתן גם לך

עבודה.

וכאשר לא שמע עמיהוד מפי חברו מענה ברגע הראשון, הביט אל פניו וצחוק פרץ מפיו.

– למה צחקת? – שאל יריב בתמהון.

– על לבי עלה דבר.

– מה?

עמיהוד הסס שעה קלה, אחרי כן אמר:

– שמעתי פעם מפי אמי, ששמעה מפי אמך, כי חולם אתה להיות מלך6.

יריב נבוך רגע, וכאשר שב רוחו אליו, ענה אמר:

– מעשי ילדות!

– כן, כן, אחי, בהיותי ילד גם אני

חלמתי להיות שר צבא… אהבתי לרכוב על סוס…

עתה אני רוכב על אבנים גדולות בחצבי אותן, וגם

אתה תהיה לא נביא ולא מלך, כי אם חוצב אבנים או

סבל.

יריב החריש ולא דבר דבר עוד, אף כי לבו דאב לשמע דברי חברו.

– ובכן, יריב, היש את לבך ללכת עמי מחר אל מקום עבודתי?

– יש ויש.

ממחרת בבקר הלכו שניהם יחדו,

עמיהוד ויריב, אל המלוא, היא הסוללה הגדולה בין

מצודת ציון והר הבית, אשר המלך שלמה בנה שם

בנינים רבים מסביב לחזק את המצודה.

בבואם אל המקום, ראה יריב המון אדם,

זקנים וצעירים עושים במלאכה, חוצבים אבנים,

נושאי סבל, בונים, והם עובדים קבוצות קבוצות, כל

קבוצה תחת פקדת רדה העומד ביניהם ועינו פקוחה

על העושים במלאכה.

עמיהוד נגש אל אחד הרדים, ובעמדו

לפניו הורה באצבעו על יריב העומד מאחוריו

ואמר:

– הנה זה חברי, בן כפרי, יריב שמו,

והוא בא לבקש עבודה, כי בן אשה אלמנה הוא, לא

כרם לו ולא שדה.

הרדה נתן עיניו בעלם הזר ואמר קצרות:

– טוב ראי הוא, אם יהיה בן חיל, ימצא חן בעיני.

יריב עמד לעשות במלאכה על יד עמיהוד

חברו, אשר הורה לו את דרך העבודה. מזמן לזמן

נגש אליו הרדה, התבונן אל מעשהו, וכנראה מצא

חן בעיניו. ופעם אחת טפח על שכמו ואמר: אכן, עובד

חרוץ אתה.

בשוב שניהם בערב מן העבודה, ספר

עמיהוד ליריב, כי לא כל הרדים בעם העושה מלאכה הם

אנשים טובים וכי יש ביניהם נוגשים, המעבידים

בפרך את העובדים, כאשר עשו נוגשי פרעה לבני

ישראל במצרים.

יריב שמע את שיחת חברו וכל הזמן לא

הוציא מפיו דבר, אך פעם אחת פנה אל עמיהוד

ושאל:

– מה הם כל הבנינים האלה, ולמה הם?

– בימי המלך דוד היו במקום הזה

פרצות, אשר דרכן היו עוברים עולי רגל מכל

הכפרים סביב, אולם המלך שלמה אמר לסגר את

הפרץ, ולכן צוה לבנות פה בנינים על

בנינים.

ובשבת שני החברים יחדו בבית היין, שאל יריב פעם את עמיהוד:

– האם ראית בעיניך את המלך שלמה?

– לא פעם אחת, כי אם פעמים רבות, הלא

המלך שלמה אוהב לבא אל מקומות העבודה לראות את

העם, ויש אשר יגש אל האחד או השני וישאל

לשמו ולביתו…

– הגם עמך דבר המלך? – שאל יריב.

– לא – ענה עמיהוד – מי אני ומה אני?… רב לי, כי ראיתי מרחוק את פני המלך.

יריב החריש שעה קלה ואחר אמר:

– האם אתה אוהב מאד את המלך?

עמיהוד הביט אל חברו בתמהון:

– אני?… אני ירא את האלהים ומלכו…

גם כל העם ירא מפני המלך, כי חכמת אלהים

בקרבו… ואתה אינך ירא מפני המלך, יריב?

יריב לא ענה על השאלה, כי אם אמר:

– שמעתי את האנשים מתאוננים על

העבודה הקשה, אשר הטיל עליהם המלך. אומרים הם:

למה לנו ארמונות גדולים ובנינים רמים, המקדירים

את פני השמים? ואולי נכונים דבריהם. המלך

ושריו יושבים בארמנות תפארה והאנשים הדלים

והאביונים חוצבים אבנים ועושים כל מלאכה קשה

בלהט השמש, להקים עוד בנין ועוד בנין לנשים

הנכריות, מואביות, עמוניות, אדומיות, אשר לקח

לו המלך.

עמיהוד חרד חרדה גדולה, ובתפשו בידי חברו קרא אליו בלחש:

– שמור פיך ולשונך, יריב, פן ישמע אחד המרגלים ויביא את דבתך אל המלך.

– מה יעשה לי המלך? – שאל יריב, למען התגרות בחברו הירא.

עמיהוד הביט אנה ואנה לראות, אם אין איש מאזין לשיחתם, ואחרי כן אמר בזעף:

– הקץ לדברי רוח! שמע לעצתי וחדל לך מהרחב פה, כי מרה תהיה אחריתך.

יריב מלא פיו צחוק למראה פני רעו הנבהלים ואמר לו:

– אל תירא, עמיהוד, לא מלבי בדיתי את

דברי, כי באזני שמעתי אותם מפי הנביאים ובני

הנביאים, בהיותי בשילה בבית אחיה הזקן.

– לא נביא אני ולא בן נביא – ענה עמיהוד

בזעם – ואל תוסף לדבר באזני דברי בלע

כאלה.



פרק י 7 : הצעדים הראשונים



יריב קנה את לב כל העושים במלאכה

בחריצותו הרבה ובאמץ־רוחו ובלשונו החדה. אמנם

לא הרבה לדבר עם חבריו לעבודה, אך כל דבור

היוצא מפיו היה מלא תבונה. גם מראה פניו היפים

ותארו האציל לקח את לב העובדים, אשר היו מדלת

העם. ובראותם כי הנער משילה ידיד לעמיהוד,

שאלו את חברם זה, אשר היה כאחד מהם, מי הוא ומה

הוא העלם.

– הוא בן כפרי, מולדתו מצרדה, אפרתי הוא – התפאר עמיהוד.

– אכן בן שבטנו הוא, מבית יוסף – קרא בשמחה אחד העובדים משבט אפרים.

– אף ישב שנים רבות בשילה – הוסיף

עמיהוד לספר – ולמד תורה מפי אחיה השילני,

מודע לאביו, והיה כאחד מבני הנביאים.

– הוא אשר אמרתי, כי הנער הזה לא

כאחד מאתנו – ענה אחד החוצבים הזקנים – בתארו

ובמראהו יתנכר אציל.

– אבל בן אשה אלמנה הוא – פתח עמיהוד שוב – ואביו היה איש עני חסר כל.

– ראה תראו – פנה החוצב הזקן אל

הבחורים – כי הנער הזה לא יהיה חוצב אבנים

כמונו. כאשר יגיע שמעו לאזן המלך שלמה,

יעשה אותו לרדה עלינו, ואולי יהיה גם לאחד

השרים והיועצים אשר למלך, שר צבא או שר מסים,

ומי יודע אם לא יתן לו שלמה את אחת מבנותיו

הרבות לאשה, כאשר עשה לאחימעץ הנציב אשר

בנפתלי.

עמיהוד שמע את הדברים בשמחה והוסיף:

– עוד בהיותו ילד עם הילדים בכפרנו,

היינו בוחרים בו תמיד לראש ולשר עלינו, כי על כן

ידע לפקד ולנהל…

עוד הם מדברים ובמחנה העובדים עברה הרנה: המלך בא, המלך בא.

עמיהוד ואנשי שיחו נשאו עיניהם

והנה המלך בא עם שלישו הזקן, הוא בניהו בן

יהוידע, ובטרם יגש אל מחנה העובדים, יצאו

לקראתו משרי הנצבים על המלאכה, וכלם יחד

הלכו וקרבו אל האנשים העומדים ערמים למחצה

ושוקדים על עבודתם.

המלך שלמה התבונן אל העושים

במלאכה, עבר על פניהם, שאל את הרדים על זה ועל זה,

ובהעיפו עין על פני כל המחנה, ראה עלם אחד עומד

נשען על אתו ואינו גורע עין מן המלך.

– מי העלם הזה? – שאל שלמה את שלישו.

כרגע יצא צו להביא את העלם לפני המלך.

שלמה הביט אל פני העלם החמורים והמעננים ושאל:

– מה שמך?

– יריב שמי.

– מאין אתה ומה שבטך?

– מצרדה אשר בהר אפרים ומבית יוסף אני.

– האם קשה העבודה עליך, בני?

יריב חשב רגע ואחרי כן ענה:

– זה לי פה רק חדשים מעטים ואנכי

עודני צעיר לימים והעבודה עוד לא התישה את כחי,

ועל כן לא אוכל להתאונן על העמל, אבל… הנה

סביבותי אני רואה אנשים באים בימים, וגם זקנים

ותשושים, אשר כלה כחם בעבודת פרך וכל ימי

חייהם היו רעים, ועל אלה לבי דוי…

המלך הביט אל העלם ואמר בקול קשה:

– אדם לעמל יולד, בני.

– אבל, אדוני המלך – הרהיב יריב עז –

הלא יצוה על הרדים בעושי המלאכה, כי יתהלכו

עם העם בחמלה ולא יהיו נוגשים בעובדים הזקנים

והחלשים. יש לרחם על העם, כי דל הוא, ועיניו

נשואות אל המלך כבן אל אביו.

שלמה נתן עיניו בעלם הדובר אליו, ואחרי כן שאלו ברך:

– יריב שמך?

– כן, אדוני המלך.

– אכן שמך נאה לך, כי עומד אתה לריב ריב דלים…

וכעבר רגע הוסיף:

– מעתה לא יריב יקרא שמך, כי אם ירבעם, על אשר הגשת ריב העם אל המלך.

כעבר שעה קלה פנה שלמה אל אחד השרים, אשר עמד לימינו, ואמר לו בלחש:

– הנער מצא חן בעיני, גבור חיל הוא, יש לשים לב אליו.

כאשר עזב שלמה את המחנה, הקיפו

רבים מן העושים במלאכה את יריב, ואיש איש שאל:

“מה דבר אליך המלך?” “מה שאל?” מה אמרת

אליו?"

וכעבר זמן מה אחרי הדברים האלה,

פשטה השמועה בכל המחנה, כי הפקיד המלך

שלמה את יריב לכל סבל בית יוסף, להיות מפקח על

נושאי המשא מבני אפרים ומנשה, השבטים

הקרובים לו.

הסבלים העניים התגאו מאד בבן

שבטם, אשר עלה לגדלה והוא עודנו עול ימים. גם

בני שאר השבטים הגו אהבה אל העלם, אשר התהלך

עמהם בנעם ורב את ריבם מידי הרדים והנוגשים.

השם ירבעם אשר נתן לעלם מפי המלך שלמה

נשא על שפתי כל והיה כעין תאר כבוד נעלה.

אמנם היו אנשים בין הנוגשים והרדים,

אשר הביטו בעין רעה על הפקיד העלם, אשר עלה

לגדלה, והם נסו בתחבולות שונות לחתור תחת

הנער היהיר ולהביא דבה עליו לפני השרים,

הבאים לפקח על המלאכה, כי הוא משבית את

העובדים ממלאכתם וכי כל הנתונים לפקדתו

מתרשלים בעבודתם. אך כל תחבולות עויניו לא

הועילו. המפקחים על המלאכה הכירו וראו, אף אמרו

זאת למלך שלמה, כי העלם ירבעם הצליח לעשות

שלום בין אנשי שבטו, האהבים ריב ומדון על כל

דבר קטן, ועוד לא היה פקיד כמוהו היודע להכניע,

לא בכח כי אם בקול נגיד ומצוה, כל איש ממרה או

מורד. ובגלל הדבר הזה הלך וגדל כבודו בעיני

המלך.

ובאחד הימים, כאשר ישב לפני שלמה

אדונירם אשר על המס ויספר לו את הדברים על שנים

עשר הנצבים על ישראל לכלכל את המלך ואת

ביתו חדש בשנה לכל אחד, אמר לו, כי הנציב

בן־חור אשר בהר אפרים הוא איש זקן ושבע ימים,

והעבודה כבדה עליו מאד, כי בני השבט אפרים הם

מאז ומעולם אנשים קשים והם אשר ירבו להתאונן

על המסים הכבדים. ופתאם קרא המלך:

– ראיתי בין הפקידים איש בן חיל, אשר יצלח להיות המזכיר של הנציב.

ועוד ביום ההוא נקרא ירבעם לבא אל

ארמון המלך ופקדה נתנה לו ללכת להר אפרים

ולהיות לעזר לנציב בן־חור.

כאשר נפגש ירבעם בערב עם עמיהוד

חברו ויספר לו את הדבר, הביט העלם העני בפני

בן כפרו ויאמר:

– אכן, לא כל דברי החלומות שוא הם.

חלום חלמת בילדותך להיות למלך, והנה היית

היום קרוב למלכות, ואולי נכונים דברי יורם החוצב,

כי עוד תהיה חתן המלך שלמה… הוי, מה תשמח

אמך, מה יגילו בני צרדה כפרנו!

ירבעם לא ענה דבר, אך בלבו חשב: אלה הם רק צעדי הראשונים…



פרק יא: בבית המלך שלמה



מדי שנה בשנה היה המלך שלמה עורך

בארמונו משתה לכל שנים עשר הנצבים,

המכלכלים את ביתו כל אחד בחדשו. כאשר בא גם

בן־חור אל משתה המלך, הלל באזני המלך שלמה

את מזכירו החרוץ, אשר בא עמו, והמלך הושיב אותו

על ידו לדבר עמו טובות.

וכטוב לבו ביין, פנה אל ירבעם ויאמר:

– למה פניך רעים, בני? היש לך דבר לבקש מאת המלך?

ירבעם כרע לפני שלמה ויען:

– אם לב המלך טוב עלי, יעשה נא חסד עמי להסיר מעלי את המשרה אשר שם על שכמי.

– מדוע זה מאסת בה? – שאל המלך.

– כי מדי עברי בכפרים לגבות את

המסים, אני רואה את העם כורע תחת משא המסים

ורק בחזק יד יש להוציא ממנו את תרומתו לבית

המלך, ואנכי רך ואין בי כח שלטון.

ברגע זה עבר על פניהם עלם יפה תאר

ויפה מראה, והמלך פנה פתאם אל ירבעם

ויאמר:

– הרואה אתה, הנה זה בני, רחבעם שמו,

והוא ישב על כסאי תחתי. אך עליו לרכוש הרבה

חכמה ודעת, כי רק בחכמה ותבונה תכון המלוכה,

ועל האדם לקנות דעת העולם והחיים לא רק מפי

מורים וספרים, כי אם בהתהלכו עם אנשי תבונה,

ועל כן עלה בלבי לבחור בך לרע לבני. והיה

כאשר תקנה את לבו לאהבה אותך, כאהבת יונתן

בן שאול את דוד אבי, בהיותו עוד נער, אז ילמד

ממך את הדברים הטובים, אשר מצאתי בך: אהבת עם,

עז רוח, כשרון המעשה ודרכי נעם. ישב תשב

בארמון המלך, על שלחן המלך תאכל, ועם בן

המלך תגור יחד וכאח תהיה לו.

ירבעם שמע את דברי המלך ולא הוציא

מפיו דבר. נדמה לו, כי את כל זה הוא רואה בחלום…

הן כאשר עלה בלבו ללכת ירושלימה חלם בהקיץ,

כי בארח פלא יבא אל בית המלך, והוא ימצא חן

בעיני המלך, עד כי יקרבהו אליו… ובבית המלך

ילמד את דרכי המלוכה… ככה היה חלומו, חזון

לבו, והנה זה בא החלום…

שלמה לא גרע עין מן העלם המחריש,

וכאשר כלה לדבר, וירבעם עוד לא הוציא מפיו הגה,

שאל אותו:

– למה לא תפתח פה? אולי ממאן אתה להיות רע לבן המלך?

ירבעם מצא מלים בפיו להשיב:

– קטנתי, אדוני המלך, מכל הכבוד

והחסד הזה. מי אני ומה אני, כי אהיה רע לבן

המלך?

שלמה הסב פתאם ראשו אל רחבעם בנו וישאל:

– המצא העלם הזה חן בעיניך, בני? התאבה להיות חבר לו?

– כאשר יאמר לי אבי, כן אעשה – ענה רחבעם קצרות.

שלמה פנה עוד אל ירבעם ויאמר:

– עתה תשוב אל ביתך, וכעבר שבעה

ימים, אם לא אשוב ממחשבתי, אשלח להביא אותך אל

ארמון המלך, למען תשב עם בני רחבעם שבת רעים

יחדו. והיה אם תמצא חן בעיניו ולבך יהיה נכון

לפני, אתן לך מהלכים בין הקרובים אלי.

ירבעם השתחוה לפני המלך ובלב מלא רטט יצא מן הארמון.8

בהיותו בחוץ, עוד עמד שעה קלה על

מקומו ועיניו תועות, והוא שואל את נפשו: האם כל זה

היה בהקיץ ולא בחלום?

ובלילה ההוא, בשכבו על משכבו

בביתו, נדדה שנתו. אלפי מחשבות התרוצצו בלבו.

הוי, מה השתוקקה נפשו לראות עתה את פני תרצה,

לספר לה כל אשר בלבו. ואחרי אשר נרדם ראה

בחלומו והנה הוא עומד לפני כסא המלכות… שלמה

המלך אך זה ירד ויצא… הוא לבדו עם הכסא… הוא

עולה בעז במעלות הכסא… ופתאם הוא שומע קול

רעש: “רד, מורד”… והוא הקיץ.

כל שבעת הימים התהלך ירבעם בחוצות

ירושלים, התבונן אל העוברים והשבים, הטה אזן

אל דברי העם, ובלבו עלה רעיון, אולי נחש המלך

שלמה ויודע הוא צפוני לבו, ועל כן לא יתן לו

לבוא אל בית המלך…

אולם ביום השביעי בא אליו רץ מאת

המלך שלמה לקרא אותו אל הארמון, ולבו נמלא גיל

וחדוה.

בימים הראשונים, כאשר הובא ירבעם אל

בית המלך שלמה, היו עיניו פקוחות לראות כל דבר

ולהתבונן לכל איש, ואזניו היו פתוחות לשמוע את

כל הדברים, אשר דברו השרים והעבדים בבית

המלך. אולם פיו היה סגור והוא לא בא בדברים עם

איש.

אולם מעט מעט התודע אל השרים

והיועצים בחצר המלך, הכיר כל אחד מהם

ותכונתו; מפי העבדים נודע לו, כי רב השרים

הזקנים מן הגבורים9, שהלכו עם
דוד, ירדו מגדלתם, ועל כן הם עוינים את בניהו

בן יהוידע, אשר הוא האחד הגדול בעיני

שלמה.

את פני המלך ראה ירבעם אך לעתים

רחוקות, כאשר נקרא אל השלחן ביום חדש ומועד,

ורב הימים ישב בבית המיחד לרחבעם בחצר

המלך.

יום יום היה בא אל שני הרעים, רחבעם

וירבעם, הנביא הזקן נתן, אהוב המלך שלמה, אשר

הפקד עליו להורות את בן המלך דרכי אלהים

ומשפטי המלוכה. בעיני נתן הנביא לא מצא ירבעם

חן על שתיקתו תמיד. והוא לא הסתיר את מחשבתו

עליו, ופעם גלה את אזני המלך את אשר בלבו על

העלם הזר והמוזר. "מראהו – אמר הנביא הישיש –

כחית יער שנלכדה בידי בני אדם, והם אומרים

לטפחה ולרסנה ולהפכה לחית בית, אך היא

מביטה על הכל בעיני זעם ומבקשת עצות ותחבולות

לברוח אל מקום מולדתה, אל אפלת היער".

גם שר הצבא הזקן בניהו בן יהוידע,

נאמן בית המלך, לא אהב את העלם הגא, בעל הפנים

של שליט, אשר לא כרע ולא השתחוה לפניו מדי

עברו. גם הוא הזהיר את המלך שלמה, לבל יקרב אליו

את העלם הזה, כי ברבות הימים יהיה לשטן למלך

"המעט לך – אמר בניהו – הדד האדומי ורזון בן

אלידע מדמשק, כי עוד תוסיף עליהם אויב בקרב

ביתך?"

לעמת זאת הגו חבה אל ירבעם רבים מן

השרים בארמון המלך, אשר בימי מלכות שלמה אבד

להם שמם הגדול כגבורי מלחמה, כי שלמה שנא את

המלחמות והתאמץ להוריד את ערכם של שרי הצבא

הגבורים אשר לאביו. ביחוד רבה מרת רוחם של

קציני הצבא הצעירים, בני השרים הגדולים, אשר

שאפו לעשות להם שם גבורים במלחמה, ובימי

שלמה אפסה להם תקוה להראות את כחם

וגבורתם.

אולם כל השרים עם הקצינים לא העזו

לפצות פה ולגלות מחשבת לבם, כי נפל עליהם פחד

המרגלים הרבים, אשר שמרו את צעדיהם והטו אזן

אל כל הגה היוצא מפיהם, והם ידעו כי לא ינקה

המלך שלמה כל איש החותר תחת כסא מלכותו.

עם בוא ירבעם לחצר המלך עברה רוח

אחרת על השרים והקצינים. הם ידעו, כי העלם מהר

אפרים הוא אהוב המלך, ובראותם כי הוא גבור חיל

ושואף קרבות, קרבו אותו אליהם, אף לא נזהרו

בלשונם להשמיע באזניו את תלונותיהם על המלך

שלמה, אשר עזב דרכי אביו להכניע את העמים

השכנים והוא יושב שאנן בבטחו במלכי העמים

הנכרים, אשר התחתן בהם.

– איה הם הגבורים הגדולים? איה עדינו

העצני? איה אבישי אחי יואב בן צרויה? איה שמא

בן אגא? כלם כלם הרחקו מעם המלך, ורק בניהו

בן יהוידע לבדו נשאר בחצר המלך – התאונן אחד

השרים הזקנים.

– המלך מלא את ירושלים נשים מבנות

העמים הנכרים, אדומיות, מואביות, צידוניות, והן

הן המושלות עתה בארץ – השמיע תלונתו קצין

צבא.

– המלך חושב, כי בנות המלכים, אשר

לקח לו לנשים, תהיינה לו למגן, כאשר יעלו

הוריהן למלחמה על ארצנו, והוא לא ידע, כי הנשים

הנכריות האלה הן אשר תפתחנה את שערי

ירושלים לפני האויב – אמר אחד מיועצי המלך

הזקנים.

הדברים האלה לא היו חדשים באזני

ירבעם. עוד בשבתו בשילה שמע תלונות כאלה על

שלמה מפי בני הנביאים, אך בשמעו הפעם את

הדברים הנמרצים מפי באי הארמון, השרים

והיועצים אשר למלך, לא יכל להתאפק

וישאל:

– מדוע זה לא נמצא בכם איש, אשר יגלה את אזן המלך על הרעה הזאת?

כלם החרישו ולא ענו דבר, ורק זקן אחד מבין השרים ענה בלחש:

– ישב תשב בחצר המלך עוד חדשים וימים, אז תבין ותדע.

מאז היה ירבעם מרבה מחשבות על

הדברים אשר שמע, והתאמץ לראות ולהתבונן אל

הנעשה בחצר, אולם נזהר בלשונו להעלות מחשבות

לבו על שפתיו.

אמנם שלמה לא הטה אזן אל הדבות על

ירבעם מפי נתן הנביא ובניהו בן יהוידע, כי לבו

שמח לראות את בנו רחבעם, אשר נפשו קשורה

בנפש רעו, מוסיף חכמה ודעת מאז בא ירבעם להיות

לו חבר ורע, ועל כן האיר לו המלך פנים; אולם הוא

הוסיף להתבונן אל הליכות העלם ולהכיר את

דרכיו.

באחד הימים, כאשר טיל המלך שלמה

בבקר השכם בגן אשר ליד הארמון, עבר על יד אחד

העצים העבתים בפנת הגן, והנה על פני העשב

תחת העץ יושב העלם ירבעם, עיניו עצומות למחצה,

ראשו נתון בין שתי ידיו, והוא כלו שקוע כמו

בחלום.

שלמה עמד שעה קלה והסתכל בפני

העלם, אשר ברגעים הראשונים לא זז ממקומו; פתאם

הרים העלם את ראשו, ובראותו את המלך נצב עליו,

קפץ ממקומו ויכרע לפניו.

– מה לך בני כי כה נבהלת? – שאל שלמה בבת צחוק.

– אבל, אדוני המלך, ככה שקעתי במחשבות, עד כי לא ראיתי את זיו פני המלך.

– למה זה השכמת לקום היום, בעוד אשר כל הבית שקוע בתרדמה? – שאל המלך.

– כי נדדה שנתי בלילה והתהפכתי

על משכבי, ורק עלה עמוד השחר יצאתי החוצה

והלכתי אל פנתי בגן להתיחד שם עם

מחשבותי.

– מה מאד חפצתי לדעת – אמר המלך

בצחוק חן – מה הן המחשבות אשר תגזלנה שנה

מעיני עלם כמוך?

ירבעם עמד לפני המלך ולא פתח פיו. אולם שלמה תפשו בידו ואמר לו:

– אל תירא, בני, מדבר לפני כל אשר

בלבך. הן מכל הארץ, מדן ועד באר שבע, יבאו

אלי מכל קצות העם לשאל בעצתי ולשמוע את

משפטי, ואף כי איש היושב בביתי וכאח הוא

לבני.

וירבעם עודנו עומד דומם ועיניו

מביטות אל המלך הדובר אליו. אך כאשר עברו

רגעים אחדים, והעלם לא פתח את פיו, קרא אליו המלך

בפנים נזעמים:

– רואה אני בך, כי דברי סתר בלבך,

ולבך איננו מגלה לפיך, ועל כן אתה שקוע כל

הימים במחשבות, ובאשר כי ירא אתה פן יכירו

בפניך את הצפון בלבך, לכן אתה מתבודד בגן

לבדך, רק אתה והרהוריך. לא טוב הדבר, בני, איש

תם וישר אינו מסתתר מפני בני אדם, ורק האיש

אשר לבו הוגה מזמות, הוא יבקש לו מחבואים.

פני ירבעם היו חורים, בדבר אליו

המלך שלמה את דבריו, והוא השפיל עיניו, כי לא

יכל נשא את מבט הדובר אליו; וכאשר כלה המלך

לדבר, הרים העלם עיניו ואמר:

– לא, אדוני המלך, חלילה לי, אין מזמות

בלבבי, אך אמת נכון הדבר, כי מחשבות רבות עולות

על לבי ואני אוהב לשבת בדד ולהגות

במחשבותי.

– מה הן המחשבות האלה כי אדע? – שאל המלך ובקולו נשמע רך.

– אל יחר לאדוני המלך – ענה ירבעם

בעז – אם אגלה לו מעט מצפוני לבי. על משכבי

בלילות ובשבתי לבדי יומם אני שואל את נפשי:

מדוע זה יושב המלך שלמה שוקט ובוטח ולא יעשה

מלחמות באויבי יהודה וישראל, כאשר עשה דוד

אביו?

שלמה הביט אל העלם, ובת צחוק האירה את פניו באמרו:

– למה לי מלחמות, ואלהים הניח לנו

מסביב, אין שטן ואין פגע רע; הלא טוב לי ולעם, כי

בניתי היכל לאלהים ואת העיר ירושלים, בירת

מלכותי, פארתי בארמונות נהדרים.

– אל יאמר המלך כן. הנה שמעתי את

העם אומרים, כי שרידי הגוים מן הכנעני והאמורי

והיבוסי, אשר לא יכלו בני ישראל להחרימם

והמלך העלה אותם למס עובד, הוגים בלבם איבה

לישראל, ומי יודע אם באחד הימים לא יתלכדו

יחדו ויערכו עמנו מלחמה, ועל כן אל למלך

להיות שוקט ובוטח, כי אם לעשות מלחמה.

שלמה שמע במנוחה את דברי העלם, אחרי כן שם ידו על שכמו ובנחת ענה:

– אמנם ראיתי, כי גבור חיל אתה, אך דע

לך בני, כי יש לי שרי צבא, אנשי מלחמה

מנעוריהם, ועיניהם פקוחות על כל הנעשה בארץ.

אכן, צעירים לימים הם שואפים קרבות ועיניהם רואות

רק אויבים להלחם בהם; לא כן האנשים אשר ראו

הרבה חכמה ודעת, הם יודעים, כי עת להלחם ועת

לעשות שלום, עת לאהוב ועת לשנוא.

ירבעם הכיר בפני המלך, כי השיחה

הזאת היא למורת רוח לו, ולכן חדל מדבר. וכאשר

שאל אותו המלך, האם אלה הן כל מחשבותיו

הגוזלות את מנוחתו, ענה העלם בלשון חרוצים:

– הלא כן דברי המלך: עת לכל, עת לדבר ועת לחשות.

שלמה נתן עיניו בעלם ובמאור פנים אמר לו:

– ידע ידעתי, כי גבור חיל אתה, היום

אני רואה כי גם חכם אתה, ולבי ישמח, כי בני מצא

לו חבר נבון כמוך.

ירבעם השתחוה לפני המלך, ואחרי

אשר נפרד שלמה מעליו ושב אל הארמון, הביט העלם

אחריו ובלבו חשב: אין כמלך הזה חכם מכל האדם.

אך אוהב מנוחות הוא, בוטח בעצמו ובכל אדם, ולא כן

יהיה מלך.



פרק יב: ירבעם ורחבעם



בימים הראשונים לבוא ירבעם לשבת

בחצר המלך, קבל אותו רחבעם בזרועות פתוחות.

הוא היה עלם יפה תאר ויפה מראה, אך לא היה בו העז

לדבר או לעשות דבר על דעת עצמו. תמיד היה רגיל

לשאל עצה מפי אומניו ומוריו הרבים, אשר הפקיד

עליו אביו המלך להשגיח עליו על כל צעד. מפני

אביו המלך פחד רחבעם מאד, וכאשר עמד לפניו, לא

העז לפתוח פה בטרם יפנה אליו המלך. מבט עיניו

של האב הפיל אימה ופחד על הבן. יש אשר מאן למלא

את פקדת אחד האומנים, אולם די היה לו לשמוע מפי

אומנו את המילים: “ספר אספר זאת למלך”, למען

יעשה בן המלך כל אשר יצוו עליו.

השרים אשר בחצר המלך לא שמו אליו

לב כי לא מצאו בו לא חכמה רבה ולא גבורה רבה. גם

העבדים והמשרתים לא הגו אליו חבה יתרה, כי היה

עלם רם לב והביט בבוז על האנשים, אשר לא ממרום

הארץ, אף היה מהיר חמה, ואוי לו לעבד אשר לא מהר

לעשות פקדתו.

ועל כן שמח רחבעם שמחה גדולה כאשר

מצא לו אביו עלם בן גילו להיות לו חבר ורע. רחבעם

קוה, כי על ידי רעו זה, המהלל בפי אביו, יעלה

בידו לפרק מעל צוארו את על האומנים והמורים, גם

לא יהיה עוד בודד לנפשו, באין איש לשפוך שיח

לפניו.

ואמנם עד מהרה ראה רחבעם, כי העלם, אשר בחר אביו לרע לו, גבור חיל

הוא וחכם לב. הוא יודע הכל ומבין הכל ועיניו בכל.

ונפש בן המלך דבקה ברעו, ואהבתו אליו גדלה

מיום ליום. תענוג היה לרחבעם לשבת עם רעו

בחדרי הארמון, אשר נועד להם, ולשמוע מפיו

ספורים על החיים בשדות ובכפרים, אשר בן

המלך לא ראם מימיו. לעתים קרובות היו שניהם

יחדיו מטילים בגן הארמון או עולים על אחד ההרים

סביב לירושלים, וירבעם היה פותח פיו לדבר

בדעת רבה על כל עץ, על כל פרח, על כל עוף, עד כי

רחבעם היה מביט בהתפעלות על חברו ושואל:

– מאין נודעו לך כל הדברים האלה?

ואנכי אמרתי בלבי, כי רק אבי המלך הוא האחד

היודע לדבר על הכל, על הארז ועל האזוב, על הפיל

ועל הזבוב, והנה גם אתה איש תבונה רבה.

ירבעם אם כי לא הגה בלבו אהבה לבן

המלך, אשר לא מצא בו לא גבורה ולא חכמה, התאמץ

להאיר אליו פנים ולרכוש את ידידותו, אחרי אשר

ידע, כי בגללו לב המלך טוב אליו ורק הוא יוכל

להגן עליו מפני העוינים אותו בחצר המלך.

רחבעם לא חשך פיו מהלל לפני אביו

המלך את חכמתו ובינתו של רעו בכל עת אשר

נשאל, אם ירבעם מצא חן בעיניו. הוא לא קנא בו

בראותו, כי גדול כבודו בעיני השרים. יען כי

האמין בכל לבו, כי רק מאשר הוא רע לבן המלך בא

לו כל הכבוד הזה.

אולם לא אחת הוכיח רחבעם את רעו, על

אשר מדבר הוא רכות עם העבדים והמשרתים אשר

בארמון ומשפיל את כבודו להתהלך עמהם כאח.

"אל לו לרע בן המלך – אמר רחבעם – להתקרב אל בני

דלת העם, פן ירד כבודו בעיניהם".

ואמנם התאמץ ירבעם לקנות את לב

העבדים והמשרתים אשר בארמון, בדברו עמהם

טובות ובחקרו לדעת חיי איש איש מהם, מה הוא ומאין

הוא, והם היו מביטים אליו במאור פנים ונכונים היו

לבוא למענו באש ובמים.

בין משרתי הארמון אשר נקשרה נפשם

בנפש ירבעם, היתה אשה מצרית אחת ושמה שועא.

היא הובאה לארץ יהודה בשנים הראשונות למלכות

שלמה, כאשר לקח לאשה את בת פרעה מלך מצרים,

והיא הביאה עמה מארצה אמהות רבות וביניהן גם את

שועא, בת אחד הכהנים הגדולים אשר למלך מצרים,

ובת פרעה אהבה אותה מאד, וכאשר הלכה לארץ

יהודה לקחה עמה את שועא, ותהי לה כאחות.

שנים רבות היתה שועא נכבדה מאד

בארמון המלך, יען כי כל באי חצר המלך ידעו,

מה רבה אליה אהבת אשת שלמה בת פרעה, וכל

השרים בקשו קרבתה. אולם מאז מת המלך פרעה,

חותן שלמה, ותחתיו עלה על הכסא המלך שישק,

ירד כבודה של בת פרעה בארמון מלך יהודה ועמה

ירדה מגדולתה גם שועא אומנתה. לעיתים הגתה

בלבה מחשבות לשוב אל ארץ מולדתה ואל בית

אביה, אך מחמלתה על גברתה בת המלך פרעה,

אשר במות עליה אביה חלתה ושכבה על ערש דוי, לא

נתנה לבה לעזוב אותה לבדה.

שועא העריצה מאד את העלם האפרתי בעל

התלתלים השחורים ועינים הגדולות והנוצצות,

ולבה היה מלא תודה לו על הכבוד אשר חלק לה

כלאחת הגברות הכבודות בארמון המלך.

וככל אשר הוסיף ירבעם לשבת בחצר

המלך שלמה הלך וגדל שם תהלתו בפי השרים

והקצינים, אשר הכירו את האיש, אשר הם מבקשים לעורר את לב המלך שלמה

לשנות את סדרי המלוכה ולהשיב על כנם את שרי

הצבא. הם ידעו, כי האיש העומד למכשול על דרכם

הוא בניהו בן יהוידע, שר הצבא הזקן, אשר שלמה

שומר אמונים לו. רב השרים מגבורי הצבא שמרו

עברתם לבניהו על אשר הוא פגע ביואב שר הצבא

הזקן והנערץ, וכל הימים בקשו עצות ותחבולות

להסיר מעליו את לב המלך, אך הדבר לא עלה בידם.

ובראותם עתה את אהבת המלך אל האפרתי הצעיר

ירבעם ובשמעם מפיו את תהלתו, כי גבור חיל הוא

ונבון דבר מאין כמוהו, התעוררה בלבם תקוה, אולי

זה הוא האיש, אשר יצליח להדיח משאתו את בניהו

בן יהוידע.

אולם כאשר נפגשו באחד הימים

השרים הרוגנים בבית אחד מחבריהם עם ירבעם וגלו

לפניו את אשר בלבם, שמעו מפי הגבור הצעיר את

דברו:

– לא בניהו בן יהוידע האשם כי אם

המלך שלמה האוהב שלום ומנוחה. כל הימים אשר

ישב המלך שלמה על כסאו, לא תהיה מלחמה עם

העמים.

והוא ספר להם את שיחתו עם המלך שלמה על השאיפה למלחמה.

השרים החרישו. כלם הגו בלבם

מחשבה אחת, אך איש מהם לא הרהיב עז בנפשו

להוציאה מפיו. אולם ירבעם הפסיק את הדממה

בשאלו:

– ואם ימצא איש, אשר ידבר עם המלך

קשות, האם תתמכו בידו? האם תעמדו לימינו? האם

תעזרו לו בחכמתכם ובגבורתכם?

המולה קלה קמה בין שרי הצבא ואחד מהם העז לשאל:

– מי הוא האיש, אשר ימלאנו לבו לדבר עזות עם המלך הגדול?

ירבעם החריש רגע ואחר ענה:

– אולי רחבעם בן המלך.

– אויה! – קרא אחד השרים – משענת קנה

רצוץ הוא. הוא לא ירש את גבורת אבי־אביו, אף לא את

חכמת אביו. ומה תקוה ממנו?

עוד ביום ההוא בערב, כאשר פגשה

שועא את ירבעם בחצר המלך, לחשה לו: "שמור פיך

ולשונך, דע לך, כי מרגלים רבים שומרים

צעדיך".

ירבעם שם לבו לעצת שועא ומנע רגליו

מאספות השרים והקצינים, אך הוא נסה דברים אל

רחבעם רעו לתאר לפניו את הסכנה הצפויה לארץ

מאת השכנים האויבים, אשר הרימו ראש, בראותם כי

סרה מעליהם יד הברזל של המלך דוד, אשר הכניע

את כל הארצות מסביב, והם חושבים עתה מזימות

לפרוק מעליהם על. אולם רחבעם אמר לו, כי אביו לא

יאבה ולא ישמע לערוך מלחמה שנואת נפשו.

– כאשר ישכב אבי עם אבותיו – לחש

רחבעם על אזן חברו – אגרש את בניהו בן יהוידע

ואתן אותך על הצבא, אז תעשה מלחמות כאות

נפשך.

והמרגלים בחצר המלך, אשר הפקיד

בניהו בן יהוידע לשמור את צעדי השרים החשודים

בעיניו, הביאו אליו את הדבה, כי ראו אחדים מהם

מתלחשים עם ירבעם רע בן המלך. שר הצבא הזקן

לא התמהמה לספר את הדבר לפני המלך, אף הזכיר

לו את דבריו, כי העלם מהר אפרים יביא רעה על בית

המלך. הפעם לא דחה המלך כדרכו את הדבות, כי

אם הטה אזן אל דברי השר הנאמן לו. הוא צוה

לקרוא אליו את בנו רחבעם וישאלהו על הדבר.

אולם רחבעם העתיר דברים על אביו המלך באמרו,

כי רבו בחצר המלך העוינים את ירבעם בגלל

כבודו הרב בעיני המלך ולכן הם מבקשים את

נפשו, אך הוא, רחבעם, לא מצא בו כל און. המלך

שלמה הקשיב אל דברי בנו ויאמר, כי יחקר וידרש

את הדבר בסתר, ואם ימצא בירבעם עון, כי אז לא

ינקה.

ובאחד הימים קרא אליו המלך שלמה את ירבעם ויאמר לו:

– רואה אני בך, בני, כי פניך לא כתמול

שלשם. רב הימים אתה עצוב ומלא רגז. אין זאת כי

כלתה נפשך לראות את פני אמך ואת כל הקרובים

אל לבך, אשר לא ראית אותם זה ימים רבים. גם אם

ישב איש בארמון מלך וגם אם יאכל מעדני מלך, וגם

אם ישבע תענוגות מלך, לא תחדל נפשו מכסוף אל

המקומות, אשר שם עברו ימי ילדותו, ומהשתוקק

לראות פני הורתו, ועתה אם טוב בעיניך, קום ולך אל

כפר מולדתך וישבת שם שלשה חדשים לנוח

משאון קריה ומהבלי החצר, ואחר תשוב אלי להיות

רע אהוב לבני ועבד נאמן למלך.

ירבעם קבל בתמהון ובשמחה את דברי המלך, כרע לפניו על ברכיו ויאמר:

– אכן חכם אדוני המלך כמלאך אלהים,

כי הצליח לגלות את מצפוני לבבי. נכון אני לעשות

כעצת המלך.

המלך צוה על שר הארמון לתת לירבעם

צידה לדרך, גם תשורות רבות להביא לאמו ולכל

בני משפחתו; ומלבד כל אלה צוה המלך לתת לו

שלמה חדשה, כאשר ילבשו יושבי הארמון למען

יכירו בו, כי הוא מקרב למלך.

ירבעם נפרד מעם רחבעם רעו, אשר הביט

אליו ברחמים רבים, אך לא פתח פיו לדבר עמו,

מיראתו את חמת אביו המלך.

אולם בלילה ההוא, לפני עזבו את בית

שלמה, באה אל ירבעם שועא המצרית בלאט ותאמר

לו:

– הנה נודע לי, כי נגלה בארמון קשר על

המלך ואויביך אמרו למלך, כי גם ידך עם

הקושרים.

פני ירבעם חורו והוא לחש:

– מה אפוא עלי לעשות?

שועא הביטה אליו ותאמר:

– לולא רעך רחבעם, אשר דבר עליך טובות

באזני אביו המלך, כי אז היה גורלך כגורל כל

האנשים המרימים יד במלך, אך המלך שלמה נעתר

לתחנוני בנו לשלחך בשלום מן הארמון לשלשה

חדשים, עד אשר יחקר את דבר אשמתך, ומשפטך

יצא אם לשבט או לחסד.

ובראות האשה המצרית את פני ירבעם הנבהלים, עודדה את רוחו ותאמר:

– אל יפל לבך, גבור החיל! לך לשלום,

ובדרך אל תדבר עם איש, כי מרגלים שומרים את

צעדיך. ודע, כי אנכי מגן לך. עיני פקוחות ואזני

פתוחות, והיה כי אראה או אשמע על סכנה אורבת

לך, אמהר להזהירך.

ירבעם אמר להוציא מפיו דבר תודה

לאשת חסדו, אך היא שמה אצבע על שפתיה, לאות כי

יחשה, ותמהר לעזוב אותו.



פרק יג: עם אחיה השילוני בשדה



ירבעם גמר בלבו ללכת לשילה לראות

את פני הנביא אחיה ולשאל עצה מפיו, אם יתן את

ידו לקציני הצבא האומרים למרוד במלך שלמה. הוא

ידע, כי לב הנביא הזקן מלא כעס על המלך שלמה

על אשר עזב את דרכי אלהים ובנה במות לאלילי

הנכר, ולכן קוה, כי הוא ישמח לשמע דבר המרד

הזה. גם שאף לראות את פני תרצה אהובתו, אשר לא

ראה אותה זה ימים רבים. “מה מראיה עתה”? – התאמץ

לתאר בדמיונו את דמות הנערה בעלת העינים

השחורות והפנים השוחקות. – "מה תאמר היום

בראותה את פני"? – הרהר בלבו, וככל אשר הלך

וקרב אל העיר שילה, החל לבו לדפוק יותר ויותר

מצפיה לקראת הפגישה, אשר נכסף אליה זה

שבועות וירחים.

הלילה ירד עליו באחד הכפרים הקרובים

לשילה, והוא לן שם בבית אכר טוב לב, אשר שמח

להכניס אורח בביתו, ובשמעו כי מירושלים הוא בא,

ישב על ידו והעתיר עליו לספר לו על הארמונות

הגדולים ועל הכסף והזהב, אשר אסף שלמה כחול

הים לרב, אך לב ירבעם לא הלך אחרי השיחות, כי

היה עיף ויגע מעמל הדרך, ולכן מהר לעלות על

משכבו, עצם את עיניו ונרדם.

ממחרת אך העיר הבקר, הקיץ ירבעם

משנתו, לבש את בגדיו, שם ילקוטו על שכמו ויצא

לדרך. לשוא נסה האכר להעתיר עליו, כי יאכל

עמו פת שחרית. הוא אץ ללכת, כי נפשו השתוקקה

לראות את האנשים ואת המקומות הקרובים והיקרים

ללבו. וכאשר הרחיק ללכת מן הכפר מהלך שתים

שלש שעות, נפתחו כל חושיו לקראת המולדת: אפו

הריח ריח השדות, שהיה רץ על פניהם בהיותו נער;

עיניו התבוננו לכל העברים ותרו אחרי מכרים

ומודעים משכבר הימים, קבוצת עצים ליד הדרך,

גל אבנים בפתח מערה, מקשה מקפה גדר אבנים;

והנה עלה באזניו זמזום זבובים ויתושים, אשר

עפו אל עבר פניו, כאילו קדמוהו בברכת שלום

לשובו; נשמע גם ציוץ צפור, כשואלת: האתה זה,

יריב?

ירבעם הרחיב צעדיו, הביט כה וכה

לראות, אולי ימצא איש מאנשי שילה לשאל אותו על

אחיה הנביא וביתו. הוא נטע מדרך המלך ופנה אל

השדה, אשר משם אמר ללכת במשעול ידוע לו,

המקצר את הדרך.

פתאם עמד על מקומו ולבו פג. בצעדים

קטנים אט אט התהלך לקראתו הנביא הזקן אחיה,

ראשו מורד וכלו שקוע במחשבה עד כי עיניו לא ראו

את האיש, אשר עמד במרחק כברת ארץ ממנו. אולם

ירבעם הכירו עוד מרחוק, בטרם יראה את קלסתר

פניו, על פי מהלכו ותנועות ידיו.

וכאשר קרב הנביא אליו, נשא ירבעם קולו ויקרא:

– השלום לך, איש האלהים?

אחיה הזקן הרים את עיניו הכהות וישאל בחרדה:

– מי אתה בני?

– האם לא תכירני, אבי ומורי?

אחיה נתן עיניו הכהות באיש הדובר אליו, ופתאם קרא ברעד

– האתה זה יריב? האם מפני המלך שלמה אתה בורח, כי הולך אתה לבדך?

– המלך אמנם שלחני בשלום – ענה ירבעם – אולם…

ובשבתם שניהם על האבן לנוח, כי עיף

הנביא הזקן, פתח ירבעם את פיו ויספר לו את

הקורות אותו בימים האחרונים.

אחיה הקשיב רב קשב אל דברי העלם,

הסתכל בפניו המביעים עז והוד, ושפתיו לחשו:

“בחיר אלהים, בחיר אלהים”. וכאשר כלה ירבעם

לדבר קרא אליו הנביא:

– טוב עשית, בני, כי באת אלי. למועד

הנכון באת. רבות הגיתי בך, רבות שמעתי עליך,

רבות מצפים ממך, וטוב כי תדע, מה אלהים דורש

מעמך. הלא תבין, בני, כי מעם אלהים היתה נסבה

להוליכך ירושלימה ולהביאך אל היכל המלך, למען

תלמד דרכי מלך. לא חלום ריק חלמת בהיותך נער,

כי תשב על כסא מלוכה. הראני אלהים, כי החלום

הזה בא יבא.

פני ירבעם חורו מסערת נפש, שפתיו רעדו בשאלו:

– האמנם אמר לך אלהים, כי אמלך תחת המלך שלמה?

– לא, בני, אלהים לא יקח את הממלכה

מידי שלמה, למען דוד עבדו אשר בחר בו כי אם

מיד בנו יקחנה.

ירבעם ישב והקשיב דומם אל דברי

הנביא הישיש, אשר בהוסיפו לדבר הרים קולו,

והדברים יצאו מפיו כתוכחה, כאילו עמדו לפניו

שלמה עם שריו ויועציו, אשר הכעיסו את אלהים

במעשיהם.

– היודע אתה בני, למה חרה אף ה'

בשלמה? – קרא הנביא בהביטו אל פני ירבעם – יען

אשר עזב את אלהים והשתחוה לעשתרת אלהי

צדונים, לכמוש אלהי מואב למלכם אלהי עמון, ולא

הלך בדרכי דוד אביו…

ירבעם הכיר בעיני הנביא הנוצצות

ובשפתיו הרוטטות, כי עוד דברים בפיו, והוא לא זע

ממקומו מרב התרגשות, כאשר הוסיף אחיה

לדבר:

– כה אמר אלהים עליך: אותך אקח והיית

מלך על ישראל, ואם תלך בדרכי, תכון מלכותך

בידך.

ירבעם לא יכל להתאפק, צנח מעל האבן,

נפל על פניו לרגלי הנביא, נשק את שולי אדרתו

ובקול מלא רגש קרא:

– אחלי, אדוני, אתה תהיה לי לאב ולמורה, והודעת אותי את רצון אלהים…

אחיה הזקן קם מעל האבן, הרים את העלם

מעל הארץ, וכאשר עמד ממולו, תפש הנביא

בשלמה החדשה אשר עליו ויקרעה שנים עשר

קרעים ויקרא:

– קח לך עשרה קרעים, כי כה אמר

ה' אלהי ישראל: הנני קורע את הממלכה

מיד שלמה ונתתי לך את עשרת השבטים ולרחבעם

אתן את שבטי יהודה ובנימין, למען היות ניר

לעבדי דוד כל הימים.

ירבעם עמד על מקומו כנטוע במסמרים

ולא הוציא מפיו הגה. גם אחיה השילוני צנח

אין־אונים על האבן, אחרי כלותו להשמיע את דבר

אלהים, ורק כעבר שעה קלה, פנה אל ירבעם

ויאמר:

– הבה, בני, אשען עליך והלכנו שנינו הביתה, כי שם מחכים עבדי אלהים לבואי.

המה הלכו וקרבו אל בית אחיה והנה

לקראתם תרצה, כי היה לבה חרד על זקנה, אשר

התמהמה הפעם בשדה. ברגע הראשון לא הכירה

מרחוק את העלם ההולך עם אביה הזקן, בחשבה כי

הוא אחד מבני הנביאים, אך כאשר נגשה אל שני

האנשים, הביטה אל פני האיש הצעיר, ומפיה

התפרץ קול חדוה:

– יריב!

ואחיה הזקן קרא במאור פנים:

– הנה הבאתי לך אורח טוב ויפה. מהרי

הביתה וערכי את השלחן, כי לא בא אכל אל פיו

היום.

תרצה לא גרעה עין מירבעם ושפתיה

לחשו: “מה גדלת, מה יפית!” וגם ירבעם הביט אל

העלמה היפה ורבת החן ובלבו חשב: "הזאת תרצה

הקטנה והשובבה?

בבוא שלשתם הביתה, מצאו שם חבר

בני נביאים, אשר ישבו על הארץ ונגנו בכלי שיר,

ואחד עמד עליהם ונשא חזון, והיה כאשר ירים קולו,

וענו לו הנוגנים בצהלה, וכאשר ישפיל קולו,

וירד גם קול כלי השיר.

כאשר נראה הנביא הזקן בפתח, קמו

כלם לקראתו, ומפי עשרות פיות נמלט קול אחד:

השלום לך, הנביא?

אחרי סעדת הבקר, כאשר שכב אחיה

לנוח, ובני הנביאים הלכו איש לעברו, נשארו

בבית רק תרצה וירבעם לבדם.

שעה רבה ישבו שניהם דומם, כי לא

ידעו במה לפתח מרב הדברים, אשר היה בלבם

לספר זה לזה. לאחרונה פתחה תרצה את פיה

ותאמר:

– שמע נא יריב…

– אל תקראי לי יריב – הפסיקה העלם – כי

ירבעם שמי, זה השם אשר נתן לי המלך

שלמה.

– אכן שם נאה הוא – ענתה תרצה – אך הלא

תתן לי רשות לקראך בשם יריב, כאשר הסכנתי

בהיותנו עוד ילדים.

והיא פתחה לספר לו, מה הרבה זקנה

לדבר עליו תמיד ומה נכספה נפשו לראותו, ולולא

שיבתו, כי אז היה עולה ירושלימה לראות את פניו.

גם היא, תרצה, ראתה אותו, את יריב, בחלומה פעמים

אין מספר ואת קולו שמעה.

ירבעם שמע את דברי הנערה התמימים, והוא הביט אליה ברך ובחבה וישאל:

– האם שמרת בלבך, תרצה, את אמונתך, כי אהיה מלך?

תרצה הורידה את ראשה וענתה בקול לחש:

– אמונתך אמונתי.

– ואת תרצה, התחפצי להיות מלכה, מלכתי?

תרצה השפילה עיניה, אחרי כן ענתה בלאט:

– הנה אני לשפחה לך, אדוני המלך.

– לא, תרצה – קרא ירבעם בחם – כי על

כסא מלכות אושיבך לימיני, וארמון גדול אבנה לך,

גם את עיר מלכותי אקרא תרצה כשמך.

היא נשאה אליו עיניה המלאות אהבה, והוא חבק ונשק לה, באמרו:

– אמן, כן יעשה ה' כאשר דבר!



פרק יד: תרצה מארשה לירבעם



כל הימים אשר ישב ירבעם בשילה לא

זזה ידו מידה של תרצה. לעתים קרובות היו הולכים

יחדו לטיל מחוץ לעיר, ואזני הנערה לא שבעו משמוע את ספורי ירבעם

על החיים בירושלים ועל בית המלך ומאכל שלחנו

ומושב עבדיו ומשרתיו ומלבושיהם. גם על רחבעם

ספר לה, כי הוא עלם טוב לב, אם גם חסר תבונה, והוא

רע נאמן לו ומעריץ אותו.

פעם אחת, כאשר ישב אחיה הזקן לבדו עם ירבעם, פנה אליו וישאל:

– הגידה לי בני, האם חשקה נפשך בתרצה נכדתי? האם לבך נאמן אליה?

ירבעם התאדם ופתח בגמגום:

– אמנם… גם היא… דברנו…

– יודע אני – הוסיף הנביא הישיש – כי

גם לב תרצה הולך אחריך, ואנכי חלילה לי מלמנוע

אותה ממך, אך הלא שמעת מפי את דבר אלהים

עליך, ומי יודע, אם לנכדתי תרצה יאתה

מלוכה.

– היש בארץ נערה יפה וחכמה וטובה מתרצה? – קרא העלם בחם.

– גם תרצה אומרת, כי אין בארץ בחור

טוב וחכם מיריב – ענה הזקן בלעג – כן דברי עלם

ועלמה באהבת נעורים. אך מה יתן שלוחים לבתו

איש עני ואביון כמוני?

– לא מהר ולא מתן תשאל נפשי ממך –

קרא ירבעם בקול רועד – כי אם אשר תהיה לי אב

ומורה להורות לי את הדרך הישרה בעיני ה', למען

אהיה ראוי למלוכה. הן אנכי נער והמלך שלמה חכם

מכל האדם.

אחיה הביט בפני העלם, אשר הביעו תם

וישר לב, והנביא אמר לעצמו בלחש, אך הדברים

הגיעו לאזני ירבעם העומד על ידו: "גם שלמה

בראשית ימיו לא שאל מאת אלהים לא עשר ולא כבוד,

כי אם לב שומע… ואולם אחרי אשר היה למלך היתה

רוח אחרת עמו… עזב את אלהי דוד אביו ונטה אחרי

אלהים אחרים…"

ירבעם הוציא מפיו מענה לדברי הנביא הזקן:

– שלמה לקח לו נשים רבות, ולכן היה

עליו לעבוד אלהים רבים, אך אנכי – תרצה אחת לי

ויחידה, וגם אלהים אחד ויחיד יהיה לי.

אחיה לא יכל להתאפק חבק את העלם,

נשק לו על ראשו, ושפתיו לחשו: "מי יתן והיה

לבבך זה כל הימים".

עוד בערב ההוא, אחרי הדברים האלה,

עשה אחיה בביתו משתה לכל בני הנביאים,

וירבעם ארש לו את תרצה נכדתו. הנביא הזקן

ברך את הזוג, אשר באו בברית אהבה, ובהפרדו

מעל ירבעם, קרא אליו בקול מלא תחנה: "שמר נא את

דברך אלי היום בבקר".

אחרי אשר לקח ירבעם לאשה את תרצה

נכדתו של אחיה הנביא, התחיל לדבר אליה על

הטוב הצפוי להם בשובם שניהם יחדיו ירושלימה

כי היא תהיה אחת הגברות הכבודות בארמון המלך,

אף תאר לפניה את כל התענוגות אשר תשבע בעיר

המלוכה.

תרצה היתה כחולמת, בשמעה מפי

ירבעם את תאוריו על האשר הצפוי לה, ולא הוציאה

הגה מפיה ורק עיניה היו מלאות חדוה ושפתיה

לחשו: “אמן, אמן!”

אך באחד הימים, כאשר ראה ירבעם את

פני תרצה והנה הם נוגים, פנה אליה בקול מלא רך

וישאל:

– מה לך, תמתי? למה תעצבי? הנה

הולכים וקרבים הימים, אשר נלך ירושלימה לשבת

שם יחדו. האמנם צר לך להפרד מעל שילה ומעל בית

זקנך הדל?

– לא זאת, יריב – ענתה תרצה ועיניה מלאו

דמעות – אך לבי מבשר לי רעה… זה שלשה ימים

נגזלה מנוחתי… יום ולילה אני רואה אסון הולך

וקרב אלי… הלילה גם חלמתי חלום… והנה רודפים

אחריך… אתה נס מפני רודפיך… אתה נעלם

מעיני… צעקתי בכל כחי – ואיקץ.

ירבעם שם ידו על שכם אשתו ויאמר לה ברך:

– אין זאת כי אם מאשר ידועות לך הקורות

את דוד הנער בברחו מפני המלך שאול, פחד

לבך, פן יהיה גם גורלי כגורלו.

– אמנם כן – ענתה תרצה – לא אכחד ממך, כי מחשבות כאלה תעלינה על לבי.

– רואה אני בך, יפתי – אמר ירבעם

בשחוק לעג – כי לו שאלתי בעצתך, כי אז יעצת

לי לבנות לי בית בשלה ולהיות עובד אדמה כאחד

האכרים. האף אין זאת?

תרצה השפילה עיניה וענתה:

– אדוני המלך חכם כמלאך אלהים ויודע מצפוני לב אמתו.

ירבעם פרץ בצחוק וקרא:

– לא איש כמוני יעזב את חלומו מימי

נעוריו, אשר לא הרפה ממנו אף יום אחד. ואנכי

קויתי, כי את תעזרי לי לעבור בדרך הקשה,

המלאה אבני נגף, המובילה אל כסא מלוכה, והנה

זה…

– חלומי אני היה – ענתה תרצה – כי אתה תהיה מלכי וביתנו יהיה מלכותנו.

פני ירבעם נעשו קודרים. הוא הביט אל

העלמה התמימה והנעימה היושבת ממולו, ולבו

השתוקק להלהיב את רוחה בחלום המלכות, הממלא

את כל נפשו, אך הוא לא מצא את המילים, אשר בכחן

להצית לבבות ולהטות לב איש אל כל רוח; אולם הוא

רצה לבאר, לפחות, את גדל שאיפתו, למען תבין

תרצה שלו את הצפוי לה בדרך חייה עמו.

– הידעת, חמדתי – פתח ירבעם – כי

אני אחד מאלה האנשים השואפים אל על. עוד בהיותי

ילד היה תענוגי הגדול לטפס על הרים. יחד עם ילדי

הכפר היינו עולים על ההרים הרמים. חברי היו עומדים

בחצי הדרך ויורדים למטה אל המישור, אך אנכי

שאפתי להגיע עד השיא. עיפתי, יגעתי אך לא

חדלתי מטפס מעלה מעלה, כן אנכי גם היום. עלי

לשבת על כסא המלכות. אם לא כן, חיי אינם

חיים.

תרצה הביטה אל פני ירבעם, אשר היו

ברגע הזה נלהבים שלא כדרכו, והיא תפשה את

כפו ובקול מלא מסירות ואמון אמרה:

– אנכי לא ידעתי מעודי שאיפות כאלה.

בבית אבי אמי, בקרב להקת בני הנביאים, לא אהבו

את המלכים ואת המלוכה ולא שמעתי טובות עליהם.

אך אם מנה לי גורלי להיות חברתך ואשת בריתך,

נכונה אני ללכת עמך אל אשר תלך, לשאת יחד עמך

עמל ותלאה בדרכך הקשה, לא איעף ולא איגע

מטפס אחריך על ההר, עד אשר תגיע אל השיא.

ירבעם הציץ לתוך עיניה של חברתו

באהבה וחמלה, אחרי כן חבק אותה בזרועותיו וקרא

בהתרגשות:

– מה טוב לטפס על הר בלוית רעיה

נאמנה כמוך, ומה טוב יהיה לי, בהגיעי אל שיא

ההר, ועל ידי תהיי את, תרצה שלי.



פרק טו: שועא



באחד הימים, כאשר שב ירבעם אל ביתו

מטיולו בשדה לבדו, כדרכו בבקר בבקר,

יצאה לקראתו תרצה ותאמר לו:

– זה כשתי שעות יושבת בביתנו אשה ומחכה לבואך.

– מה שמה ומאין באה? – שאל ירבעם.

– את שמה לא הגידה לי ואנכי לא שאלתי למקומה – ענתה תרצה.

כאשר בא ירבעם אל הבית, הרימה

האשה האלמונית את צעיפה מעל פניה, וירבעם קרא

בחרדה:

– שועא!

האשה המצרית הביטה אל ירבעם ואל

תרצה העומדת לימינו ושפתיה לחשו: "אם אין זו בת

מלך, היה תהיה אשת מלך".

וירבעם עמד לפניה מחריש ומחכה

לשמוע מה בפיה אליו. כעבר רגעים אחדים פתחה

שועא את פיה ותאמר:

– באתי ירבעם, להפרד ממך, כי בימים

האלה אני עוזבת את ארץ יהודה לשוב אל מולדתי

ובית אבי.

והיא הוסיפה לספר לו, כי זה שבועות

מספר מתה גברתה אשת שלמה, בת המלך פרעה,

אשר בשלה עזבה את מצרים לפני שנים רבות,

ועתה מה לה ומי לה בארץ יהודה.

בראות ירבעם, כי האשה המצרית

מביטה במבוכה על תרצה, ובהבינו כי יש בפיה

דבר סתר להגיד לו, רמז לאשתו, כי תצא מן החדר.

ואמנם כאשר נשארו שניהם לבדם, פתחה שועא את

פיה ותאמר:

– בשורה לא טובה בפי, ירבעם… אל תלך

ירושלימה ואל תבא בית המלך, כי בנפשך

הדבר.

ירבעם לטש את עיניו וישאל חרש:

– מה קרה?

– אויה! – ענתה שועא בלחש – שמע

שמעתי מתלחשים עליך בארמון… והמלך שלמה

מבקש להמיתך…

פני ירבעם חורו בשאלו:

– מה פשעי ומה חטאתי?

– הלא זוכר אתה את אשר דברתי אליך,

כי בחצר המלך רבו אויביך המבקשים רעתך.

והנה עתה הגיעה השמועה לבניהו בן יהוידע, כי

קציני הצבא אשר בארמון המלך קשרו עליו קשר

וגם ידך עם הקושרים, וכאשר נודע הדבר למלך,

בערה כאש חמתו והוא קרא: מות יומת הפוחז הזה!

ולולא רחבעם, אשר דבר טובות עליך, כי אז היה

גורלך כגורל יתר הקושרים. אך יודעת אני, כי

המלך שלמה לא ינקה אותך. הטוב טוב אתה מיואב

ומיתר הגבורים, אשר חשד בהם המלך, כי אין

לבם נאמן עמו? ועל כן לו לעצתי תשמע אל תשוב

עוד ירושלימה, כי לא תצא ממנה חי…

ירבעם החריש שעה קלה, ואחר אמר:

– הלא אם לא אשוב ירושלימה למועד, ישלח המלך מרגלים לבקשני בשילה.

שועא הביטה אל פני ירבעם ותאמר:

– אכן צדקת, כי לא טוב לך לשבת

בשילה ועליך ללכת לאחד המקומות הנדחים

ולהחבא שם עד…

– עד מתי?

שועא שקעה במחשבה, אחרי כן אמרה בעז:

– עד אשר תמצא דרך לברוח מארצך.

– אנה אברח? – שאל ירבעם.

– מצרימה.

וכאשר לטש ירבעם עיניו בתמהון, פתחה האשה המצרית ותאמר:

– אם יש את נפשך, תרד מצרימה יחד

עמי, וישבת שם עד אשר יזרח כוכבך. אבי הוא

אחד הכהנים הגדולים בהיכל המלך והוא יתן לך

מהלכים בין רבי המלוכה ולא יאנה לך כל רע.

וכאשר ראתה שועא, כי פני ירבעם

נוגים ועיניו מביעות דאגה, תפשה בידו

ותאמר:

– לבי אומר לי, כי מלך תמלך על ישראל

תחת שלמה, כאשר מלך דוד בן ישי תחת שאול בן

קיש, כי לך יאתה מלוכה.

ירבעם העמיד פנים כמשתאה ויען:

– מי אני ומה אני, כי אתנשא לשבת על כסא המלך החכם מכל אדם?

האשה המצרית צחקה בקול ואמרה:

– הן המלך שלמה לא לנצח יחיה, ובמותו

יעלה על כסאו רחבעם בנו אשר לא יצלח למלוכה, אז

תגיע שעתך.

ירבעם נסה עוד הפעם להסיר את המחשבות האלה מלב האשה המצרית אך היא הפסיקה את דבריו באמרה:

כעשרים שנה ישבתי בארץ יהודה.

עיני ראו הרבה ואזני שמעו הרבה, ולבי יודע, כי

לב העם הולך אחרי מלך גבור מלחמה, ואתה הוא

האיש. אולם נחדל נא מזה… הימים הבאים יגידו,

אם צדקתי או לא. לפי שעה עליך לבקש מקלט להסתר

שם עד בוא היום, אשר תוכל לברח.

שועא ספרה לו, כי בעוד שבעה ימים היא

יוצאת לדרך מצרימה עם ארחת מצרים ופלגת

משרתים, אשר ילוו אותה בדרכה, כראוי לאומנת

בת פרעה.

– ואשר לכן – הוסיפה שועא – אשלח אליך

למקום מקלטך את אחד מעבדי הנאמנים עם בגדי איש

מצרי ואתה תתחפש כאחד מבני לויתי ואיש לא

יכירך וכה נרד בשלום מצרימה.

ירבעם כרע על ברכיו לפני האשה המצרית וברב התרגשות קרא:

– במה אגמול לך על החסד הגדול אשר את אומרת לעשות עמדי?

האשה החזיקה בידו ותאמר:

– מיום בואך אל חצר המלך שלמה מצאת

חן בעיני, כי עלית על כל יושבי הארמון בעז רוחך

ובבינתך. ולא רק אנכי, כי אם שרים רבים מרואי

פני המלך נבאו לך עתידות. והיה כאשר תשב על

כסא המלוכה וזכרתני לטובה.

ירבעם אמר להשיב לה דבר, אך היא נתנה לו אות להחריש והוסיפה:

– אך השמר לך לבלתי ספר לאיש מכל

אשר דברנו. גם מאשת חיקך תסתיר את הסוד. ומחר

בבקר תעזב את שילה בלאט ואיש אל ידע בצאתך,

ומקץ ששה ימים יבוא אליך איש מצרי זקן שלוח

מעמי, ויוליכך אל מקום הארחה, אשר עמה נרד

מצרימה. וזה לך האות, אשר על פיו תכיר את שליחי

הנאמן, כי יכרע לפניך שלש כריעות, ישים שתי

אצבעות על מצחו ובשפתיו ילחש את השם

שועא.

צללי הערב ירדו על פני השדה ושועא אמרה אל ירבעם:

– עלי למהר ולשוב ירושלימה, ואתה

זכור ואל תשכח את כל הדברים אשר דברתי

אליך. חזק ואמץ.

ירבעם אמר להודות לה שוב על חסדה

עמו להצילו ממות, אך האשה התחמקה כרגע,

ברמזה לו באצבעה, כי לא ילך אחריה ולא יפתח

את פיו.

כעבר שעה קלה, כאשר קם ירבעם לצאת,

ראה את תרצה אשתו עומדת בפתח. היא הכירה

בפניו הנבוכים, כי אסון קרה. וכאשר שאלה אותו

בעיניה, מה לו, חבק אותה אישה בזרועותיו

ויאמר:

– עלינו להפרד כרגע, תרצה… לא עת

להרבות דברים עתה… אם אמצא חן בעיני אלהים,

אשוב אליך בקרוב, אך אולי יעלה בגורלי לברח

מצרימה… בין כה וכה עלי להמלט מזה, כי

בנפשי הוא… אל יודע לאיש דבר…

תרצה לא הספיקה להוציא הגה מפיה,

וירבעם נעלם. היא עמדה על מקומה כהמומה, פניה

חורים, עיניה מלאות דמעה ושפתיה לוחשות: אכן,

אשר יגרתי בא לי.



פרק טז: ירבעם במצרים



כאשר בא ירבעם לעיר הבירה במצרים,

הוליכה אותו שועא אל אחד מבני משפחתה, פסל

זקן, אשר ישב בפרור העיר, ובהפרדה מעמו אמרה

לו:

– עם האיש הטוב הזה תשב ימים מעטים, עד

אשר אבקש ואמצא לך דרך להגיע אל התפארת

הראויה לך. בטח בי, ירבעם, כי עשה אעשה למענך

כל אשר בידי.

– במה מצאתי חן בעיניך? – שאל ירבעם בתם לב – ואנכי נכרי לך.

שועא הביטה אליו בצחוק ותאמר:

– אוהבת אני את היפי, את הגבורה ואת החכמה, וכל שלשת הדברים האלה מצאתי בך.

ירבעם אמר לענות לה דבר, אך היא מהרה להושיט לו ידה ולהפרד ממנו באמרה:

– יש בלבי מחשבות טובות עליך. דבר

אדבר עם אבי עליך, אל נא תעצב ואל ירע לבך כי

כוכבך עוד יעל.

הפסל הזקן ובני ביתו קבלו את פני

העלם מארץ יהודה בחבה רבה, אחרי אשר שועא

הללה אותו לפניהם. ועוד מן היום הראשון דבק לב

ירבעם אחרי האיש הזקן, אשר היה אוהב שיחה,

ושעות שלמות היה יושב על ידו ושמע מפיו את

תולדות אלהי מצרים ואת אגדות העם המצרי.

מעט מעט התבונן ירבעם אל המלאכה, אשר בעל הבית היה עושה מעץ

ואבן, וכעבר ימים אחדים נסה ירבעם גם הוא לעשות

פסל תבנית שור. הפסל הזקן, בראותו את מלאכת

העלם, קפץ ממקומו מרב התפעלות, חבק את אורחו

ויאמר לו, כי היה יהיה לאחד האמנים הגדולים

בארץ מצרים ושמו יגדל וירום מאד.

באחד הימים באה שועא אל בית הפסל

ועמה איש זקן לבוש בגדי כהן מצרי, ובראותה את

ירבעם יושב ועושה במלאכה, נגשה אליו

ותאמר:

– הנה באתי עם אבי, אשר חשקה נפשו

לראות את פניך. והכהן הזקן קרב אף הוא אל העלם

העברי, הושיט לו ידו לשלום, ובהביטו אל הפסל

מעשה ידיו אמר אליו:

– דע בני, כי רק האמן המאמין באלהי

אבותינו, הם האלים אפיס, איזיס, אוזיריס, עליו יערה

רוח ממרום ליצור תמונה ופסל, אשר בראות אותם

עיני האדם ימלא לבו רגשות קדש. לא כן האנשים

אשר לא יאמינו באלהינו, כי עד עולם לא יצלחו

לעשות צלם דמות אלהים, אף אם תהיינה ידיהם חרוצות

עד מאד. ולכן טוב תעשה, בני, אם תבא תחלה אלי

ללמוד ולדעת את רוח אלהים, ואחרי כן תשכיל ותדע

לתאר את פני אלהים.

מאז היה ירבעם הולך יום יום אל היכל

האלילים של מצרים לראות ולהתבונן אל ההוד

והתפארת של הפסילים הכבירים, מעשי ידי אמנים

גדולים. שם היה בא בדברים עם הכהנים והחרטמים,

אשר הנער מארץ יהודה, יפה התאר ויפה המראה,

מצא חן בעיני כלם, והם קרבוהו בשתי ידים

והכניסו אותו לתוך תעלומות האמונה המצרית, ולב

ירבעם הלך ונמשך גם אחרי מראות המקדשים, גם

אחרי תורת האלילים, אשר הורו לו כהני מצרים.

פעם כאשר ישב ירבעם

בבית הכהן המצרי הזקן, אבי שועא, ובהקשיבו רב

קשב אל תורת האלים, אמר אליו הכהן:

– רואה אני בך, כי נועדת להיות כהן גדול…

מפי ירבעם פרץ צחוק.

– למה זה צחקת? – שאל הכהן כנעלב.

– בהיותי נער קטן בארץ מולדתי – ענה

ירבעם – אמרו עלי כי נועדתי להיות נביא. אולם לא

אהיה לא נביא ולא כהן.

הכהן הזקן החריש רגעים אחדים, הביט

אל פני העלם האמיצים ולחש כאילו לעצמו: "אכן,

צדק אחי ממני".

אחרי כן שמע ירבעם מפי שועא, כי

דודה, אחי אביה, אחד משרי הצבא במצרים,

בראותו בפעם הראשונה את פני ירבעם, אמר אל

אחיו הכהן: “אלה הם פני גבור מלחמה”.

ואמנם בעצת הדוד הזה בא ירבעם

לעבוד בחיל מצרים, ועד מהרה קנה את לב קציני

הצבא בתארו ובגבורתו. ואחרי אשר עשה לו שם

במלחמות עם העמים הקטנים, שאמרו לפרק את על

מצרים, הגיעה תהלתו גם עד חצר המלך.

בעת ההיא ישב על כסא המלכות

במצרים שישק, אשר מלך תחת פרעה חותן המלך

שלמה. והמלך שישק אשר היה איש מלחמות והכניע

את העמים הקטנים שכני ארצו, לטש עין גם על ארץ

יהודה, אשר ימים רבים היה שלום בינה ובין מצרים.

וכאשר שמע על דבר גבור החיל מארץ יהודה, אשר

ברח מעם אדונו המלך, עלה בלבו לקרב אליו את

המורד הזה, למען יהיה לו לעזר במלחמה עם

יהודה.

וירבעם מצא חן בעיני שישק גם

במראהו גם בדבריו המחכמים ועד מהרה מצא לו

מהלכים בין השרים והיועצים הגדולים אשר למלך

מצרים וכבודו הלך ורב.

אולם גם את חברת הכהנים לא עזב ירבעם,

כי לבו הלך אחרי תעלומות האלים המצרים, ויום

יום היה הולך אל המקדשים וההיכלות. גם עם

הכהנים התהלך כאח וכרע והם ראו אותו כאחד

מבני עמם.

בימים הראשונים לשבתו במצרים היה

לבו מלא געגועים על ארץ מולדתו. נפשו נכספה

לראות את הריה ואת עמקיה, את שמיה ואת שדותיה,

את כל האנשים היקרים ללבו. אך ככל אשר הרבה

לשבת בארץ גלותו, כן הלכה ונקשרה נפשו יותר

ויותר אל השמים החדשים והארץ החדשה, עד אשר

הכאב הגדול שהיה לו בעת אשר נאלץ לברח

מצרימה, עבר לאט לאט, והאהבה והכבוד אשר מצא

בארץ הנכריה השכיחו מלבו מעט מעט את ארץ

מולדתו.

רק נפש אחת אשר עזב בארץ מולדתו,

עמדה תמיד לנגד עיניו, ובה הגה ביום ובלילה גם

בהיותו מקף המון אוהבים ומעריצים – היא תרצה

חברתו ואשת בריתו.



פרק יז: מקץ חמש שנים



אחרי אשר ברח ירבעם מצרימה לא עלה

על לב תרצה ללכת אחרי אישה אל ארץ גלותו. מלבד

אשר יראה פן יודעו למלך שלמה הדברים בין

אחיה זקנה ובין ירבעם, הנה לא נתן לה לבה

לעזוב את הישיש לבדו, אשר נפשה קשורה

בנפשו.

אמנם כאשר עברו ירחים אחדים ולא

נשלחו מירושלים מרגלים לבקש את ירבעם, אשר לא

שב למועד אשר אמר, נרגע לב תרצה, וגם זקנה,

בראותו את געגועיה הרבים לבעל נעוריה, יעץ לה

לבקש תחבולה לרדת מצרימה אף היא. אולם בעת

ההיא ילדה תרצה את בנה בכורה, ואז הסירה מלבה

כל מחשבה לעזוב את ארץ מולדתה ואת בית זקנה.

ורק כאשר גדל הילד, העתיר עליה זקנה אחיה,

כי טוב לה ולילד, אם ישבו יחדיו עם האב וינעימו

לו את החיים בארץ נכריה. "הן אני הזקן – אמר

אחיה – יושב בתוך עמי ובמקום מולדתי ואל לך

לדאג לי; לא כן ירבעם, היושב בודד וגלמוד בין

זרים ואין איש קרוב ללבו".

תרצה פקפקה ימים

רבים, אם לשמע לעצת זקנה. אולם לאחרונה גברו

בלבה הגעגועים אל ירבעם והיא החליטה לקחת

עמה את ילדה ולרדת מצרימה.

ובאחד הימים כאשר הלך ירבעם ברחוב עם שועא בת הכהן המצרי אמרה אליו:

– הנה אשה עומדת, ועמה ילד קטן, והיא אינה גורעת עין ממך.

ירבעם נתן עיניו באשה ההיא וקול חדוה פרץ מלבו:

– תרצה!

– יריב!

הוא תפש את ידה ושניהם הלכו חיש אל

בית ירבעם. לבו היה מלא רגש עליצות, עד אשר לא

מצא בפיו מלים לדבר דבר אל רעיתו. ורק מרגע

לרגע הביט אל פניה, כאילו אמר להוכח, כי רואה

הוא אותה בהקיץ ולא בחלום.

אולם כאשר פתחה בת־לויתו לדבר,

בלכתם בדרך אל מעונו חלף הרהור גיל בלב

ירבעם: “הקול קול תרצה”.

– עוד מרחוק הכרתיך על פי תארך –

ספרה תרצה – ואמרתי לבננו: “הנה אביך הולך”;

אך בעברך על פנינו ובראותי את פניך ומדיך,

עלה בלבי רעיון כי טעיתי, כי לא אתה הוא, הפנים

פני מצרי…

בבואם אל הבית פנימה, כאשר ראתה

תרצה את הפסילים הרבים אשר שם, שאלה את

ירבעם:

– מה הגלולים האלה בביתך?

פני ירבעם אדמו והוא ענה בשפה רפה:

– לבי נמשך אחרי האלים האלה.

תרצה נתנה בו עיניה ובקול ספוג צער אמרה:

– לו ראה לו שמע זאת זקני…

וכעבור רגעים אחדים הוסיפה:

– בימים הראשונים אחרי אשר נודע לנו,

כי שלמה המלך שלח להמיתך ואתה ברחת מפניו

מצרימה, התאבלתי עליך וזקני לא חדל מנחם אותי,

כי גורל אחד לך עם בן ישי, אשר ברח גם הוא מפני

שאול… זקני לא חדל מדבר בך, כי על כן כבן

אתה לו. ופעם אמר אלי: "אכן טוב הדבר, טוב מאד,

לאיש אשר נועד מעם אלהים להיות מלך על עמו, כי

יהיה ימים רבים גולה ונרדף, למען ידע ויכיר את

אנשי המצוק ומרי הנפש. על המלך לדעת את עמו

מקרוב". אולם כעבור זמן מה שמעתי את הזקן מדבר

אל עצמו: "לא טוב הדבר, כי ברח מצרימה… לא כן

עשה דוד בן ישי בברחו מפני שאול; הוא התחבא

במערות וביערים ולא הרחיק ללכת מגבולות ארץ

יהודה; כי האיש אשר נועד להיות למלך, עליו לנשום

תמיד את אויר ארצו, לדרוך ברגליו על אדמתה,

לראות את פני בני עמו… מי יודע, אם בשבת ירבעם

ימים רבים במצרים לא ילך לבו אחרי אלילי מצרים

ולא ישכח את אלהי ישראל, אשר הוציא את עמו

מארץ מצרים".

ירבעם שמע את תוכחת תרצה, ובקול רועד ענה:

– הלא תאמיני לי, כי לא שכחתי את

מולדתי. אף יום אחד לא עבר עלי בלי מחשבה על ארץ

יהודה, ויום יום אני מתפלל לאלהים, כי ישיבני אל

ארצי ואל מולדתי… אמר אמרתי לעורר מרד במלך

שלמה, הן זקנך אמר לי בשם אלהים, כי אהיה מלך

על ישראל…

תרצה הפסיקה אותו ותאמר:

– זקני אמר, כי שלמה יהיה מלך על

ישראל כל ימי חייו, ורק מידי בנו יקח אלהים את

המלוכה ונתנה לאחר.

ירבעם השפיל ראשו, והוא לחש לעצמו:

"מי יודע, כמה שנים עוד עלי לשבת בנכר ולחכות

לכתר המלוכה על עמי". אולם פתאם התעודד,

ובפנותו אל האשה היושבת לימינו, קרא:

– אם את עמדי, תרצה, לא יכבד עלי

לשבת עוד ימים ושנים תחת שמי נכר. את תהיי לי

במקום שמש ארצי, את תחזקי את לבי באלהים, את

לא תתני אותי לכרוע תחת משא יגוני.

תרצה הביטה אל אישה בעינים מלאות רך וחמלה ושפתיה לחשו:

– אמצא חן בעיניך, אדוני המלך!

אולם ברבות הימים ראתה תרצה ונוכחה, כי רק בפיו דבר אליה ירבעם על

אהבתו למולדתו, אך לבו הולך אחרי החיים

במצרים, ולבה היה מר לה. וכאשר נודע לה כי

אישה בא לעבוד בחיל מצרים, לא יכלה עוד להתאפק,

ובהביטה אליו במנוד ראש אמרה אליו מתוך תוכחת

מוסר:

– הככה יעשה מלך ישראל לשכח את

עמו ואת ארצו ולמכור את נפשו לתועבות

מצרים?

ברגע הראשון נכלם ירבעם מדברי אשתו והוא ענה:

– האם לא תביני, חמדתי, כי כל אשר אני

עושה הוא רק ללמוד את משפט המלוכה ואת סדרי

הצבא ואת מנהגי הארץ השכנה לארצנו?

אולם תרצה חדלה להאמין בתם לבו, ופעם אחת בצר לה, אמרה אליו:

– יריב מסתכלת אני בך ורואה, כי מיום ליום אתה הולך ונהפך מאיש עברי לאיש מצרי.

ירבעם החשה רגעים אחדים, אחרי כן אמר:

– המכסה אני ממך את אשר בלבי? ככל

אשר יארכו ימי שבתי במצרים, הולך וגובר

בלבי היאוש, כי לא אשוב ואראה עוד את ארץ

מולדתי. אין זאת, כי התל בי זקנך. השנים עוברות

וחולפות והמלך שלמה עודנו חי, ואולי יחיה עד

עולם, כי הלא חכם הוא מכל האדם, ומי יודע אם לא

מצא תחבולה לנצח את המות. אכן החלומות אשר

חלמתי מילדותי שוא הם, וגם החזון אשר חזה

זקנך עלי אף הוא לא יבא, ועל כן יעלה לפעמים על

לבי, אולי טוב לי לשמוע בעצת מיודעי, שרי הצבא

וכהני ההיכלות, לשכח את עמי ומולדתי, להכות

שרשים באדמת מושבי כיום, בארץ מצרים. אם רק

אסיר מלבי את זכר ארץ יהודה העניה ואדבק בארץ

מצרים העשירה, עלה אעלה לגדלה, כי מצאתי חן

בעיני המלך שישק…

תרצה נתנה עיניה בבעלה הדובר ותחכה לאשר ידבר עוד.

וירבעם פתח שוב:

– הוי תרצה יפתי, לו ידעת, מה צר לי

עליך. אמר אמרתי לשים כתר מלכות בראשך, והנה

זה לקחתיך להיות נודדת בנכר ושמתי על ראשך

זר קוצים. פניך אשר האירו כשמש בצהרים איכה

קדרו פה. העל זאת לא תדאב נפשי?

תרצה חבקה את אישה ותאמר:

– הזוכר אתה, יריב, כי אנכי לא בקשתי

לנפשי מלוכה? האם לא אמרתי לך, כי אתה מלכי

ואדוני גם אם נשב באהל דלים ומאשרה הייתי

בחיים, לו ישבנו יחדו בארץ מולדתנו. כי כל

הימים אשר אני פה חיי אינם חיים, השמים לא שמי

והארץ לא ארצי. נפשי כלתה לשמש ארצי

ולאוירה.

ירבעם התבונן בחמלה אל פני אשתו ומפיו התמלטו המילים:

– הלא תביני, תרצה, כי חלום שוא הוא. הן

ידעת כי המלך שלמה מבקש להמיתני. אולם אם

נפשך כלתה אל מולדתך, הלא תלכי שמה עם בננו,

ואנכי אשב פה, כי כן מנה לי גורלי.

תרצה מהרה לשים כפה על פיו להשתיק

אותו, ובכרעה לפניו על ברכיה אמרה בקול רוה

דמעות:

– אל נא תדבר כן, יריב.

עמך אנכי בצרה. גורלך גורלי. לא אעזבך לעולם.

באשר תשב אשב גם אני. אך מה אני מבקשת

מעמך? אם הטיל עלינו הגורל לשבת בארץ נכריה,

תחת שמי נכר, בין עם נכר, אל נא תמיר את אלהי

עמנו באלילי הנכר, ואלהי אבותינו יראה בענינו

וישיבנו אל ארצנו.

ירבעם נעץ עיניו בפני האשה הבוכיה

הכורעת לפניו, שם ידו על ראשה ובקול מלא רך

קרא

– קומי תרצה, אל נא תבכי. אנכי אעשה למענך כל אשר תבקשי ממני.

מן היום ההוא והלאה חדל ירבעם לדבר

באזני אשתו על רצונו להשתקע במצרים, אך

הוא הוסיף להתהלך עם כהני ההיכלות ועם שרי

הצבא. ואף כי נזהר מספר לתרצה

על האלים ועל כהניהם, לבלי הדאיב את נפשה, אך

מעיניה לא נסתרו דרכיו, ונפשה מרה לה מאד,

בראותה את בעלה שוכח יותר ויותר את תורת אלהי

ישראל ולבו הולך אחרי אלילי מצרים, ואולם היא

לא יכלה עשות מאומה, ורק את שני ילדיה, אביה

ונדב, אשר האחד נולד לה ביהודה והשני במצרים,

שמרה מכל משמר, לבל תדבק בהם תועבת מצרים,

והיא ל­א חדלה משנן להם: עברים אתם, ילדי, בני
ישראל, מולדתנו – יהודה ועיר קדשנו

–ירושלים.



פרק יח: אחרי מו­ת שלמה



באחד הימים בא ירבעם הביתה מן

הרחוב, ובראותו את אשתו עומדת בפתח ומחכה לו,

קרא בצהלה:

– השמעת, תרצה יפתי, את החדשות והנצורות אשר קרו בארץ יהודה?

האשה לטשה עיניה בחרדה ובקול רועד שאלה:

– מה קרה?

– ארחה באה משם והאנשים ספרו, כי

שכב שלמה עם אבותיו ורחבעם בנו מלך

תחתיו.

תרצה – פג לבה וברגעים הראשונים לא

יכלה להוציא הגה מפיה, אך אחרי כן נפלה על צוארי

אישה ובקול חנוק מדמעות גיל קראה:

– יריב מחמדי, יום גאלתנו בא… עוד

מעט נשוב ונראה את ארצנו, את מקדשנו, את

שדותינו… אודך, אלהים!

כעבר ימים אחדים אחרי הדברים האלה

נקרא ירבעם לבא אל ארמון המלך שישק, ובבואו

לפני המלך, אמר אליו:

– שמע שמעתי, כי אומר אתה לשוב אל ארצך ואל מולדתך. הכן הוא?

– כן, אדוני המלך, אחרי מות שלמה תמו ימי גלותי – ענה ירבעם.

– מה אתה חסר עמי? – שאל המלך – הלא

טוב לך לשבת בין תעלות מצרים מאשר בין סלעי

יהודה.

ירבעם השתחוה לפני המלך ויאמר:

– נכספה נפשי לראות את מולדתי ואת בית אבי.

– אם כן – קרא המלך – לך אל ארצך

וישבת שם שבועות או ירחים, אחרי כן תשוב

מצרימה לעבוד בחיל צבאי כאשר עד כה, כי יקרת

בעיני מאד.

– אם בני עמי יתנו לי לשוב – ענה ירבעם – עשה אעשה כדבר אדוני המלך.

עוד ביום ההוא פגש ירבעם בחצר המלך את מודעו הכהן הגדול, אבי

שועא, אשר דבר תמיד על לבו להשתקע במצרים,

והכהן אמר לו:

– מפי בתי שמעתי כי אומר אתה לשוב

אל ארץ מולדתך, למען הסב את המלוכה אליך… לא

טוב הדבר בעיני, בני. הולך אתה לקראת מעשה,

אשר יוכל להרים אותך עד כסא מלכות, אם תצליח, או

להורידך אלי קבר, אם תכשל.

וכאשר ראה הכהן, כי לשוא עמלו

להניא את לב ירבעם מאחרי מחשבתו, פנה אליו

וישאל:

– היש לך בארצך איש נבון, אשר יהיה עמך וינחך בעצתו?

– יש ויש – ענה ירבעם, וכרגע הוסיף:

אולם רע הדבר כי זקן האיש מאד וכי נביא אלהים

הוא…

הכהן המצרי חשב רגע ואחרי כן אמר:

– שמע נא, ירבעם, בצר לך תשלח

מצרימה אלי ואנכי אבא אליך ארצה יהודה לעמוד

לימינך. בטח בי.

כאשר שב ירבעם לביתו מחצר המלך, יצאה תרצה לקראתו ותאמר:

– בביתנו יושבים ומחכים לך אנשים, אשר זה עתה באו מארץ יהודה.

אך נראה ירבעם בפתח, והאנשים

השתחוו לפניו, והזקן אשר בהם נגש אליו

ויקרא בקול:

– השלום לך, בן נבט, בן שבטנו ובן

ארצנו, ישפת לך אלהים רב שלום מעתה ועד

עולם.

– שלום גם לכם, אחי, בני שבטי, מה יש בפיכם אלי? – שאל ירבעם.

והזקן פתח פיו ויאמר:

– הן הגיעה לאזנך השמועה, כי מת

אדוננו המלך שלמה ותחתיו מלך רחבעם בנו.

ואתה הלא ידעת, כי המלך שלמה, עליו השלום

והמנוחה, שם עלינו מסים קשים מנשוא, לבנות לו

ארמונות אין מספר ולכלכל את ביתו ואת שלחנו, עד

כי כרע העם תחת על הסבל. ועתה אחרי מותו אמר

העם לבקש מעם בנו אשר ישב על כסאו תחתיו, כי

יקל מעבודת אביו הקשה ומעלו הכבד. והנה שלחו

אותנו זקני שבטנו לקרוא לך, כי תלך עמנו

ותהיה לעם לפה לדבר אל המלך רחבעם ולחלות את

פניו.

ירבעם שמע את דברי הציר ויען:

– הלך אלך עמכם, אך לבי אומר לי כי המלך לא יאבה ולא ישמע לכם.

כעבר שנים שלשה ימים קם ירבעם

וילך עם האנשים בני שבטו לעלות ארצה

יהודה.

כאשר הגיעה השמועה לארמון המלך

רחבעם, כי שב ירבעם ממצרים, שלח את שלישו

לקרא לו, ובבואו קבל את פניו בידידות וידבר אליו

טובות.

– שמעתי עליך – אמר לו רחבעם – כי

גדול כבודך מאד בעיני שישק מלך מצרים וכי מאן

לתתך ללכת מארצו.

– אמנם כן הוא – ענה ירבעם – אולם ישב

ישבתי בארץ נכריה ותחת שמי נכר, רק באשר

בקש אביך המלך שלמה את נפשי על לא עון

בכפי, ואך סרה מעלי אימת החרב מהרתי לשוב אל

ארצי ואל מולדתי.

רחבעם התבונן אליו רגע ואחר אמר:

– אמר אמרתי תמיד באזני אבי המלך,

עליו השלום והמנוחה, כי לבך נאמן לעמך

ולמלכך, ורק שוא טפלו עליך אויביך, כי מחשבת

מרד בלבך.

ירבעם השתחוה לפני המלך ויאמר:

– אכן היה לב אביך מלא חשד, כי אלה

האנשים אשר מחשבותיהם לא מחשבותיו זוממים

להרים יד בו, ולא טוב עשה אביך המלך בהרחיק

מעליו את השרים והגבורים אשר לדוד והטה אזן

רק לדברי היועצים המעטים, אשר לא המרו את פיו

ולא הביאו לו את דברי העם ומשאלותיו.

– אבל – קרא רחבעם – מי כמוך יודע, מה רב

הכבוד אשר הגה לב העם אל שלמה אבי בגלל חכמתו

הגדולה וכי הצליח לעשות שלום עם כל העמים

מסביב.

– כן, כן – ענה ירבעם – אמנם גדול היה

כבוד אביך בעיני העם, אך סלח לי אם אגיד לך, כי

אהבה לא הגה אליו לב העם.

רחבעם החריש רגעים אחדים, שקע במחשבה, ואחרי כן פנה אל ירבעם וישאל:

– במה אפוא ירכש המלך את לב העם לאהבה אותו?

– אתה יודע – ענה ירבעם – כי כבד מאד

על המסים על העם והוא כורע תחת משא

העבודה…

– אמנם הגיעו לאזני שמועות – הפסיקו

רחבעם – כי מרבים העם להתאונן על כבד המסים, אך

בניהו בן יהוידע אמר לי כי אנשים בני בליעל

מסיתים בעם לעורר בו רוח מרד.

– אל תשמע לדברי בניהו בן יהוידע, הרואה בכל איש מו10 ואל תלך
בדרך אביך לבלי שמוע בקול העם, כי רע יהיה לך,

אם יכשל כח סבלו של העם.

רחבעם לא גרע עין מן הדובר כל העת

אשר ישב לפניו, וכאשר כלה ירבעם לדבר, פנה

אליו המלך ויאמר:

– טוב כי באת אלי. כאשר היינו רעים

בימי נעורינו, כן נהיה אחים גם היום. אתה תהיה

לי יועץ נאמן להרים את קרן מלכותי ולהביא ברכה

לעמי ולארצי.



פרק יט: המרד





אך יצא ירבעם מעם המלך רחבעם ואל

הארמון בא שר הצבא הזקן בניהו בן יהוידע.

פניו היו זועפים ועיניו מלאות זעם ובבואו לפני

המלך קרא:

– שמעתי, כי זה עתה ישב עמך העבד

האפרתי, אשר ברח מפני אביך מצרימה, ואתה

דברת עמו ידידות ותשלחהו בשלום.

– הלא רעי מנער הוא, וגם אבי מצא, כי גבור חיל הוא ונבון דבר…

– אבל – קרא שר הצבא הזקן – אחרי כן ראה 11והכיר אביך בחכמתו
הרבה, כי אומר הוא למרוד במלך, ועל כן צוה

להמיתו.

– לבי לא יאמין – אמר רחבעם – כי

מחשבת מרד בלב ירבעם. הוא רק שואף קרבות וחולם

להיות שר צבא בישראל.

בניהו כבש בלבו את זעמו, וכעבר רגעים אחדים קרא בקול רועד:

– אכן, אדוני המלך, זקנתי ושבתי ולא אצלח עוד לעמוד בראש הצבא, ועתה יבא במקומי בן נבט, אשר שב ממצרים

והוא יצא מלפני המלך בחרי אף. אחריו

בא נתן הנביא, והמלך קם לקראתו, ובגשת הנביא

הזקן עד לפני הכסא, שאל אותו המלך:

– מה לך הנביא?

– באתי אליך להגיד לך כי לא תתן לעבד

האפרתי לבא הארמונה. מחשבת מרד בלב האיש הזה.

בפיו ידבר אליך ידידות ובלבו שבע תועבות.

רחבעם לא יכל עוד להתאפק ויקרא:

– מדוע קשרתם כלכם על ירבעם? מה עשה לכם רעה?

הנביא הזקן השתחוה לפני המלך ויאמר:

– אתה ידעת כי לבי היה נאמן עם אביך

מיום עלותו על כסא מלכותו ואנכי עמדתי לימינו

בריבו עם בני המלך ועם שרי הצבא, אשר קשרו

עליו לבלי תת לו למלך תחת אביו. והיום לבי נאמן

גם עמך, ועל כן לא ישקט ולא ינוח לבי, בראותי

כי אתה מקים לך אויב, החותר תחת כסאך. תחת

לכבות את אש המרד, אתה יוצק עליה שמן.

הדברים אשר יצאו מפי הנביא עשו רשם על רחבעם והוא ענה:

– אנכי אחקר ואדרש את הדבר.

והמרגלים אשר שלח המלך, לראות

ולשמע את הנעשה בעיר הבירה, שבו אליו

ויאמרו, כי העם נקהלים עם ירבעם ומתיעצים, ועוד

מעט ויבאו אל המלך.

ואמנם כעבור ימים אחדים בא ירבעם

בראש קהל אנשים מבני ישראל אל רחבעם. רחבעם

קבל את ירבעם בפנים נזעמים ויאמר:

– מה יש בפיך להגיד לי?

ירבעם ענה בקול עז:

– העם בא אל המלך לבקש כי יקל מעליו

את העל הכבד, אשר נתן עליו אביו, כי קשה הוא

מנשוא.

– האם בחרו בך להיות לראש? – שאל רחבעם בלעג.

– אמנם כן, כי יודע העם את האנשים הרבים את ריבו והדורשים טובתו.

– לכו עתה ושובו אלי בעוד שלשה ימים.

ורחבעם אסף את כל השרים והיועצים

הזקנים, אשר עמדו תמיד לפני אביו, גם את קציני

הצבא, אשר גדלו עמו ויהיו חבריו ורעיו, לשאל

מפיהם עצה, מה להשיב לעם, כאשר ישובו אליו מקץ

שלשת הימים.

ובמועצת המלך נחלקו השרים לשתי

מפלגות. אחד מראשי היועצים, איש זקן ונכבד

בחצר המלך, ענה:

– לו לעצתי ישמע אדוננו המלך, כי אז

ידבר אליהם רכות. הלא כן אמר אביך המלך שלמה:

מענה רך ישיב חמה. כן דרך העם, כגדול כקטן,

אשר בדברים טובים יקחו את לבו ובדברים קשים

יקשו את לבו.

כדברים האלה דברו עוד הרבה מן

היועצים הזקנים, אך לעמתם עמדו קציני הצבא,

אשר יעצו למלך למשול ביד רמה.

– לא תאבה ולא תשמע! – קרא אחד מהם – אם

היום תעשה את שאלתם, יבאו מחר אליך לדרוש עוד

ולא יאמרו די. ואשר לכן טוב למלך, כי העם ידע את

ידו הקשה ולא יעז לדרוש עוד.

ואחד מרעי רחבעם, אשר ידע את חלשתו לדבר במשל ובמליצה, אמר אליו:

– כה תאמר לעם, אשר יבא לבקש, כי תקל

מן העל אשר נתן אביך: קטני עבה ממתני אבי… אבי

יסר אתכם בשוטים ואני איסר אתכם

בעקרבים…

כעבר שלשת הימים, כאשר באו אל

רחבעם העם עם ירבעם, ענה ואמר להם כדברים אשר

יעצוהו חבריו.

המענה הזה העלה את חמת העם, וכאשר

שאל ירבעם את ההולכים עמו, מה יעשו עתה, נשמעו

קולות מסביב:

– אם בן דוד מאס בנו, אף אנו נמאס בו. איש לאהליך ישראל!

עד מהרה נשמעו בחוצות וברחובות

הקריאות הרגילות בימי מרד בבית דוד: "מה לנו חלק

בדוד?" “לא נחלה לנו בבן־ישי”!

מיום ליום הלך וגבר המרד בירושלים.

האנשים העושים במלאכה עזבו את עבודתם

והנציבים, אשר עליהם לכלכל את בית המלך איש

איש חדש בשנה, באו אל רחבעם להגיד, כי חדל העם

להביא את המסים. וכאשר שלח המלך רחבעם את

אדורם אשר על המס לדבר אל העם, עלתה עליו חמת

האנשים עד כי רגמו אותו באבנים וימת.

והשמועה הגיעה לאזני רחבעם, כי עם

רב נקהל ליד הנחל גיחון, והם אומרים להמליך את

ירבעם. בעצת נתן הנביא, ישב המלך במרכבה

וילך אל אספת העם ובבואו אל המקום, ירד מעל

המרכבה ללכת ברגל ולדבר אל העם. אולם כאשר

ראה את פני האנשים הזועפים ושמע את הקריאות:

“אין לנו חלק בדוד”, התאמץ לעלות במרכבה ולנוס

ירושלימה.

וראשי העם הקיפו את ירבעם ויקראו

אליו: “אתה תמלך עלינו”, אך הוא סרב ויען: "מי

אני ומה אני, כי אהיה למלך על ישראל". וכאשר

האיצו בו העם לאמר: “לא, כי מלך תמלך”, קרא

אליהם:

– שמעוני, אחי בני ישראל, קומה ונלכה

שילה, אשר שם היה לפנים משכן אלהים, ושם יושב

אחיה הזקן, נביא האלהים, ונשאלה את פיו.

– טובה עצת ירבעם! – נשמעו קולות רבים.

בבוא קהל גדול מבני ישראל אל בית

אחיה בשילה, יצא אליהם הנביא הישיש ויקרא

בקול גדול:

– עוד לפני שנים רבות היה אלי דבר ה'

אלהי ישראל, כי קרע יקרע את הממלכה מיד שלמה

ונתן את עשרת השבטים בידי ירבעם… אך אלהים

אמר לקחת את המלוכה לא מיד שלמה, כי אם מיד

בנו… עתה הקים ה' את דברו… הנה לפניכם מלככם,

הוא ירבעם בן נבט!

הקהל הרב הריע תרועה גדולה:


יחי המלך! יחי המלך!


ירבעם עמד על הגבעה מול העם הרב הצוהל וקרא בעז:

– אתם בחרתם בי היום למלך עליכם.

אנכי אהיה עבד לעם ולא אדון. לא איסר אתכם לא

בשוטים ולא בעקרבים, כי אם הלך אלך לפניכם

להיות לכם למורה דרך ולמגן מפני אויב. אנכי

אהיה נאמן לכם, אף אתם תהיו נאמנים לי.

– יחי המלך! יחי המלך! – נשמעו הקריאות למענה על דברי ירבעם.



פרק כ: מזמות ירבעם



בארמון המלך רחבעם אשר בירושלים

נאספו שרי הצבא, ובראשם בניהו בן יהוידע,

להתיעץ על המלחמה עם המורד ירבעם בן נבט, אשר

בני ישראל המליכוהו עליהם, ולהשיב את המלוכה

לרחבעם.

המצביא מסר למלך רחבעם, כי מאה

ושמונים אלף בחור עושה מלחמה מבית יהודה

ומשבט בנימין נקהלו ועומדים לצאת למלחמה.

שרי הצבא הלהיבו את המלך, כי יעמוד בראש

הצבא, והיה כאשר יראו בני ישראל את מלכם, נין

לדוד בן ישי, יעזבו את העבד אשר לשלמה.

אולם רחבעם לא הלך אחרי המלחמה

הזאת, אחרי אשר הגיעה אליו השמועה, כי שישק

מלך מצרים תומך בידי ירבעם והוא אשר חזק את

ידו למרוד במלכו.

ובעוד אשר השרים והיועצים דנים זה

בכה וזה בכה, עלה פתאם על הבמה איש זקן, לבוש

אדרת שער ואזור עור על מתניו, ובין הקהל עבר

לחש: הלא זה שמעיה איש האלהים.

והנביא הזקן פנה אל המלך רחבעם ויאמר:

– היה אלי דבר האלהים: אמר אל רחבעם

בן שלמה מלך יהודה ואל כל בית יהודה ובנימין

ויתר העם לאמר: כה אמר ה'! לא תעלו ולא תלחמו עם

אחיכם בני ישראל. שובו איש לביתו, כי מאתי

נהיה הדבר.

בקרב אנשי הצבא עברה תלונה על הנביא, אשר הרך את לב העם, אולם רחבעם קרא:

– נכונים דברי איש האלהים. לבי אומר לי,

כי שוב ישוב לב העם אלי, גם בימי דוד אבי היה איש

בליעל, שבע בן בכרי שמו מבית בנימין, אשר

מרד במלכו, וסוף דבר היה, כי העם כרת את ראש

המורד והשליכו בעד החומה. כן תהיה גם אחרית

ירבעם.

ולאזני ירבעם הגיעה השמועה, כי

רחבעם אומר לעלות למלחמה עליו, והוא מהר לבצר את

העיר שכם בהר אפרים ולבנות את העיר פנואל

ולחזק את חיל המלחמה אשר אתו.

בין כה וכה הלכו וקרבו ימי החגים,

אשר בהם יעלה העם ירושלימה להראות את פני

האלהים, ורעיון אחד נקר במחו של ירבעם ולא נתן

לו מנוחה: הלא אם יעלה העם לעשות זבחיו בבית ה'

בירושלים ושב לב העם הזה אל אדוניהם אל רחבעם

מלך יהודה והרגוני…

בצר לו פנה ירבעם אל אחיה הנביא

בשילה לבקש ממנו עצה ואחיה אמר לו, כי טוב

יעשה אם יבנה משכן לאלהי ישראל בשילה,

כמשכן אשר היה שם לפנים. אין חפץ לאלהים

בהיכלות ובארמונות, כי כל המקום אשר אליו יבא

איש לשפוך שיחו לפני אלהים קדש הוא.

אולם לב ירבעם לא שקט, והוא הלך לביתו

סר וזעף, וכל הימים לא חדל מבקש תחבולות להטות

את לב העם מאחרי ירושלים. הוא גמר

בלבו לבנות עיר־מלוכה חדשה, ויבחר באחת הערים

למלכי כנען, ויקרא את שמה תרצה, על שם אשתו

האהובה. ועל לבו עלה לבנות שם בית גדול לאלהים,

כבית אשר בנה שלמה בירושלים, ואז יחדל העם

מעלות ירושלימה. אולם ירבעם ידע, כי בימי שלמה

היה הכסף בירושלים כאבנים והארזים נתן

בשקמים, ומכל הארצות הביאו לו מדי שנה בשנה

כלי כסף וכלי זהב, ומה כחו הוא לעמת המלך

הגדול ההוא לבנות היכל תפארה כמהו?

וכאשר לא מצא ירבעם בארצו איש, אשר

יוכל לגלות לפניו מצפוני לבבו ולבקש ממנו

עצה, עלה על לבו זכר מודעו הכהן המצרי, אבי

שועא, והוא שלח מלאך מצרימה לבקשו, כי יבא אליו

כאשר אמר.

ובאחד הימים בא הכהן ההוא תרצתה,

וירבעם קבל את פניו בכבוד רב וישמח מאד לראות

את פני האיש, אשר קוה לשמוע מפיו עצה

ותושיה.

הוא גלה לפניו את כל לבו, כי הממלכה

לא תכון בידו כל עוד יעלה העם ירושלימה לזבוח

זבחים בבית אלהים שם. העם, אמר ירבעם, רגיל

להשתחוות במקום אחד לאלהים בשמים ולמלך

בארץ.

– הלא תבנה לך בית לאלהים בעיר המלוכה החדשה אשר לך? – שאל הכהן.

– אמנם עלה על לבי כדבר הזה – ענה

ירבעם – אך שבתי וראיתי כי לא קל הדבר להסב את

לב העם מאחרי המקום, אשר היה קדש קדשים לו

ולאבותיו, ומה גם היכל רם ונשא כבית אשר בנה

המלך שלמה בירושלים.

הכהן המצרי ישב שעה קלה דומם

ושקוע במחשבה, אחרי כן תפש את ידי ירבעם

ויאמר:

– אם אין בידך אחי, לתת לעמך מקדש

אחר, אשר יתחרה במקדש שלמה בירושלים, אולי

תתן לו אלהים אחרים מאלה אשר בירושלים?

ברגע הראשון לא הבין ירבעם את מחשבת

האיש הדובר אליו, וכאשר נתן בו עיניו התמהות

והשואלות, אמר לו הכהן המצרי בצחוק על

שפתיו:

– הלא יודע אנכי, כי לבך הולך אחרי

אלהי מצרים, ולולא רעיתך היפה, כי אז כבר היית

כהן באחד מהיכלינו, אולי תנסה היום להטות את לב

עמך מאחרי אלהיו ולתת לו את אלהי מצרים?

ירבעם לא מצא בפיו מלים להשיב. העצה

אשר שמע מפי הכהן המצרי אמנם הדהימה אותו

ברגע הראשון, אך ככל אשר הרבה להגות בה, כן

מצאה חן בעיניו יותר ויותר. הוא מצא בה את הדרך

האחת להסיר את לב העם מאחרי ירושלים ומאחרי

רחבעם.

הוא צוה לעשות שני עגלי זהב, תבנית

אלהי מצרים, את האחד שם בבית אל ואת השני נתן

בדן, ופקדה שלח בכל ערי ישראל וכפריו אל כל

העם לעלות אל שני המקומות האלה ולזבוח זבחים

לאלהים החדשים. ושליחי המלך קראו אל העם: "רב

לכם מעלות ירושלים! הנה אלהיך ישראל, אשר

העלוך מארץ מצרים".

ואחרי אשר ראה ירבעם כי הדבר

הראשון עלה בידו וכי העם הולך ברצון אל המקומות

החדשים, מיראה ללכת ירושלימה, פן יפגעו בהם

אנשי רחבעם, עשה עוד צעד אחד בדרך הזאת. הוא

בנה בבית אל במות להקריב עליהן קרבנות, גם עשה

כהנים מקצות העם אשר לא היו מבית לוי. אחרי כן

עשה ירבעם חג חדש בחדש השמיני בחמישה עשר

יום לחדש, כחג אשר ביהודה.

את כל התקונים האלה עשה ירבעם

בחכמה ובדעת. הוא ידע למשך את לב העם בדברים

רכים ולהוכיח להם, כי רק את טובתם הוא דורש, כי

ההיכלות והארמונות נועדו רק לעשירי העם והוא רוצה

לבנות בתי אלהים ובמות לדלת העם, גם הוא אומר

לתת את הכהנה בבית במות לאנשים מכל שבטי

ישראל ולא רק לבני שבט לוי האחד, והחגים

החדשים אשר בדה מלבו אף הם באו, לפי דבריו, רק

למען הרבות שמחה וגיל בקרב העם.

אמנם היו בין בני ישראל אנשים, אשר

דאב לבם לראות את מעשי ירבעם בן נבט, אשר הטה

את העם מדרך אלהי אבותיהם, ומזמן לזמן היה בא

איש מארץ יהודה בדבר ה' להוכיח את העם, אך ירבעם

ואנשיו לקחו את לב ההמונים הרבים, עד אשר

המעטים יראו להשמיע קולם.



פרק כא: תוכחת אחיה



כאשר הגיעה לשילה השמועה, כי הקים

ירבעם במות לאלהי מצרים ושם עגלי זהב בבית אל

ובדן, קמה סערה גדולה בקרב בני הנביאים אשר

קנאו קנאה גדולה לאלהי ישראל, וזקני הנביאים,

ובראשם עדו ושמעיה, באו לפני אחיה לספר לו

את הדברים ולהועץ עמו מה לעשות.

אחיה חרד חרדה גדולה, בשמעו את

השמועה הזאת, והנביא הזקן התעורר, ובקנאת

אלהים קרא:

– שלח אשלח אל ירבעם, כי יבא אלי, למען אשמע מפיו את הדבר.

מקץ ימים אחדים בא ירבעם שילה,

וכאשר ראה אחיה את פניו נתן בו עיני זעם

ויקרא:

– האמת הדבר אשר הגד לי עליך, כי

בגדת באלהי ישראל להרחיק את העם

ממקדשו?

ירבעם החריש רגע ואחר ענה:

– אנכי עשיתי את רצון העם, כי אין לבו

ללכת מהלך רב עד הבית אשר בירושלים למצא שם

את האלהים. העם מבקש, כי אלהיו יהיה קרוב אליו.

הלא גם בשילה היה משכן לאלהים, ולמה זה תקרא

בגד, אם צויתי לבל ילך העם ירושלימה?

אחיה התנודד ובקול רועד קרא:

– שמע שמעתי, כי עשית כהנים מקצות

העם אשר לא מבני לוי, וגם עלית על המזבח

להקטיר?

– לא אכחד, כי אמנם ככה עשיתי, – ענה

ירבעם – יען אשר אהבתי את כל העם, כי כלם

קדושים בעיני, ולא טוב הדבר כי בני שבט אחד

יתנשאו על בני יתר השבטים.

– אלה היו דברי קרח בן

יצהר ואנשיו, אשר נקהלו על משה ועל אהרון

במדבר, ואתה יודע את אחריתם? האדמה פתחה את

פיה ותבלע אותם…

פני ירבעם חורו כאשר ענה:

– לבי לא יאמין, כי אלהים לא ירצה את מעשי…

אחיה קם פתאם ממושבו, עיניו בערו

כלפידים, שערותיו הלבנות נפנפו ברוח, בהתנודד

ראשו מזעם, ובקול רעם קרא:

– איככה תהין להוציא שם אלהים מפיך?

אתה אשר שמת עגלי זהב, אלילי מצרים, בבית־אל

ובדן! אללי לי!

רגע אחד השפיל ירבעם את עיניו, כי לא

יכל להביט אל פני הנביא הישיש, אך אחרי כן

התעודד, זקף את קומתו ויען:

– התבוננתי וראיתי, כי אוהב העם את

דמות עגלי הזהב עד היום, כאשר בעת צאתו

ממצרים, ועל כן עשיתי לו אלהים כלבו.

אחיה הביט אל האיש הדובר ובקול מלא תוכחה קשה אמר:

– העל כן בחר בך אלהים למלך על עמו

ישראל, כי תטה את לבו מאחריו ותתן לו את הבלי

מצרים?

ירבעם לא יכל להתאפק ומפיו התמלטו המילים:

– העם בחר בי למלך עליו, ועלי לשמוע בקולו.

אחיה החריש רגעים אחדים. זעמו חלף

ובמקומו בא רגש חמלה וחנינה אל האיש, אשר אהב

אותו כבן ואשר בו שם תקותו, וקולו היה ספוג רך

בדברו:

– ירבעם בני, איכה נהפך לבך ויהי

לאחר! הלא ידעת, כי חרה אף אלהים בשלמה, יען

כי עזבו וישתחו לעשתרת אלהי צידונים, לכמוש

אלהי מואב ולמלכם אלהי בני עמון, ועתה הנה

באת והמירות את אלהי ישראל בעגלי הזהב אלילי

מצרים. הנה אמרת, כי העם בחר בך למלך, אך

האמנם לא תבין, כי לולא רצון האלהים לא היה העם

עוזב את מלכו לבית דוד ללכת אחריך?

על שפתי ירבעם נראה צחוק קל והוא ענה:

– הלא על כן מאס העם במלכו, כי דבר

עמו קשות ומאן לעשות רצונו, וזה לי אות, כי

המלוכה תכון רק בידי מלך, אשר ישמע בקול

העם.

אחיה כבש את רגשותיו והתאמץ לדבר בנחת:

– לא בני, על העם לשמוע בקול המלך,

ועל המלך לשמוע בקול אלהים, כי הוא מלך

המלכים.

ירבעם פרץ פתאם בצחוק וענה עזות:

– למה לי כתר מלוכה, אם לא אוכל לעשות

דבר כלבי, כי אם לבלי הטות ימין ושמאל מן

החקים והמשפטים, אשר צוה אלהים?…

הנביא הזקן התקצף קצף גדול בשמע

את הדברים האחרונים. הוא הרים את מטהו אשר נשען

עליו, ובנופפו אותו מול האיש העומד לפניו קרא

בעז:

– צא מזה איש בליעל… לא תוסיף לראות פני…

בין העומדים מסביב קמה המולה. ירבעם

הפנה שכמו ללכת, ובצעדו צעדים אחדים באה

לקראתו תרצה אשתו, ובראותה את פניו החורים

שאלה:

– מה היה לך?

ירבעם הביט עליה ובצחוק קל ענה:

– נביא האלהים הרים את מטהו על מלך ישראל…

תרצה רצה בכל כחה אל אהל זקנה. היא

מצאה אותו יושב על הארץ, ומסביב לו זקנים אחדים

מן הנביאים, והוא מתאבל וקרא:

– אללי לי!… אכן זקנתי מאד ועיני

כהות… איככה לא ראיתי את אשר ראו רבים… רק

בערמה התהלך עמי בן נבט זה… בפיו שם אלהים

ובלבו תועבת מצרים… אללי לי!

ובראותו את תרצה באה החדרה, רמז לה

לגשת אליו; ובגשתה נפלה לפני זקנה על הארץ,

נשקה את שולי אדרתו ובקול בוכים קראה:

– סלח נא לעון יריב בעלי, כי חטא בשפתיו אליך.

– לא בתי, לא בשפתיו חטא בעלך, כי

אם בלבו, ולא לפני חטא, כי אם לפני אלהי

ישראל.

– אך אלהים אל סלח הוא וישא לעונו.

הנביא הזקן הביט אל נכדתו, אשר דמעות ירדו מעיניה, ויאמר:

– איש מתוך העם, כי יחטא לאלהים, רק הוא

לבדו החוטא, אך המלך המורד באלהים הוא חוטא

ומחטיא את הרבים, כי העם הולך אחריו כצאן אחרי

הרועה.

תרצה לא חדלה מהוריד דמעה, ובספקה כפיה קראה כאילו לנפשה:

– מה לי לעשות? מה לי לעשות?

המלים האלה הגיעו לאזני הנביא הזקן והוא ענה רתת:

– עזב תעזבי, בתי, את אישך, כי מאס בו אלהים…

תרצה פרצה בבכי ותען:

– לא אוכל, אבי, לא אוכל!

אחיה נתן בה עיניו הכהות ובקול מלא מרורות אמר:

– לא תוכלי לעזוב את האיש, אשר עזב את

אלהי ישראל?… האם כה חשקה נפשך, בתי, בכתר

המלוכה…? אך אלהים יקח ממנו את המלוכה ונתנה

לטוב ממנו…

תרצה נפלה עוד הפעם על הארץ ומתוך יללה קראה:

– לא במלוכה חשקה נפשי, כי אם ביריב

אישי… הן גם אתה אבי אהבת אותו כאהבת אב את

בנו…

עיני אחיה בערו באש משטמה אל ירבעם באמרו:

– הצילי, תרצה, את נפשך ואת נפש

ילדיך, כי אל קנא ונוקם אלהים. הוא יבער את בית

ירבעם עד תמו, וכל אשר עמו יספה ברעה אשר

תמצא את ביתו.

תרצה קמה מעל הארץ, מחתה דמעה מעל פניה והפכה שכמה ללכת.

– תרצה! – קרא אליה הנביא הזקן.

היא החזירה פניה אליו.

– התשובי אל ירבעם? – שאל.

– אם אתה סר לבך מאחריו, אם אלהים מאס

בו, ואם גם העם לא יאבה בו, איככה אוכל לעזבו

לבדו, ואנכי הלא אשת בריתו!

אחיה הרים ידו ורמז אל הפתח, ומפיו פרצו דברי זעם:

– לכי, לכי לך אל אישך, אך אל תוסיפי

לראות עוד את פני. לא בתי את, זו הפעם האחרונה

אשר ראיתי את פניך.

אט אט יצאה תרצה מבית אביה הזקן, רגליה מעדו והיא מתנודדת כשכורה.

ובעמדה בחוץ הביטו עיניה ימין

ושמאל, כאלו נפרדה לנצח מעל המקום אשר עברו

עליה ימי ילדותה וימי נעוריה.



פרק כב: מלחמות ירבעם



בשנים הראשונות למלכות ירבעם על בני

ישראל היה לב העם קרוב אליו. הוא לא שם מסים

כבדים על העם, אף לא הגדיל את תפארת ביתו בכלי

זהב וכסף, כאשר בימי שלמה. העיר תרצה, עיר

המלוכה אשר לו, היתה כלילת יפי לא בארמונות

מפארים ובניני ענק, כי אם בהדר הטבע אשר

סביבותיה. גם קנה את לב העם בגבורתו במלחמה.

העמים הקטנים, שכני בני ישראל, אשר הכניעם

דוד ולא יספו להרים ראש, ואשר בימי שלמה

התעוררו לפרק מעליהם את על יהודה, ראו עתה את ידו

החזקה של המלך ירבעם, אשר דכא כל נסיון

למרוד בו.

התקוה אשר הגה רחבעם מלך יהודה, כי

ימי מלכותו של ירבעם לא יארכו וכי לב העם ישוב

אליו, הלכה ונכזבה. ירבעם הפקיד שומרים נאמנים

על הגבולות, אשר שמרו בעין פקוחה לבל יעלו בני

ישראל ירושלימה, ויסר קשה את העוברים על

פקדתו.

לב רחבעם דאב מאד על הדבר, אך הוא לא

אבה שמוע לעצת שרי הצבא אשר לו לצאת למלחמה על

ירבעם. מלבד אשר לא היה רחבעם איש מלחמות

מנעוריו, עוד שמר בלבו את דבר שמעיהו איש

האלהים, כי לא יעלה ולא ילחם עם אחיו. אולם כאשר

שמע רחבעם, כי ירבעם מתכונן לעלות למלחמה על

יהודה, בנה ערי מצורות רבות ביהודה ובבנימין, את

בית־לחם, את בית צור ואת שוכו ואת עדלם ועוד,

ויתן בהן אוצרות מאכל ושמן ויין, גם צנות

ורמחים הרבה מאד, ורבים מבני ישראל, אשר לבם

היה שלם עם אלהים, עזבו את נחלותיהם בקרב

שבטיהם, ויבאו לחזק את מלכות יהודה.

ובראות ירבעם כי מחזק רחבעם את

מלכות יהודה, ירא לעלות עליו למלחמה לבדו,

וישלח מלאכים בסתר אל שישק מלך מצרים להגיד

לו, כי רחבעם בונה ערי מצרות ביהודה. וכאשר שמע

את הדבר מלך מצרים, עלה בששים אלף פרשים

ובחיל רב לאין מספר, וילכד את ערי המצרות אשר

ליהודה ויבא עד ירושלים.

בהלה רבה קמה בחצר המלך. כל שרי

יהודה נאספו ירושלימה לטכס עצה. ושמעיה

הנביא בא אל רחבעם ויאמר לו, כי אין עצה ואין

תחבולה בלתי אם להכנע לפני שישק ולתת לו

לבוא אל העיר. ואמנם עלה שישק מלך מצרים על

ירושלים ויקח את אוצרות בית ה' ואת אוצרות בית

המלך, את הכל לקח…

הדבר הזה העלה את חמת בני יהודה על

ירבעם ושמו היה לאלה ולקללה בפי העם, על אשר

הביא אל עיר האלהים ואל מקדשו את האויב לשלול

שלל ולבז בז.

וירבעם אמנם שמח בלבו, כי שישק

מלך מצרים הרס את ערי המצורות ביהודה, לקח את

האוצרות הרבים אשר בירושלים, הכניע את המלך

רחבעם ועל ידי כל אלה חזק את כסא מלכותו על

ישראל. אולם עד מהרה ראה, כי האהבה הגדולה, אשר

הגה אליו לב העם בראשונה, הולכת ורופפת.

הדאגה הראשונה והגדולה, אשר דכאה

את רוחו, היתה בראותו את העם נושא את עיניו אל

ירושלים, אל בית אלהים אשר שם, אל הכהנים מבני

אהרן ואל עבודת הלוים. עגלי הזהב בבית־אל ובדן,

אשר בשנים הראשונות משכו את לב הכורמים

והיוגבים, אבד חנם מעט מעט ויהיו להם רק לאלילי

שעשועים. אולם צרה כי באה על הארץ, בהעצר

השמים ולא היה מטר, וכרעו האכרים על ברכיהם

ונשאו עיניהם השמימה לעבר ירושלים. כל תחנה

אשר היתה לאיש מבני ישראל בצר לו, ופרש

כפיו אל מול העיר ירושלים מתוך אמונה, כי שם

משכן אלהי אמת.

וירבעם לא חדל מבקש מזמות לעלות

למלחמה על יהודה, אולי יעלה בידו לכונן את כסא

מלכותו בירושלים, אשר אליה נשא את נפשו. אולם

לבו לא בטח בעמו, כי ילכו אחריו במלחמה הזאת,

אם הוא יהיה הפותח בה. ועל כן עשה מלחמות רק עם

העמים השכנים מסביב וחכה ליום, אשר מלכות

יהודה תתגרה עמו מלחמה, ואז יכה אותה מכה

נצחת.

והיום הזה בא בשנת השמונה עשרה

למלכו. בעת ההיא מת המלך רחבעם ועל כסאו עלה

בנו אביה. הוא לא היה אוהב שלום כאביו וכאבי

אביו, כי אם איש מלחמה. ובהיות לבו מלא איבה

עצומה לירבעם על כל הרעה אשר עשה לאביו, יצא

בשנה הראשונה למלכותו למלחמה גדולה וכבירה

על ירבעם מלך ישראל. ירבעם שש לקראת המלחמה

הזאת בהאמינו כי הפעם יבא חלומו הגדול לשבת

על כסא המלך שלמה.

לפני המערכה הגדולה בין שני

המלכים עם צבאותיהם הרבים, עמד אביה מלך יהודה

מעל להר צמרים אשר בהר אפרים ויקרא אל העם

המלחמה:

"שמעוני, בני ישראל! הנה אתם יוצאים

למלחמה על אחיכם. מי העומד בראשכם? ירבעם בן

נבט? הלא הוא עבד שלמה בן דוד, אשר הביא אותו אל

ביתו, והוא הרים יד בו. בוגד הוא האיש הזה! הוא

בגד במלכו, אשר האמין בו, בגד באלהי אבותיו

והמיר אותו בעגלי זהב תועבת מצרים, בגד בעמו

להפריד בין אחים, בגד בארצו, כי הביא עליה את

שישק מלך מצרים! והנה: עמנו בראש האלהים

וכהניו מבית אהרן, ועמכם – עגלי זהב וכהנים ללא

אלהים! אל תלחמו עם ה' אלהי אבותיכם, כי לא

תצליחו!

וירבעם אשר ערך את המלחמה בשמונה

מאות אלף איש בחור, היה מלא בטחון, כי חיל יהודה

לא יעמוד בפניו. אולם כאשר נשמע קול החצוצרות

אשר לכהנים, נפל פחד אלהים על בני ישראל

וינוסו. לשוא התאמצו ירבעם ושרי צבאותיו

לעודד את העם ולחזק את רוחו – המנוסה לא חדלה.

אביה רדף אחרי ירבעם וילכד ממנו ערים

רבות.

אחרי המכה הגדולה הזאת נפל לב

ירבעם בקרבו, והוא לא חשב עוד מחשבה להלחם

באביה. מאז תקף אותו רוח יגון והוא חדל לצאת

ולבוא לפני העם כדרכו, אף כל דברי מלכותו רחקו

מלבו.



פרק כג: הקללה הגדולה



גם בביתו אשר בו בקש ירבעם מקלט מעצבו ומיגונו, לא מצא רב נחת. מיום אשר עזבה תרצה אשתו האהובה את בית זקנה

אשר בשילה מולדתה לבלי שוב עוד, חלפה רוח

העליצות אשר שכנה תמיד על פניה וששון החיים

גז ממנה. כל הימים היתה עצובה וקודרת, ושחוק

קל לא נראה על שפתיה. ויש אשר מצא אותה ירבעם

שופכת דמעות, אף כי התאמצה להסתיר מפני

בעלה את יגונה. ירבעם לא הרבה לשאל אותה

בשלמה העצבות הגדולה הזאת, כי ידע ידע, מה

קשורה נפש תרצה בנפש זקנה, אשר כאב היה לה,

ומה גדלה הערצתה אליו, ונפשה כלתה לראות את

הוד פניו ולשמוע את נעם קולו.

הנחמה הגדולה לירבעם ולתרצה היה

להם בנם הבכור, אביה שמו. הילד היה דומה באמץ

רוחו ובגבורתו לאביו וביפי פניו וברך נפשו

לאמו. הוריו שמו בו כל תקותם, כי הוא ירפא את

שברון לבם. הוא היה אהוב ונערץ על כל העם, אשר

התלחשו עליו, כי בימיו תהי מלכות ישראל ומלכות

יהודה לאחת, והוא יהיה למלך על כל שבטי

ישראל.

וכאשר הלך הילד וגדל, גדלה עוד

אהבת העם אליו, כי שמעו על דבר אהבתו לאלהים,

אלהי ישראל. וכאשר ראה את שומרי הדרכים מונעים

את העם מעלות ירושלימה, בא אל אביו והתחנן לפניו

לבל יפריע את העם מעלות לעיר הקדש. וירבעם לא

מנע מבנו את שאלתו, אף כי למרת רוח היה לו

הדבר.

בעת ההיא אחרי אשר נגף ירבעם

במלחמה עם יהודה, חלה אביה בנו האהוב. ארמון

המלך עטה קדרות. רופאים רבים מכל קצות הארץ באו

אל חצר המלך, אך בידי איש מהם לא עלה להביא

ארוכה לנער החולה.

ירבעם התהלך כמשגע למראה בנו

האהוב הנאבק עם מר המות, ובצר לו מאד פנה אל

אשתו ויאמר:

– תרצה תמתי, אין עצה ואין תחבולה, ורק בידך יש להציל את בננו ממות.

– נכונה אני לתת את נפשי כפר נפשו, לו רק יחיה מחליו.

ירבעם חשב רגע ואחר אמר:

– קומי נא, רעיתי, והלכת שילה אל

זקנך אחיה הנביא, כי יחלה את פני אלהים

והתפלל בעד בננו…

– איכה זה – יבבה תרצה – אוכל להראות את

פני זקני והוא גרש אותי מעל פניו, אף אמר לי, כי

לא אוסיף לדרוך על סף ביתו.

– זאת עשי – ענה ירבעם – את תתחפשי

ותלבשי בגדי אחת מבנות העם ולא ידעו, כי את

אשת ירבעם, ולקחת בידך עשרה לחם ובקבוק

דבש, מנחה לנביא, ובאת אליו והוא יגיד לך, מה

יהיה לנער.

מתוך דמעות עשתה תרצה כאשר צוה

עליה אישה ותלך שילה. בעברה ברחוב העיר, אשר

לא ראתה אותו זה שנים רבות הכירה כל בית וכל עץ,

ונדמה לה, כי כלם מביטים אליה ומברכים אותה

בשלום, ובפגשה איש מבני שילה שאלה אותו:

– “איה בית אחיה”?

כאשר הלכה וקרבה עד הבית, אמר לה האיש אשר הלך עמה:

– הידעת כי אחיה עור ואינו יכל

לראות; זקן האיש, וגם צרות רבות וגדולות עברו על

ראשו.

לב תרצה פעם בקרבה והיא הרהרה: “אם אשנה את קולי, לא ידע זקני מי אני”.

היא נגשה עד הבית, ואחיה הזקן שמע את קול רגליה ויקרא:

– מי בא?

תרצה פתחה לדבר בקול אשה כפרית זקנה, אך הזקן הפסיק אותה פתאם:

– בואי, בואי, אשת ירבעם… למה את מתנכרה?…

תרצה נפלה על הארץ לפני הנביא 12ותשק את שולי אדרתו ובקול בוכים קראה:

– אבי, אם אמללה אני…

– ידעתי, ידעתי, בתי, בנך הבכור

חולה ואישך שלח אותך לשאל באלהים, ומדוע לא

ישאל בעגלי הזהב אשר בבית אל?

– אך אם האב חטא לאלהים, למה ימות הבן? – קראה תרצה מתוך דמעות.

– פקד עון אבות על בנים ועל בני בנים! – ענה אחיה בקול עז.

תרצה החרישה ורק עיניה זלגו דמעות. ואחיה עמד על רגליו ויקרא:

– לכי תרצה, אמרי לירבעם בעלך: כה

אמר ה' אלהי ישראל, יען אשר הרימותיך מתוך העם

ואתנך נגיד על עמי ישראל ואתה הרעות לעשות

מכל אשר היו לפניך, עשית לך אלהים אחרים ואותי

השלכת אחרי גוך… לכן הנני מביא רעה אל בית

ירבעם… המת לירבעם בעיר יאכלו הכלבים והמת

בשדה יאכלו עוף השמים…

תרצה לא יכלה להתאפק ותקרא בקול בוכים:

– תבא הרעה עלי ועל אישי ועל כל ביתי, לו רק יחיה אביה בננו…

– לא בתי, גדולה חטאת ירבעם אשר חטא

ואשר החטיא את ישראל… בגללו יתש אלהים את

ישראל מעל האדמה הטובה הזאת אשר נתן

לאבותיהם…

תרצה לא זזה ממקומה ולא הוציאה הגה

מפיה גם אחרי כלות אחיה לדבר. וכעבור רגעים

אחדים, שם הנביא הזקן את ידו על ראשה ובקול מלא

חמלה אמר:

– קומי בתי, שובי לביתך, כי עיניך לא

תראינה עוד את בנך חי… בבוא רגליך העירה – ומת

הילד…

צריחה עזה פרצה מפי האם האמללה והיא עזבה בחפזון את הבית.

כאשר באה תרצה, שמעו אזניה את

המספד הגדול אשר ספדו בני ישראל, בהובילם

לקברות את אביה בן ירבעם. עמו נקברה התקוה

לחבר את ממלכת ישראל, אשר נקרעה בימי ירבעם

אביו.



סוף








“משבה” במקור המודפס, צ“ל: משכה – הערת  פב”י.  ↩



“שאלה” במקור המודפס, צ“ל: שאלה – הערת  פב”י.  ↩



“הפליאה” במקור המודפס, צ“ל: ”הפליאה“ –  הערת פב”י.  ↩



“את” במקור המודפס, צ“ל: ואת – הערת פב”י.  ↩



“בירושלי” במקור המודפס, צ“ל: בירושלים – הערת  פב”י.  ↩



“מל” במקור, צ“ל: מלך – הערת פב”י.  ↩



“י”, מספר הפרק, חסרה במקור – הערת פב"י.  ↩



במקור חסרה נקודה אחרי “הארמון” – הערת פב"י.  ↩



“הנבורים” במקור, צ“ל הגבורים – הערת פב”י.  ↩



“מו” המשך המילה חסר במקור – הערת פב"י.  ↩



“ראה” במקור – הערת פב"י.  ↩



“הנביא” כך הניקוד במקור, צ“ל הנביא – הערת  פב”י.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31939