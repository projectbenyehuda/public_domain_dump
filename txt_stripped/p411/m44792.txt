


	
	כד הפלאים
	








ערב אחד, לפני ימים רבים מאד, ישבו



פילמון הזקן ואשתו בוקיס הזקנה בפתח אהלם



והתענגו על המנוחה ועל היפי של שקיעת החמה. הם



כבר אכלו את פת הערבית הדלה ואמרו לבלות



במנוחה שעה או שעתים לפני לכתם לישון. וכך



ספרו זה עם זה על גנם ועל פרתם ועל דבוריהם ועל



גפניהם, שטפסו ועלו על כתל ביתם, ואשר ענביהן



התחילו מאדימות. אולם הקולות הגסים של הילדים



והנביחות האימות של הכלבים בכפר הסמוך הלכו



וגדלו, עד אשר לבסוף נבצר מן הזקן והזקנה



לשמוע שהם מדברים זה אל זה.

– הה, אשתי – קרא פילמון – חושש אני, כי



הלך עני בא לבקש מקום ללון בין שכנינו שם, ותחת



לתת לו מזון ומלון שסו בו את כלביהם



כדרכם!

– אויה! – ענתה בוקיס הזקנה – מי יתן



ושכנינו יהגו מעט יותר חבה לבני אדם. לא טוב הם



עושים לחנך את ילדיהם בדרך רעה וללטף את



ראשיהם בזרקם אבנים על נכרים!

– מן הילדים האלה לא יצא לעולם דבר טוב



– קרא פילמון, בנענעו בראשו הלבן – לא אכחד



ממך, אשתי, כי לא אתמה כלל, כאשר יקרה אסון את



כל תושבי הכפר, אם לא ישובו מדרכם הרעה. אולם



אשר לך ולי, כל עוד יתן לנו אלהים לחם לאכול,



פרוס נפרוס מפתנו לכל עני וגר, אשר יעבור על



פני ביתנו והוא רעב.

– כן דברת, אישי! – אמרה בוקיס – כה נעשה.

האנשים הזקנים האלה, עליכם לדעת, היו



כמעט עניים ובעמל רב מצאו מחיתם. פילמון הזקן



עבד בחריצות בגנו, בעוד אשר בוקיס היתה תמיד



עסוקה בפלך או עשתה מעט חמאה וגבינה מחלב



פרתם, או כי עסקה באחת מן המלאכות בבית. מזונם



לא היה בלתי אם לחם וחלב וירקות ולפעמים מעט דבש



מן הכורת, ופעם בפעם אשכול ענבים מאלה שגדלו



מול ביתם. אולם זה היה זוג זקנים מן החביבים ביותר



שבעולם. בחפץ לב היו בוחרים שלא לאכול סעדתם,



מאשר למנוע פרוסת לחם, ספל חלב או כף דבש מהלך



עיף, אשר נראה לפני פתח אהלם. הם הרגישו, כי



אורחים כאלה קדש הם, ועליהם החובה לכבדם בעין



יפה וביד רחבה יותר מנפשם.

ביתם עמד על גבעה במרחק מעט מן הכפר,



אשר שכן בעמק נמוך, רחבו כחצי מיל. העמק הזה



בימים מקדם, בעת אשר העולם עוד היה חדש, ודאי



היה אפיק נהר. שם שטו דגים הנה והנה במעמקיו,



ועשבי-מים גדלו על שפתו, ואילנות וגבעות ראו את



בבואתם בראי הרחב והשקט. אולם כאשר חסרו



המים, עבדו בני האדם את האדמה, בנו עליה בתים,



עד כי היה עתה למקום תנובה ולא היה בו סמן לנהר



הקדומים, מלבד נחל קטן, אשר התפתל דרך אמצע



הכפר וספק מים לתושבים. העמק היה ליבשה במשך



דורות רבים, עד כי צמחו בו עצי אלון וגדלו וגבהו



מאד, וברבות הימים אבדו ובמקומם באו עצים אחרים,



רמים וחסנים כאלה שהיו לפניהם. לא היה מעולם



עמק יפה ופורה ממנו. המראה בלבד של השפע



מסביב די היה לעשות את תושבי העמק טובי-לבב



ועדיני נפש, הנכונים להודות לאלהים על טובו וחסדו



על ידי מעשה טוב וחסד עם הנבראים בצלמו.

אולם צר לנו להגיד, כי אנשי הכפר הזה



לא היו ראויים לשבת במקום זה, שהשמים האירו לו



פניהם ברב חסד. הם היו אנשים רעים וקשי לב. לא היה



בהם רגש רחמים לעני וחמלה לאיש חסר בית. הם היו



לועגים למי שאמר להם, כי בני האדם מחיבים לאהוב



איש את רעהו, באשר אין דרך אחרת לפרוע את החוב,



שכלנו חיבים לאלהים על אהבתו לנו וחסדו עמנו.



קשה יהיה לכם להאמין בדברים, שאני עומד לספר



לכם. האנשים הנתעבים האלה למדו את ילדיהם



להיות לא טובים מהם. דרכם היה למחוא כף כדי לעודד



אותם, בראותם את הילדים הקטנים והילדות



הקטנות רצים אחרי הלך עני, צועקים אחריו וזורקים



בו אבנים. הם גדלו כלבים גדולים ורעים, וכאשר



העז עובר-ארח להראות ברחוב הכפר, יצאה לקראתו



במרוצה כל העדה הרעה הזאת של כלבי-כלבים מתוך



נביחה, נהימה וחשיפת שנים. אחרי כן היו תופשים



אותו ברגליו או בבגדיו, ככל אשר קרה, ואם היה



האיש לבוש קרעים בבואו, היה מראהו מעורר חמלה



שבעתים בטרם הספיק לברוח. הדבר היה נורא מאד



בשביל נודדים עניים, כפי שתוכלו לשער, ביחוד אם



אלה היו חולים או חלושים או נכים או זקנים. אנשים



כאלה (אם ידעו פעם מן הנסיון את דרך האנשים



האלה עם ילדיהם וכלביהם הגסים), היו בוחרים



ללכת מילים רבים סחור סחור, מאשר לעבור דרך הכפר



הזה.

רע היה המעשה בעיני הרואה, כי בבוא



שמה אדונים יושבים במרכבות או רוכבים על סוסים



יפים עם עבדים לבושים מדים משרתים לפניהם, לא היו



אנשים מנמסים יותר ונכנעים יותר מתושבי הכפר



הזה. הם היו מסירים כובעיהם מפני הכבוד, כורעים



ומשתחוים לפני האורחים. אם נהגו הילדים בגסות,



ידעו כי קבל יקבלו צרימה באזן; ואשר לכלבים,



אם אחד מן העדה הרעה חורץ לשונו לנבוח, היה אדונו



מכה אותו כרגע במטהו וקושרו בחבל ומונע מפיו



אכל. כל זה היה טוב ויפה, אפס כי הוכיח הדבר, אשר



יושבי הכפר נתנו כבוד לכסף שבכיס האורח ולא



לנשמה בקרבו, השוכנת בכל אדם כעני



כעשיר.

ועתה תבינו אפוא, מפני מה סח פילמון



הזקן בצער רב, כאשר שמע את קולות הילדים ואת



נביחות הכלבים בקצה הרחוק של רחוב הכפר.

רב היה השאון, אשר הלך ונמשך שעה מרבה, ונדמה היה כי עובר הוא לרחב העמק.

– מעודי לא שמעתי את הכלבים נובחים בקול רם כזה – העיר הזקן הטוב.

– גם הילדים לא היו מעולם כה גסים – ענתה אשתו הזקנה והטובה.

הם ישבו ונענעו בראשם זה אל זה,



והקולות הלכו וקרבו, עד אשר ראו הזקנים והנה



לרגלי הגבעה אשר שם עמד ביתם, שני נודדים הולכים



וקרבים ברגל. מאחוריהם סמוך להם נשמעה הנהימה



הפראית, הבאה בעקבותיהם. במרחק קטן מהם רצה



כנפיה של ילדים, אשר שלחו צריחות וזרקו אבנים



בכל כחם אחרי שני הנודדים. פעם או פעמים החזיר



ראשו הצעיר בשני האנשים (הוא היה קטן קומה ופעיל



מאד) והבריח את הכלבים במקל אשר בידו. חברו,



אשר היה גבה קומה מאד, הלך במנוחה כאלו בז



בלבו גם לילדים הנתעבים וגם לכלבים הנבזים,



אשר הילדים, כנראה, מחקים את מנהגם.

שני הנודדים היו לבושים בגדים דלים



מאד, ובפניהם נראה היה, כי אין להם די כסף בכיסם



לשלם שכר לינה. והדבר הזה, חוששני, היה הטעם,



מפני מה נתנו בני הכפר רשות לילדיהם ולכלביהם



לקבל פניהם בגסות כזו.

– קומי, אשתי – אמר פילמון לבוקיס –



ונלך לקראת האנשים העלובים האלה. אין ספק, כי



בלב כבד מאד הם מטפסים ועולים על הגבעה.

– לך אתה לקראתם – ענתה בוקיס – ואנכי



אמהר אל האהל לראות, אם אוכל למצוא להם דבר לפת



ערבית. פרוסת לחם הגונה עם חלב תעשה נפלאות



לעודד את רוחם.

היא עשתה כאשר אמרה ומהרה אל האהל,



ופילמון מצדו הלך לקראת האורחים והושיט את ידו



בסבר פנים יפות, עד כי לא היה צרך בדבור פה –



ובכל זאת לא נמנע מקרוא בקול יוצא מן הלב:

– ברוכים הבאים, אורחים! שלום עליכם!

– תודה לך – קרא הצעיר מן השנים



בדרך חבה רבה, למרות העמל והתלאה – זו היא



קבלת פנים אחרת מזו שנפגשנו שם למטה בכפר.



אנא, מדוע אתה יושב בשכנות כה רעה?

– הה! – השיב פילמון הזקן בחיוך שקט



ונעים – השם יתברך הושיבנו פה, סובר אני, בתוך



שאר הסבות, כדי שאוכל לתקן, עד כמה שיש בכחי,



את חטא שכני, שאינם מכניסי אורחים.

– יפה אמרת, אבא זקן! – קרא הנודד –



ואם יש להגיד את כל האמת, הנה חברי ואני זקוקים



לכמה תקונים. הילדים ההם (הסוררים הקטנים!)



לכלכו אותנו לכלך היטב בכדורי הרפש שלהם,



ואחד מעדת הכלבים קרע את מעילי, שהיה קרוע מאד



גם לפני כן. אולם פגעתי יפה בחרטומו במטה



שבידי, ולדעתי שמעתם את יללתו גם פה



ממרחקים.

פילמון שמח לראות, כי רוחו טובה עליו,



ואמנם למראה פניו והליכותיו של הנודד לא היה איש



מתאר לעצמו, כי עיף הוא ממהלך יום או כי לבו



מלא רגז על קבלת-הפנים הגסה בסופו של היום. הוא



היה לבוש לבוש משנה במקצת, על ראשו מין כפה, אשר



התתורה בלטה על שתי אזניו. אף כי היה ערב קיץ,



היה האיש לבוש מעיל, אשר עטה אותו הדוק לבשרו, אולי



מפני שבגדיו התחתונים היו בלויים. אף זה ראה



פילמון, כי ברגלי האיש זוג-נעלים משנה, אך יען



כי החשיך היום, וגם הראיה של הזקן לא היתה חדה



ביותר, לא יכל להגיד בדיוק, במה משנות



הנעלים. אכן דבר אחד נראה לו מוזר: האורח היה קל



וזריז להפליא כל כך, עד כי נראה, כאלו רגליו



מתרוממות לפעמים מעל הקרקע מאליהן או כי יכול



להחזיקן רק בקשי.

– בנעורי – אמר פילמון אל האורח –



הייתי קל ברגלי, אך עתה רגלי הולכות וכבדות



תמיד עם בוא הערב.

– אין תרופה טובה לכך ממקל טוב – ענה



האורח – ובמקרה יש לי משען כזה, כאשר עיניך



רואות.

ואמנם כן, המקל היה משנה מכל



המקלות שראה פילמון מימיו. הוא היה עשוי מעץ זית



ומעין שתי כנפים קטנות לו סמוך לחלקו העליון:



שני נחשים חרותים בעץ היו ככרוכים על גבי המקל,



והם נעשו באמנות רבה כל כך, עד כי הזקן



פילמון (שעיניו היו כהות, כידוע לכם) חשב אותם



לחיים, כי ראה אותם מתעקלים ומתפתלים.

– אכן זה דבר יקר המציאות! – אמר הזקן –



מקל בעל כנפים! הרי זה מקל מפלא בשביל נער קטן



לנסוע עליו ברכיבה.

בין כה וכה הגיעו פילמון עם שני אורחיו אל פתח הבית.

– ידידי – קרא הזקן – שבו לכם לנוח פה



על הספסל הזה. אשתי הטובה בוקיס הלכה לראות מה



יש לסעדת הערב. אנשים עניים אנו, אך כבד



נכבדכם בכל מה שיש בארון.

הנכרי הצעיר הטיל עצמו בפזיזות על



הספסל ונתן גם למקלו לנפול. וכאן ארע דבר פלא,



אף כי של מה בכך. המקל קם מעל הקרקע מעצמו,



ובפרשו את כנפיו רקד למחצה ועף למחצה והשעין



עצמו ליד קיר הבית. שם עמד במנוחה ובשקט ורק



הנחשים הוסיפו להתפתל. אולם דעתי הפרטית היא,



כי עיניו הכהות של הזקן פילמון הטעו אותו



שוב.

בטרם הספיק להוציא מפיו שאלה, משך



הנכרי הקשיש את עיניו ממקל הפלא, בפנותו אליו



בדבור:

– האם לא היה פה – שאל הנכרי וקולו היה



עמק להפליא – בימים קדמונים נהר אשר כסה את



המקום, שעליו עומד שם הכפר?

– לא בימי, ידידי – ענה פילמון – אף כי



איש זקן אני, כפי שאתה רואה. תמיד היו פה השדות



והכרים כאשר הם היום, והעצים העתיקים והנחל



הקטן ההומה באמצע העמק. לא אבי, אף לא אבי אבי,



עד כמה שידוע לי, אף הם לא ראו זאת, ואין ספק, כי



כן יהיה אחרי אשר פילמון הזקן ילך לעולמו ושמו



ישכח.

– זה הוא יותר ממה שאדם יכול להגיד מראש



לבטח – העיר הנכרי, ומשהו חמור מאד היה בקולו



העמק. הוא גם נענע בראשו, עד כי תלתליו השחורים



והכבדים התנודדו עם תנועה זו – אחרי אשר תושבי



הכפר שם שכחו את רגשות האהבה והחמלה, אשר נטע



אלהים בלבם, טוב כי ישוב הנהר להעלות גליו על



משכנותיהם.

מבטו של ההולך היה חמור כל כך, עד כי



פילמון נבהל ונפחד כמעט, ומה גם כי עם זעם פניו



נראו פתאם שמי בין-הערבים קודרים יותר, וכאשר



נענע בראשו, נשמע באויר קול כקול הרעם.

אולם כעבור רגע נעשו פני הנכרי כה



חביבים וכה רכים, עד כי האיש הזקן שכח כמעט כל



פחדו. אף על פי כן לא נמנע מן ההרגשה, כי ההלך



הזקן ודאי איננו אדם פשוט, אף כי במקרה הוא



לבוש בגדי עני והולך הוא ברגל. לא כי תאר לו



פילמון את האיש כנסיך מתחפש או בצורה דומה לזו,



אולם הוא נראה לו כאיש חכם גדול עד מאד, הנודד



בעולם במלבוש דל זה ובז לעשר ולכל עניני העולם



הזה, בחפשו בכל מקום להוסיף קרטוב על חכמתו.



הרעיון הזה נראה לו מתקבל על הדעת יותר, כי



כאשר נשא פילמון עיניו אל פני הנכרי, ראה



במבט אחד שלו מחשבה רבה יותר, מאשר יכול ללמוד



בספרים כל ימי חייו.

בו בזמן שבוקיס הכינה את סעדת הערב,



פתחו שני הנודדים בשיחת רעים עם פילמון. הצעיר



היה מרבה שיחה עד מאד, והוא היה מעיר הערות חריפות



ושנונות כל כך, עד כי הזקן היה בלי הרף פורץ



בצחוק ואומר, כי זה הוא האיש העליז ביותר שראה



בימיו.

– אנא, ידידי הצעיר – אמר הזקן לאחר שהתידדו – מה שמך כי אדע?

– הנה אני קל ופזיז, כאשר עיניך רואות –



ענה הנודד – ועל כן אם תקרא לי כספיאל, יהיה שם



זה הולם אותי.

– כספיאל! כספית! – ענה פילמון, בהביטו אל פני הנודד
לראות אם אינו משטה בו – זה הוא שם מוזר מאד. ומה שמו של



בן לויתך? הגם לו שם משנה?

– עליך לשאול את הרעם כי יגיד לך – ענה



כספיאל, בשלחו אליו מבט מסתורי – שום קול אחר



אינו רם במדה מספיקה.

הערה זו, שנאמרה ברצינות או בצחוק,



עלולה היתה להוליד פחד גדול מאד בלב פילמון



מפני הנודד הקשיש, לולא הרהיב עז להביט אליו



ומצא בפניו טוב-לב במדה רבה כל כך. אולם, בלי



ספק, זה היה האיש הכביר ביותר שישב בענוה כזו



ליד פתח בית קטן. בזמן שהנכרי עסק בשיחה,



יצאו הדברים מפיו דרך חשיבות כזו, עד כי פילמון



הרגיש רצון שאין לעמוד בפניו להגיד לו כל מה



שבלבו. זה הוא תמיד הרגש בלב אנשים, בזמן שהם



פוגשים אדם גדול בחכמה, המבין כל המדות הטובות



והרעות שלהם, ואינו מקל בכבודם אף במשהו.

אולם פילמון, האיש הזקן התם והישר,



לא היו לו סודות לגלותם. הוא דבר באריכות על קורות



חייו בעבר, שבמשך כל השנים לא יצא למרחק של



עשר פרסאות מן המקום הזה. אשתו בוקיס והוא



יושבים בבית זה מנעוריהם ומוצאים לחמם ביגיע



כפיהם, תמיד עניים הם, אך שמחים בחלקם. הוא



הלל ושבח את החמאה והגבינה שבוקיס עושה. מה



נאים הירקות שהוא מגדל בגנתו. אף את זה אמר, כי



מפני שהוא ואשתו אוהבים זה את זה מאד, לכן משאלת



לב שניהם, כי גם המות לא יפריד ביניהם וכי ימותו,



כמו שחיו, שניהם יחדו.

כאשר שמע הנכרי את הדברים, הופיעה



בת-צחוק על פניו, שהביעו גם נעימות וגם



גדלה.

– זקן טוב אתה – קרא אל פילמון – ולך



אשה טובה עזר כנגדך. מן הראוי, כי משאלת לבכם



תנתן לכם.

ואותה שעה נדמה לו לפילמון, כאלו



ענני השקיעה ירו מתוכם ברק מבהיק מצד מערב



והדליקו אור פתאם ברקיע.

בוקיס גמרה להכין את סעדת הערב, באה



אל פתח הבית ופתחה בדברי התנצלות על המאכלים



הדלים, שהיא מכרחה לשים לפני אורחיה.

אלו ידענו כי תבואו – אמרה – כי אז



היינו, אישי ואני, פוטרים עצמנו בלי פרוסה



ובלבד שלא יחסר לכם לסעדה שלמה. אולם לקחתי



היום חלק גדול מן החלב לעשות ממנו גבינה,



וככר-הלחם האחרונה כבר נאכלה מחציתה. אבוי!



לעולם איני מרגישה בצערה של עניותי, כמו בשעה



שנודד עני דופק על דלתנו.

הכל יהיה טוב ויפה, אל תדאגי, אשה



טובה – קרא הנכרי הקשיש בחביבות – קבלת פנים



ישרה ולבבית לאורח עושה נפלאות במאכלים



ובידה להפוך פת קיבר למעדני מלך וליין



המשמר.

– הו, אמא בוקיס! הלא זה משתה! – קרא



כספיאל בצחוק – משתה ממש! ואת תראי, כיצד



אני עושה מלאכת האכילה. חושבני, כי לא הייתי רעב



כל כך בימי חיי.

– ישמרנו האל! – לחשה בוקיס לאישה – אם



הבחור יש לו תאבון עצום כזה, חוששת אני, כי



הסעדה לא תספיק לו אף למחצה.

כלם נכנסו לבית. ועתה, שומעי



הקטנים, יש בפי לספר לכם דבר, אשר לשמעו



תלטשו עיניכם מתמהון. זה הוא אחד המקרים



המפלאים ביותר בכל הספור. מקלו של כספיאל,



זוכרים אתם, העמיד את עצמו ליד הקיר של הבית.



ובכן כאשר נכנס אדוניו בפתח והשאיר את מקל



הפלא שלו מאחריו, לא היה לו למקל לעשות דבר רק



לפרוש את כנפיו הקטנות ולעלות ברקידה וברחוף



על המדרגות. המקל הלך הלוך וטפוף אל המטבח



ולא נח עד אשר עמד ברב חשיבות ונמוס ליד כסאו של



כספיאל. אולם פילמון הזקן וכמוהו גם אשתו היו



עסוקים כל כך בכבוד האורחים, עד כי לא שמו לב



כלל למעשה המקל.

כאשר אמרה בוקיס, לא היתה זו בלתי אם



סעדה דלה בשביל שני נודדים רעבים. באמצע



השלחן היה הנותר מככר הלחם השחור עם חתיכת



גבינה מצד אחד וכלי עם דבש מן הצד השני. לפני



כל אחד מן האורחים היה מנח אשכול נאה של ענבים.



כד של חרס במדה בינונית, מלא חלב כמעט, עמד



בפנת השלחן, וכאשר מלאה בוקיס שני ספלים



ושמה אותם לפני הנכרים, לא נשאר בלתי אם מעט



חלב בתחתית הכד. אויה! ענין רע הוא בזמן שלב טוב



רואה את עצמו דחוק ולחוץ בכף העני. בוקיס העלובה



היתה מוכנה לרעוב במשך שבוע ימים, אלו אפשר היה



על ידי כך לספק לאנשים הרעבים סעדה עשירה



יותר.

ומכיון שהסעדה היתה דלה עד מאד, לא



יכלה כי אם לשאול בלבה, כי תאבונם של הסועדים



לא יהיה גדול. אולם אך ישבו הנודדים אל השלחן



שתו שניהם את כל החלב מן הספלים בלגימה



אחת.

– עוד מעט חלב, אמא בוקיס, אנא – קרא כספיאל – היום היה חם ואני צמאתי מאד.

– אם כן, אורחי החביבים – ענתה בוקיס



במבוכה רבה – חרפה ובושה לי! אבל האמת היא, כי



בכד אין עוד אף טפה של חלב. הה, איש! איש! מדוע לא



הסתפקנו בלי פת ערבית?

– ולי נדמה, – קרא כספיאל, בקומו מעם



השלחן ובקחתו את הכד בידית – לי נדמה כי אין



הדברים רעים כל כך כפי שאת אומרת. יש חלב רב



בתוך הכד.

בדברו זאת, לתמהונה הרב של בוקיס,



יצק ומלא חלב לא רק את הספל שלו, כי אם גם של



חברו, מתוך הכד שאמרו עליו כי ריק הוא



כמעט.

האשה הטובה לא האמינה כמעט למראה



עיניה. היא עצמה הריקה כמעט את כל החלב והציצה



אחרי כן לתוך הכד, כאשר העמידה אותו על



השלחן.

– אולם אשה זקנה אני – הרהרה בוקיס



בלבה – ונוחה לשכחה. אין זאת, כי טעיתי. על כל



פנים, עתה הכד ודאי ריק, אחרי אשר מלאו ממנו



את הספלים פעמים.

– מה מצין החלב הזה! – העיר כספיאל,



אחרי גמעו את כל אשר בספל השני – סליחה, גברת



חביבה, עלי לבקש, כי תתני לי עוד מעט חלב.

הפעם ראתה בוקיס ברור, כי כספיאל



הפך את הכד ופיו למטה, עד כי הריק כל טפה מן



החלב, במלאו את הספל השני, ובתוך הכד לא נשאר



מאום. אולם, כדי להראות לו את הדבר כמו שהוא,



הרימה האשה את הכד ועשתה תנועה כשופכת חלב



לתוך הספל של כספיאל, אולם לא עלה בלבה רעיון



כל שהוא, כי יזל חלב עוד. אולם מה רב היה תמהונה,



כאשר ירד בשפע סלון מבעבע לתוך הספל, עד כי



נמלא כרגע עד שפתו, ועוד עלה ונשפך על השלחן.



שני הנחשים שהתפתלו על מקלו של כספיאל (אך לא



בוקיס ולא פילמון ראו את הדבר הזה), פשטו ראשיהם



והתחילו מלקקים את החלב שנשפך.

ומה נפלא היה ריח הניחוח אשר לחלב



הזה! אין זאת כי פרתו היחידה של פילמון רעתה



היום במרעה הטוב אשר על פני הארץ. ברכתי לכם,



קוראי הקטנים והאהובים, כי כל אחד מכם ישתה



ספל חלב נחמד כזה בשעת סעדת הערב!

– ועתה אמא בוקיס, עוד פרוסה מן הככר השחורה – קרא כספיאל – ומעט מן הדבש הזה.

בוקיס חתכה פרוסה כאשר בקש, ואף כי



הלחם, אשר אכלו ממנו היא ואישה, היה יבש מאד



וקשה לאכילה, הנה עתה היה קל ורך, כאלו לפני



שעות מועטות רדו אותו מן התנור. כאשר טעמה פרור



שנפל על השלחן, מצאה כי טעמו ערב מכל מיני לחם



שאכלה, והיא האמינה בקשי, כי זה הוא הלחם שלה,



אשר לשה ואפתה בידיה. אולם מאין בא לה לחם



אחר?

והנה הדבש! אין מלים בפי לתאר את נעם



ריחו ואת יפי מראהו, צבעו היה כזהב הטהור



והשקוף, וריחו כריח אלף פרחים, אך כפרחים אשר



לא צצו מעולם בגן על פני הארץ, ועל הדבורים



לבקש פרחים כאלה בעופן למרום מעל העבים.



הפלא הוא, כי אחרי אשר ירדו לערוגת פרחים נותני



ריח ניחוח וזיו שמים מצאו נחת לשוב ולעוף אל



הכורת אשר בגנו של פילמון. מעולם לא טעם אדם



דבש כזה, לא ראה ולא הריח. הריח הטוב צף במטבח



מסביב ועשה אותו מלא נחת, עד כי לו עצמת עינך



היית שוכח כרגע את התקרה הנמוכה ואת הקירות



השחורים ובדמיונך היית רואה את עצמך בסכה אשר



פרחי עדן על גבה.

ואף כי האם הטובה בוקיס היתה אשה



זקנה פשוטה, אי אפשר היה לה לבלי חשוב, כי בכל



הדברים אשר קרו יש משהו יוצא מדרך הרגיל.



ובכן, אחרי אשר הגישה לאורחים את הלחם והדבש



ושמה אשכול ענבים לכל אחד בצלחתו, ישבה ליד



פילמון וספרה לו בלחש מה שראו עיניה.

– השמעת מימיך כדבר הזה? – שאלה.

– לא, לא שמעתי – ענה פילמון בחיוך –



ואני חושב, אשתי החביבה, כי את מתהלכת במין



חלום. אלו יצקתי אני את החלב, הייתי תופש מיד



את כל העסק. אין זאת כי בכד היה יותר משחשבת –



וזה הכל.

– הה, אישי – אמרה בוקיס – אמור מה שתאמר, ואנשים אלה הם מאד לא פשוטים.

– ניחא, ניחא – ענה פילמון בעודו מחיך



– אולי כן הוא. על פי פניהם נראה, כי היו להם ימי



טובה, ולבי ישמח מאד לראות, כי אכלו סעדה



נאה.

כל אחד מן האורחים לקח את אשכול



הענבים מעל צלחתו. בוקיס (אשר שפשפה עיניה, כדי



לראות ברור יותר) היתה בדעה זו כי האשכולות



גדלו ויפו מאד וכל ענב וענב נראה כעומד



להתפקע מרב העסיס. הדבר היה לה תעלומה, כיצד



צמחו ענבים כאלה בגפן הננסת, המטפסת על



כתל ביתה.

– ענבים נפלאים מאד אלה! – העיר



כספיאל, בבלעו ענב אחרי ענב והאשכול אשר



בידו לא נתמעט – אנא, מארחי הטוב, אתה בצרת



אותם?

– מן הגפן שלי, – ענה פילמון – תוכל



לראות אחד משריגיה מתפתל לרחב החלון שם. אולם



לא אשתי ולא אני לא חשבנו מעולם, כי ענבים אלה



יפים מאד.

– יפים מאלה לא טעמתי מימי, – אמר



האורח – עוד ספל מן החלב המתוק הזה, אם טוב



בעיניך, ותהיה סעדתי כסעדת מלך.

אותה שעה התעורר הזקן פילמון ולקח את



הכד, כי תאב היה לראות אם יש ממש בדברי



הפלאות, אשר בוקיס ספרה לו בלחש. הוא ידע, כי



אשתו הזקנה והטובה אינה מסגלה לשקר, וכי



לעתים רחוקות טעתה בדבר שחשבה כי כן הוא, אך זה



היה ענין מפלא מאד, עד כי רצה לבחנו בעינו.



ולכן, כאשר לקח בידו את הכד, הציץ בערמה לתוכו



וראה יפה, כי אין בו יותר מטפה אחת. אולם פתאם



ראה והנה מעין קטן ולבן נובע מקרקע הכד



וממלא אותו חיש עד שפתו חלב חם ונותן ריח ניחוח.



נס היה, כי פילמון מתוך תמהון, לא הפיל את כד



הפלא.

– מי אתם, אורחים עושי נפלאות? – קרא הזקן ביתר מבוכה מאשתו.

– אורחים וידידים, פילמון הטוב, – ענה



ההלך הקשיש בקולו הנוח והעמק, שהיו בו נעם



והוד-נורא כאחד – תן גם לי ספל מן החלב, ויהי רצון



שכדך לא יכלה, למען בוקיס החביבה ולמענך, עוד



יותר מאשר בשביל הנודדים הצמאים.

אחרי הסעדה בקשו האורחים להראות



להם מקומם לשכב לנוח. זוג הזקנים היה ברצון רב



מאריך עוד בשיחה עמהם ומביע לפניהם את רגשי



התפעלותם ואת השמחה אשר בלבם, כי סעדתם



הדלה והמעטה היתה הרבה יותר טובה ודשנה מאשר



קוו, אולם ההלך הקשיש עורר בלבם רחשי כבוד



במדה רבה כזו, עד כי לא הרהיבו עז לשאול אותו



עוד שאלות. וכאשר הטה פילמון הצידה את כספיאל



ושאל אותו איך יתכן כי בכד ישן של חרס יפתח



מעין של חלב, הורה לו האיש באצבעו על מקלו.

– פה צפון כל הסוד של הדבר – אמר



כספיאל – ואם יעלה בידך לגלות אותו, אודך אם



תודיעני. איני יכול לספר לך את תעלולי המקל



שלי. תמיד הוא עושה לי מעשים משנים כאלה. פעם



הוא מביא לי סעדת ערב, ולפעמים הוא גונבה ממני.



אלו הייתי מאמין בדברי הבלים, הייתי אומר, כי



קסם במטה הזה.

הוא לא אמר עוד מלה, אך הביט מתוך



ערמה אל פניהם, עד כי נדמה להם, כי מלגלג הוא



עליהם. מטה הקסם הלך ברקוד בעקבותיו, כאשר



עזב כספיאל את החדר. כאשר נשארו לבדם, עסקו



זוג הזקנים בשיחה עוד שעה קלה על מארעות הערב,



ואחרי-כן שכבו על גבי הרצפה ושקעו בתרדמה. את



חדר המטות שלהם מסרו לאורחים ומטה אחרת לא



היתה להם, מלבד הקרשים האלה, אשר לא היו רכים



כמו לבותיהם של הזקנים.

הזקן ואשתו הקיצו משנתם בבקר



השכם והנודדים אף הם קמו עם הנץ החמה, ועשו



הכנות לצאת לדרכם. פילמון הזמין אותם, כי ישבו



עוד מעט עד אשר תחלב בוקיס את הפרה ותאפה עוגה



בכירה, ואולי תמצא ביצים טריות אחדות לפת



שחרית. אולם האורחים, כנראה, חשבו ומצאו, כי טוב



להם לעבור חלק הגון בדרכם לפני חם היום. ועל כן



עמדו על דעתם לצאת תכף אך בקשו את פילמון ואת



בוקיס ללכת עמהם מהלך מעט ולהראות להם את



הדרך ילכו בה.

וכן יצאו ארבעתם מתוך האהל והם



משוחחים יחד כידידים מאז ומעולם. נפלא היה לראות



איך נפש זוג הזקנים נקשרה בנפש ההלך הקשיש.



וכספיאל הזריז, העליז ומהיר-התפיסה כמו גלה



כל מחשבה קטנה אשר עלתה על דעתם בטרם ידעוה



הם בעצמם. אכן הם בקשו לפעמים בנפשם כי הוא לא



יהיה כה מהיר בשכלו, וכי יזרק הלאה את מקלו,



אשר מראהו היה כה מוזר והנחשים מתפתלים



בקצהו ברב מזמות. אך בעוד רגע וכספיאל נראה



בעיניהם כה טוב-לב, עד כי שמחים היו להחזיקו



באהלם, אותו ואת מקלו עם הנחשים וכל אשר לו, כל



הימים.

– אוי ואבוי לי! – קרא פילמון אחרי אשר



התרחקו מעט מפתח האהל. – לו ידעו שכנינו מה טוב



ומה נעים לארח אנשים נכרים, אל נכון היו אוסרים את



כלביהם בחבל ולא היו מרשים לילדיהם לזרוק



אבן.

– חטא הוא וגם חרפה להתנהג כך – כן,



כן! – קראה בוקיס הטובה ברב רגש – ואני רוצה ללכת



עוד היום ולהגיד לאחדים מהם כי אך אנשים רעים



וחטאים הם.

– חושש אני – העיר כספיאל בחיוך ערמה – שלא תמצאי איש מהם בבית.

וגבות עיניו של הנכרי הקשיש נעשו



כה זועפות וחמורות, עד כי גם בוקיס וגם פילמון לא



העזו להשמיע דבר. הם הסתכלו בפניו ברב הערצה,



כמו נשאו עיניהם אל השמים ממעל.

– אנשים אשר אינם מתיחסים אל הנכרי,



ויהי גם דל שבדלים, כאל אח – אמר הנכרי בקול



עמק, כקול העוגב – אין הם ראויים לחיות על פני



הארץ, אשר נבראה להיות משכן אחוה לבני



האדם.

– אגב ידידי הזקנים – קרא כספיאל



ועיניו מביעות עליצות וערמה כאחת – איהו הכפר



אשר אתם מדברים בו? האם הוא מימיננו או משמאלנו?



נדמה לי, כי אין אני רואה אותו כלל.

פילמון ואשתו הפכו פניהם לעבר העמק,



אשר לעת בוא השמש אתמול ראו שם את האפרים,



הבתים, הגנים וקבוצות העצים, את הרחוב הרחב



והירוק מזה ומזה, אשר הילדים שחקו בו, ואת כל



אותות העבודה, השמחה והשפע. ומה רב תמהונם! לא



היה כל זכר לכפר! גם הגבעה הפוריה, אשר שם שכן



הכפר נעלמה מן העין. במקומה ראו אגם רחב-ידים



ומראהו כתכלת הרקיע, משתרע בעמק מקצהו עד



קצהו, והגבעות אשר מסביב משתקפות באגם



בשלות השקט, כאלו הן עומדות כך מששת ימי



בראשית. רגע אחד היו פני האגם חלקים, אך משנהו



קמה רוח קלה ובעברה על פני המים, התנשאו



בהם גלים מפזזים, מבריקים ונוצצים באור הזריחה



והם משמיעים המולה נעימה בהתנפצם אל החוף.

והאגם נראה בעיני הזקנים כה מכר



ומודע עד כי היו נבוכים מאד, ולא ידעו אם אמנם היה



שם כפר מעולם, או רק חלום חלמו. אך כעבור רגע



זכרו את הבנינים אשר נעלמו ואת פני האנשים



שוכניהם ואת תכונותיהם, וידעו כי לא חלום הוא.



אמנם היה שם הכפר ביום אתמול, והיום נעלם



ואיננו!

– אללי! – קראו הזקנים טובי-הלב – מה קרה את שכנינו המסכנים?

– אין הם קימים עוד בצורת אנשים ונשים –



אמר האורח הקשיש בקולו העמק והחגיגי, וכמו קול



הרעם השיב הדו ממרחק – הם חיו ללא תועלת וללא



יפי, כי לא המתיקו את גורל בני-תמותה במעשה



חסד ונדיבות. הם לא נשאו בלבם דמות חיים טובים



יותר, על כן בא האגם הקדמון והשתרע שנית במקום



הזה לשקף במימיו את תכלת השמים.

– ואשר לאנשים האוילים האלה – אמר



כספיאל בבת-צחוקו הערמומית – הם נהפכו כלם



לדגים. וקלה היתה התמורה, בהיותם עצרת נבלים



מכסי קשקשים ודמם קר מדם כל הברואים. ואת,



אמא בוקיס הנעימה, אם יעור בלבך או בלב אישך



החשק לאכול בשר אלתית צלוי, אין לך כי אם



להשליך חכה ומיד תעלי חצי תריסר משכניך



לפנים.

– הה, – קראה בוקיס ברעדה – לא אשים בשום אפן שבעולם אחד מהם על השפוד!

– לא, – הוסיף פילמון ופניו היו נעוים – לא נוכל לעולם לטעום מהם.

– אשר לך פילמון הטוב – המשיך הנודד



הקשיש – ולך, בוקיס החביבה, הנה אתם ברכושכם



המעט קימתם מצות הכנסת אורחים בלב שלם,



בתתכם סעדה לנודד חסר בית, עד כי החלב היה



למעין שאינו פוסק של יין המשמר והלחם היבש עם



הדבש היו למעדני מלך. הנה כן סעדו האלים על



שלחנכם כמו במשתה הר האולמפוס. מעשה טוב



עשיתם, ידידי הזקנים החביבים. ועל כן שאלו דבר



הטוב ללבכם וינתן לכם.

פילמון ובוקיס הביטו זה אל זה, ואז –



אינני יודע מי משניהם הוציא את הדבר מפיו, אך



האחד אמר את משאלת לב שניהם:

– רצוננו לחיות יחדו כל ימי חיינו



ולעזוב את העולם בשעה אחת במותנו, כי תמיד



אהבנו זה את זה.

– יהי כן, – ענה ההלך בחסד מלכים – ועתה שאו עיניכם אל עבר ביתכם.

הם עשו כאשר אמר ומה רב היה תמהונם



בראותם בנין כביר, הבנוי אבני שיש עם שער



פתוח לרוחה, עומד על המקום שעמד שם זה לא כבר



ביתם הדל.

– הנה מעונכם, – קרא ההלך בחיכו



מתוך חסד לשניהם – קימו מצות הכנסת אורחים



בארמון הזה בלב נדיב, כאשר עשיתם באהלכם



הדל, בקבלכם את פנינו אמש.

האנשים הזקנים כרעו על ברכיהם להודות לו – והנה אינם, לא הוא ולא כספיאל.

פילמון ובוקיס באו לגור בארמון השיש



ולחיות את ימיהם בטוב ובנעימים, בעשותם טוב



וחסד עם כל איש, אשר עבר שם בדרכו. כד החלב, אין



לי לשכוח לספר, שמר את סגלת הפלאים, ומעולם לא



היה ריק בשעה שרצוי היה כי יהיה מלא. בכל עת אשר



עובר-ארח ישר, בעל רוח טובה ובעל לב נדיב, גמע



גמיעה מן הכד הזה, מצא תמיד, כי החלב הוא נעים



ומחיה נפשות יותר מכל משקה ששתה מימיו. אולם



כאשר נקרה שם איש נרגן וקמצן, ברי הדבר כי



יעקם את פניו ויאמר, כי הוא כד של חלב חמוץ.

וכך ישבו זוג הזקנים בארמונם ימים



רבים, רבים, והם הזקינו יותר עד כי זקנו מאד. אולם



לאחרונה בא בקר קיץ ופילמון עם בוקיס לא נראו



כדרכם יום יום בחיוכם על פניהם הנעימים להזמין



את האורחים לסעוד וללון בביתם. האורחים חפשו



אותם בכל מקום בארמון המרוח למן העליה ועד



המרתף, אך כל עמלם לשוא. אולם אחרי הרבה עמל



תרו עיניהם וראו בחזית השער שני אילנות נאים,



ואיש לא זכר כי ראה אותם שם ביום אתמול. אולם הם



עמדו שם ושרשיהם תקועים עמק בקרקע וסכך עצום



של עפאים מאהיל על כל חזית הבנין. אחד היה עץ



אלון והשני תרזה. ענפיהם – מראה מוזר ונחמד! –



היו אחוזים זה בזה וחובקים זה את זה עד כי נדמה



שכל עץ חי בחיק חברו.




ציור 3.png



בעוד אשר האורחים השתוממו, כיצד גדלו



בן לילה העצים ונעשו רמים ונשאים, בשעה



שדרוש, לפחות, זמן של מאה שנה לגדולם, נשבה רוח



והעירה את הענפים המערבים זה בזה. ואז נשמע



בחלל האויר מלמול עמק ורחב, כאלו שני העצים



הטמירים מדברים זה אל זה.

– אני פילמון הזקן! – מלמל האלון.

– אני בוקיס הזקנה! – מלמלה התרזה.

אולם כאשר חזקה הרוח דובבו שני העצים



בבת אחת: פילמון! בוקיס! בוקיס! פילמון! – כאלו



אחד היה שנים ושנים היו אחד, והם מדברים יחד



מעמקי לבם המשתף. קל ופשוט היה להבין, כי זוג



הזקנים הטובים האלה חדשו את חייהם ועתה הם



מבלים במנוחה ובנעימות שנות מאות, פילמון בצורת



אלון ובוקיס בצורת תרזה. הוי, מה טוב ומה נעים



הצל שהם פורשים על סביבם! כאשר ישב לנוח עובר



ארח תחתיהם, ישמע לחש העלים הנעים ממעל לראשו,



והוא יתפלא כי הצליל דומה מאד למלים



האלה:

– ברוך הבא, אורח חביב, ברוך הבא!

ונפש חביבה אחת, אשר ידעה מה הדבר



הטוב שמצא חן רב בעיני בוקיס הזקנה ופילמון



הזקן, בנתה ספסל עגל מסביב לשני גזעיהם, אשר



שם, ימים רבים אחרי כן, היו העיפים והרעבים



והצמאים נוהגים לשבת ולנוח ולגמוע חלב בשפע



מתוך כד הפלאים.

מי יתן והכד הזה יהיה כאן בשעה זו, למשיב נפש לכלנו!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44792