


	
	התאומים הדומים
	




לפני ימים רבים היה ריב בין מדינת
אפזוס אשר באסיה ובין מדינת סירקוז אשר
בסיציליה.

בעת ההיא יצאה פקדה, כי כל סוחר
מסירקוז אשר יראה באפזוס חיב לשלם אלף שקל
קנס, ואם אין לו – אחת דתו למות.

ויהי היום ויבא לאפזוס סוחר זקן
מסירקוז ושמו אגיאון. חמש שנים היה נודד
בארצות רחוקות ולא ידע על החק החדש שיצא, עד
אשר נתפס בידי השוטרים והובא למשפט לפני
נסיך אפזוס.

כסף לא היה בידו, ולכן היה צפוי לו
המות, אך בטרם יצא משפטו, שאל אותו הנסיך,
מדוע נסכל לעשות ולבוא לאפזוס.

ואגיאון פתח פיו ויספר:

נולדתי בסירקוז ושם נשאתי אשה
אשר חייתי עמה חיי אשר. נסענו לארץ יון ושם
ילדה לי אשתי שני ילדים תאומים, והילדים היו
כה דומים זה לזה בכל דבר, עד כי נתנו להם שם
אחד, הוא השם אנטפוליס. ובה בשעה ובו במלון
שנולדו לי שני ילדי ילדה אשה עניה אף היא
ילדים תאומים, אשר גם הם היו דומים זה לזה, וגם
להם קראו בשם אחד: דרומיו. והורי הילדים האלה
היו עניים כל כך, עד כי בבקשי לקנות מהם את
ילדי התאומים שמחו על זה מאד. את שני האחים
דרומיו גדלתי בביתי, כי יהיו משרתים לבני.
וכאשר גדלו מעט ארבעת הבנים, ישבנו באניה
לנסע לסירקוז. עוד לא עברנו מרחק רב והנה קמה
סערה גדולה בים. אניתנו החלה לשקע והמלחים
הפחדנים ירדו בסירה האחת להמלט ואותי ואת
אשתי ואת ארבעת הילדים עזבו בלב-ים. מצאתי
תרן קטן, קשרתי בקצהו האחד את אשתי, את בני
האחד ודרומיו אחד, ובקצהו השני את בני
השני עם דרומיו השני ואת עצמי. הזרם נשא
אותנו על התרן לארך החוף ולאחרונה חדלה
הסערה. כאשר שקט הים, ראינו לאור השמש
העולה שתי אניות באות לקראתנו משני עברים
שונים. ובטרם הגיעו אלינו האניות פגע התרן
שנשא אותנו בסלע בכח רב, עד כי נבקע התרן
לשנים. הרוח נשא חלקו האחד עם אשתי ושני
ילדים ממולי, וסירת דיגים אשר עברה ברגע הזה
אספה אותם ותעלם. אחרי כן קרבה אניה אחרת,
אשר אספה אותי עם שני הילדים בצדי. האניה
נסתה, על פי בקשתי, לרדף אחרי סירת הדיגים
עם אשתי ושני הילדים, אך לא יכלה להשיג
אותה. מן היום ההוא לא יספתי לראות את אשתי או
את בני השני. וכאשר גדל בני הראשון,
אנטפוליס מסירקוז, ויהי בן שמונה עשרה, פצר
בי לתת רשות לו ולמשרתו דרומיו ללכת על פני
ימים ולבקש ולמצא את אמו ואחיו האובדים. קשה
היה לי להפרד מעל בני, אך נתתי לו רשות. זה
היה לפני חמש שנים, ובמשך חמש שנים בקשתי
לשוא את בני אשר עזבני. חפשתי אותו בכל
ערי יון הרחוקות ובכל גבולות אסיה, עד אשר
באתי סוף סוף הנה. ועתה, אחרי אשר אבדה לי
אשתי עם שני בני ונשארתי גלמוד בתבל, למה
לי חיים?

הספור הזה נגע עד לב הנסיך והוא אמר אל אגיאון:

– אחת דתך למות, ואין בידי לשנות את
החק, ואולם עשה אעשה למענך את זאת: אני נותן לך
עוד יום אחד. ביום הזה עליך לבקש ידידים
ומכרים באפזוס אשר ילוו לך אלף שקל כפר
נפשך.

– אין לי כל תקוה למצא פה ידיד – ענה אגיאון ביגון וילך עם השומר לבית הסהר.

אגיאון חשב, כי אין לו אף מודע אחד
באפזוס, ואולם ברגע זה ישבו בעיר שני בניו
התאומים עם שני משרתיהם התאומים.

כי הנה בעת אשר הצילו הדיגים את
אשת אגיאון עם הילד אנטפוליס והילד דרומיו,
עזבו את האשה העלובה בעיר אחת ואת שני הילדים
מכרו לעבדים בעיר אחרת. המה נמכרו לשר-צבא,
והוא לקח אותם לאפזוס, אשר בן אחיו היה הנסיך
שם. והילד אנטפוליס מצא חן רב בעיני הנסיך.
וכאשר גדל, הפקיד אותו הנסיך לשר הצבא,
ואחרי אשר היה אנטפוליס גבור חיל נשא אותו
הנסיך ויגדלהו. עתה היה אנטפוליס איש עשיר
ולו ארמון יפה באפזוס. הוא נשא לו אשה מבנות
העשירים ושמה אדרינה, ודרומיו היה משרת
לפניו.

ואנטפוליס השני, אנטפוליס
מסירקוז, בא לאפזוס בו ביום אשר אביו הגיע
שמה, אך סוחר אחד ממכריו הזהיר בו כי לא
יגלה לאיש, כי מסירקוז בא, אם לא כן מות יומת.
ולכן אמר אנטפוליס לכל, כי מארץ יון בא.

אחרי אשר נפרד מעם הסוחר, נתן כסף
למשרתו דרומיו וישלחהו אל בית-מלון להזמין
סעדת צהרים.

– אנכי אטיל לי בעיר עד שעת הצהרים – אמר אנטפוליס – ואראה את מנהגי המקום.

עברו רק חמשה רגעים והאדון ראה
פתאם את משרתו( אולם זה היה לא משרתו, כי אם
דרומיו השני).

– מה זה מהרת לשוב? – שאל בתמהון.

– מהרתי לשוב? – ענה האיש, אשר לא
הטיל ספק, כי דובר הוא אל אדונו אנטפוליס מאפזוס
– לא כן! אתה אחרת לבוא! הנה גברתי כועסת
עליך על אשר התמהמהת ושלחה אותי לקרא לך. אם
לא תבא מיד, יצטנן הבשר ולא יטעם לחך.

– אל תדבר אולת – קרא אנטפוליס מסירקוז – מה עשית בכסף אשר נתתי לך?

– איזה כסף? – שאל דרומיו מאפזוס –
האם חמש הפרוטות שנתת לי שלשם? הן צוית
לתת אותן לרצען, אדוני.

– אין לבי בשעה זו אל הלצותיך – קרא אנטפוליס ברגז – הגידה לי, איה הכסף?

ודרומיו מוסיף ואומר, כי גברתו
שלחה אותו להביא מהר את האדון לסעדת
הצהרים.

– איזו גברת? – שאל אנטפוליס בכעס.

– אשת אדוני – ענה דרומיו מאפזוס – היא ואחותה מחכות לך לסעדה.

אנטפוליס הסוחר קצף קצף גדול על
דרומיו, בחשבו כי מהתל הוא בו, וכאשר לא יכל
דרומיו להגיד לו איה הכסף והוסיף לדבר אליו
על אשתו, קצרה רוחו ויך אותו מכה רבה. המשרת
נמלט על נפשו ויבא אל בית גברתו, ואנטפוליס
הלך נבוך אל בית-המלון.

כאשר בא דרומיו אל בית אדוניו,
אנטפוליס שר הצבא, שאלה אותו גברתו, אם האדון
ימהר לבוא הביתה.

סובר אני – ענה המשרת – כי אדוני יצא
מדעתו. אמרתי לו ללכת הביתה, כי הסעדה
מוכנה, והוא שאלני איה הכסף אשר נתן לי, אף
אמר, כי אין לו אשה כלל, וכאשר בקשתיו ללכת
הביתה, הכני מכות רצח.

כשמע אדרינה את הדברים האלה חרה אפה גם היא.

– שוב מהר – קראה – והבא את האדון הביתה.

– לא אלך – קרא דרומיו מאפזוס – אנא, שלחי שליח אחר.

– הלא צויתי, עבד! – צעקה אדרינה
בחמה – אם לא תשמע בקולי, ארוצץ את
גלגלתך.

– הם משחקים בי, כאלו הייתי
כדור-רגל – התלונן דרומיו – אדוני הודף אותי אל
הגברת וגברתי הודפת אותי שוב.

ואשת אנטפוליס ישבה וקוננה:

– אוי לי, כי אישי חדל לאהבני! הוא
הבטיח לי להביא תשורה שרשרת זהב, ובמקום זה
שלח אלי בפי דרומיו דברים מרגיזים
כאלה.

היא בקשה אפוא את אחותה ללכת עמה
ולבקש את אישה אנטפוליס מאפזוס, שר הצבא
אשר לנסיך.

בינתים ואנטפוליס הסוחר בא אל
המלון ומצא שם את הכסף שלם בידי בעל המלון,
ובו ברגע נכנס משרתו דרומיו.

– למה זה התלת בי בדבר הכסף –
הוכיח אנטפוליס את משרתו – ומה הן ההלצות על
דבר הגברת?

דרומיו מסירקוז ענה בתם-לב, כי
מימיו לא דבר בהלצות, אף לא ראה את אנטפוליס מן
הזמן ששלח אותו להזמין סעדת צהרים.

האדון חשב, כי המשרת מתלוצץ גם עתה והוא קרא:




כן דברת עמי…


– לא דברתי.

– דברת.

– לא דברתי.

ואנטפוליס נמלא חמה ויך את משרתו.

– חן חן לך, אדוני – קרא דרומיו בהלצה – כי נתת לי ביד רחבה מתנת חנם.

ברגע זה באה אדרינה עם אחותה עד
פתח המלון, אשר שם עמדו אנטפוליס ודרומיו
משרתו.

– מה זה היה לך, אישי, כי ברחת ממני? – שאלה אדרינה.

אנטפוליס ענה לה, כי אין הוא יודע אותה.

– זה לי רק שתי שעות בעיר הזאת – קרא – וחידות הן לי דבריך.

והאשה צעקה:

הן שלחתי את דרומיו לקרא לך לסעדת
הצהרים, והוא שב והגיד לי, כי אתה אמרת לא
אשתך אני ולא תבא הביתה.

– האם דברת עם הגברת הזאת? – שאל אנטפוליס בכעס את משרתו.

– מימי לא ראיתי את פניה עד הרגע הזה – ענה דרומיו.

אך אנטפוליס זכר את הדברים אשר שמע מפי דרומיו מאפזוס ולכן עלה על דעתו, כי משרתו קשר עליו קשר.

– ומאין זה יודעת האשה הזאת, כי שמך
דרומיו ושמי אנטפוליס? – שאל – ומדוע באת
ואמרת לי, כי גברתך שלחה אותך לקרא לי
לסעדה?

– אין זאת, כי המקום הזה מלא כשפים הוא – קרא המשרת.

– הבחלום או בהקיץ אני רואה ושומע כל זאת? – קרא אנטפוליס.

ובהאמינו, כי מעשה כשפים הוא לא מצא
דרך אחרת בלתי אם ללכת אחרי אדרינה אל ביתה
ודרומיו אחריו.

– שמר הפתח, דרומיו – קראה אדרינה בבואם אל הבית – ואל תתן לאיש לבוא.

אך ישב אנטפוליס הסוחר אל השלחן
לאכל עם אדרינה ואחותה והנה נשמע קול דופק
בדלת.

בעלה האמתי של אדרינה, אנטפוליס
שר הצבא, בא עם אחד מידידיו שהזמינו לסעדת
הצהרים, ועמהם המשרת דרומיו, אשר פגשוהו
ברחוב.

– דרומיו – משרתי זה – אמר אנטפוליס
אל ידידו – שכור הוא היום. בפגשו אותי הגיד לי,
כי אנכי הכיתיו היום, אמרתי לו כי אין לי אשה,
אף שאלתי אותו על כסף. ובכן הכיתי זה עתה את
הבחור השוטה הזה להסיר יינו מעליו!

אנטפוליס נסה לפתח את הדלת והנה היא סגורה.

– לך ואמרת להם כי יתנו לנו לבוא פנימה.

דרומיו הלך וקרא בשם את כל משרתות
הבית, אך במקום מענה הגיע אליו קול דרומיו
מסירקוז, אשר היה שומר הפתח.

– לך מזה, לך!

שני המשרתים, מבית ומחוץ, באו בריב,
חרפו זה את זה, הרימו שאון ורעש, עד כי נאספו
השכנים לראות במחזה.

לקול הרעש יצאה אדרינה לראות מה הקולות האלה.

– מי שם מאחורי הדלת? – קראה.

– הקולך זה, אשתי? פתחי נא – קרא אנטפוליס מאפזוס.

– כלך לך! – השיבה האשה בקצף – לא אשתך אני. אישי בבית.

אנטפוליס שר-הצבא הוסיף לדפק בדלת
בחמה, עד כי היה לצחוק בעיני העוברים ושבים,
ואחרי אשר לא פתחו לו, אמר אל ידידו:

– הבה, נלך לסעד אל בית ידידתי, אשר
תקבל את פנינו בכבוד, ולה אביא את שרשרת
הזהב אשר אמרתי לתת תשורה לאשתי.

ואנטפוליס הסוחר ודרומיו משרתו,
אחרי אכלם בבית אנטפוליס שר הצבא, מצאו שעת
כשר להתחמק ולצאת מן הבית.

בהיותם ברחוב פגע בהם צורף ויאמר אל אנטפוליס:

– הא לך שרשרת הזהב, אשר הזמנת היום בבקר.

וכאשר מאן אנטפוליס לקחת, האיץ בו הצורף, אך לא רצה לקבל מידו כסף באמרו:

– אין לי צרך בו ברגע זה.

ואנטפוליס אמר אל דרומיו משרתו:

– עלינו לברח מן העיר הזאת באניה



הראשונה אשר תצא. אכן מכשפת היא הארץ



הזאת.

דרומיו הלך אל הנמל במצות אדונו לשכר שם אניה.

ואנטפוליס שר הצבא, ככלותו לאכל
בבית ידידתו, יצא אל הרחוב והנה לקראתו הצורף
אשר אצלו הזמין את שרשרת הזהב.

– אולי יש בידך כסף מחיר השרשרת? – שאל הצורף.

– הלא לא לקחתי מידך את השרשרת – ענה אנטפוליס.

– הן נתתי לך.

– לא לקחתי.

– לקחת. זה רק לפני שעה אחת.

– שקרן אתה, רמאי.

וכאשר ראה הצורף, כי אנטפוליס אינו
מאמין לדבריו ומחרף אותו, קרא לשוטרים להוליך את
אנטפוליס לבית האסורים על אשר לא שלם את
חובו.

בדרך לבית האסורים פגש אנטפוליס שר הצבא את דרומיו מסירקוז.

– אניה מפליגה בים תכף, אדוני – קרא
המשרת – אנכי כבר נשאתי את כל המטען שלנו אל
האניה. רוח נוחה מנשבת, ובעל האניה מחכה
לך.

– המשגע אתה או שכור? – צעק
אנטפוליס שר הצבא – מה לי ולאניה? מהר ולך אל
אדרינה אשתי ואמרת לה, כי תשלח לי מיד
שלש מאות שקל זהב, אשר הצורף נושה בי.

דרומיו לא רצה לשוב אל הבית ההוא, אך עליו היה להכנע.

ואדרינה בשמעה, כי אישה נתון
בצרה, מהרה לתת את הזהב על יד דרומיו. וכאשר
רץ המשרת לשוב, פגש את אדונו האמתי, את
אנטפוליס הסוחר. ככל אשר אחר
האיש לשבת באפזוס, כן גדלה בלבו האמונה, כי
אמנם מכשפה העיר הזאת. בכל מקום אשר הלך, קדדו
האנשים לפניו, כאלו מודע הוא להם, אף קראו אותו
בשמו. אחדים הזמינו אותו למשתה או לנשף, אחרים
נתנו לו כסף באמרם, כי פורעים הם חוב, אף הודו לו
על החסד אשר עשה עמהם. חיט אחד
קרא אותו אל ביתו ללבש את הבגדים החדשים אשר
תפר לו. וכאשר נגש אליו דרומיו ונתן לו את
צרור הזהב, אשר שלחה לו אדרינה, ושאל אותו,
כיצד נמלט מידי השוטרים, הביט אנטפוליס בפניו
והאמין באמונה שלמה, כי הוא ומשרתו אחוזי
כשפים הם.

עודנו עומד משתאה והנה אשה אחת קרבה אליו ואמרה:

– איה שרשרת הזהב, אשר אמרת לתת לי?

– לא ראיתיך מימי – קרא אנטפוליס.

– הלא סעדת בביתי היום בצהרים.

– לא היו דברים מעולם.

והאשה בשמעה זאת, אמרה בלבה: “אין
זאת כי יצא האיש מדעתו, אלך אל ביתו לספר
לאשתו, כי בעלה השתגע”.

ואדרינה זכרה את מנהג אנטפוליס
היום בבקר והאמינה לדברי האשה. היא לקחה עמה
רופא ותמהר אל המקום, אשר בעלה אנטפוליס היה
אסור שם. היא דברה אליו רכות, אף בקשה את הרופא
לרפאותו משגעונו. אך הוא גער בה על אשר לא
שלחה לו כסף לפרע חובו לצורף. וכאשר הרים קולו,
צוה הרופא לאסר את ידיו וגם את ידי דרומיו, אשר
מהר לעזרת אדוניו. “שניהם משגעים הם” – אמר
הרופא.

בשעה זו עברו אנטפוליס מסירקוז עם
דרומיו משרתו ברחוב, פגע בהם הצורף ובא עם
אנטפוליס בריב בשל שרשרת הזהב. וכאשר
הרגיז מאד הצורף בדבריו את אנטפוליס, שלף את
חרבו מתערה ואמר להכותו. ובו ברגע חלפה על
פניהם אדרינה עם אחותה.

– אל אלהים! – צרחו הנשים – הם ברחו
מתחת ידי הרופא ועוד מעט והכו אותנו לפי
חרב.

אדרינה קראה לשוטרים לתפש את
אנטפוליס ולקחת את חרבו מידו, כי משגע
הוא.

– אסרו גם את דרומיו – קראה – והביאו אותם אל ביתי.

כאשר שמעו אנטפוליס ודרומיו, כי
אומרים להוליך אותם אל בית אדרינה, נשאו רגליהם
וינוסו, ובראותם מרחוק בית מנזר נמלטו שמה
לבקש להם מקלט.

שער המנזר נסגר כרגע אחריהם, ובעוד
אשר בחוץ עמד המון רב מצפה לראות, מה יהי גורל
שני המשגעים יצאה מן הבית אשה חשובה, היא
הממנה על המנזר.

האשה שאלה את ההמון, מה השאון הזה,
ואדרינה ספרה לה, כי מבקשת היא את בעלה
המשגע, אשר נמלט זה עתה ממנה והוא מתחבא
במנזר.

היא העתירה על הממנה כי תסגיר אליה את בעלה ומשרתו, אך האשה מאנה לעשות זאת.

– האנשים בקשו מקלט להם במנזר –
אמרה – ועלי החובה להגן עליהם, לכלכם
ולרפאותם.

וכאשר ראתה אדרינה, כי כל דבריה
ותחנוניה לא הועילו, גמרה בלבה לפנות אל נסיך
אפזוס ולבקש ממנו משפט.

היום רד, הגיעה שעת שקיעת החמה,
ואגיאון הזקן, הסוחר מסירקוז, לא מצא לשלם
כפר נפשו ולכן הלך למות.

התהלוכה עברה אט על פני המנזר.
בראש הלך הנסיך בלוית חיליו ופקידיו. אחריהם
הלך הזקן אגיאון, ראשו מגלה ופניו מביעים יגון,
ומאחוריו צעד התלין ובידו גרזן נוצץ.

אדרינה רצה לקראת הנסיך ותקרא; “עשה משפטי” והתהלוכה עמדה רגע.

הנסיך, אשר ידע אותה, שאל מה לה,
והיא ספרה, כי הממנה על המנזר החביאה את
בעלה…

עודנה מדברת ואנטפוליס מאפזוס עם
דרומיו משרתו, אשר הצליחו להמלט מבית הרופא,
באו גם הם אל הנסיך לבקש משפט…

וכאשר ראה אגיאון את אנטפוליס, חשב
כי זה הוא בנו אשר אבד ממנו לפני חמש שנים,
ויגש אליו בשמחה רבה.

– בני, בני! – קרא הזקן.

אך אנטפוליס שר הצבא, אשר היה תינוק
בן שתי שנים בראותו את אביו בפעם האחרונה,
אמר כי אין הוא מכיר את האיש הזה.

והמבוכה גדלה שבעתים, כאשר נפתחה
דלת המנזר והממנה יצאה עם אנטפוליס הסוחר
ודרומיו משרתו.

כעבור שעה קלה הברר כל הדבר, כי
כאשר עמדו זה בצד זה האחים התאומים אנטפוליס
והאחים דרומיו לא הכיר איש, גם אגיאון
ואדרינה, מי הוא האח מסירקוז ומי מאפזוס.

מי יתאר את שמחת האב, כאשר מצא את
שני בניו ביום אחד, אך מה רבה שמחתו בהודע לו,
כי האשה העדינה, הממנה על המנזר, אשתו היא
אשר באבד לה בעלה ובניה נזרה מן העולם וישבה
כל הימים במנזר.

אחרי הנשיקות והשיחות אמר אנטפוליס
מאפזוס לתת את אלף השקל כפר נפש אביו, אך
הנסיך לא אבה לקחת את הכסף, באמרו כי מהיום
והלאה בטל החק האכזרי הזה.

הנה כי כן באו ימי טובה לכל האנשים.
אנטפוליס מסירקוז נשא לאשה את אחות אדרינה,
אשר מצאה חן בעיניו, ושני האחים ישבו יחדו
וכלכלו את הוריהם הזקנים בכבוד.

גם שני האחים דרומיו שמחו זה על זה
ויחיו בבית אדוניהם חיי אשר ונחת כל הימים.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32740