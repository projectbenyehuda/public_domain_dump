


	
	שתי ערים
	



ספר ראשון: שב לתחיה

א. התקופה

אלה היו הימים הטובים מן הטובים, אלה
היו הימים הרעים מן הרעים, זה היה דור חכם, זה היה
דור סכל, זו היתה תקופה של אמונה, זו היתה תקופה
של כפירה, זה היה זמן של אור, זה היה זמן של חשך,
זה היה אביב התקוה, זה היה חרף היאוש, כל טוב היה
לפנינו, מאום לא היה לפנינו, כלנו עלינו למרום,
כלנו ירדנו שאולה – קצור הדבר, התקופה הזאת
היתה דומה לתקופה זו שאנו חיים בה בכך,
שכמה אישים אוהבי מליצה היו מספרים עליה, אם
לטובה ואם לרעה, בדרך ההפלגה.

בעת ההיא ישבו על כסא המלוכה
באנגליה מלך רחב־לסת ומלכה רעת מראה; בעת
ההיא ישבו על כסא המלוכה בצרפת מלך רחב־לסת
ומלכה יפת מראה. בשתי הארצות גם יחד היה ברור
כשמש לאדוני הארץ, אשר להם כל טוב החיים, כי
כן היה וכן יהיה לעולמים.

הדבר היה בשנת אלף שבע מאות שבעים
וחמש למנין הנוצרים. בעת ההיא, עת נחת, גלו
הרוחות עתידות לאנגליה. הנביאה שותקוט חגגה
את יום מלאת לה עשרים וחמש שנה וכרוז מחיל שומרי
ראשה יצא לפניה ובשר, כי עוד מעט ותבלע האדמה
את לונדון ואת וסטמינסטר. גם בשורות על מארעות
עולם הזה הגיעו בימים האחרונים למלך אנגליה
ולעם מאת כנסיה של נתינים בריטים באמריקה,
אשר עלו בחשיבותן לבני האדם על כל הנבואות
שהביאו הרוחות ובנות הרוחות.

צרפת לא זכתה בכלל לגלוי רוחות
כאחותה אנגליה, מדינת הים, והיא התגלגלה
וירדה במורד אט אט, יצרה שטרי כסף ובזבזה
אותם. חוץ מזה עסקה במעשים טובים, לפי תורת
כהניה הנוצרים, כגון ליסר עלם ולקצץ ידיו,
לעקור לשונו במלקחים ולשרף את גופו חי, על אשר
לא כרע על ברכיו ביום גשם לכבוד תהלוכה נתעבה
של נזירים, אשר עברה לנגדו במרחק חמשים או
ששים אמה. קרוב להאמין, כי בה בשעה שהוציאו
להרג את המענה הזה, גדלו בקרקע היערות
בצרפת או בנורוגיה עצים, אשר החוטב, הגורל, נתן
עיניו בהם לכרתם ולנסרם לנסרים ולעשות מהם את
המכונה המטלטלת, זועה לדורות, עם השק ועם
הגרזן. קרוב להאמין, כי בדירים רעועים של עובדי
האדמה הקשה בקרבת פריס מצאו בו ביום מחסה
מגשם קרונות גסים מלכלכים ברפש הכפר, חזירים
נוברים סביבם ועופות הבית חונים עליהם, והקוצר, זה
המות, יעד אותם להיות עגלות מתים לחללי המהפכה.
ואולם החוטב ההוא והקוצר ההוא, אף כי עושים הם
מלאכתם בלי הרף, עובדים בחשאי ואין איש שומע
בלכתם ובבואם בפסיעות דקות. יתר על כן, לו העז
איש לבשר את בואם והיה בעיני שומעיו כופר
באלהים ובוגד בארצו.

באנגליה לא שררו במדה מרבה
השקט והסדר, כי יוכל הלאם להתפאר בהם. בעיר
הבירה עצמה היו בכל לילה מתפרצים
לסטים1 מזינים לבז בבתים
ולשד עוברי דרכים; משפחות קבלו אזהרה, כי
בצאתן מחוץ לעיר עליהן למסר את כלי ביתן למחסנים
מיחדים לשמירה מפני הגנבים; שודד לילה היה
ביום לאור השמש סוחר במרכז העיר, וכאשר הכיר
אותו חבר למסחר, כי הוא הוא ראש הגדוד שפגע בו,
עמד וירה בו והלך לדרכו; שבעה שודדים התנפלו
על מרכבת הדאר, שלשה מהם נפלו חלל בידי הנהג
וארבעה הנותרים הרגו אותו, “כי אפסו הכדורים
מילקוטו”, ואחרי כן שדדו במנוחה את הדאר; ראש
העיר לנדון בכבודו ובעצמו נפגע על ידי שודד,
בעברו בשדה טורנהם, והאיש גזל מאת השר
הגדול את כל אשר לו לעיני בני לויתו; האסירים
בבתי־הסהר אשר בלנדון ערכו מלחמה עם
שומריהם, באו מגני החק וירו בהם ברובים
ובכדורים; גנבים התחכמו להסיר מעל צוארי
הלורדים האצילים את עדיי היהלמים, בבואם אל
המשתה בחצר המלכות; חילים מזינים באו
לסן־ג’ילס לחפש מבריחי מכס, ההמון ירה בחילים
והחילים ירו בהמון, ואיש לא ראה בכל אלה דברים
יוצאים מגדר הרגיל.

ובתוך כל אלה היה התלין, הטרוד
תמיד ומלאכתו תמיד לשוא, עמוס עבודה רבה; הנה
תלה על העץ שורה שלמה של פושעים שונים; ביום
השבת תלה גנב במחתרת, שנתפס בגנבה ביום
השלישי; ביום אחר עמד לפני בית־הסהר וכוה
בברזל מלבן ידי אנשים לעשרות, ובמקום אחר
העלה על המוקד ספרים פסולים; היום נטל חיי רוצח
אכזרי ומחר כרת ראשו של גנבן עלוב, שגזל מידי
בחור כפרי שתי אגורות.

כל המעשים האלה ואלף בדומה להם קרו
בשנת אלף שבע מאות שבעים וחמש. ובתוך כל אלה,
בו בזמן שהחוטב והקוצר עשו מעשיהם
במסתרים, השתררו שני אלה רחבי הלסת ושתי
אלה, רעת המראה ויפת המראה, חיו חיי פאר
ונהגו נשיאותם ביד רמה.

הנה כי כן הוליכה שנת אלף שבע מאות
שבעים וחמש את נושאי הנזר ורבוא רבבות בריות
קטנות – ובתוכן גבורי ספורי – לקראת גורלם
המיעד להם. –





ב. מרכבת הדאר





באחד מלילי שבת בסוף כסלו עבר
הראשון מגבורי ספורנו בדרך העולה לדובר.
הדרך השתרעה לפניו, מעבר למרכבת הדאר
ההולכת לדובר, במעלה הגבעה שוטר. הוא עלה אל
הגבעה בתוך הבץ ליד מרכבת הדאר, כאשר עשו
גם יתר הנוסעים, לא מאשר חשקה נפשם בטיול
ברגל במקום הזה ובשעה הזאת, כי אם מפני
שמעלה הגבעה, כלי הרתמה, הבץ, הדאר, כלם
הכבידו מאד את הדרך, עד כי הסוסים עמדו שלש
פעמים מלכת, ופעם אחת נמלכו להחזיר את מרכבת
הדאר לבלקהית. אך המושכות והשוט והעגלון
והנהג יחדו קראו באזני הסוסים המורדים את
דברי החק האוסר לעשות מעשה כזה, אף כי הוא מעיד,
כי כמה בהמות חננו בשכל טוב. הסוסים הרתומים
נכנעו ושבו ללכת בדרך הישר.

בראשים מורדים ובזנבות זעים בוססו
הסוסים בדרכם את הבץ, פרכסו וכשלו פעם
בפעם, כאלו עמדו בפני רסוק אברים. בכל עת אשר
העגלון נתן להם לפוש ועצר אותם בקריאה: עמ־דו!
נו־חו! היה הסוס המנהל מנענע ראשו וכל אשר עליו
בכח – כאלו הביע הסוס הזה את דעתו, כי אי
אפשר להעלות את המרכבה על הגבעה. וכל פעם
שהסוס עשה את נענועו נזדעזע הנוסע, כאיש
עצבני, ורוחו נבוכה.

כל הבקעות מלאו אד ערפל, והוא תעה
ועלה בבדידותו על הגבעה, כנשמה חוטאת המבקשת
לה מנוחה ואיננה. הערפל הקר, הצמיג והסמיך,
עשה דרכו אט בתוך האויר אדוות אדוות2
בזו אחרי זו ובזו על גבי זו כגלי ים
זועף. הוא היה סמיך מאד, עד כי אור הפנס של
המרכבה לא בקע מסביב והאיר רק את הפנס עצמו
וכברת ארץ קטנה; וההבל של הסוסים העמלים עלה
לתוך האד, ונראה כאלו כל האד בא מן ההבל
הזה.

שני הנוסעים האחרים, מלבד האחד ההוא,
התנהלו ועלו אף הם על הגבעה לצד המרכבה. כל
השלשה היו עטופים עד למעלה מאזניהם, וברגליהם
מגפים. אף אחד מן השלשה לא יכל היה להגיד, על
פי מה שראה, מה טיבם של שני בני לויתו; וכל אחד
היה נחבא תחת המון עטיפות מעיני הרוח ומעיני
הבשר של שני חבריו. בימים ההם היו עוברי דרכים
חוששים מאד להתודע אל מי שהוא, כי כל איש
בדרך יכל היה להיות או שודד או חבר לשודדים.
ואף אמנם חשש זה לא היה שוא, אחרי אשר בכל
פנדק ובכל בית מרזח נמצא מי שהוא משכירי
ה“קפיטן”3 החל בבעל הבית
בכבודו ובעצמו וכלה בצעיר המשרתים. כך הרהר
בלבו גם הממנה על מרכבת הדאר לדובר, בליל
שבת ההוא, בסוף חדש כסלו שנת אלף שבע מאות
שבעים וחמש, בשעה שטפסה המרכבה ועלתה על
גבעת שוטר והוא עמד על דוכנו מאחרי הדאר וחבט
רגליו זו בזו, עינו פקוחה וידו נתונה על ארגז
הנשק אשר לפניו, שבו היה מונח רובה ממלא על
גבי ששה או שמונה אקדוחים ותחתיהם מצע של
חניתות קצרות.

מרכבת הדאר לדובר היתה שרויה באותו
מצב נעים שהממנה חשד בנוסעים והנוסעים חשדו
זה בזה ובממנה. וכלם יחד היו חושדים איש
בחברו. אף העגלון לא בטח בשום בריה חוץ מסוסיו;
ואשר להם נכון היה להשבע בכל קדש על אמונתו,
כי הבהמות הללו לא יצלחו לנסיעה הגונה.

“זו־זו!” קרא העגלון, “לכו! עוד מעט עמל
ועלינו על ראש הגבעה, או אז אשלח אתכם לעזאזל.
יגעתי דיי עד שהגעתי עמכם לכך. יוסי!”

“מה?!” ענה הממנה.

“כמה השעה, יוסי?”

“אחת עשרה ועשרה רגעים.”

“דם ואש!” פלט מפיו העגלון בכעס,
“ועדין לא הגענו לראש השוטר! זו־זו! ארורים!”

הסוס ההולך בראש הפסיק את הרהוריו
מפני מכת השוט ועשה מאמץ לעלות על הגבעה,
ויתר שלשת הסוסים עשו כמוהו. ושוב התנהלה
המרכבה, והנוסעים בוססים במגפיהם והולכים על
ידה. בעמד המרכבה ועמדו גם הם, בלי זוז
ממנה. לו העז אחד מן השלשה להציע לחברו, כי
ילך עמו הלאה מעט לתוך הערפל והחשכה, היה
מסכן את נפשו, כי היו יורים בו כרגע כאחד
השודדים.

המאמץ האחרון העלה את המרכבה על ראש הגבעה, הסוסים עמדו לפוש והממנה נגש לבלם4 את האופנים לשם ירידה מעל הגבעה ולפתח את דלת המרכבה להכניס לתוכה את הנוסעים.

“הסס! יוסי!” קרא העגלון בקול אזהרה,
בהביטו מעל דוכנו למטה.

“מה אמרת, תם?”

שניהם הקשיבו.

“אמרתי, כי מאחורינו הולך ובא סוס
בפסיעות גסות, יוסי.”

“ואני אומר, תם, כי הסוס הולך בדהרה,”
ענה הממנה, בהרפותו ידו מן הדלת, ועלה חיש על
דוכנו.

“אדונים! בשם המלך, היו נכונים
כלכם!”

אחרי קריאת חפזון זו כונן את רובהו
ועמד ערוך לקרב.

הנוסע, הנזכר בראשית ספורנו, עמד על דרגת המרכבה נכון להכנס; יתר שני הנוסעים עמדו סמוכים לו ואמרו לבוא אחריו. הוא נשאר עומד על הדרגה חציו בתוך המרכבה וחציו מחוצה לה; חבריו נשארו מאחוריו עומדים בדרך. כלם הביטו פעם על העגלון ופעם על הממנה והקשיבו רב קשב. העגלון הביט לאחוריו והממנה הביט לאחוריו, גם הסוס ההולך בראש הטה אזנו והביט לאחוריו בלי סרוב.

הדממה שבאה אחרי אשר המרכבה
חדלה לחרק ולצרח הגדילה את דממת הלילה, עד כי
השתררה דומיה רבה. נשיפת הסוסים העיפים
גרמה לתנודה קלה של המרכבה, כאלו היתה
שרויה בזעזועים. לבות הנוסעים דפקו בקול נשמע
לאזן, על כל פנים, בתוך הדומיה אפשר היה
לשמע את הנשימה החטופה והכבושה של הנוסעים
ואת מרוץ־הדם המהיר מחמת צפיה.

קול הסוס הדוהר הגיע בשצף אל ראש
הגבעה.

“הוי־וי!” קרא הממנה בגרון וקולו נשמע
ברם. “מי שהוא שם! עמד! אם לא, אירה!”

צעדי הסוס פסקו פתאם ובעד הערפל
נשמע קול איש קורא:

“הזה הוא הדאר לדובר?”

“מה לך ולזה?” ענה הממנה, “מי ומה
אתה?”

“הזו היא מרכבת הדאר לדובר?”

“מה רצונך לדעת?”

“את אחד הנוסעים אני מבקש.”

“מי הנוסע הזה?”

“מר י’רויס לורי.”

הנוסע הנזכר בספורנו השיב כרגע,
כי זה שמו. הממנה, העגלון ויתר שני הנוסעים
נתנו בו עיניהם בחשדנות.

“עמד במקומך,” קרא הממנה אל הקול
בערפל, “יען כי אם אפגע בך בשוגג, לא תתקן את
המעות כל ימי חייך. והאדון המכנה בשם לורי,
ענה נא.”

“מה ארע?” שאל הנוסע בקול רך ורוטט.

“מי שואל עלי? הזה הוא י’רי?”

כן, מר לורי."

“מה ארע?”

“אגרת שלוחה בידי אליך מעבר ההוא
מאת ט. ושו'.”

“יודע אני את השליח הזה, הממנה,”
קרא מר לורי, ברדתו על הארץ, ושני הנוסעים
תמכו בו בחפזון ולא באדיבות, ומיד טפסו ועלו
לתוך המרכבה, סגרו את הדלת והרימו את החלון.
“תן לו לקרב, לא יאנה כל רע.”

“מקוה אני, כי כן, אבל בטחון גמור אין
לי,” רטן הממנה בזעף לעצמו. “הוי, בן־אדם!”

“הלי קראת?” שאל י’רי בקול צרוד.

“קרב נא בפסיעות קטנות, השמעת? ואם
יש באכפך נשק, אל נא אראה את ידך שלוחה אל
המקום ההוא. הרי אני פחז, ואתה השמר לך פן
יפגע בך חצי. ועתה הראני את פניך.”

מבעד לערפל יצא אט הסוס ורוכבו והם קרבו לצד מרכבת הדאר, אשר שם עמד הנוסע. הרוכב עמד, ובזרקו עין על הממנה, מסר לידי הנוסע פסת ניר מקפלה. הסוס נשם בכבדות, ושניהם, הסוס ורוכבו, היו מכסים בץ, מפרסות רגל הסוס ועד המגבעת בראש האיש.

“הממנה!” קרא הנוסע בקול שקט
ומרגיע.

הממנה הזהיר והער, ידו הימנית אוחזת
בכף הרובה וידו השמאלית על הקנה ועינו נתונה
בבעל הסוס, ענה בנמוס:

“הנני, אדוני.”

“אל תירא רע. אני פקיד בבנק של טלסון.
ודאי שמעת את שם הבנק טלסון בלנדון. הולך
אני לפריס לרגלי עסק. נתן אתן כתר5
לשתיה. האוכל לקרא אגרת זו?”

“אבל הואל־נא למהר בקריאתך, אדון.”

הוא פתח את המכתב לאור הפנס של
המרכבה וקרא תחלה לעצמו ואחרי כן בקול רם:
“חכה בדובר לנערה.”

“הרואה אתה, הממנה, כי לא הארכתי.
י’רי, אמר תאמר, כי כה היה מעני: ‘שב
לתחיה’.”

י’רי קפץ בשבתו על אכפו.

“אכן זה הוא מענה משנה,” קרא בקולו הצרוד.

“ככה תאמר בשמי והם ידעו, כי קבלתי
את האגרת, כאלו שלחתי מענה בכתב. צא לדרך
חיש מהר. ליל מנוחה.”

אחרי הדברים האלה פתח הנוסע את
דלת המרכבה ונכנס לתוכה. הפעם לא עזרו לו
בני לויתו, אשר מהרו להצפין את שעוניהם ואת
ארנקיהם בתוך נעליהם והעמידו פנים כאלו
נרדמו. הם כונו בזה אך ורק להמנע ממעשה כל
שהוא.

המרכבה התנהלה שוב, ובשעה
שהתחילה יורדת מעל הגבעה עטפה אותה חשרת ערפל
מסביב. עד מהרה הניח הממנה את רובהו בארגז
הנשק, ואחרי אשר בדק יפה כל מה שבתוכו, בחן
גם את כל האקדוחים שנשא בחגורתו, התבונן אל
הארגז הקטן שמתחת לדוכנו, אשר בה היו
שמורים כלי מלאכה של נפח, לפידים אחדים וקפסה
של פלד־אש. הוא הזדין בכל המכשירים האלה על
כל צרה שלא תבוא. סערה כי תכבה או תשבר את
פנסי המרכבה, אין לו אלא לסגר את עצמו בתוך
הקרון ולהזהר שלא יצא גץ מן הפלדה והאבן
ויבער את הקש, ובמשך חמשה רגעים (אם רק לא
יתערב השטן) יעלה בידו להדליק נר.

“תם!” קרא הממנה בנחת מעל גג
המרכבה.

“הנני, יוסי.”

“השמעת דבר השליחות?”

“שמעתי, יוסי.”

“מה דעתך על זה, תם?”

“לא כלום, יוסי.”

“פלאי פלאים,” העיר הממנה, “אף אני סובר כך.”

אחרי אשר נשאר י’רי לבדו בתוך
הערפל והחשכה, ירד מעל סוסו לא רק להקל מעל
הבהמה העיפה, כי אם גם לנער מעל פניו את הבץ
ולהריק את המים מעל שולי מגבעתו, שהיה בהם
כדי למלא שלשה בקבוקים. שעה קלה עמד
והמושכות בידיו המלכלכות, עד אשר התרחקה
המרכבה וקול אופניה נדם והלילה שב לדממתו.
אז פנה והלך לו במורד הגבעה.

“לאחר דהרה זו משער ההיכל עד הנה, סוסתי, לא אטריח עוד את ארבע רגליך, עד אשר נגע
למישור,” קרא השליח בקולו הצרוד, בהביטו אל
הבהמה, " ‘שב לתחיה!’ אכן משנה הוא המענה. חי
השטן! אוי לך ואוי לנפשך, י’רי, אם יתפשט
המנהג, כי מתים יקומו לתחיה!"





ג. צללי לילה





דבר פלא הוא, שראוי להתבונן אליו, כי
כל אדם עשוי להיות סוד עמק ותעלומה עמקה בשביל
חברו. כשאני בא לכרך גדול בלילה תוקף אותי
הרעיון, כי כל בית מן הבתים הנערמים פה באפלה
גונז בקרבו סודו, ובכל חדר וחדר בכל אחד מן
הבתים האלה צפון סודו, וכל לב דופק בין רבבות
אלפי האנשים שם מסתיר בקרבו סוד כל־שהוא מלב
חברו הקרוב אליו! ברעיון הזה יש משהו מן
האימה, מחידת המות עצמו. לא אוסיף עוד להפך את
דפי הספר היקר אשר אהבתי, לשוא קויתי לקרא
בו עד תמו. לא אוסיף להביט עוד לתוך מעמקי המים
שאין להם סוף, אשר הייתי מציץ בהם, ברגעים שאור
מזהיר חדר שמה ולעיני נגלו אוצרות ספונים ושאר
דברים גנוזים. נגזרה גזרה, כי הספר יסגר לנצח
– ואנכי קראתי בו רק דף אחד. נגזרה גזרה, כי
המים יקפאו והיו לקרח עולמים בעוד אשר האור זרח
על פניהם – ואנכי עמדתי לתמי על שפתם. רעי מת,
שכני מת, מתה האשה אשר אהבתי, אוצר נשמתי.
הדבר הזה הוא שהגביר לאין שעור והאריך לאין קץ
את הסוד שהיה צפון בנפש האיש, זה הסוד שגם
אנכי אנצרהו בלבי עד יומי האחרון. בכל בית
קברות בעיר הזאת, שאני עובר בה, האם שוכני העפר
שם הם תעלומה גדולה מן האנשים החיים הטרודים,
שלא אוכל לחדר אליהם או הם אלי?

בדבר הזה, ירושת עולם לבני האדם,
מחונן השליח הרוכב על סוסו כמו המלך וכמו
השר הראשון במלכות או כמו עשיר הסוחרים
בלנדון. כן היה הדבר גם עם שלשת הנוסעים
הסגורים בתחום הצר של מרכבה נושנה מתנהלת
בכבדות; הם היו טמירים איש לרעהו, כאלו כל אחד
ישב בתוך מרכבה מיחדה רתומה לששה סוסים ורחב
מדינה שלמה מפריד בינו ובין חבריו.

השליח בשובו רכב בפסיעות קלות
ועמד לעתים קרובות ליד פנדקי הדרך לשתות כוס
שכר, אך הוא ידע לשמר פיו, וכובעו היה שמוט על
עיניו. עיני האיש הזה היו מתאימות לגופו; שחורות
היו ועמומות וקרובות זו לזו – כאלו פחדו פן
יתפשו אותן בעון, בהיותן בודדות, ועל כן לא
התרחקו זו מזו. הבעה קודרת היתה לעינים האלה
מתחת הכובע הישן והשמוט, הדומה לכלי־רקיקה
בעל שלש קצוות, וממעל לעטיפה גדולה על הסנטר
ועל הצואר, אשר ירדה כמעט עד הברכים. כאשר
עמד האיש לשתות כוסו, היה מזיז את העטיפה בידו
השמאלית לרגע, כדי לצקת את המשקה לתוך הגרון
בידו הימנית; ואך כלה מלאכה זו כרך שוב את
עטיפתו.

“לא, י’רי, לא!” חזר השליח בשעת רכיבה
על פזמונו, “לא לך, י’רי! לא יאה הדבר לעסקיך,
י’רי, האמן הישר! שב לתחיה!… בחיי, אין אלו
אלא דברי שתוי־יין!”

הדברים אשר שמו בפיו התמיהו אותו עד
מאד, עד כי נכון היה כמה פעמים להסיר את כובעו
ולהתגרד בראשו. מלבד הקדקד שהיה קרח, היה
ראשו מגדל שערות קשות ושחורות, אשר עמדו
כיתדות וכסו את מורד ראשו עד החטם הרחב והגס.
הראש היה דומה למעשה נפח, ודומה הרבה יותר
לראש כתל שמסמרות תקועים בו מאשר לראש אדם
מכסה שערות. עד כי הטוב שבדלגנים היה מסרב
לדלג על ראש האיש המסכן ביותר בכל העולם.

אותה שעה שרכב השליח בפסיעות
קטנות ובפיו המענה, שעליו היה למסר לשומר
הלילה בסכתו ליד הבנק של טלסון אשר עם שער
ההיכל, על מנת שימסר את הדברים לבעלים
היושבים בבית פנימה, אפפוהו צללי לילה,
שלבשו בעיניו צורות עולות מתוך המענה הטמיר;
ואף בעיני הסוסה לבשו הצללים דמויות עולות
מחרדות חייה היא. נראה, כי רבות היו החרדות
האלה, כי על כן נרתעה הסוסה מפני כל צל
בדרך.

בינתים התנהלה מרכבת הדאר, חרקה,
צרחה, חגה ונעה בדרך התלאה עם שלשת האנשים
הטמונים בתוכה. גם לעיני שלשה אלה חלפו צללי
הלילה בדמות ובצלם המחשבות העמומות אשר תעו
בלבם.

בית הבנק של טלסון חלף בין הצללים
אשר במרכבת הדאר. הנוסע, פקיד הבנק, ישב
בפנה וידו תקועה לתוך העניבה של עור, שהחזיקה
אותו לבל יפגע בשכנו היושב ממולו ושמרה עליו
בשעה שהמרכבה התנודדה בכח. הוא ישב על
מקומו ועיניו עצומות למחצה, החלונות הקטנים של
המרכבה עם הפנס הקטן נצנצו באור כהה
לנגדן, והחבילה המקפלה בדמות הנוסע היושב
ממולו נהפכה בעיניו לבית בנק עושה עסקים. צלצול
כלי הרתמה היה לצליל מטבעות, ובמשך חמשה
רגעים נפרעו שטרות בסכום רב ועצום כל כך, אשר
בית הבנק של טלסון, עם כל גדלו בארץ ובחוץ
לארץ, לא פרע מימיו גם ברבע שעה. אחרי כן
נפתחו לפניו כל חדרי המרתפים של בית הבנק עם
כל צפונותיהם וגנזיהם שהיו ידועים לו לנוסע (כי
על כן בקי היה בחדרים האלה), והוא ירד שמה עם
המפתחות הגדולים ועם הנר הכהה, בדק ומצא הכל
שלם, חזק, נאמן, כאשר ראה אותם בפעם
האחרונה.

אולם אף כי הבנק מלא את כל נפשו, ואף
כי חש במרכבה (מתוך הרגשה עמומה, כאשר
יחוש האדם בתרדמת האפיום את הכאב), הנה לא
פסק כל הלילה זרם אחר של רגשות לחלוף אותו. הוא
היה עומד לחפר ולהוציא אדם מקברו.

אי זה מן הפרצופים הרבים, אשר נראו
לנגדו בחזון, היה הפרצוף האמתי של האיש
הקבור, לא הודיעו לו צללי הלילה. ואולם כל
הפרצופים היו של איש בן ארבעים וחמש שנה, והם
נבדלו זה מזה, בעקר, ברגשות העזים שהביעו
ובמדת החורון והרזון שלהם. רגשות גאון, בוז,
חמה, קשי־ערף, הכנעה, יגון עברו בזה אחרי זה;
כמו כן חלפו והתחלפו לחיים שוקעות, חורון מות,
ידים צנומות ופנים דלים. אך הפרצוף בכללו היה
אחד, והראש הלבין קדם זמנו. מאה פעמים שאל
וחזר ושאל הנוסע המנמנם את האיש הדמיוני
ההוא:

“כמה זמן אתה קבור?”

והמענה היה תמיד אחד:

"כשמונה־עשרה שנה.

“האם חדלת מקוות, כי יחפרוך ויוציאוך מקברך?”

“זה זמן רב חדלתי מתקוה.”

“היודע אתה, כי תשוב לתחיה?”

“אומרים לי כך.”

“חושבני, כי עורג אתה אל החיים?”

“איני יכל להגיד הן.”

“היש לי להראות אותה לך? היש עם לבך
לבוא ולראותה?”

התשובות על השאלה הזאת היו שונות זו
מזו וסותרות זו את זו. יש אשר המענה הקטוע היה:
“חכה! מות אמות אם אראה פניה פתאם.” ויש אשר
נשמע המענה מתוך מטר דמעות לאמר: “קחני אליה”.
ופעמים שבא מתוך לטוש עינים ומבט משנה,
ונשמע המענה: “איני יודע אותה. איני מבין
כלל.”

אחרי שיחה־בדמיון כזאת ראה הנוסע את עצמו והנה הוא חופר וחופר – פעם באת, פעם
במפתח גדול, פעם באצבעות ידיו – להוציא את
האיש האמלל הזה. סוף סוף הנה הוצא מתוך הקבר,
רגבי אדמה תלוים על פניו ועל שערו, פתאם יפל
והיה לעפר. אז יתעורר הנוסע בחרדה, יוריד את
הצהר, למען חוש במציאות הערפל והגשם על
לחייו.

אך גם בהיות עיניו פקוחות, להביט אל
הערפל ואל הגשם, אל בהרת האור הזע של הפנסים
ואל הגדר בדרך, העוברת ונרתעת, התערבו צללי
הלילה אשר מחוץ למרכבה עם הצללים אשר בתוך
נפשו. בית הבנק אשר בשער ההיכל, העסקים
הממשיים של יום אתמול, חדרי הגנזים, הרץ
שנשלח אחריו, המענה ששלח הוא בידו – כל זה
עומד חי לפניו. אך מתוך כל אלה עולה פתאם פרצוף
דמיוני, ושוב הוא פונה אליו:

“כמה זמן אתה קבור?”

“כשמונה־עשרה שנה.”

“חושבני, כי עורג אתה אל החיים?”

“איני יכל להגיד הן.”

חפר – חפר – חפר, עד אשר אחד משני
הנוסעים ינזף בו בתנועה מרגזה לסגר את החלון.
ואז יתחב ידו לתוך רצועת העור להאחז בה
ויסתכל בפני שני שכניו הנמים, עד אשר תזנח
מחשבתו אותם ותתגלגל ותשוב אל בית הבנק ואל
הקבר.

“כמה זמן אתה קבור?”

“כשמונה־עשרה שנה.”

“האם עזבת כל תקוה, כי יוציאוך
מקברך?”

“זה זמן רב חדלתי לקוות.”

הדברים האלה נשמעו באזניו, כאלו
זה עתה יצאו מפי הדובר – דברים ברורים וצלולים,
אשר כן לא שמע מימיו – והנה התעורר הנוסע
פתאם בחרדה עם אור היום, וצללי הלילה גזו
וחלפו.

הוא הוריד את החלון והביט החוצה אל
השמש העולה. לעיניו השתרע שדה חרוש ועליו
מחרשה, אשר נעזבה שם בלילה, אחרי אשר פתחו
הסוסים; מעבר ההוא עמדה חרשה שקטה ועל עציה עוד
נשארו עלים אדמים כאש וצהבים כזהב. ואף כי
האדמה היתה קרה ולחה, היו השמים בהירים
והשמש עלה בזהרו, ביפיו ובתפארתו.

“שמונה־עשרה שנה!” קרא הנוסע,
בהביטו אל השמש, “יוצר האור! איכה יהיה אדם קבור
חי שמונה־עשרה שנה!”





ד. ההכנה





כאשר באה מרכבת הדאר בשלום לדובר
בשעת הבקר, קדם אותה ראש המשרתים בבית המלון
"מלך ג’ורג' " ופתח, כדרכו, את דלת המרכבה. הוא
עשה את הדבר בחגיגיות, כי נסיעה בדאר
מלנדון בימות החרף היתה מעשה גבורה, והנוסע
אמיץ הלב ראוי שיחלקו לו כבוד על כך.

אותה שעה היה רק נוסע אחד מן הגבורים
הראוים לכבוד, כי השנים האחרים ירדו באמצע
הדרך איש איש למחוז חפצו. החלדה בתוך
המרכבה עם הקש הטחוב והמאוס, עם הריח הרע, עם
החשכה, היתה דומה יותר למאורת כלב גדולה. ומר
לורי, הנוסע, שהגיח מתוכה נתון בצרורות של קש,
גופו חבילה של עטיפה מארג גס, מגבעת עם שולים
רחבים ורגלים מלכלכות בבץ, דומה היה יותר למין
כלב גדול.

“התפליג מחר ספינת דאר לקלה,
המשרת?”

“כן, אדוני, אם מזג האויר יהיה טוב
והרוח תהי נוחה. השפל שיבוא בשתי שעות אחרי
הצהרים ישמש אף הוא סיוע לספינה. העלי להכין
מטה לאדוני?”

“אמנם לא אעלה על המטה בטרם יבוא
הלילה, אך רצוני בחדר לנוח. גם שלחו אלי
ספר.”

“ואחרי כן פת שחרית, אדוני? כן, אדוני.
יואל־נא, אדוני, ללכת דרך כאן. הוי, הראו את
קונקורד6 ! קחו את המזודה של
האדון והביאו מים חמים אל קונקורד (שם ימצא אדוני
אח בוערת יפה). מהרו ספר לקונקורד. התנערו נא,
התקינו את קונקורד.”

חדר המטות המכנה בשם קונקורד היה
מיעד תמיד לנוסעים הבאים במרכבת הדאר,
ודרכם של הנוסעים האלה להיות עטופים ומעטפים
מכף רגלם ועד ראשם. וענין רב היה למשרתי המלון
“מלך ג’ורג'” בחדר הזה, שהיו נכנסים אליו בני
אדם ממין אחד ויוצאים ממנו אנשים ממינים שונים
ומסוגים שונים. ועל כן היו מהלכים אט, כאלו
באקראי, למקומות שונים, בדרך בין קונקורד וחדר
הקפה, משרת שני, שני שומרי הפתח, משרתות
אחדות ובעלת הבית, בה בשעה שמן החדר ההוא
יצא איש כבן ששים, לבוש הדר בחליפת בגדים
כעין הקנמון, בגדים ישנים אך שלמים, עם מטליות
רחבות ומרבעות על השרולים ושולים רחבים על
הכיסים, והוא חלף ועבר בדרכו אל החדר לאכל פת
שחרית.

בבקר ההוא לא היה אורח אחר בחדר
הקפה מלבד האיש לבוש בגדי הקנמון. שלחן
סעדתו עמד לפני האח, וכאשר ישב מול האור הזורח
עליו בחכותו לארחה היה יושב במנוחה שלמה,
כאלו הושיבו אותו לציר את פרצוף פניו.

מראהו, בשימו יד על ברך, הביע
חשיבות ודיקנות, והשעון בכיס חזיתו תקתק את
פזמונו בקול רם, כאלו התפאר בחשיבותו
ובאריכות ימיו לעמת קלותה וחליפתה של האש
העליזה. רגל נאה היתה לו לאיש הזה והוא התהדר
בה קצת, כי על כן לבש פזמקאות קנמים מארג דק
מאד, אשר היו הולמים אותה יפה, ונעליו עם הפריפות
אף הן היו מהדרות, אם גם פשוטות. לראשו חבש
קפלט7 קטן וחלק ובהיר; הקפלט
הזה, יש לשער, היה עשוי שער, אך מראהו היה
כאלו נארג מחוטי משי או זכוכית. כלי הלבן אשר
עליו, אם גם לא היו דקים כל כך כמו הפזמקאות,
הנה לבנוניתם היתה כקצף הגלים, אשר עלו ובאו
אל החוף הסמוך, או כאותם המפרשים אשר הבהיקו
לאור השמש מרחוק על פני הים. פניו הכבושים
והשקטים תדיר עוד היו מאירות, תחת הקפלט
המסלסל, באור של זוג עינים לחות ונוצצות, עד כי
בעמל רב עלה בידי בעליהן, במשך השנים
שעברו, לחנך אותן בהבעה מתונה וכבושה זו,
היאה לפקיד הבנק של טלסון. בלחייו היה אדם של
בריאות, ועל פניו המקמטים מעט לא נכרו אותות
הדאגה. יש לשער, כי הרוק, נאמן בית הבנק של
טלסון, היה בעקר טרוד בדאגות של אחרים, וכל
דאגה שאינה שלו, כמו בגד שאינו שלו, אדם
עשוי לחלץ בקלות מרבה.

וכמו להשלים את הדמיון בינו ובין איש
היושב לפני המציר את תמונתו, נמנם מר לורי, ורק
בואו של המלצר עם הארחה עורר אותו, וכאשר הסיע
לו את הכסא, פנה אל המשרת ואמר:

“הואילו נא להכין חדר ומשכב לאשה
צעירה, אשר בוא תבוא היום באחת השעות. היא
תשאל למר י’רויס לורי או לאיש מבית הבנק של
טלסון, אנא הודיעוני על בואה.”

“כדבריך, אדוני. האם מבית הבנק של
טלסון בלנדון אדוני בא?”

“הן.”

“כן, אדוני. יש לנו הכבוד, אדוני,
לשמש לעתים קרובות את פקידי הבנק שלכם
בדרכם הלך ושוב בין לנדון ופריס. מבית הבנק
של טלסון ושתפו רבים הנוסעים, אדוני.”

“אמנם כן. בית הבנק שלנו הוא צרפתי
כשם שהוא אנגלי.”

“נכון. אולם אדוני עצמו אינו רגיל,
דומני, בנסיעות אלו?”

“בשנים האחרונות איני נוסע. זה
חמש־עשרה שנה מאז שאנו… מאז שאני… שבתי
בפעם האחרונה מצרפת.”

“האמנם, אדוני? אם כן, זה היה בטרם
בואי הנה, בטרם היו פה כל חברי, אדוני. בעת
ההיא היה ה’מלון ג’ורג' ' בידים אחרות.”

“אכן.”

“אבל אתערב נא, אדוני, כי בית הבנק של
טלסון ושתפו היה משגשג עוד לפני חמשים שנה
ולא רק לפני חמש־עשרה?”

“יכל אתה לשלש את המספר ולאמר מאה
וחמשים שנה וגם אז לא תרחק מן האמת.”

“האמנם, אדוני?!”

המלצר פער את פיו ופקח את עיניו,
בהרתעו מעם השלחן, אחר זרק את מפיתו מידו
הימנית לידו השמאלית, בצר לו מקום נוח ועמד
מביט על האורח באכלו ובשתותו, כאלו מעל מגדל
מצפה או מעל שער צופים, כאשר יעשו המלצרים
בכל הזמנים ובכל הדורות.

כאשר כלה מר לורי סעדתו יצא לטיל
על חוף הים. העיר דובר הקטנה, הצרה והעקמה,
התחבאה מפני החוף והתכנסה לתוך סלעי הגיר,
כמו יען ימי. החוף היה מדבר של חולות ים ואבנים
מתגוללות סביב, והים עשה ככל העולה על רוחו, ועל
רוחו עולה להרס. הוא הרעים בקולו על העיר, פגע
בסלעים, קרע ונשא בזעם מן החוף והלאה. האויר
בין הבתים היה מלא ריח דגים, עד כי נדמה היה, כי
דגים חולים באים לטבל פה, כאשר יבואו בני אדם
חולים להתרחץ בים. בנמל עסקו בדיוג קצת,
ובלילה רבו המשוטטים אנה ואנה ומביטים לעבר
הים, ביחוד בשעות הגאות.

כאשר נטה היום לערב, והאויר, אשר
היה כל הזמן בהיר, עד כי נראו חופי צרפת, נמלא
שוב ערפל, עטפו גם מחשבות מר לורי עננים. אחרי
אשר החשיך היום, והאיש ישב לפני האח בחדר
הקפה מחכה לסעדתו, כאשר חכה לה בבקר, היה
בדמיונו עוסק בחפירה, חפירה, חפירה בתוך
הגחלים הלוחשות.

בקבוק של יין אדם וטוב אחרי הסעדה
יפה הוא לחופר בגחלים הלוחשות, ומה גם אם יש בו
כדי לבטלו מעבודה. מר לורי ישב בטל זמן רב וזה
עתה הריק את כוסו האחרונה מתוך נחת רוח גמורה,
כאשר יהיה לאיש זקן בריא ורענן בגופו,
בהגיעו לסיום הבקבוק, והנה נשמע לאזניו קול
רעש אופנים ברחוב הצר, והמרכבה באה אל חצר
המלון.

הוא עזב את כוסו ולא נגע בה. “זו היא
העלמה,” אמר אל נפשו.

כעבר רגעים אחדים נכנס המשרת
והודיע, כי מרת מנט באה מלנדון ולבה ישמח
לראות את האיש מבית הבנק של טלסון.

“האמנם תכף?”

מרת מנט סעדה קצת בדרך ואין היא
שואלת מאומה, אך משתוקקת היא מאד לראות את האיש
מבית טלסון תכף ומיד, אם הדבר נוח לו ולרצון
לו.

האיש מבית טלסון לא מצא לעשות דבר
בלתי אם להריק את כוסו מתוך הבעה של יאוש,
לתקן יפה את הקפלט הצהב על פאת ראשו וללכת
אחרי המשרת אל החדר של מרת מנט. זה היה חדר
גדול, קודר, מרהט שחורים ומרפד שחורים כחדר
אבל, ובו עמדו שלחנות כבדים ושחורים. השלחנות
מרטו ומרקו, עד כי שני הנרות הגבוהים על
השלחן באמצע החדר בצבצו באור כהה בכל לוח
ולוח, כאלו הם קבורים וגנוזים בארונות של העץ
האדם שהשחיר ואין לצפות לאורם עד אשר יוצאו
מקברם.

החשכה היתה קשה כל כך, עד כי מר
לורי, בגששו ובעברו על פני השטיח המשמש,
חשב כי מרת מנט יושבת עתה בחדר הסמוך, ורק
כאשר עבר על פני שני הנרות הגבוהים ראה והנה
בינם ובין האח עומדת עלמה צעירה כבת שבע־עשרה
והיא הולכת לקראתו לבושה מעיל־דרך ובידה היא
אוחזת מגבעת תבן בסרט שלה. הוא נתן עיניו
בגוף נאה, עדין ורך זה, עם הראש היפה בשפע
שערות הזהב, עם שתי עיני התכלת שהביטו אליו
מתוך שאלה, עם המצח אשר סגלה נפלאה לו (בשים
לב אל זה, כי עודנו צעיר וחלק) להרים ולהשפיל את
הגבות ולהביע מעין תמהון, או פלא, או חרדה או
רק תשומת־לב בלבד, אף כי כל ארבעת הרגשות יחד
היו כלולים בהבעה זו; ובהביטו אל הפנים האלה,
עברה פתאם לנגד עיניו דמות ילד, אשר אחז
בזרועותיו בנסעו דרך התעלה הזאת באחד מימי
החרף, בעת אשר הברד ירד עליהם והים געש מתחת
להם. המראה הזה גז חיש על פניו ונעלם, כאשר
תעלם הנשימה על פני הראי הגדול, שעמד
מאחוריה נתון במסגרת חטובה פתוחים. הוא
השתחוה למרת מנט.

“אנא, שב נא, אדוני,” קראה העלמה בקול
נעורים צלול ונעים, בנגינה נכרית במקצת מן
המקצת.

“אנשק ידיך, עלמה,” ענה מר לורי
בנמוס המקבל בימים ההם, כאשר השתחוה
שנית, וישב על מקומו.

“קבלתי אתמול מכתב מאת הבנק, אדוני,
ובו כותבים אלי על איזו ידיעה חדשה… או גלוי…”

“לא המלה עקר, עלמה; גם זו וגם זו
הולמת.”

“… בדבר הרכוש הקטן של אבי העלוב,
אשר לא ראיתיו מעולם… הן זה שנים רבות מת…”

מר לורי התנודד על כסאו ונתן עיניו
בציור אשר ממולו, כאלו בקש שם עצה.

“… ועל כן עלי לנסע לפריס ולהתראות
שם עם איש מבית הבנק, אשר הואיל ללכת לפריס
לתכלית זו.”

“אני הוא האיש.”

“לבי אמר לי, אדוני, כי כן הוא.”

היא הרכינה ראשה לפניו (כמנהג
הנערות בימים ההם) מתוך רצון להביע לו את
רגשותיה, כי גדול הוא ממנה מאד בשנים ובחכמה.
הוא השיב לה בהשתחויה.

“עניתי לבית הבנק, אדוני, כי אם
האנשים יודעי דבר, אשר הואילו להנחותני בעצתם,
מצאו כי עלי לנסע צרפתה, ואני יתומה, אין לי קרוב
אשר ילך עמי, – אחשב לטובה ולחסד רב אם תנתן
לי הרשות לחסות במשך נסיעתי זו בצל האיש
הנכבד ההוא. האיש עזב את לנדון, אך נדמה לי, כי
שלחו אחריו רץ לבקש ממנו חסד, כי יחכה לי
פה.”

“מאשר הייתי,” קרא מר לורי, “כי הטילו
עלי את התפקיד הזה, ואשרי יגדל עוד כאשר יעלה
בידי למלאותו.”

“אודך, אדוני. מכירה טובה אני, אדוני.
בבית הבנק אמרו לי, כי האיש יבאר לי את פרטי
הענין וכי עלי להתקין עצמי לקראת נצורות. עשיתי
כל מה שבידי להתקין עצמי, וכמובן, לבי מלא
תשוקה עצומה לדעת מה טיבו של הענין.”

“כמובן,” ענה מר לורי, “כן… אני…”

אחרי הפסקה קטנה תקן שוב את הקפלט
על ראשו והוסיף:

“קשה מאד לפתח בענין.”

הוא לא פתח לדבר, אך בהיותו מפקפק
פגעו עיניו בעיניה. היא הרימה גבותיה מתוך
הבעה מוזרה זו – הבעה נאה ועזה – ופשטה את ידה
כאלו אמרה לתפש או לאחז בצל אשר חלף על
פניה.&lt;

“האם נכרי אתה לי, אדוני?”

“מה שאלה היא זו?” ומר לורי פתח ידיו
ושלח אותן החוצה מתוך חיוך רב־אמר.

בין הגבות מעל חטמה הקטן והעדין
נראה קמט עמק, כאשר ישבה העלמה, שקועה
בהרהורים, על הכסא, אשר עד עתה עמדה סמוך לו.
הוא התבונן אליה בהיותה שקועה בהרהור, וברגע
אשר הרימה שוב עיניה פתח ואמר:

“בארץ מולדתך השניה סוברני, כי
אין טוב לי מאשר אפנה אליך כמו אל עלמה אנגלית
צעירה לאמר: מרת מנט.”

“אמצא חן בעיניך, אדוני.”

“מרת מנט, הרי אני איש מעשה. עלי מטל
למלא דבר שבעסק. כאשר תשמעי את דברי, אל נא
תשימי להן לב יותר מאשר אל מכונת דבור – אמנם
כן, אין אני אלא מכונת דבור. ובכן, תני לי רשות
לספר לך מעשה באחד מלקוחותינו.”

“מעשה?!”

הוא עשה עצמו כלא שומע את הדבור
אשר חזרה עליו ובחפזון הוסיף לדבר:

“כן, באחד מלקוחותינו. בבית הבנק
אנו קוראים בשם זה לכל הבא עמנו בדברים. הוא
היה איש צרפתי, איש המדע, בעל השכלה רבה…
דקטור.”

“האם לא מבבה?”

“אכן, הן, מבבה. כמו האדון מנט, אביך,
היה גם האיש הזה מבבה. כמו האדון מנט, אביך,
היה האיש הזה מפרסם בפריס. לי היה הכבוד
להתודע אליו שם. מגענו ומשאנו היו בשל
עסקים, אך אנכי הייתי איש סודו. בעת ההיא הייתי
במחלקה של הבנק שלנו אשר בפריס, ואנכי
ישבתי שם… כעשרים שנה.”

“אמרת: בעת ההיא… היש לי רשות,
אדוני, לשאל, באיזה זמן אתה מדבר?”

“אני מדבר על הזמן לפני עשרים שנה.
הוא נשא… אשה אנגלית… ואנכי הייתי אחד
מגזבריו. העסקים שלו, כמו העסקים של כמה
אנשים צרפתים אחרים ומשפחות צרפתיות, היו
כלם בידי הבנק של טלסון. בדרך זו הייתי והנני
כיום הממנה או האפטרפוס על כמה וכמה
מלקוחותינו. אין בינינו אלא מגע ומשא בעניני
עסק; אין בזה ידידות, אין קרבה מיחדה, אין שום דבר
שברגש. במשך ימי חיי עברתי מאחד הלקוחות
אל משנהו, כשם שאני עובר בכל יום מימי המעשה
מלקוח אחד אל השני. בקצור, אין לי שום רגשות,
אין אני אלא מכונה. נחזר אפוא לעניננו…”

“אבל, אדוני, זה הוא הספור על אבי, ואני
מתחילה להרהר… (היא נתנה בו עיניה), כי אחרי מות
אמי, שתי שנים לאחר שנפטר אבי, ואנכי
נשארתי יתומה מאב ומאם, אתה הוא שהבאת אותי
לאנגליה. הדבר נעשה לי ברי, כי כן הוא.”

מר לורי לקח את היד הרכה, אשר הושטה
לקראתו באמון והגישה בנמוס אל שפתיו. אחרי כן
הוליך את העלמה שוב ישר אל כסאה והוא אחז בידו
השמאלית את מסעד הכסא ובידו הימנית השתמש
חליפות למעך את סנטרו, לתקן את הקפלט על ראשו
או לעשות תנועות לשם חזוק דבריו, והוא השקיף אל
פניה. אף היא ישבה והרימה עיניה אל פניו.

“מרת מנט, אכן אני עשיתי זאת. ראה תראי
אפוא, כי אמת דברתי אליך זה עתה באמרי, כי
בן בלי רגשות אנכי, וכי כל מגעי ומשאי עם
הבריות אינו אלא עסק, אחרי אשר תשימי אל לב,
כי מאז לא ראיתי את פניך אף לא פעם אחת. ואת
הלא עומדת מאז תחת חסותו של בית טלסון. אך מה לי
רגשות!? אין לי לא פנאי להם, אף אין דעתי עליהם.
כל חיי, עלמה, עוברים בסבוב גלגל של
ממון.”

אחרי תאור מוזר זה של עבודתו יום יום
החליק מר לורי בשתי ידיו על הקפלט הצהב אשר על
ראשו ולבש צורה זו שהיתה לו קדם.

“עד כאן, עלמה, (כפי שאמרת) דומה
הספור לזה של אביך האמלל. עתה אנו מגיעים אל
ההבדל. אלו לא מת אביך אז… אל תבהלי! מה רועדת
את!”

ואמנם היא רעדה בכל גופה, ובשתי
ידיה תפשה את כף ידו.

“אנא,” קרא מר לורי בנעימה רכה,
בהסירו ידו השמאלית מעל מסעד הכסא לשימה על
אצבעותיה הרוטטות והמתחננות, “אנא, כבשי את
זעזועי לבך… הלא אין אלו אלא דברי עסק… ובכן,
כאשר אמרתי…”

מבט עיניה בלבל אותו, עד כי עמד
נבוך, אחרי כן פתח שוב:

“כאשר אמרתי: אלו לא מת מר מנט, אלו
נעלם פתאם בחשאי; אלו חטפו אותו בחזקת היד;
אלו לא הועילו כל התחבולות למצא את המקום אשר
הובל שמה; אלו היה לו אויב בין בני ארצו, אשר
בידו היה להשתמש בזכות זו, שבימי שבתי
מעבר לים היו גם אנשים אמיצי לב יראים לדבר על
זה אפילו בלחש, הלא היא אותה הזכות לרשם על
גבי גליון שם איש, שיש לאסרו ולהשליכו לבור
כלא לזמן בלי גבול… אלו באה אשתו להתחנן
לפני המלך, לפני המלכה, השרים והכהנים, כי
יודיעוה דבר על אדותיו, וכל עמלה היה לשוא… –
או אז היה הספור על אביך דומה לספור זה על האיש
האמלל, הוא הדקטור מבבה.”

“אחלי, אדוני, ספר לי עוד.”

“אעשה בקשתך. הנה אמשיך ספורי.
התוכלי להוסיף שמע?”

“יש בכחי לשמע ולשאת כל דבר, מלבד
הספק שאני שרויה בו ברגע זה על ידך.”

“הנה את מדברת בישוב הדעת, לבך
שקט. טוב ויפה! (אף כי פניו לא העידו על ספוק
נפשו). אין זה אלא דבר עסק. יהי הדבר בעיניך
כעסק בלבד – עסק שיש לעשותו. ובכן, אם אשת
הדקטור הזה, אף כי היתה אשה בעלת לב אמיץ
ושאר רוח, נשאה יסורים קשים על ידי ענין זה,
בטרם נולד לה הילד…”

“הילד הזה בת היתה, אדוני.”

“בת. דבר… דבר עסק הוא… אל נא
תעצבי. ובכן, אלו שבעה האשה העלובה הזאת
מכאובים בטרם נולדה לה הבת הקטנה, עד כי גמרה
בלבה לבלי הנחיל לבתה מנת היסורים שנפלו
בגורלה ולחנך אותה באמונה, כי אביה מת… לא,
אל נא תכרעי! בשם אלהים, למה זה תכרעי
לפני?!”

“הגידה לי את האמת. הה, אדוני הטוב, רב
החסד, את האמת תגלה לי.”

“דבר… דבר עסק. ראי, את מבלבלת
אותי, ואיככה אוכל לכלכל עסק אם מבלבל אנכי? הבה
נדבר דברינו בצלילות הדעת. לו הואלת, למשל,
להגיד לי, לכמה עולה תשע פעמים תשע פנס או
כמה שילינגים יש בעשרים גיניאות, והיה לי
הדבר למעודד לב. או אז היתה נחה דעתי בדבר מצב
נפשך.”

היא לא השיבה על דבריו, וכאשר הרים
אותה ברך ישבה על הכסא דומם וידיה אשר אחזו
בכפות ידיו לא רעדו כקדם, עד כי לבו של מר
י’רויס לורי נרגע מעט.

“טוב ויפה, טוב ויפה. התאזרי! דברי
עסק! יש לפניך דבר עסק, עסק מביא רוח. מרת מנט,
אמך היא שעשתה לך כן. וכאשר מתה – דומני,
לבה פקע – ועד יומה האחרון לא חדלה לבקש
לשוא את אביך האובד, הניחה אותך, בהיותך בת
שתי שנים, לגדל ולפרח, כי תהיי יפה ומאשרה
ועל שמי חייך לא תעלה עננה להטרידך, אם אביך
נפח נפשו מהרה בבית האסורים או כי התענה ימים
רבים בכלאו.”

ובהוציאו מפיו את הדברים, הביט
מלמעלה למטה מתוך רגש של חמלה על שפע שערות
הזהב, כאלו תאר לו דמיונו את הראש הזה שזרקה
בו שיבה.

“יודעת את, כי הוריך לא היו בעלי הון
רב, וכל אשר היה להם נשאר לנחלה לאמך ולך. מאז
לא נגלו חדשות בעניני ממון או שאר נכסים,
ואולם…”

הוא הרגיש כי אחזו בכף ידו בחזק
וחדל לדבר. ארשת הפנים, אשר הפליאה אותו כל
כך ואשר היתה עתה חסרת תנועה, הביעה ברגע זה
כאב וזועה.

“ואולם הוא עצמו… הוא נמצא, הוא חי. יש
לשער, כי שנה מאד, אפשר שהוא שבר אדם, אף כי
רשאים אנו לצפות לטוב. ובכל זאת חי, חי הוא, אביך
לקח לביתו של אחד ממשרתיו בפריס, ואנו הולכים
שמה: אנכי – למען אכירו אם אוכל, ואת – להשיבו
לחיים, לאהבה, לחובה, למנוחה, לרחבות.”

רטט חלף בכל גופה וממנו עבר גם אל
גופו. בקול דק וצלול ורוה־צער, כאלו דברה את
הדברים בחלום, אמרה:

“אני הולכת לראות את צלו! זה יהיה צלו
– ולא הוא.”

מר לורי החליק ברך את הידים אשר
אחזו בזרועו.

“הנה, הנה, הנה! ראי נא, ראי נא! עתה
ידעת את הטוב ואת הרע. כעת את בדרך אל האיש
העלוב, ואחרי אשר נעבר בשלום את הים ונצליח
בדרכנו ביבשה, תשבי בקרוב לימין אביך
היקר.”

היא חזרה וקראה באותו הקול שעתה ירד
והיה ללחש:

“אנכי הייתי בת חורין, אנכי הייתי בת
אשר, ומעולם לא בא צלו להטרידני.”

“רק עוד דבר אחד,” קרא מר לורי
בהדגישו את הדברים, כאלו בכונה טובה להסיח
לבה מהרהורים אלה, “הוא נמצא בשם אחר; שמו
נשכח או נסתר זה ימים רבים. כעת לא יועיל אלא
יזיק להרבות בחקירות; יזיק ולא יועיל לחקר
ולדרש, אם הושם בכלא על פי טעות או כי הושב שם
בזדון. לא יועיל אלא יזיק עתה להרבות בחקירות.
סכנה יש בדבר. מוטב שלא להזכיר כלל את הענין
בשום מקום ובשום זמן, ולהוציאו – על כל פנים
לזמן־מה – מחוץ לגבול צרפת. אף אנכי, החוסה בצל
אנגליה, פקיד הבנק של טלסון, החשוב מאד
בצרפת, נזהר מאד להוציא מפי דבר בענין זה. אין
תחת ידי שום פסת גליון בכתב. כל יפוי־הכח,
הרשימות והתזכירים כלולים בשורה אחת: ‘שב
לתחיה’, מלים שיש לפרשן בכמה פרושים… אך
מה זאת?! היא אינה שומעת כלום! מרת מנט!”

היא ישבה תחת ידו דומם, אף לא נפלה
לאחוריה בהתעלפה, עיניה פקוחות ונטויות אליו,
וארשת היגון כאלו טבועה או חרותה על פניה.
ידיה אחזו בזרועו בחזקה, עד כי ירא להחלץ
ממנה לבל יחבל בה, ועל כן קרא בקול לעזרה,
בלי זוז ממקומו.

בראש משרתי המלון התפרצה אל החדר
אשה בעלת פנים משנים. ואף כי מר לורי היה
מזעזע, ראה כי פני האשה אדמים, שערותיה
אדמות והיא לבושה בגדים הדוקים לגופה ולראשה
חבוש שביס פלא דומה לקובע של גרנדיר. כרגע
פתרה את השאלה, איך להחלץ מידי העלמה העלובה,
כי בידה המסרבלת פגעה בחזהו של לורי, עד
אשר נדחף אל מול הקיר הסמוך.

(“אין זה אלא גבר,” הרהר מר לורי בו
ברגע שהגיע אל הקיר בכח הדחיפה.)

“ראו נא את אלה!” גערה האשה, בפנותה
אל משרתי המלון, “מדוע לא תמהרו להביא מה
שנחוץ, תחת לעמד וללטש עין אלי? מה תחזו בי,
מה? מדוע לא תלכו להביא? עוד מעט ותדעו את ידי, אם
לא תביאו מלח להריח, מים קרים, חמץ. תכף ומיד,
אמרתי.”

כרגע התפזרו המשרתים לבקש
ולהביא את התרופות, והאשה השכיבה ברך את
החולה על ספה וטפלה בה בחריצות ועדינות רבה,
קראה לה בשם “אוצרי!” “צפרי!” פזרה את זהב
שערותיה על כתפיה מתוך גאון וחבה.

“ואתה לבוש הקנמון!” קראה בפנותה
בבוז אל מר לורי, “האם לא יכלת להגיד לה מה שהיה
לך להגיד, בלי להטיל עליה אימת מות? הבט אליה,
אל פניה הנאים והחורים ואל ידיה הקרות? הככה
נוהג לעשות בנקיר?”

מר לורי היה נבוך כל כך למשמע
השאלה שקשה היה להשיב עליה, עד כי מצאה ידו
רק להביט מרחוק מתוך השתתפות והכנעה, ובה
בשעה הספיקה האשה הכבירה, אשר גרשה את
משרתי המלון מתוך איום טמיר כי “עוד מעט וידעו
את ידה”, להשיב לאט לאט את רוח בת טפוחיה
ושדלה אותה בדברים להניח ראשה על
כתפה.

“מקוה אני, כי עתה יונח לה,” קרא מר
לורי.

“לא בזכותך, עוללי החביב!”

“מקוה אני,” קרא מר לורי, אחרי הפסקה
של השתתפות והכנעה, “כי את תלוי את מרת מנט
עד צרפת.”

“חס וחלילה!” ענתה האשה הכבירה,
“אלו נועדתי לעבר על פני ים מלוח, האם היתה, לפי
דעתך, ההשגחה העליונה מטילה אותי על אי?”

גם זו היתה שאלה שקשה להשיב עליה
ולכן עזב מר לורי את החדר ויצא לעין בה. –



ה. בית המרזח





חבית גדולה נפלה ונשברה ברחוב.
הדבר קרה בשעה שהוציאוה מתוך קרון; החבית
נשמטה בחפזון, החשוקים פקעו והיא נפלה על
המרצפת ליד פתח בית המרזח והתפוצצה כקלפה
של אגוז.

כל האנשים הסמוכים למקום המעשה
עזבו את העבודה או את הבטלה ומהרו לבוא ולשתות
מן היין. אבני הרחוב, הגסות והעקמות, הבולטות
בכל מקום בחדיהן והעשויות כאלו בכונה
להמעיד רגלי הבריות הקרבים אליהן, כלאו את
היין בתוך שלוליות קטנות; השלוליות האלה
הקפו כל אחת לפי גדלה כנופיה או המון אנשים
נדחקים. כמה אנשים כרעו על ברכיהם, חברו
ידיהם בצורת כד וגמאו או הגמיאו את הנשים
העומדות וגוחנות מאחורי גבם, בטרם נזל היין
דרך אצבעותיהם. אחרים, אנשים ונשים, צללו לתוך
הבצות עם שברי כלי חרס בידיהם או עם מטפחות
שהוסרו מעל ראשי נשים, וסחטו אותן אל פי
תינוקות; עוד אחרים עשו סכר קטן מבץ לגדר את
הדרך בפני היין בנזלו; בעד החלונות של
הבתים הגבוהים נשקפו אנשים והורו לרוץ אנה
ואנה ולעצר את הזרמים הקטנים של היין, אשר
פרץ לו דרכים חדשות. היו אנשים, שהקדישו עצמם
לרסיסי החבית, הספוגים והצבועים, ולקקו אותם
בלשונם או גם לעסו לתאבון את הבקעים שהיו
שרוים ביין. ברחוב לא היו צנורות ומרזבים לשאת
את היין, ועל כן הספיקו האנשים לא רק לקחת את
כל היין, כי אם גם לקחת עמו את רב הבץ של
הרחוב, כאלו קרה נס ואל המקום הזה בא
מנקה־רחובות.

צהלת צחוק עליז וקולות ששון – קולות של
גברים, נשים וטף – נשמעו ברחוב כל אותה שעה של
משחק היין. בהתאבקות זו היה רק מעט מן הגסות
והרבה מן השעשועים. בני אדם נראו פה כחברים,
בכל אחד היתה נכרת נטיה נפלאה לצרף את רעהו
למשחק, והדבר הזה הביא רבים, ביחוד מבין אלה
שמזלם האיר להם פנים או שחוננו בלב טוב, לחבק
זה את זה, לשתות “לחיים”, ללחץ ידים או גם לחבר
יד אל יד ולצאת במחול מחנים. וכאשר אזל היין,
והמקומות אשר זרם שם בשפע נחרשו תלמים
תלמים על ידי האצבעות, פסק פתאם המחזה
כלעמת שפרץ. האיש, אשר עזב את משורו בתוך
קורת העץ שכרת, שב לעבודתו, האשה אשר עזבה
בפתח אהלה את סיר הגחלים הלוחשות, שהכינה לה
למען הקל מכאובי אצבעותיה הקפואות או אצבעות
תינוקה, חזרה אל אהלה; גברים חשופי זרוע,
פרועי שער, דלי פנים, אשר הגיחו ועלו
ממרתפיהם אל אור יום חרף, שבו וירדו למקומם; ועל
כל המראה התפשט צל עצבות, אשר נראה רגיל
במקום הזה יותר מזהר השמש.

היין היה אדם, עד כי האדימו פני
המרצפת ברחוב הצר בפרור סן־אנטואן בפריס, אשר
שם נשפך היין. האדימו הרבה ידים, הרבה
פנים, הרבה רגלים יחפות, הרבה סנדלי עץ. ידי
האיש שכרת את העצים, השאירו כתמים אדמים על
הקורות; והמצח של האשה, אשר היניקה את הילד,
היה אדם מן המטפחת הבלויה ששרתה ביין
ואחרי כן שמה אותה על ראשה. אלה אשר לעסו
לתאבון את נסרי החבית רכשו להם מסביב לפיהם
כתמים מנמרים; ובר־נש אחד, ליצן בעל קומה,
מלכלך כלו, מצנפתו שמוטה מעל ראשו, חרת על
גבי הכתל באצבעו, שטבל בקבעת היין עם
הבץ, את המלה – דם.

קרובים היו הימים, אשר גם היין ההוא
עמד להשפך על אבני הרחובות ולכסות בכתמים
אדמים את המקומות האלה.

אחרי קרן האור, אשר האירה רגע את
הפרור הזה, עלו שוב העננים לכסותו. רבה היתה
שם חשכת העני – קר, חלאה, חלי, בערות, מחסור היו
אדוני המקום, אשר משלו ביד חזקה, ועל כלם –
הדלות. שם היה משכן אנשים, אשר החיים טחנו
וחזרו וטחנו אותם בטחנה, אך לא באותה הטחנה
האגדית, ההופכת בני אדם זקנים לצעירים; התושבים
הדלים האלה עמדו רועדים בכל פנה, היו נכנסים
ויוצאים מכל פתח בית, השקיפו בעד כל חלון,
התנודדו בבלואי הסחבות שלבשו עם כל רוח.
הטחנה אשר טחנה אותם היתה זו, הטוחנת והופכת
צעירים לזקנים; הילדים היו בעלי פנים של זקנים
וקולם בדברם היה קשה; ועל פני הקטנים עם
הגדולים, בכל קמט וקמט, היה חרות אות, זה אות הרעב.
האות הזה בצבץ ועלה בכל מקום. הרעב בלט מעל
הבתים הגבוהים, נגלה מבין הסמרטוטים הבלויים
והתלויים על הכלונסות והחבלים; הרעב סתם את
הסדקים בקש, בסחבות, בצרורות, בניר; הרעב היה
נראה בכל כפיס עץ 8 , אשר כרת
האיש במשורו; הרעב הציץ מן הארבות, שלא עלה
מהן עשן, נשקף מעל גלי האשפה, אשר לא נמצא
בהם פרור של דבר מאכל. הרעב נראה בחנותו של
האופה, שבה מכרו עוגות קטנות של לחם גרוע,
ובחנות של נקניקים, שבשר נבלת כלב עמד שם
למכירה. הרעב שלח ידו הצנומה אל מחתות הברזל,
אשר צלו בהן ערמונים; הוא עלה מכל קערה דלה,
שבה היו מנחים תפוחי־אדמה בקלפותיהם,
שטגנו בטפות של שמן.

מקום מגורי האנשים התאים בכל אל
רעבונם. הרחוב היה צר ומעקל, מלא רפש וריח רע,
והוא מתפתל לסמטאות צרות ועקמות, ובכלן גרים
אנשים לבושים סחבות וחבושים מצנפות לילה,
ומכלם נודף ריח רע של סחבות ומצנפות לילה, ועל
פני כלם שפוך מראה העני והמחסור.

במראה פני האנשים המרדפים היה מעט
מדמות חית טרף הנכונה להתנפל מתוך נהם. ואף
כי היו האנשים מדכאים ומשפלים, לא חסרו
ביניהם בעלי עינים דולקות אש, שפתים צמודות
מתוך כבוש יצר הלב, מצחים מלאים קמטים,
כחושבים מחשבות.

השלטים על גבי החניות (רבים היו
במספרם) תארו כלם את מראה הדלות. הקצב ציר
את החלקים הדלים של הבשר, והאופה – ככרות לחם
יבש. על שלט בית המרזח היו מצירים פני אנשים
מסבים, השותים כוסות יין ושכר קלוש וממתיקים
סוד איש עם רעהו בהתרגשות. אין דבר אשר היה
מציר במראה רענן, מלבד כל מלאכה וכלי נשק; רק
הסכינים והגרזנים של חרש־הברזל היו חדים
ונוצצים, הפטישים של הנפח היו כבדים וכלי
הנשק של עושה הרובים היו כלי־משחית.

אבני המרצפת, אבני גויל 9 , המכשילות את העוברים, שמשו מקוות
קטנות למים ולבץ, ובאין מדרכות בצדי הרחוב
הגיעו עד פתחי הבתים. הביב של שפכין עבר
באמצע הרחוב, ובימי הגשמים המרבים נשא את
המים הדלוחים לתוך הבתים. לרחב הרחובות,
במרחק רב זה מזה, היו תלויים על חבל וכלונס
פנסים לא־תאר־להם. בלילה, בשעה שמדליק
הפנסים היה מוריד אותם, מדליקם ומעלם שוב, היו
מלמעלה מזהירים אורות כהים ומתנודדים אט כסירה
על פני ים. ואמנם היה היו על פני הים, והאניה
עם כל אשר בה עמדה בסכנה של סער מתחולל.

כי הנה קרבו הימים, אשר הדחלילים
הדלים במקום ההוא יבואו להתבונן ולראות, בתוך
רעבונם ומחסורם, את מדליק הפנסים עושה מעשהו
זה שנים רבות, ואל לבם יבוא הרעיון לתקן את
דרכי עבודתו, ובמקום פנסים ימשכו ויעלו על
החבלים ועל הכלונסות האלה אנשים, למען האיר מעט
את חשכת חייהם. ואולם הימים האלה עוד לא באו,
וכל רוח אשר נשבה בצרפת זעזעה לשוא את
הסחבות של הדחלילים, כי הצפרים בעלות הנוצות
היפות והזמירות הנאות לא פחדו ולא נזהרו.

בית המרזח עמד בפנת הרחוב, ולפי
מראהו ומדרגתו היה למעלה מן האחרים. בעל
המרזח עמד בחוץ, לבוש חזיה צהבה ומכנסים
ירוקים, והתבונן אל ההתאבקות בשל היין
שנשפך.

“אין זה עסקי,” קרא האיש במשכו
בכתפיו, “האנשים שהביאו את החבית מן השוק הם
האשמים והם ישיבו לי את הנזק.”

אותו רגע ראו עיניו בדרך מקרה את
הליצן רם הקומה רושם על הקיר את הלצתו, והוא קרא
אליו מעבר הרחוב:

“שמע נא, גספר, מה אתה עושה שם?”

הבחור הורה באצבעו על הלצתו מתוך
תקוה לנחל כבוד, כדרך שרגילים לעשות בני
מינו, אך תקותו נכזבה, כמו שרגילים בכך בני
מינו.

“מה זאת? האם מדעתך יצאת?” קרא המוזג,
בעברו את הרחוב ובמחקו את האותיות בטיט חוצות
אשר אסף מלא קמצו, “למה לך לכתב ברשות הרבים?
הגידה לי, האם אין לך מקום אחר לכתב בו מלים
כאלה?”

ובדברו את תוכחתו שם את ידו הנקיה
(אולי בדרך מקרה ואולי בכונה) על לבו של
הליצן, הליצן הכה בידו על לבו, יצא ברקוד זריז
ומשנה ובידו אחז נעלו המלכלכת, שחלצה
מרגלו. מראה הליצן בשעה זו היה זועם מאד.

“חדל לך, חדל!” קרא המוזג, “למד לשונך
לקרא ליין יין, ושים קץ להוללותך.”

ובהשמיעו עצתו זו מחה את ידו
המלכלכת בטיט בבגדי הליצן בלי נטילת רשות,
אחרי אשר בגללו לכלך את ידו. אחרי כן עבר את
הרחוב ונכנס לבית המרזח.

המוזג היה איש כבן שלשים, בעל צואר
שמן, בעל צורה של איש מלחמה, והוא כנראה חם
המזג, כי ביום צנה עזה לא לבש מעיל ורק
מקטרן 10 היה תלוי על כתפיו.
שרולי כתנתו אף הם היו מפשלים וזרועותיו
השחמות היו חשופות עד המרפק. גם לראשו לא
חבש מאומה מלבד פאר שערותיו המתלתלות
והשחורות. פניו היו שחרחורים ועיניו טובות.
בכלל הפיק מראהו טוב לב, אך גם קשיות ערף. נראה
היה, כי זה הוא איש בעל דעה תקיפה ורצון להגיע
למטרתו. ואוי לו לאיש שיפגש עמו על מעבר צר
ותהום מימין ומשמאל, כי הוא לא יסב מפני
איש.

אשתו של המוזג, הגברת דפרג‘, ישבה
בבית המרזח ליד שלחן המכירה בשעה שנכנס
בעלה. זו היתה אשה בריאת בשר כבת שלשים,
בעלת עין פקוחה, אך נדמה היה כאלו אין היא רואה
דבר, ידיה גדולות ועל האצבעות טבעות רבות, פניה
אמיצים וקשים והליכותיה מתונות להפליא. הרשם
אשר עשתה הגברת דפרג’ על רואה היה, כי האשה
הזאת לא תטעה בחשבונות שנמסרו לידה. הגברת
דפרג' היתה חוששת מפני הצנה, ולכן היתה
עטופה אדרת שער ועל ראשה היתה כרוכה מטפחת
גדולה ובהירה, אף כי לא הסתירה את העגילים
הגדולים אשר באזניה. לפניה היתה מלאכת סריגה,
אך היא חטטה באותו רגע בשניה
בצנורה 11 . ובשבתה ככה,
זרועה הימנית תמוכה בידה השמאלית, לא הוציאה
הגברת דפרג' דבר מפיה בשעה שנכנס אדונה,
אך היא השמיעה קול שעול קטן. השעול הזה יחד עם
הרמת גבותיה השחורות מעל הצנורה שמשו רמז
לבעלה, כי טוב יעשה אם יתבונן מסביב ויראה את
הפנים החדשות, שנכנסו אל בית המרזח, בה
בשעה שהוא עמד בחוץ.

על פי הרמזים האלה נשא המוזג עיניו
והביט מסביב, עד כי נחו על פני איש בא בימים
ועלמה צעירה, שישבו באחת הפנות. היו שם עוד
אנשים אחדים: שנים שחקו בקלפים, שנים שחקו
בפספס 12 , ושלשה עמדו ליד
שלחן המכירה ולגמו אט כוסות יין קטנות. כאשר
עבר על פני שלחן המכירה, התבונן כי האיש הזקן
אמר ברמיזה אל העלמה הצעירה: “הנה האיש אשר
אנו מבקשים.”

“השד יודע, מה להם ולאלה במקום
הזה!” קרא המוזג אל עצמו, “איני יודע מי הם.”

אך הוא העמיד פנים כאינו רואה את שני
הנכרים ונכנס בשיחה עם השלשה מלקוחותיו,
שעמדו ושתו לפני השלחן.

“השלום, י’ק?” קרא אחד מן השלשה אל מר
דפרג', “האם לגמו כל היין?”

“עד הטפה האחרונה, י’ק,” ענה מר
דפרג'.

אחרי אשר נשמע חליפות השם הזה,
השמיעה מרת דפרג', בהמשיכה לחטט בשניה
בצנורה, עוד קול שעול קטן והגביהה מעט את גבות
עיניה.

“לא לעתים קרובות,” קרא השני מן
השלשה, בפנותו אל מר דפרג', “טועמים רבים מן
הבריות העלובות האלה טעמו של יין או של תענוג
אחר מלבד פת קבר – ומות. האף אין זאת, י’ק?”

“כן הוא, י’ק,” ענה מר דפרג'.

למשמע השם הזה בפעם השניה,
השמיעה שוב מרת דפרג', בחטטה את שניה ברחבות
רבה, קול שעול קטן והגביהה עוד יותר את גבות
עיניה.

האחרון מן השלשה פסק את פסוקו,
כאשר העמיד את כוסו שהריק ומחה את פיו.

“אוי! כל ימיהם רעים! בפיהם של העלובים
האלה טעם מר. כשם שמרים הם כל חייהם. הכן
דברתי, י’ק?”

“כן דברת, י’ק,” נשמע המענה מפי מר
דפרג'.

השם הזה נשמע בשלישית בו ברגע,
שמרת דפרג' חדלה לחטט בשניה, הרימה את גבות
עיניה והתנודדה לאט על מקומה.

“אמת ונכון!” הוציא בעלה מפיו, “אדוני –
זו היא אשתי!”

שלשת האנשים הרימו מגבעותיהם לכבוד
הגברת דפרג' מתוך קדה. היא קבלה את הכבוד
בהרכנת ראש והביטה אליהם הבטה קלה. אחרי כן
הציצה כלאחר יד אל בית המרזח מסביב, חזרה אל
סריגתה במנוחה רבה ובנחת רוח ונדמה היה, כי
שקועה היא כלה בעבודתה זו.

“אדוני,” קרא בעלה, אשר לא גרע עיניו
הבהירות ממנה, “שלום לכם. החדר, המשמש דירה
לרוק, אשר חפצתם לראות ואשר שאלתם עליו
בשעה שיצאתי החוצה, נמצא בקומה החמשית. מבוא
המעלות יוצא אל החצר הקטנה משמאל – הורה האיש
באצבעו – סמוך לחלון ביתי. אולם, כמדמני, אחד
מכם כבר היה שם והוא יוכל להורות את הדרך.
אדוני, אדיו!”

הם שלמו מחיר היין ועזבו את הבית.
עיני מר דפרג' התבוננו אל פני אשתו בעשותה
מלאכתה, והנה בא האיש הזקן מפנתו ובקש
רשות לדבר עם האדון.

“בחפץ לב,” ענה מר דפרג' ופסע עם האיש
אל מול הדלת.

השיחה ביניהם היתה קצרה מאד אך
נחרצה מאד. עוד בשמעו את המלה הראשונה,
הזדעזע מר דפרג' ועשה אזנו כאפרכסת. לא עבר
רגע והוא נענע בראשו ויצא. האדון הזקן רמז
לעלמה הצעירה, ואף הם יצאו. מרת דפרג' הוסיפה
לסרג באצבעותיה הזריזות וגבותיה השקטות
ועיניה כאלו לא ראו דבר.

מר י’רויס לורי ומרת מנט, שיצאו מבית
המרזח, נלוו בפתח על מר דפרג' והלכו בדרך זו
אשר הורה זה עתה לשלשת האנשים.

החצר היתה קטנה, קודרת ומסריחה, והיא
שמשה רשות הרבים, מבוא לצבור של בתים, שבהם
דרו המונים. בפרוזדור הקודר, המרצף רעפים,
המוביל אל מעלות אפלות, כרע מר דפרג' על ברכו
האחת לפני בת אדוניו הזקן והגיש את ידה אל
שפתיו. זה היה מעשה אדיבות, אך מראה האיש לא היה
אדיב כלל; ברגעים מעטים באה תמורה רבה ברוח
האיש הזה, פניו לא הביעו עוד טוב לב, אף לא גלוי־לב
כתמול שלשם, והוא הפך להיות איש כמוס, זועם
ומסכן.

“המקום גבוה מאד, העליה קשה קצת.
מוטב שנצעד אט אט,” קרא מר דפרג' בקול קשה אל מר
לורי, כאשר התחילו עולים במעלות.

“האם הוא בדד?” שאל בלחש מר לורי.

“בדד! ישמרהו האל, מי זה ישב עמו?!”
ענה הנשאל בלחש אף הוא.

“וכל הימים הוא יושב בדד?”

“כן.”

“לרצונו?”

“לפי ההכרח. כמו שהיה ביום שראיתיו
ראשונה, אחרי אשר מצאו אותי ושאלו את פי, אם
אקח אותו ואחביאהו – כמו שהיה אז, כן הוא
עתה.”

“פניו נשתנו הרבה?”

“נשתנו מאד!”

בעל בית המרזח עמד רגע והכה בידו
על הקיר והוציא מפיו קללה אימה. שום מענה אחר לא
היה כחו גדול אף החצי מזה. רוחו של מר לורי הלך
וקשה במדה שהוא ושני מלויו עלו מעלה
מעלה.

מעלות כאלה עם הסביבה שלהן
בשכנה עתיקה בפריס, הנושבת מבני דלת העם,
הן מחזה רע מאד גם עתה, ואולם בימים ההם היה
הדבר נורא לאדם בעל רגשות דקים שלא הרגל
במראות כאלה. מכל דירה קטנה בתוך הקן הגדול
והנרפש של הבנין הגבה הזה – זאת אומרת, מכל
חדר וחדר שפתחו היה פונה אל המסדרון הכללי –
היו משליכים את הסחי והדמן על הרחבה שלפניה,
מלבד האשפה שהיו זורקים דרך החלונות אל
החצר. גלי האשפה, שהלכו ונערמו והפיצו
רקבון, יכלו להרעיל את האויר גם לולא נוספו עליהם
הריחות הרעים שבאו בעקב העני והמחסור. שני
המקומות האלה נתמזגו ועשו את המקום קשה לבלי
נשוא. בתוך אויר כזה, על גבי מדרגות אפלות, היה
עליהם ללכת. מר י’רויס לורי לא עצר כח ועמד שתי
פעמים לנוח, גם זעזועי הנפש של בת לויתו
הצעירה הלכו ורבו מרגע לרגע. הם עמדו במקומות
לפני פתחים, אשר משם, נדמה היה, נמלטים
השרידים האחרונים של האויר הטהור ומן החוץ
זוחלים ונכנסים ריחות רעים ובאושים. העין לא תפסה
את המראות של השכנה מפני הריחות, ובכל המקום
מסביב, מקרוב ומרחוק, לא נראו סמני חיים בריאים
או אויר צח.

סוף סוף הגיעו עד ראש המעלות והם עמדו
לנוח בפעם השלישית. עוד נשארו מדרגות
עליונות, צרות ועקמות, לעלות עליהן ולהגיע אל
חדר העליה. המוזג, אשר הלך כל הזמן בצד מר
לורי, כאלו פחד לשמע שאלה מפי העלמה, פנה
הצדה, ובמששו בכיסי מעילו הנתון על כתפיו,
הוציא משם מפתח.

“האמנם הדלת סגורה, ידידי?” שאל מר
לורי בתמהון.

“כן,” נשמע מענה זועם מפי מר
דפרג'.

“לדעתך יש הכרח לסגר את האדם העלוב
הזה?”

“לדעתי, יש הכרח לסגר במפתח,” לחש
מר דפרג' באזני איש שיחו וגבות עיניו רעמו.

“מדוע?”

“מדוע? כי ימים רבים מאד ישב האיש
בכלא, עד כי יתקף אותו פחד… שגעון… ינפץ
ראשו… ימות… יעשה מי יודע מה… אם נשאיר את
דלתו פתוחה.”

“האפשר הדבר?!” קרא מר לורי.

“האפשר?” חזר דפרג' במרירות, “כן,
אפשר ואפשר. אנו חיים בעולם נאה, שדבר זה
אפשר, ועוד מעשים כאלה אפשריים הם, ולא רק
אפשריים אלא גם נעשים… נעשים בכל יום תחת
השמים האלה. יחי השטן! הבה נכנס.”

השיחה הזאת נאמרה בלחש מן הלחש,
עד כי לא נמלטה אף מלה לאזן העלמה. ואולם אותה
שעה היתה העלמה רועדת כלה מהתרגשות רבה
ופניה הביעו צער רב, פחד, אימה כל כך, שמר לורי
מצא לטוב לדבר אליה דבר ולהרגיע את רוחה.

“חזקי ואמצי, עלמה חביבה! התאזרי עז!
ברגע אחד יעבר הכל; אך תעברי את סף החדר, והרע
יחלף. אחרי כן תביאי לו כל טוב, כל ישע, כל אשר.
יואל־נא ידידנו הטוב לתמך בך מן הצד השני. טוב
ויפה, ידידי דפרג'. עתה נלכה. אין זה אלא
עסק!”

הם עלו אט אט חרש. השלבים היו מעטים,
ועד מהרה עמדו על הרחבה למעלה. שם ראו עיניהם
פתאם שלשה אנשים, אשר הרכינו יחד ראשיהם אל
עבר דלת והציצו דרך חורים וסדקים בכתל לתוך
החדר, שזו היתה דלתו. בשמעם קול צעדים סמוך
להם, החזירו השלשה ראשיהם ועמדו, והנה הם שלשת
האנשים בני שם אחד, אשר זה עתה שתו יין בבית
המרזח.

“מתוך הפתעה של בקורך שכחתי את
דבר האנשים האלה,” באר מר דפרג', “עזבו אותנו,
בחורים טובים, יש לנו דבר פה.”

שלשת האנשים חמקו ובלי אמר ירדו מעל
המעלות.

ובאשר לא היתה דלת אחרת בקומה ההיא,
ובעל המרזח הלך ישר אל הדלת האחת, אחרי אשר
נשארו לבדם, פנה אליו מר לורי בלחש ושאל
מתוך תרעמת:

“האם אתה מציג לראוה את מר מנט?”

“אני מראה אותו בדרך זו שראית ליחידי
סגלה.”

“הטוב אתה עושה?”

“לפי דעתי, טוב הוא.”

“מי הם יחידי הסגלה? וכיצד אתה בוחר
בהם?”

“אני בוחר בהם, באנשים הגונים ששמם
כשמי – י’ק שמי – וטוב להם כי יראו את המראה
הזה. אך רב לי! אתה אנגלי, וזה הוא ענין אחר.
אנא עמדו פה שעה קלה.”

בתנועת אזהרה צוה עליהם לעמד מאחור
והוא פסע לפנים והציץ פנימה דרך הסדק אשר
בכתל. עד מהרה הרים שוב את ראשו, דפק שתים שלש
פעמים על הדלת – בלי ספק אך ורק להשמיע קול פה.
לשם מטרה זו משך במפתחו פעמים אחדות קדם
ששם אותו בחור המנעול, אחרי כן סבב אותו ברעש
עד כמה שהיה בידו.

הדלת נפתחה לאט תחת ידו והוא הציץ
לתוך החדר והוציא מפיו אמר. קול רפה ענה לו אמר.
גם זה וגם זה לא הוציאו מפיהם בלתי אם
הברות.

הוא הביט לאחוריו ורמז להם להכנס. מר
לורי שם את ידו על מתני הבת והחזיק בה,
בהרגישו כי רגליה כושלות.

“הוי, עסק פשוט הוא!” דבר על לבה, אף
כי הנטף אשר הזהיר על לחיו לא היה בשל עסק
פשוט “בואי נא, בואי!”

“אני מפחדת ממנו,” ענתה ברעדה.

“ממנו? ממה?”

“כונתי אליו, מפני אבי.”

בראותו את מצב נפשה של העלמה ואת
הרמזים של מנהלם, תקף אותו יאוש והוא משך את
ידה הרועדת מעל שכמו ושם אותה על צואריו, הרים
אותה מעט והאיץ בה להכנס לתוך החדר ואחז בה,
כשהיא מתרפקת עליו.

דפרג' הוציא את המפתח, נעל את הדלת,
סגר אותה מבפנים ושוב הוציא את המפתח ואחז
אותו בידו. את כל הדברים האלה עשה במתינות
והתכון להרבות שאון עד כמה שאפשר. לבסוף
פסע בחדר אל מקום החלון בפסיעות מדודות. שם עמד
והביט מסביב.

חדר העליה שנבנה להיות דיר של עצים
וכדומה היה קודר ואפל; כי הצהר שבו לא היה
באמת אלא פתח בגן ועל גבו מכונה קטנה
להעלות בה משאות מן החוץ. הוא היה מחסר זכוכית
ומחלק באמצע לשנים, כמו שאר הפתחים ממין זה
בצרפת. לשמירה מפני הקר היה החצי האחד של
הדלת סגור יפה והחצי השני פתוח אך במקצת מן
המקצת, ודרך חור זה חדר האור במדה מועטה מאד, עד
כי קשה היה לאיש שבא בפעם הראשונה לראות
משהו; ורק ההרגל של ימים רבים יכל היה מעט מעט
להוליד בקרב אדם את הסגלה לעשות מלאכה שיש
בו נוי בתוך חשכה כזו. ואמנם נעשתה מלאכה
בחדר העליה. אחוריו כלפי הדלת ופניו אל
החלון, אשר שם עמד המוזג והתבונן אליו, ישב
איש שיבה על שרפרף, גופו נטוי לפנים והוא שקוע
בעבודתו לעשות נעלים.



ו. הסנדלר





“בקר טוב!” קרא מר דפרג', בהשקיפו אל
ראש השיבה, אשר היה כפוף על מלאכת הנעל.

הראש הוקם רגע קל, וקול רפה מאד ענה
לשאילת השלום, כאלו בא הקול ממרחק:

“בקר טוב!”

“כפי שאני רואה, עודך שוקד על
עבודתך?”

אחרי שתיקה ארכה הורם הראש עוד לרגע
קל, והקול ענה:

“כן, אני עובד.”

ושתי עינים פרועות הביטו בפני
השואל, בטרם הורד הראש שוב.

רפיון הקול עורר צער ואימה. זה לא היה
רפיון גופני, אף כי הכלא והכפן נטלו בו חלק
בלי ספק. אך סגלה מיחדה היתה לרפיון הזה, כי
היה רפיון מחמת בדידות ואלמון. זה היה דומה להד
רפה אחרון של קול שנשמע לפני זמן מרבה. הוא
נתרוקן כל כך מן החיות והצליל של קול אדם, עד
כי עשה רשם של צבע יפה לפנים, שנמחק כלו
ונהפך לכתם קלוש. הקול היה כה שפל וכה
מדכדך, עד כי דומה היה לקול היוצא מעמקי
האדמה. הוא הביע רגש של איש אובד וחסר תקוה; קול
רפה כזה יוציא נודד עיף ורעב במדבר, בזכרו את
ביתו ואת ידידיו בטרם ישכב על הארץ למות.

רגעים אחדים עברו בעבודה מתוך שתיקה
והעינים התועות הביטו שוב; לא מתוך ענין או
סקרנות, כי אם הבטה סתם, מעשה־מכונה, לראות אם
המקום שעמד עליו אורחו האחד איננו ריק
עדין.

“רצוני,” קרא דפרג', אשר לא גרע עין
מפני הסנדלר, “להכניס פה מעט אור יותר. התוכל
לשאת יתר אור?”

הסנדלר פסק מעבודתו, הביט מתוך
פזור נפש אל הרצפה מימינו, אחרי כן על הרצפה
משמאלו, ואחרי כן הרים עיניו אל הדובר:

“מה אמרת?”

“התוכל לשאת מעט יתר אור?”

"מחיב אני לשאת, אם תכניס (והוא
בטא את המלה הראשונה בנגינה).

חצי התריס הפתוח נפתח לרוחה מעט
ודפרג' חזק אותו לשעה. קרן אור גדולה ירדה לתוך
חדר העליה וזרחה על האמן, אשר ישב והנעל
שלא נגמרה מלאכתו על ברכו, והוא הפסיק עבודתו.
כלי מלאכתו המעטים והפשוטים ופסות שונות של
עור היו מונחים לרגליו ועל הספסל. הוא היה בעל
זקן לבן, גזוז לא בנוי, אך לא ארך מאד, פניו
צנומים ועיניו נוצצות שלא כרגיל. ברזון פניו
הדלים נראו העינים גדולות תחת גבותיו הקודרות
ושערות השיבה הפרועות, גם לולא היו כך באמת,
אך גם מן הטבע היו גדולות, ונראו עוד גדולות
שלא כדרך הטבע. כתנתו הבלה שהצהיבה היתה
פתוחה ליד הצואר ודרך פי הכתנת נראה גופו
הכחוש והדל. הוא עצמו, מעילו הישן מבד גס,
הגרבים הרחבים ושאר הסמרטוטים אשר עליו,
בהיותם ימים רבים מחוץ לאור ולאויר, נמחקה צורתם
כל כך ועינם נעשתה כעין הקלף, עד כי קשה היה
להבדיל ביניהם.

הוא האהיל בידו על עיניו מפני האור
ועצמות היד נראו שקופות. כה ישב האיש ועיניו
קמות וריקות והוא פסק מעבודתו. הוא לא הביט אף פעם
בפני הדובר אליו, אם לא שהביט תחלה לימינו
ולשמאלו, כאלו אבד לו ההרגל לחבר את המקום עם
הקול; הוא לא דבר אף פעם בטרם שקע בהרהורים,
ויש אשר שכח להוציא מפיו דבור.

“האומר אתה לגמר את זוג הנעלים היום?”
שאל דפרג' ברמזו למר לורי לקרב.

“מה אמרת?”

“האומר אתה לגמר את זוג הנעלים
היום?”

“אי אפשר לי לומר כי אומר אני. אני
משער. איני יודע.”

אך השאלה הזכירה לו חובת עבודתו
והוא גחן עליה שוב.

מר לורי קרב בלאט, בעזבו את הבת ליד
הדלת. אחרי אשר עמד רגע או שנים לצד דפרג',
הרים הסנדלר עיניו. פניו לא הביעו תמהון למראה
איש אחר, אך האצבעות הרפות של ידו האחת תעו
והגשו לשפתיו ברגע זה (גם השפתים גם
הצפרנים היו חורות כעין העופרת), ואחרי כן
ירדה ידו למלאכתו, ושוב כפף עצמו על הנעל.
המבט והתנועה ארכו יחד לא יותר מרגע קל.

“יש לך אורח, הרואה אתה?” קרא מר
דפרג'.

“מה אמרת?”

“אורח יש פה.”

הסנדלר הביט כמו קדם, אך את ידו לא
הזיז ממלאכתו.

“שמע נא!” קרא דפרג', “הנה פה אדון,
המבין בנעל עשויה יפה. הלא תראה לו את הנעל
אשר אתה עושה. קח נא, אדוני.”

מר לורי לקח את הנעל בידו.

“הלא תגיד לאדון, מה המין של הנעל
ומה שם האמן.”

עברה הפסקה גדולה יותר מכפי הרגיל,
בטרם פתח הסנדלר וענה:

“שכחתי שאלתך. מה אמרת?”

“אמרתי, אולי יש בידך לתאר את מין
הנעל לפני האדון הזה?”

“זו היא נעל של אשה. נעל־טיול של עלמה
צעירה. המודה האחרונה היא. מימי לא ראיתי את
המודה. בידי היתה רק דגמה.”

הוא הציץ על הנעל בקצת גאוה של
אמן.

“ושם האמן?” שאל דפרג'.

עתה כשלא היה טרוד במלאכתו, שם את
פרקי ידו הימנית לתוך ידו השמאלית, אחרי כן
פרקי ידו השמאלית לתוך היד הימנית, אחרי כן
העביר ידו על סנטרו המגדל זקן, וכך עשה חליפות
בלי הפסק כל שהוא. העבודה להוציא אותו מתוך
הריקניות, שהיה שוקע בה אחרי גמר כל דבור,
קשה היתה כמו להשיב רוחו של אדם חולה מאד
שהתעלף.

“השאלת אותי לשמי?”

“אמנם כן, שאלתי.”

“מאה וחמשה, המגדל הצפוני.”

“וזה הכל?”

“מאה וחמשה, המגדל הצפוני.”

מלבו יצא קול, ספק אנחה ספק אנקה,
ושוב כפף עצמו על עבודתו, עד אשר נפסקה שוב
הדממה.

“אין אתה סנדלר על פי אמנותך?” שאל
מר לורי, בהסתכלו בפניו.

עיניו התועות פנו אל דפרג', כאלו רצה
למסור לו שאלה זו להשיב עליה, אך כאשר לא בא
ישע מצד זה, שבו שוב אל השואל, אחרי אשר הביטו
תחלה אל הקרקע.

“אין אני סנדלר לפי אמנותי? לא, לא
הייתי סנדלר על פי אמנותי. אני… אני למדתי
אמנות זו פה. מעצמי למדתי. בקשתי רשות
ל…”

הוא הפסיק דבורו רגעים אחדים וכל אותו
זמן פרק אצבעות ידיו. לאחרונה החזיר עיניו לאט אל
פני הדובר, וכאשר הביט אליו הזדעזע ופתח שוב,
כאיש שהקיץ משנתו זה עתה וחזר לענין שעסק
בו אמש.

“שאלתי רשות ללמד מלאכה זו ואחרי
זמן רב ועמל הרבה נתנה לי, ומאז אני תופר
נעלים.”

כאשר שלח ידו לקחת את הנעל, אשר
לקחה ממנו, שאל אותו מר לורי, בהסתכלו
בפניו:

“מר מנט, האם לא תזכר מאום עלי?”

הנעל נשמטה ונפלה לארץ, והאיש ישב
ונעץ עיניו בדובר אליו.

“מר מנט,” פתח שוב מר לורי, בשימו ידו
על זרוע דפרג', “האם לא תזכר מאומה על האיש הזה?
הבט נא אליו. הבט אלי. האם לא יעלה בלבך זכר
בנקיר, עסקים, משרה, ימים שהיו?”

האסיר הכלוא משנים רבות בהתבוננו
חליפות, פעם אל לורי ופעם אל דפרג', עלו במחו
רשמים שנמחו זה ימים רבים, רשמי תבונה עצומה
לפנים, ופרצו לצאת בעד הערפל הקודר שירד עליו.
הרשמים האלה דעכו שוב, נמוגו, חלפו, אך הם שבו
התעוררו לרגעים. וארשת זו חזרה והבעה על פני
העלמה הצעירה, אשר צעדה אט לארך הקיר ונגשה
עד מקום שמשם ראתה את פניו. היא עמדה שם
והתבוננה אליו וידיה פרושות. תחלה הרימה את
ידיה רק מתוך צער ופחד, אף גם אמרה להסתיר
פניה מן המראה הזה, אך עתה היו ידיה פרושות
אליו והיא רועדת מתוך תשוקה לשים את ראש
הבר־מינן על לבה החם ובאהבתה להשיב אותו
לחיים ותקוה. ארשת זו שחזרה והבעה בפניה
היפים (אף כי בקוים חזקים יותר) היתה מדיקה כל
כך, שנדמה היה, כאלו עברה, כקרן אור נודדת,
ממנו אליה.

שוב ירדה עליו החשכה. הוא הביט אל שני
האנשים מתוך פזור נפש יותר ויותר, ועיניו תרו
למטה על הקרקע והביטו מסביב לו, כדרכו.
לאחרונה הוציא מלבו אנחה עמקה וממשכה, לקח
בידו את הנעל ושב לעשות מלאכתו.

“ההכרת אותו, אדוני?” שאל דפרג'
בלחש.

“כן, רגע אחד. תחלה חשבתי, כי אין
תקוה עוד, אך רגע אחד ראיתי בלי ספק את הפנים,
אשר ידעתי אותם יפה כל כך. הס! הבה נסוגה אחור.
הס!”

היא זזה ממקומה ליד קיר העליה וקרבה
אל הספסל, אשר ישב עליו הוא. משהו מן האימה היה
בדבר, כי לא ידע האיש מאומה על הבריה, אשר
יכלה לפשט ידה ולנגע בו, בעודנו יושב כפוף
על עבודתו.

איש לא הוציא מפיו מלה, אף לא הגה. היא
עמדה על ידו כרוח בלי גוף והוא גחן על
מלאכתו.

לבסוף קרה, כי נזדמן לו להניח את
כלי המלאכה ולקחת בידו את סכין הרצענים.
הסכין היתה מנחת על הארץ לצדו, מעבר האחר
למקום שעמדה שם. הוא הרים את הסכין וכפף שוב
להמשיך עבודתו, והנה פגעו עיניו בשולי
שמלתה. הוא הרים עיניו וראה את פניה. שני
האנשים, המתבוננים, פרצו לגשת, אך היא רמזה
להם בידה, כי יעמדו על מקומם. היא לא פחדה פן
יכה אותה בסכינו, אם כי בני לויתה פחדו
פחד.

הוא נעץ בה עיניו, וכעבר שעה קלה
החלו שפתיו נעות, אף כי הגה לא יצא מפיו. מעט
מעט, אחרי נשימות מהירות וקשות, נשמע קולו
בדברו:

“מה זאת?”

מתוך דמעות שירדו על פניה שמה
שתי ידיה על שפתיה ונשקה אותן למולו; אחרי כן
שלבה ידיה על חזה, כאלו אמרה לחבק את שיבת
ראשו.

“האם לא בת פקיד־הסהר את?”

“לא,” השיבה באנחה.

“מי את אפוא?”

ויען כי לא בטחה בתקף קול מליה,
ישבה על הספסל לצדו בלי אמר. הוא נרתע מעט, אך
היא שמה ידה על זרועו. זעזוע מוזר תקף אותו
בעשותה כה, ונראה היה, כי הרעד חלף בכל גופו;
הוא הניח מידו את הסכין ונשא עיניו להביט
אליה.

שערותיה זהב, אשר עטרו ראשה
בתלתלים ארכים, סלקו בתנועה מהירה הצדה והן
ירדו על ערפה. לאט לאט שלח הזקן ידו ולקח אותן
והתבונן אליהן. ובעודנו עושה כה, סרה רוחו,
ומתוך אנחה עמקה שנית שב לעבודת נעליו.

אך לא לשעה רבה. היא הרפתה מזרועו
ושמה ידה על כתפו. אחרי אשר הביט בחשד שתים
שלש פעמים לראות, אם ידה היא על שכמו, הניח את
מלאכתו, שלח ידו אל צוארו והוריד פתיל שהשחיר
ועליו צרור קטן מקפל. הוא פתח את הצרור בזהירות
רבה על ברכיו, ובצרור גנוז מספר שערות, לא
יותר משתים, שערות זהב ארכות, אשר היה כורכן
לפנים בימים עברו על אצבעו.

הוא לקח שוב בידו את שערות העלמה
והסתכל בהן. “הן הן השערות. איך אפשר הדבר!
מתי היה הדבר! איכה היה הדבר!”

וכאשר הביעו פניו רכוז המחשבה,
הכיר, כנראה, כי גם היא התרכזה במחשבה. הוא
החזיר פניה לצד האור והסתכל בה.

“היא שמה ראשה על כתפי בלילה ההוא,
כאשר קראו לי לצאת… היא פחדה לתת לי להלך…
אני לא פחדתי… וכאשר הובאתי אל מגדל הצפון,
מצאו את אלה השערות על שרולי. ‘הואילו נא
להשאיר אותן בידי. הן לא תעזרנה לי למלט את
גופי, אך יש בכחן להביא פדות לנפשי.’ ככה היו
דברי אז. זוכר אני אותן יפה יפה.”

שפתיו היו נעות כמה פעמים בטרם יצא
דבור מפיו, אך כאשר מצא את המלים הראויות
נשמעו בקול צלול, אף כי אט אט.

“איכה היה כדבר הזה? האמנם את היא
זו?”

עוד הפעם פרצו ממקומם שני בני
הלויה, כאשר החזיר הזקן פניו אליה בסערת
אימה. אך היא ישבה שקטה סמוך לו, ובקול נמוך
פנתה ואמרה:

“אנא, אישים טובים, אל נא תגשו אלינו,
אל נא תדברו, אל נא תזוזו!”

“הסכת!” קרא הזקן, “למי הקול
הזה?”

וכאשר פרצה מפיו הקריאה הזאת,
הרפה ממנה והרים ידיו אל שיבת ראשו וגזז את
שערו בשגעון. אך הקצף הזה חלף כרגע, כמו כל
דבר בנפש האיש הזה, והוא קפל את צרורו הקטן
והתאמץ לגנזו בחיקו; ואולם הוא הוסיף להביט אל
פני הנערה ונענע בראשו קדורנית.

“לא, לא, לא. צעירה את מאד, רעננה מאד.
אי אפשר הדבר. ראו את פני האסיר. לא אלה הן
הידים אשר ידעה, לא אלה הם הפנים אשר ידעה, לא
זה הוא הקול אשר שמעה. לא, לא. היא היתה… והוא
היה… לפני השנים היגעות במגדל הצפון… לפני
שנים רבות. מה שמך, מלאכי העדין?”

הבת התעודדה בשמעה את הקול הרך
ובראותה את נמוסיו, והיא נפלה לפניו על ברכיה
וידיה פרושות אל לבו.

“הה, אדוני, יבוא יום אשר תדע את שמי,
ומי היתה אמי, ומי היה אבי, ואיככה לא ידעתי
מימי את גורלם המר. אך בשעה זו ובמקום זה איני
יכלה להגיד לך. כל מה שיש בפי להגיד לך
בשעה זו ובמקום זה הוא, שאלתי ובקשתי: שים
ידך עלי וברכני. שקה לי, שקה לי! הה, חביבי,
יקירי!”

ראשו הקר והלבן נטה אל שערותיה
הקורנות, אשר שלחו אליו חם ואור, כאלו זרחה
עליו שמש החפש.

“אם שומע אתה בקולי, – איני יודעת זאת
אל נכון, אך חושבת אני, כי כן הוא, – אם אתה שומע
בקולי הד קול, שהיה לאזניך כמנגינה נעימה
לפנים, בכה בכה לו! אם המגע אשר תגע בשערותי
יעורר בך זכרון ראש אהוב, שהיה שוכב בחיקך
בימי נעוריך וחרותך, בכה לו, בכה לו! אם בדברי
אליך על הבית העתיד לנו, שבו אתמכר בכל לבי
ונפשי לעבדך, יעלה בזכרונך בית אחר ששמם
וחרב, בעת אשר לבך העלוב ערג אליו, בכה לו, בכה
לו!”

היא חבקה את צוארו ונענעה אותו על
חזה כאם את תינוקה.

“אם אחרי אמרי לך, היקר מכל יקר, כי
ימי הרעה חלפו וכי באתי הלום לקחתך מזה וללכת
לאנגליה לחיות שם בשלום ובשקט, תבוא מחשבה
אליך על חייך ששממו ועל צרפת מולדתך
שהתאכזרה אליך, בכה לזה, בכה לזה! ואם אחרי
גלותי לך את שמי, את שם אבי החי עודנו ואת שם
אמי שמתה, תראה ותבין, כי עלי לכרע ברך לפני
כבוד אבי ולבקש ממנו סליחה על אשר לא עמלתי
למענו כל הימים ולא שכבתי ובכיתי על גורלו כל
הלילות, יען כי אמי העלובה, מאהבתה אלי,
הסתירה ממני את יסוריו, בכה על זה, בכה על זה!
בכה נא לה, בכה גם לי!… אישים טובים, שבח לאל!
אני מרגישה בדמעותיו הקדושות, היורדות על
פני, ואנחותיו היוצאות מלבו פוגעות בלבי. הה,
ראו נא! הללו אל בעדנו, הללו אל!”

הוא נפל בזרועותיה וראשו צנח על לבה:
המראה היה נוגע עד הנפש, אך נורא היה זכר
הצרות והיסורים אשר קדמו לו, עד כי שני
העומדים שם הליטו פניהם.

אחרי אשר שרר בעליה שקט שעה רבה
ולבו המרתח וגופו המזעזע שבו למנוחתם,
למנוחה זו הבאה אחרי כל סער, קרבו שני האנשים
להרים את האב ואת הבת מעל הקרקע. הוא צנח לאט לאט
לארץ ושכב שם חסר כח כמתעלף. היא רבצה על ידו,
כי יוכל לשים ראשו על זרועה; ושערותיה סוככו
עליו כמסך מפני האור.

“אלו אפשר היה לבלתי הפריע אותו,”
קראה, בהרימה ידה למול מר לורי, שגחן אליהם
אחרי תקיעות אחדות בחטמו, “ולסדר הכל, כי נעזב
את פריס תכף־ומיד, עד כי נוכל מן הפתח הזה
להוציאו…”

“אבל יש לעין, אם יעצר כח לנסיעה זו,”
ענה לורי.

“הוא יעצר כח יותר לנסיעה מאשר
לישיבה בעיר הזאת, הנוראה לנפשו.”

“נכון הדבר,” קרא דפרג', אשר כרע על
ברכיו להתבונן ולהאזין, “יתר על כן, מחמת כמה
טעמים, טוב לו לאדון מנט, כי יעזב את גבול צרפת.
הגידו נא, האלך להביא מרכבה וסוסים?”

“זהו עסק,” קרא מר לורי, בהביעו בהערה
קצרה זו את דרכו, “ואם יש לסדר עסק, אנכי אעשה
זאת יפה.”

“אם כן,” האיצה בהם מרת מנט, “הואילו נא
לעזבנו פה לבדנו. הלא עיניכם רואות, מה שלו רוחו,
ואין לכם לפחד לעזבהו עמי כעת. מה הפחד הזה? אם
תסגרו את הדלת אחרינו לבל יבוא איש להתפרץ
אלינו, אין בלבי שום ספק, כי מצא תמצאו אותו
בשובכם שאנן. על כל פנים, אנכי אשמר עליו עד
שובכם, ואז נעביר אותו מזה.”

שני האנשים, גם מר לורי גם דפרג', לא
נטה לבם לעצתה ואחד מהם רצה להשאר. אך נחוץ
היה לא רק להביא מרכבה וסוסים, כי אם גם תעודות
מסע, ויען כי השעה היתה דחוקה, כי היום רד, לכן
חלקו ביניהם את העבודה ואיש איש מהם מהר ללכת
לעשותה.

וכאשר ירד החשך, שכבה הבת וראשה
על הקרקע סמוך לצד אביה ושמחה עליו. החשך הלך
וגדל, ושניהם שכבו שקטים, עד אשר התנוצץ אור
בעד סדק הכתל.

מר לורי ואדון דפרג' הכינו הכל
לנסיעה והם הביאו עמהם, מלבד בגדי דרך, לחם
ובשר, יין וקפה חם. האדון דפרג' שם את הצידה
לדרך ואת הפנס שבידו על ספסלו של הסנדלר
(כלי־בית אחרים מלבד ערש לא היו בחדר העליה),
והוא ומר לורי נגשו לעורר את האסיר ולהעמידו על
רגליו.

שום בינת אנוש לא יכלה לקרא מעל
החורון והתמהון בפני האיש הזה את צפונות לבו.
הידע את אשר קרה, הזכר את הדברים שאמרו לו,
הידע כי יצא לחפשי? מי חכם ויפתר את כל
השאלות האלה. הם נסו לפנות אליו בדברים, אך הוא
היה שרוי במבוכה רבה והתמהמה כל כך לענות, עד
כי יראו להטרידו ולכן גמרו לבלתי דבר אליו
לפי שעה. הוא היה נוהג מזמן לזמן ללפת את ראשו
בידיו, ומנהג זה לא נראה אצלו קדם. אולם תענוג
היה לו לשמע את הצליל של קול בתו, ותמיד היה
מחזיר פניו אליה מדי דברה.

מתוך הכנעה של אדם, שהיה רגיל ימים
רבים לצית לפקדות, אכל ושתה את אשר נתנו לו
לאכל ולשתות, לבש את המעיל ושאר הבגדים אשר
נתנו לו ללבש. הוא נשמע לתנועת בתו, אשר שמה
ידה תחת זרועו, והוא תפש ואחז את ידה בשתי
ידיו.

הם התחילו יורדים; אדון דפרג' הלך
בראש ופנס בידו ומר לורי הלך בסוף התהלוכה
הקטנה. עוד לא עברו שלבים רבים במעלה הראשית
והזקן עמד, לטש עיניו והביט אל הגג ואל הכתלים
מסביב.

“התזכר, אבי, את המקום הזה? הזוכר
אתה, איך באת הלום?”

“מה אמרת?”

אך בטרם הספיקה לחזר על שאלתה והוא
לחש מענה כאלו שמע את השאלה שנית.

“זכר? לא, איני זוכר. הלא זה היה לפני
ימים רבים, רבים מאד.”

ברור היה, כי לא זכר מאומה כי הובא
מבית כלאו אל הבית הזה. הם שמעו במלמלו: “מאה
וחמשה, מגדל צפון”, וכאשר התבונן סביבותיו, אין
זאת כי בקש את כתלי המבצר החזקים, אשר הקיפו
אותו ימים רבים. ובהגיעם אל החצר, השהה מאליו את
צעדיו, כאלו חכה להורדת הגשר, ואחרי אשר לא
היה שום גשר והאסיר ראה מרכבה מחכה ברחוב
פתוח, שמט ידי בתו ולפת את ראשו שוב.

ליד הדלת לא היה המון רב, ליד שום חלון
מן החלונות לא נראו אנשים, אף גם הלך ארעי לא
עבר ברחוב. דממה לא רגילה ושממה שררו פה. רק
נפש חיה אחת נראתה, היא הגברת דפרג' – אשר
עמדה נשענת ליד מזוזת הדלת וסרגה ולא ראתה
דבר.

האסיר עלה לתוך המרכבה ובתו עלתה
אחריו. וכאשר הציג מר לורי כף רגלו על השלב,
פנה אליו הזקן בבקשה להביא לו את כלי המלאכה
עם הנעלים שלא נגמרו. בו ברגע קראה הגברת
דפרג' לבעלה ואמרה, כי היא תלך ותביא את זאת,
והיא הלכה מתוך סריגה ויצאה מחוץ לאור הפנס
דרך החצר. עד מהרה הביאה את הדברים ומסרה אותם
לתוך המרכבה – ותכף חזרה למקומה ליד מזוזת
הדלת והוסיפה לעשות מלאכתה ולא ראתה דבר.

דפרג' ישב על הדוכן ופקד: “אל הבלם!”
העגלון הניף שוטו והמרכבה טסה ברעש על פני
האורות הכהים והמתנוצצים של הפנסים.

היא טסה על פני הפנסים המתנוצצים –
שאורם עולה ברחובות המפארים ויורד ברחובות
הדלים – ועל פני החניות המוארות, ההמון הצוהל,
בתי־הקפה שאורם מבהיק ופתחי התאטראות, עד
בואם אל אחד משערי העיר. בבית המשמר שם ישבו
אנשי צבא.

“היכן תעודותיכם, נוסעים?!”

“הנה הן, אדוני הקצין,” ענה דפרג',
ברדתו על הארץ ובהטותו את החיל הצדה, “הנה
התעודות של האדון היושב בתוך המרכבה, זה בעל
ראש השיבה. הן נמסרו לידי יחד עמו ב…” – הוא
השפיל קולו, ובין פנסי החילים עברה המולה ואחד
מהם נכנס לתוך המרכבה בידי איש לבוש מדים,
ועיני האיש ההוא הביטו במבט שאינו רגיל בכל יום
או בכל לילה אל האיש בעל ראש השיבה.

“יפה, לכו לשלום!” נשמע קול
הקצין.

“אדיו!” ענה דפרג'.

וכך עברו עוד על פני שורה של אורות
מתנוצצים וכהים בפנסים, עד צאתם אל מחוץ לעיר
תחת האורות הנוצצים של הכוכבים.

צללי הלילה הרחבים והשחורים עלו
תחת הכפה עם המאורות הקבועים והנצחיים, אשר
אחדים מהם רחוקים מעל אדמתנו הקטנה כל כך,
שהמלמדים אומרים, שיש ספק אם קרני אורם ראו
וגלו אותה, את הנקדה בחלל העולם, אשר שם
הבריות סובלות ומתלבטות.

וכל הלילה הקר עד אור הבקר לחשו
הצללים האלה באזני מר לורי, – אשר ישב ממול
האיש שנקבר חי והוצא מקברו והרהר על הכחות
שכלו בקרבו לנצח ועל אלה שאפשר עוד לחדשם
– את השאלה הישנה:

“מקוה אני, כי בחפץ לב אתה שב
לתחיה?”

והתשובה הישנה באה:

“אי אפשר לי לאמר: כן.”



סוף ספר ראשון

ספר שני: חוט הזהב





א. מקץ חמש שנים





בית הבנק של טלסון ליד שער ההיכל היה
בית ישן נושן גם בשנת אלף שבע מאות ושמונים.
זה היה בית קטן, קודר מאד, מכער מאד, לא־נוח מאד.
גם בעליו היו מחזיקים בנושנות, עד כי התגאו
בקטנותו, בקדרותו, בכעורו של הבית, ולא עוד
אלא שהתפארו בסגלות אלה והאמינו באמונה
שלמה, כי לו היה הבנק חסר מגרעות היתה חשיבותו
מתמעטת. זו לא היתה אמונה שבלב בלבד, אלא
הביאה לידי זלזול בבתי עסק אחרים גדולים ונוחים.
הבנק של טלסון (אמרו הבעלים) אינו זקוק לחדרים
מרוחים, לאור מבהיק, לפאר והדר. יעשו זאת חלק או
בלק ושתפם, אך בית טלסון, שבח לאל…

הנה כי כן קרה, כי בית הבנק של טלסון
ההי חסר הדור מאין כמוהו. הדלת היתה נפתחת
בעמל ומשמיעה צריחה משנה, ואחרי אשר ירדת
שני שלבים למטה נכנסת לבית קטן ודל, שבו
עמדו שני שלחנות קטנים, ולידם ישבו זקנים מימי
אדם הראשון, אשר השטרות היו רועדים בידיהם
כאלו נשבה בהם רוח חזקה.

הכסף היה יוצא ונכנס מתוך מגרות של
עץ רקוב, עד כי בהפתחן או בהסגרן היה אבק־עץ עף
ונכנס לתוך אפך או לתוך גרונך. השטרות
שיצאו משם היה נודף מהם ריח רקבון, כאלו
עבשו ונמקו ועוד מעט יהפכו לסמרטוטים.

וכך היו יושבים מקפלים בתאיהם אשר
בבית הבנק של טלסון זקנים מפלגים ועוסקים מתוך
חשיבות בעסקי ממון. כאשר לקח לבנק של טלסון
צעיר לימים, היו טומנים אותו באיזה מקום עד
שיזקין. היו מושיבים אותו במקום חשך, עד אשר
היה בטעמו ומראהו ראוי להיות פקיד בבית טלסון,
ורק אז היו מוציאים אותו לעיני הקהל, שהיה רואה
אותו יושב במשקפיו ליד הפנקסים הגדולים ובכל
הליכותיו היה נותן כבוד לבית טלסון.

במקום הבית (אך לא חס ושלום פנימה,
אלא אם כן נקרא לבוא) עמד איש ממנה, חציו שוער
וחציו שליח, ששמש שלט חי לבית הבנק. הוא לא
זז ממקומו בכל שעות העבודה בבנק, מלבד בשעה
שהיה הולך בשליחות, ואז היה ממלא מקומו בנו:
נער רע־המראה כבן שתים־עשרה, צלם דמות אביו. זה
ימים ושנים עומד האיש הזה על משמרת הכבוד שלו.
שם משפחתו היה קרונצ’ר, והוריו קראו לו ביום
טבילתו לדת הנוצרים – י’רי.

דירתו של מר קרונצ’ר עמדה לא בשכנה
של עשירים והיתה רק בת שני חדרים, אם נכנה בשם
חדר דיר שיש לו חלון קטן. ואף כי הדבר היה
בבקר השכם, באחד מימי אדר הקרים, היה חדר
המשכב של בעל הבית מסדר יפה, על השלחן
הפשוט היתה פרושה מפה נקיה ולבנה ועליה
ספלים וקערות, והכל מוכן לסעדת הבקר.

מר קרונצ’ר שכב תחת שמיכה מטלאה
ומראהו כארלקין 13 בביתו.
מתחלה היה ישן שנה עמקה, אך מעט מעט התחיל
מתהפך ומזדקר במטתו, עד אשר קם וישב,
כששערותיו פרועות וסומרות. בהתבוננו מסביב
קרא בקול מלא זעם:

“בחיי, הרי היא שוב חוזרת!”

אשה בעלת פנים של עקרת בית קמה
מכרע על ברכיה בפנה מתוך חפזון ופחד,
שהעידו כי אליה היתה מכונת הגערה.

“מה זאת?” קרא מר קרונצ’ר, בבקשו נעל
תחת המטה, “האם שבת למעשיך, הכן?”

ואחרי נזיפה שניה זו בפה, זרק
כלפי האשה את הנעל. הנעל היתה מלכלכה מאד
בבץ. משנה היה הדבר, כי מר קרונצ’ר היה בא מן
הבנק הביתה ונעליו נקיות, ולמחרת בבקר היו
נעלים אלה מכסות טיט.

“מה זאת?” קרא מר קרונצ’ר בקול, אחרי
אשר החטיא את המטרה, “מה את עושה לי, בת
המרי?”

“הלא רק התפללתי.”

“אלה תפלותיך. אכן אשה נאה את.
איככה זה תשתטחי בתפלה נגדי?”

“לא נגדך התפללתי, כי אם
בעדך.”

“שקר הדבר. ואם גם כדבריך, לא נתתי
לך רשות לעשות זאת. קום, בני, ראה את אמך! הנה
היא מתפללת כי אביך לא יצליח במעשיו. אכן אם
רחמניה לך, בני, אם סודה מצאת, נערי, היא כורעת
ומתפללת, כי בנה יחידה יהיה חסר לחם
וחמאה.”

קרונצ’ר הבן (שהיה לבוש עוד כתנת)
שמע את הדברים ברגז, ובפנותו אל אמו אסר עליה
באסור חמור להתפלל ולחסר לו מזונותיו
בתפלתה.

“ומה את סוברת, אשת כסילות,” קרא מר
קרונצ’ר, בסתרו דברי עצמו, “כי יש ממש
בתפלותיך? מה ערך יש לתפלה של אשה?!”

“תפלתי יוצאת מן הלב. וזה הערך שיש
לה, רק זה.”

“לא רב ערך תפלותיך,” חזר מר קרונצ’ר
על דבריו, “ערכן מועט מאד. אך בין שיש להן ערך
בין שאין להן, אני אוסר עליך לשוב ולהתפלל. אין
בכחי לשאת את הדבר. את גורמת לי אסון
בכריעותיך ובתפלותיך. מן הישר הוא כי
תתפללי לטובתם של בעלך ובנך ולא לרעתם.
אלו היתה לי אשה הגונה, ואלו היתה לו לבן זה אם
הגונה, ודאי הייתי מרויח השבוע ממון רב, אך
התפלות של אשתי היו בעוכרי ועמדו לי לשטן.
הוי חזיז ורעם!” קרא מר קרונצ’ר, אשר לבש אותה
שעה את בגדיו, “השבוע באו עלי בשל התפלות
הללו פגעים רעים, שלא ראה אמן כמוני מימיו!
התלבש נא, בני, ובה בשעה שאנקה את נעלי שים
עינך על אמך, ואם תראה סמן כל שהוא, כי רוצה
היא להתפלל, קרא נא לי. ואת, שמעי,” פנה שוב אל
אשתו, “להבא, היה לא תהיה. הרי אני מתנודד
כמרכבה שבורה, הרי אני אחוז תנומה כשתוי יין,
כל אברי כבדים, ולולא הכאבים שאני חש בהם,
הייתי חושב שאינם שלי, ועל כל אלה אין פרוטה
בכיסי, ואני חושד, כי בשל תפלותיך מן הבקר
עד הערב כיסי ריק, מה תאמרי על זה, אשת מרי?”

ותוך כדי צחצוח נעליו המשיך מר
קרונצ’ר לשלח נזיפותיו כלפי אשתו, ואותה שעה
היה בנו, שעיניו היו סמוכות זו לזו כעיני אביו,
משגיח על אמו, כאשר צוה אותו אביו.

מר קרונצ’ר לא נח מזעפו גם אחרי אשר
ישבו אל השלחן לאכל. ביחוד עלתה חמתו, כאשר
אמרה אשתו לברך על המזון.

“שוב, אשת מרי! שוב פצית פיך!”

האשה העלובה התנצלה, כי רק ברכה על
המזון.

“אל נא תעשי זאת!” קרא מר קרונצ’ר,
בהביטו מסביב כאלו צפה לראות את ככר הלחם
נעלם מעל השלחן בהשפעת התפלה של אשתו,
“אין רצוני להיות גולה מביתי, אין רצוני להיות
גולה מעל שלחני. שתקי!”

עיניו היו אדמות ופניו זועמים, ואת
סעדתו טרף מתוך נהם של חיה רעה. רק עם תשע
שעות נח מעט ולבש צורה של אדם יוצא לפעלו
ולעבודתו.

ואף כי קרא לעצמו “בעל־מלאכה”, הנה
כל כלי מלאכתו היה ספסל עץ, שנעשה מכסא
שבור גב, וי’רי הצעיר, שהלך לצד אביו, היה נושא
בכל בקר את הספסל אל חלון בית הבנק של טלסון
סמוך לשער ההיכל ושם קבעו מושבם לכל היום. והוא
קנה לו פרסום בכל הסביבה, כמו השער עצמו, וגם
כעור מראה היה כמוהו.

בבקר היום ההוא ישב י’רי, כדרכו, על
דוכנו, כדי לנגע בכובעו לאות שאילת שלום
לזקנים הללו, שהיו באים אל הבנק לעבודתם. בנו
ישב על ידו והתבונן אל העוברים והשבים.

בעד הפתח של בית הבנק נשקף ראש אחד
הפקידים וקול נשמע:

“מבקשים את השוער!”

“עו־רה, אבא! סמן טוב לראשית היום!”
קרא הבן.

ואחרי אשר לוה את האב בברכה זו ישב
י’רי הצעיר על הספסל, ובלעסו בין שניו קלח של
קש, כדרך שהיה עושה אביו, שקע בהרהור:

“מה רבה החלדה! אצבעות ידיו מחלדות
תמיד!” רטן י’רי הצעיר לעצמו, “מאין לוקח אבא
ברזל חלוד? כאן אין כלל ברזל חלוד!”



ב. מחזה





“היודע אתה את בית האסורים הישן?”
שאל אחד הפקידים הזקנים את י’רי השליח.

“כן, אדוני,” ענה י’רי בזעף קצת, “יודע
אני את המקום הזה.”

“טוב ויפה, ואת מר לורי אתה יודע?”

“את מר לורי, אדוני, אני יודע יותר
משאני יודע את בית הסהר,” ענה י’רי כאיש שלא
נעים לו זכר הבנין הזה, “על כל פנים, מוטב לי,
לאמן ישר, לדעת את מר לורי מאשר לדעת את בית
הסהר.”

“יפה דרשת. לך ומצאת שם את הפתח
לכניסת העדים, ואת הפתקה הזאת למר לורי תראה
לשומר הפתח והוא יתן לך להכנס.”

“לבית המשפט, אדוני?”

“לבית המשפט.”

עיניו של מר קרונצ’ר נראו כמתקרבות זו
לזו וכמביעות שאלה: “מה כונתך בזה?”

“היש לי לחכות בבית המשפט, אדוני?”
שאל בסוף השיחה.

“הבה אבאר לך. שומר הפתח ימסר את
הפתקה למר לורי, ואתה תתאמץ בתנועה כל שהיא
למשך עליך את עיני מר לורי ולהראות לו את מקום
מעמדך, ואחרי כן אין לך אלא לשהות שם עד אשר
ידרשך.”

“זה הכל, אדוני?”

“זהו הכל. יש לו צרך בשליח נכון
לשרתו. ועם הפתקה אני מודיעהו, כי אתה עומד
שם.”

בשעה שעמד הפקיד הזקן וקפל
בזהירות את הפתקה ורשם על גבה, התבונן מר
קרונצ’ר אליו מתוך שתיקה, עד אשר הגיע זה לספג
את הכתבת ואז העיר השליח:

“כמדמני, שמתברר שם הבקר דין של
מזיף שטרות?”

“משפט בוגד!”

“אם כן, דין נפשות הוא, הרג,” קרא י’רי,
“מה נורא!”

“חק הוא,” העיר הפקיד הזקן בהביטו
אליו בתמהון בעד משקפיו, “כן הוא החק.”

“חק קשה הוא לחתך בשר אדם, לדעתי.
קשה הוא ענש מות, אך קשה שבעתים להרגו
בסיף.”

“לא ולא,” ענה הפקיד הזקן, “תן כבוד
לחק. מוטב שתדאג לחזך ולקולך, ידידי החביב,
והנח לחק שיתקן את עצמו. זאת עצתי לך.”

“הטחב, אדוני, הוא שפגע בחזי
ובגרוני,” ענה י’רי, “הלא יבין כבודו, כי פרנסתי
אני מוצא באד ובגשם.”

“יפה, יפה,” ענה הפקיד הזקן, “כל אדם
ואדם מוצא פרנסתו בדרך מיחדה לו. זה יש לו
דרך של גשם וזה יש לו דרך של חרב. הא לך
המכתב. לך לשלום.”

י’רי לקח את המכתב, ובאמרו אל נפשו
לא בכבוד רב, כמו שהביע מראה פניו: “גם אתה
זקן חרב הנך,” השתחוה לו, ובעברו הודיע את בנו
לאן שלחוהו והלך לדרכו.

בעברו דרך ההמון המשחת, אשר מלא
את מקום המשפטים והשפטים, מתוך כשרון של
אדם הרגיל לבקע לו דרך, מצא השליח את הפתח
שבקש, והכניס את המכתב דרך החרך. הקהל היה
בימים ההם משלם שכר לראות במחזה השפטים
בבית הסהר, כמו שרץ לראות מחזות אחרים, ורק פה
היה שכר הכניסה רב, ועל כן עמדו שומרים ליד כל
הפתחים של בית הסהר, – חוץ, כמובן, מאלה
הפתחים, שנועדו לכניסת הפושעים, אלה היו
פתוחים תמיד לרוחה.

אחרי שעה קלה של שהיה ודחיה סבבה
הדלת על צירה קצת ומר י’רי קרונצ’ר נדחק ונכנס
לבית המשפט.

“מה יש כאן?” שאל בלחש את האיש שעמד
סמוך לו.

“לפי שעה לא כלום.”

“מה עומד לבוא?”

“דין של בוגד.”

“הינו, מיתה בסיף?”

“הה!” השיב האיש בהנאה, “תחלה יובל
לתליה למחצה, אחרי כן יורידוהו וינתחוהו, יוציאו
את בני מעיו וישרפום באש לעיניו, ואחרי כן
יכרתו את ראשו. זה משפט הבוגד.”

“אם ימצא עונו,” העיר י’רי דרך
תקון.

“הה, הם ימצאו עונו,” ענה הלה, “אל
תירא!”

מר קרונצ’ר הפנה עיניו אל שומר הפתח,
אשר ראה אותו בוקע לו דרך אל מר לורי והמכתב
בידו. מר לורי ישב ליד שלחן בין אנשים חבושי
קפלטים. לא רחוק ממנו ישב איש חבוש קפלט,
פרקליטו של האסיר, ולפניו חבילה גדולה של
נירות; וממולם ישב איש אחר חבוש קפלט וידיו
תחובות בכיסיו, וכל מעינו, בשעה שמר קרונצ’ר
הביט אליו וגם אחרי כן, נדמה, התרכז בתקרת בית
המשפט. אחרי שהשמיע קול שעול פעמים אחדות
ושפשף את סנטרו ונופף בידו משך י’רי עליו את
עיני מר לורי, אשר עמד על רגליו להביט ולראות
אותו, והוא נענע לו בראשו בנחת וחזר וישב על
מקומו.

“מה ענינו של זה למשפט?” שאל
האיש שבא עמו בדברים.

“חייך שאיני יודע,” ענה י’רי.

“ואתה מה ענינך למשפט זה, אם יש
רשות לאדם לשאל.”

“חייך, שגם זה איני יודע,” ענה
י’רי.

כניסתו של השופט, והתנועה הרבה
שקמה בבית המשפט בשל זה, שמה קץ לשיחת
השנים. אותה שעה היו כל העינים נשואות אל ספסל
הנאשמים. שני שומרי הסהר, שעמדו פה, יצאו
והכניסו את האסיר והעמידוהו לפני הסורג.

כל איש ואיש שעמד שם, חוץ מן האחד
שהתבונן אל התקרה, נעץ עיניו בו. כל נשימות
בני האדם במקום הזה התגלגלו אליו, כמו גלי
הים, נשיבות הרוח, להבות האש. פנים מביעים
סקרנות הוצאו מכל פנה לתת עין בו; היושבים
בשורות מאחור עמדו על רגליהם, כדי לראותו מכף
רגלו ועד ראשו; כמה אנשים מן העומדים בבית
המשפט שמו ידיהם על שכם חבריהם מפנים, כדי
להעזר ולהביט בפניו – עמדו על בהנות רגליהם,
עמדו על הזיזים הבולטים משהו, כדי להציץ
ולראות כל אבר מגופו.

האיש, אשר אליו היו נשואות כל העינים,
היה צעיר כבן עשרים וחמש, יפה תאר ויפה מראה,
לחייו שזופות שמש ועיניו שחורות. פניו כפני בן
אצילים. לבוש היה בגדים פשוטים ושחורים או
אפורים־כהים ושערות ראשו ארכות ושחורות ויורדות
על ערפו. כל רגש של הנפש מתגלה בעד כל מעטה
של הגוף. וגם החורון שבא מחמת מצבו בצבץ
דרך השזף של לחייו, להראות, כי גדול כחה של
הנפש מכח השמש. בכלל היה כמעט כובש את
עצמו, השתחוה למול השופט ועמד במנוחה.

התענינות זו שעורר האיש בכל הלבבות
לא היתה מן המין העליון. אלו לא רחפה עליו סכנה
של ענש נורא כל כך, אלו היה אפשר שימעיטו
ביסורי מיתתו –כי אז היה מתמעט במדה זו הקסם
אשר עליו. הגוף שעמד בפני גזרה של נתוח אברים,
הוא שעורר סקרנות; הבריה החיה, שעמדה להיות
מרסקה ושסועה, עוררה את התשוקה לראותה. יכסו
להם הרואים השונים על סקרנותם בצעיפים, הכל לפי
הכשרון והכח לרמות את עצמם, אך בעקר הדבר
היתה זו מעין תשוקה של אוכלי אדם.

הם בבית הדין! שרלס דרני לא הודה
אתמול על עונו, שקראו לפניו בכתב האשמה, כי
היה בוגד באדוננו ומלכנו הנעלה ירום הודו על
ידי זה שהיה מסיע מזמן לזמן בדרכים שונות
ללואי מלך צרפת במלחמתו עם אדוננו ומלכנו
הנעלה ירום הודו, זאת אומרת, שהיה עובר ושב בין
מדינות אדוננו ומלכנו הנעלה ירום הודו ובין
מדינת לואי הצרפתי על כחות הצבא של אדוננו
ומלכנו הנעלה ירום הודו העומדים להשלח לקנדה
ולאמריקה הצפונית.

וי’רי, אשר שערות ראשו עמדו כיתדות,
אחרי שמעו את כתב האשמה, הסיק מכל האמור, כי
האיש הנזכר כמה וכמה פעמים, הוא שרלס דרני,
עומד פה למשפט, כי השופטים מקבלים שבועה
והקטגור מטעם הממשלה מכין עצמו לשאת
נאום.

הנאשם אשר ידע את גזר דינו,
ובדמיונו של כל אחד מן העומדים פה היה כבר
תלוי, כרות ראש ומנתח לנתחים, לא זע ולא לבש
צורה תאטרלית. הוא היה שקט וקשב, התבונן אל
פתיחת הדין בשים לב, עמד וידיו נשענות על קרש
העץ אשר לפניו במנוחה רבה, עד כי ידיו לא הזיזו
עלה, או עשב מן העשבים הפזורים שם (בבית הדין
היו מפזרים עשבים וזורקים חמץ לשמירה מפני
אויר הכלא ומפני ריח הכלא).

מעל לראש האסיר היה תלוי ראי,
אשר זרק אור עליו. המון חוטאים ופושעים
עברו לפני הראי הזה ובו נשקפו בבואותיהם.
המקום הזה היה מלא המון רוחות, אלו החזיר הראי את
הבבואות, כמו שהים פולט לאחר זמן את הגופות
שטבעו בו. האסיר הרים ראשו ובראותו בראי את
צלם פניו התאדם, ובידו הימנית סלק את העשבים
מעל הקרש.

בדרך מקרה גרמה לו תנועה זו להחזיר
פניו אל הצד השמאלי של בית המשפט. מרחוק
כמלא עיניו ישבו בפנה של ספסל השופט שני
אנשים, אשר מבטו נח עליהם כרגע ולא גרע עיניו
מהם ומראה פניו שנו כל כך, שכל העינים
הנטויות אליו פנו אל הפנה ההיא.

הרואים ראו את שני האנשים, עלמה
צעירה, פחות קצת מבת עשרים, ועל ידה איש, אשר
היה, כנראה, אביה. מפלא היה האיש הזה, כי ראשו
היה לבן כלו ופניו הביעו מאמצים שאין לתארם
במלים: לא מאמצי פעלה, כי אם מאמצים של אדם
השקוע בהרהורים ומדבר עם נפשו. בשעה
שארשת זו היתה על פניו נראה האיש כזקן ושבע
ימים, אך כאשר התעורר והפסיק הרהוריו – כמו
ברגע זה, שפנה בדברים אל בתו – נהפך והיה
ליפה מראה, לאיש העומד במבחר שנותיו.

בתו הכניסה ידה האחת תחת זרועו של
אביה, בשבתה סמוכה לו, ואת ידה השניה שמה
עליו. היא נלחצה אליו מתוך אימה למראה המחזה
הזה ומתוך רחמים רבים על האסיר. פניה הביעו את
האימה ואת הרחמים במדה רבה כל כך שלא ראתה
דבר בלתי אם הסכנה המרחפת על הנאשם. הדבר
הזה היה נראה לעין כל כך, שקהל הרואים,
שרחמיהם לא נכמרו על הנאשם, חמלו עליה,
ומסביב נשמע לחש השואלים: “מי הם אלה?”

י’רי השליח, אשר התבונן וראה ובאר
הכל על פי דרכו, פשט את צוארו והטה אזנו
לשמע מי הם. הקהל מסביב לו מסר את השאלה מזה
לזה עד שמש בית־דין, וממנו הלכה ובאה התשובה
לאט עד הגיעה לאחרונה אל י’רי:

“עדים הם.”

“מצד מי?”

“מן הצד שכנגד.”

“כנגד מי?”

“כנגד האסיר.”

השופט, אשר עיניו פנו אל העבר ההוא עם
עיני כל הקהל, הסב אותן, נשען על גב כסאו ונעץ
מבטו באיש, אשר חייו הם בידו, בה בשעה
שהאדון הקטגור קם לארג את החבל, להשחיז את
הגרזן ולתקע את המסמרים בגרדם.



ג. אכזבה





האדון הקטגור מטעם הממשלה עמד
לדבר אל השופטים המשבעים על האסיר העומד
לפניהם, כי אף אם צעיר לימים הוא, כבר הזקין בחטא
של מעשי בגידה, שעונשים עליהם מיתת בית־דין.
חליפת המכתבים בינו ובין אויב הארץ לא מאתמול או
משלשום היא, אף לא מן השנה האחרונה או משנה
שלפני האחרונה. ברי הדבר, כי האסיר רגיל היה
במשך ימים רבים לעבר ולשוב בין צרפת
ואנגליה בשל עסקים טמירים, שאין הוא יכל לבאר
באור נכון מה טיבם. אלו היה מטבעם של מעשי
בגידה להצליח (לאשרנו אין הדבר כן), כי אז היו
נשארים עסקי העון והפשע שלו כמוסים עד היום
הזה. אולם ההשגחה העליונה נתנה רעיון בלב איש,
שלא ידע פחד ואין בו דפי, לחקר ולדרש את
מזמותיו של האסיר, ואחרי אשר נודע לו הדבר
לחרדתו גלה אותו לפני ראש המיניסטרים של הוד
מלכותו ולפני מועצת הממשלה. עוד מעט ויעמד
לפני השופטים הפטריוט הזה. מעשהו לפי מצבו
הוא למעלה מכל תהלה. הוא היה ידידו של האסיר,
אך בשעה אחת, שעה של טוב ורע כאחד, ארב למעשי
הנבלה וגמר בלבו להקריב על מזבח מולדתו את
הבוגד, אשר חדל להיות אהוב ויקר לנפשו. אלו
שרר בבריטניה, כמו ביון וברומה העתיקה,
המנהג להקים מצבות זכרון לאנשים שעשו חסד
גדול עם המדינה, כי אז ראוי הוא האזרח הנעלה
לכבוד הזה. אך אין מנהג כזה, ועל כן לא יקימו לו
מצבת זכרון. כמו שהעירו המשוררים הגדולים
(בכמה משיריהם הידועים בודאי בעל פה
לשופטים המשבעים; ואולם מראה פני השופטים
העיד, כי אין איש מהם יודע את השירים האלה),
מעשי גבורה וצדק דרכם לקחת לב בני אדם, ביחוד
המעשים הגדולים, הידועים בשם פטריוטות או
אהבת המולדת. הנה כי כן עורר המעשה הזה של
העד הצדיק והישר, שזכרו לבד מעורר רגש כבוד,
את לב משרתו של האסיר והוליד בקרבו את הרצון
לבדק את מגרות השלחן של אדונו ולמשש בכיסי
בגדיו ולעין בכתביו הכמוסים. אמנם הוא
(הקטגור) מוכן לשמע דברי זלזול מכונים כלפי
המשרת הנפלא הזה, אך בדרך כלל הוא מבכר
אותו על פני אחיו ואחיותיו (של הקטגור) והוגה לו
כבוד רב יותר מלאביו ואמו (של הקטגור). הוא
פונה אל השופטים המשבעים לעשות כמוהו. מראה
שני העדים האלה עם התעודות בידיהם יוכיח את
עונו של האסיר, כי המציא לאויב רשימות של כחות
הצבא אשר להוד מלכותו, את מעמדם וסדורם, בים
וביבשה, ולא ישאר אף צל של ספק, כי פעמים
רבות עשה את המעשים האלה. אמנם אי אפשר
להוכיח, כי הרשימות האלה כתובות בידי האסיר,
אך אין בכך כלום. אדרבה, הדבר הזה עוד מחזק את
האשמה בהוכיחו, כי האסיר היה ערום במעשיו
הרעים. יש הוכחות, כי זה חמש שנים עוסק האסיר
במשלחת זו, והוא התחיל בה שבועות מעטים לפני
המלחמה הראשונה בין הצבא הבריטי והאמריקנים.
אחרי כל הדברים האלה, מכרחים השופטים
המשבעים, בהיותם נאמנים לארצם, להוציא פסק
דינו של האסיר לחובה ולשים קץ לחייו, גם אם לא
נעים להם הדבר. לעולם לא יוכלו להניח ראשם על
הכר; לעולם קשה יהי להם הרעיון, כי נשיהם
תנחנה ראשיהן על הכר; לעולם לא תהי היכלת
לבניהם להניח ראשיהם על הכר; קצור הדבר, לעולם
לא תהי מנוחה לראש השופטים ולראש נשיהם
וילדיהם, עד אשר לא יוסר ראש האסיר. בשם כל
הדברים שמצא להם הקטגור הראשי מליצה יפה
דרש לכרת את ראש האסיר, ובלשון מדברת גדולות
הודיע, כי בעיניו כבר מת האסיר, עבר ובטל מן
העולם.

כאשר גמר הקטגור את נאומו, נשמע
בבית המשפט זמזום, כאלו עלה ענן של זבובי מות
מעל לראש האסיר, בטעמם מראש את העתיד הנשקף
להם מנבלתו. וכאשר חדל הלחש והזמזום, נראה
על ספסל העדים זה הפטריוט אין־דפי.

התובע מצד הממשלה חקר את
הפטריוט, – אציל ושמו י’ון ברסד. הוא השמיע את
הדברים, אשר אמר הקטגור בנאומו. ואחרי אשר
שפך את לבו הנדיב, אמר לשוב למקומו, לולא קם
האיש, אשר ישב לא רחוק ממר לורי, ובקש רשות
לשאלו שאלות אחדות. האיש חבוש הקפלט שישב
ממולו הוסיף להביט אל התקרה בבית המשפט.

“האם לא היה העד עצמו מרגל בזמן מן
הזמנים?”

“לא. הוא נעלב מחשד שפל כזה?”

“מהיכן הוא חי?”

“מנכסיו.”

“היכן הם הנכסים שלו?”

“אין הוא זוכר בדיוק מקומם.”

“מה טיבם של נכסים אלה?”

“אין לאיש זר ענין לזה.”

“האם קבל אותם בירשה?”

“כן, בירשה נפלו לו.”

“ממי?”

“מקרוב רחוק.”

“רחוק מאד?”

“אמנם כן.”

“הישב העד מימיו בבית האסורים?”

“ודאי לא.”

“גם לא בכלא ללוים ואינם
משלמים?”

“אין דבר זה נוגע לענין.”

“ובכן לא ישבת מעולם בכלא
ללוים?”

“ישבתי.”

“כמה פעמים?”

“שתים או שלש פעמים.”

“לא חמש או שש פעמים?”

“אולי.”

“מה מעמדו?”

“אציל.”

“הפגעה בו יד אדם בזמן מן
הזמנים?”

“אפשר שכן.”

“לעתים קרובות?”

“לא.”

“האם לא השליכוהו פעם מעל מעלות
בית?”

“לחלוטין לא. היה מעשה ונפגע בעמדו
על השלב העליון, נתקל ונפל מעצמו.”

“דבר זה קרה בשל מעשה במשחק
בקביא?”

“מעין זה אמר השכור הבדאי, שפגע
בי, אך שקר הדבר.”

“הישבע על זה, כי שקר הדבר?”

“ודאי.”

“האם לא התפרנס ממעשי רמאות
במשחק?”

“מימי לא.”

“ובכלל עסק במשחקים?”

“לא יותר משאר האצילים.”

“האם לוה כסף מאת האסיר?”

“כן.”

“וגם פרע לו?”

“לא.”

“האם לא היה כופה את ידידותו, הקלושה
מאד, על האסיר מתוך פגישות במרכבות,
באכסניות, בספינות?”

“לא.”

“הברי לו, כי ראה את הרשימות האלה
בידי האסיר?”

“ברי לי.”

“היודע הוא עוד דבר על הרשימות?”

“לא.”

“האם לא הוא עצמו, למשל, המציאן
לו?”

“לא.”

“המצפה הוא לקבל שכר על עדותו?”

“לא.”

“האין לו משרה ושכר קבוע מאת
הממשלה על אשר הוא שם מלכדת לאנשים?”

“חס ושלום.”

“או על מעשים אחרים?”

“חלילה.”

“נכון הוא להשבע על כך?”

“שבועי שבועות.”

“ובכן, רק מתוך פטריוטיות עשה מה
שעשה?”

“אך ורק.”

העד הכשר השני, המשרת רוג’ר קלי,
נשבע אף הוא לדבר אמת. הוא בא לשרת את האסיר
בתם לב ובטהר רוח זה לפני ארבע שנים. עם האסיר
נפגש על ספון אניה בדרך קלה ושאל אותו, אם
אין לו צרך בבחור חרוץ, והאסיר שכר אותו. הוא לא
בקש מאת האסיר לעשות עמו חסד – מימיו לא נהג
מנהגים כאלה. בלבו נולדו חשדים אחרי כן
בנוגע לאסיר ופקח עין עליו. בסדרו את בגדיו
בהיותם בדרך, ראה וחזר וראה גליונות דומים
לאלה בתוך כיסי האסיר. הוא לקח את הגליונות
האלה מתוך מגרת השלחן של האסיר, הוא לא שם
אותם שמה קדם. הוא ראה את האסיר מראה גליונות
דומים לאלה לאנשים צרפתים בקלה, ועוד גליונות
כאלה לעוד אנשים צרפתים גם בקלה גם בבולני.
אוהב הוא את ארץ מולדתו ולא יכל להתאפק שלא
לגלות. מעולם לא חשדו בו בגנבת קמקום של כסף,
ורק אויביו העלילו עליו שגנב כלי־חרדל, אך
נתברר אחרי כן שלא היה אלא מצפה כסף. את העד
הקודם ידע זה שבע או שמונה שנים; זה היה רק מקרה
בלבד. אין הוא רואה בזה מקרה מפלא; רב המקרים
מפלאים הם. ואין זה בעיניו מקרה מפלא, כי עשה מה
שעשה רק מתוך פטריוטות. בריטי נאמן הוא,
ומאמין הוא, כי יש רבים כמוהו.

זבובי המות זמזמו שוב, והקטגור קרא
למר י’רויס לורי.

“י’רויס לורי, האתה הוא פקיד בבית
הבנק של טלסון?”

“כן.”

“באחד מלילות שבת בנובמבר בשנת
אלף שבע מאות שבעים וחמש, האם נסעת במרכבת
הדאר בשל עסק בדרך בין לנדון לדובר?”

“נסעתי.”

“האם נמצאו עוד נוסעים עמך
במרכבה?”

“שנים.”

“האם ירדו בדרך במשך הלילה?”

“ירדו.”

“מר לורי, הבט נא בפני האסיר. האין הוא
אחד משני הנוסעים ההם?”

“איני יכל לאמר, כי הוא זה.”

“האם הוא דומה לאחד משני
הנוסעים?”

“שניהם היו עטופים כל כך, והלילה
היה כה אפל, וכלנו היינו מתנכרים כל כך זה
לזה, עד כי גם זה קשה לי להגיד.”

“מר לורי, הבט נא עוד פעם אל האסיר.
נניח, שיעטפו אותו כעטיפת שני הנוסעים ההם,
האין יש משהו בתארו ובקומתו, המעורר אותך
להגיד, כי היה האחד מן השנים?”

“לא.”

“האם תשבע, מר לורי, כי הוא לא היה אחד
מן השנים?”

“לא.”

“ובכן, הלא תגיד, כי אפשר שהוא היה
אחד מהם?”

“כן, אך עלי להוסיף, כי כפי שאני
זוכר, היו השנים ההם – כמוני – מפחדים מפני
שודדים בדרך, והאסיר אין לו מראה איש
פחדן.”

“הראית מימיך, מר לורי, פני איש
מתחפש לפחדן?”

“אמנם כן, ראיתי.”

“מר לורי, הבט עוד פעם בפני האסיר.
האם, לפי הכרתך הברורה, ראו עיניך פעם את האיש
הזה?”

“ראיתיו.”

“מתי?”

“ימים אחדים אחרי כן שבתי מצרפת,
ובקלה בא האסיר אל מכסה הספינה שבה נסעתי
והוא נסע עמי יחדו.”

“בכמה שעות בא אל הספינה?”

“קצת לאחר חצות הלילה.”

“באפלת הלילה. האם היה הוא הנוסע
האחד שבא אל הספינה בשעה זו של הלילה?”

“בדרך מקרה היה הוא האחד.”

“לא לך, מר לורי, לשפט אם ‘בדרך מקרה’
היה הדבר. הוא היה אפוא הנוסע האחד שבא לספינה
באישון לילה?”

“כן.”

“האם נסעת לבדך, מר לורי, או עם בני
לויה?”

“עם שני בני לוי. איש ואשה. הם
יושבים פה.”

“הם יושבים פה. ההיה לך שיח ושיג עם
האסיר?”

“כמעט לא. מזג האויר היה רע, הדרך
ארכה וקשה, ואנכי שכבתי על הספה כל זמן
הנסיעה מחוף אל חוף.”

“מרת מנט!”

העלמה הצעירה, אשר קדם פנו אליה כל
העינים ועתה חזרו ופנו אליה שוב, קמה ממקום
מושבה. אביה קם גם הוא עמה, והוא אוחז ידה תחת
זרועו.

“מרת מנט, הביטי בפני האסיר.”

לעמד פנים אל פנים עם דמות רחמים זו,
עם הנעורים והיפי האלה קשה היה לאסיר יותר
מאשר להביט בפני כל ההמון הזה. לא העינים
הנעוצות של הסקרנים, כי אם עמידתו לפניה על קצה
קברו יכלה לרגע אחד להוציאו מן השקט שהיה שרוי
בו. ידו הימנית הזעה חלקה את העשבים אשר לפניו
לערוגות הפרחים בגן דמיוני, ומאמציו להשקיט
את נשימתו הסוערת הנידו את שפתיו, אשר אדמימותן
גזה מהן. הזמזום של זבובי המות עלה שוב.

“מרת מנט, הראית את האסיר קדם
לכן?”

“כן, אדוני.”

“איפה?”

“על ספון האניה, שהזכירו אותה זה
עתה, ועם אותה ההזדמנות.”

“האת היא האשה הצעירה, שעליה דבר
זה עתה?”

“הה, להותי, אני היא.”

הנעימה של קולה המלא רחמים צללה
בתוך קול הגערה של השופט, אשר קרא בחמה:

“עני על השאלות שנשאלת ואל תעירי
שום הערות.”

“מרת מנט, הבאת בדברים עם האסיר בזמן
שעברתם את התעלה?”

“כן, אדוני.”

“הלא תזכרי את השיחה.”

בתוך דממה עמקה פתחה בקול
רפה:

“כאשר בא האיש אל הספון…”

“האם כונתך לאסיר?” שאל השופט
בהרעימו גבות עיניו.

“כן, אדוני.”

“אם כן, אמרי: האסיר.”

“כאשר בא האסיר אל הספון, ראה כי
אבי – היא הסבה עיניה אליו באהבה, בעמדו על ידה
– היה עיף ותשוש מאד. אבי היה כה תשוש, עד כי
חששתי להוציאו מחוץ לאויר הצח, ובכן ערכתי לו
משכב על פני הספון סמוך למעלות התא, ואנכי
ישבתי על ידו לשמר עליו. בלילה ההוא לא היו
נוסעים אחרים מלבד ארבעתנו. האסיר הואיל בטובו
לבקש רשות לעוץ לי, איך להגן על אבי מפני הרוח
והגשם, כי אנכי לא ידעתי לעשות זאת, באשר לא
ידעתי מאין תשב הרוח בצאתנו מן הנמל. הוא
עשה זאת למעני והביע רב אדיבות וחביבות בשל
מצב אבי, וברי לי כי אמנם לב טוב לו. כך היתה
הפתיחה של שיחתנו זה עם זה.”

“תני לי להפסיקך רגע. האם לבדו בא אל
הספון?”

“לא.”

“כמה אנשים באו עמו?”

“שני אנשים צרפתים.”

“האם שוחחו זה עם זה?”

“הם שוחחו עד הרגע האחרון, עד אשר היה
על שני הצרפתים לשבת בסירה ולשוב.”

“האם מסרו זה לזה גליונות דומים
לאלה?”

“אמנם מסרו זה לזה גליונות, אך איני
יודעת מה טיבם.”

“האם היו דומים בצורתם ובמדתם
לאלה?”

“אפשר, אך בודאות איני יודעת, אף כי
עמדו האנשים בהתלחשם קרובים לי; כי עמד עמדו
על השלב העליון של מעלות התא ליהנות מן האור של
הפנס התלוי שם; זה היה פנס כהה, והם דברו
בלחש רב, ואנכי לא שמעתי מה שדברו, ורק
ראיתי, כי הסתכלו בגליונות.”

“עתה, מרת מנט, נחזר נא לענין השיחה
עם האסיר.”

“האסיר היה גלוי לב בשיחתו עמי, –
מתוך שראה במצבי הקשה, – והתהלך עמי ברך,
בטוב לב, ועשה חסד עם אבי. אקוה (ודמעות פרצו
מעיניה), כי בדברי היום לא אשלם לו רעה תחת
טובה.”

זמזום זבובי המות נשמע שוב.

“מרת מנט, אם האסיר אינו מבין יפה, כי
עליך להעיד עדותך, כי חובה מטלת עליך להעיד,
כי אי אפשר לך לבלי העיד, אם כי לא נעים לך
הדבר, – אז הוא האחד איש חסר בינה במקום הזה.
בבקשה להמשיך.”

“הוא אמר לי, כי נוסע הוא בשל ענין דק
וקשה, שיש בו כדי לגרם טרדה לבני אדם, ועל
כן הוא נוסע בהעלם שם. לפי דבריו, היה זה ימים
מועטים בצרפת בשל ענין זה, ואפשר שעליו יהיה
בהפסקות לנסע ולשוב בין צרפת ואנגליה
במשך ימים רבים.”

“האם לא אמר דבר על אמריקה, מרת מנט?
ספרי נא בפרטרוט.”

“הוא נסה לבאר לי בשלמה באה התגרה
ההיא ואמר כי לפי דעתו עשתה אנגליה מעשה רע
ומעשה שטות. הוא הוסיף, בדרך הלצה, כי אולי עוד
יקנה לו ג’יאורג' ושינגטון שם גדול בדברי ימי
עולם כשם ג’יאורג' השלישי מלך אנגליה, אבל
הדברים האלה נאמרו לא בכבד ראש, כי אם בצחוק,
לשם שיחה בטלה.”

כל הבעה עזה על פני משחק על הבמה
במחזה לוקח לב, אשר כל העינים פונות אליו,
מעוררת הבעה כזו גם על פני הרואים. פני הנערה
הביעו צער ומאמץ בשעה שהגידה את עדותה,
וברגעי ההפסקה, כשהשופט היה רושם את הדברים
בכתב, היתה מתבוננת אל הרשם בפני עורכי הדין
מזה ומזה. ואותה ההבעה נראתה גם על פני
הרואים בכל פנות אולם המשפט, עד כי רב הפנים
שם יכלו לשמש ראי לראות בו את הבעת פני העד,
בשעה שהשופט הרים עיניו מעל רשימותיו וזרק
מבט זועם בשל דברי האפיקורסות על ג’יאורג'
ושינגטון.

הקטגור העיר את אזני האדון השופט,
כי יש צרך, לפי דעתו, מפני הזהירות ומשום
המנהג המקבל, לקרא להעיד את אבי העלמה, את
הדקטור מנט. ואמנם קראו לו.

“דקטור מנט, ראה נא את האסיר. האם ראית
אותו לפני זה?”

“פעם אחת. הוא בא לביתי בלנדון, זה
כשלש שנים או שלש וחצי.”

“האם תוכל להכירו, כי הוא שנסע עמך
באותה הספינה, ולספר לנו על שיחתו עם
בתך?”

“אדוני, אין בידי לעשות לא זה ולא
זה.”

“היש סבה מיחדה או נמוק מיחד לכך,
כי אין בידך לספר?”

הוא ענה בקול נמוך:

“יש.”

“האמת הדבר, כי מזלך הרע גרם לך,
דקטור מנט, להיות כלוא בבית הסהר ימים רבים,
בלא משפט אף בלא האשמה, בארץ מולדתך?”

הוא ענה בקול שנכנס לכל הלבבות:

“ימים רבים הייתי כלוא.”

“האם יצאת מכלאך זמן מועט לפני
הענין, שאנו דנים בו היום?”

“כך אומרים לי.”

“ואתה אינך זוכר את הדבר?”

“לא. איני זוכר מאומה זה כמה זמן… איני
יכל גם להגיד מאימתי… הייתי עוסק בכלאי
בתפירת נעלים, עד היום שראיתי את עצמי יושב
בלנדון עם בתי החביבה… היא קרובה אלי מאז השיב
לי אלהים בחסדו את בינתי, אך איני מסגל אף
להגיד, כיצד התקרבה אלי. איני זוכר מאומה ממה
שהיה.”

הקטגור ישב על מקומו, גם האב עם הבת
ישבו יחדו.

אותה שעה באה תמורה מוזרה במהלך
המשפט. מן הצרך היה להוכיח, כי האסיר נסע יחד
עם שתף־לפשע, הנעלם, במרכבת הדאר לדובר
באותו ליל שבת בחדש נובמבר לפני חמש שנים,
ובאמצע הלילה ירד מעל המרכבה בחשאי באחד
המקומות, ולא נשאר שם, אלא שב משם ונסע
כתריסר מיל או יותר אל מקום מצב־צבא ופקידות־הצי,
ושם אסף ידיעות. נקרא אחד העדים שהכיר, כי הוא
הוא שנמצא אותה שעה בחדר הקפה של בית המלון
בעיר של מצב הצבא ופקידות־הצי, וחכה לבואו של
אדם. עורך הדין מצד האסיר חקר ובחן את העד ולא
העלה כלום, מלבד הודאה, כי לא ראה את האסיר
במקום אחר. ואותה שעה קרה, כי האיש, שהביט כל
הזמן אל תקרת בית המשפט, כתב מלים אחדות על
פסת ניר, גלל אותה וזרקה אל עורך־הדין החוקר
את העד. וכאשר פתח הלה את הפתקה, בשעת
ההפסקה, התבונן בשים לב ובהשתוממות אל
האסיר.

“ובכן, אתה אומר בודאות גמורה, כי זה
היה האסיר?”

העד ענה, כי ברי לו הדבר.

“האם ראית מימיך אדם דומה במראהו
לאסיר הזה?”

“לא דומה כל כך,” ענה העד, “עד כדי
לבוא לידי טעות.”

“הבט נא יפה אל האיש ההוא, אל ידידי
החבר אשר שם – הוא הצביע על האיש שזרק לו את
הפתקה – ואחר תביט יפה אל פני האסיר. מה דעתך?
האם דומים הם מאד זה לזה?”

מלבד אשר מראה הידיד החבר היה מרשל
ומזהם, גם פרוע במקצת, הנה דומה היה לאסיר עד
להפליא. לא רק העד, כי אם כל אחד מן הקהל מצא
בשני האנשים דמיון מפליא. וכאשר בקשו מאת
השופט, כי יתן רשות לידיד החבר להסיר את הקפלט
מעל ראשו, והוא הסכים לכך בלי רצון רב, נראה
הדמיון גדול שבעתים.

אב־בית־הדין שאל את מר סטריבר (העורך
דין מצד הנאשם), אם יש להם אפוא לתבע לדין את
מר קרטון (הוא הידיד החבר) בעון בגידה במולדת.
אך מר סטריבר השיב לשופט, כי לא זו היתה
כונתו, אך רוצה הוא לשאל את העד, אם זה שקרה
פעם יכל לקרות פעמים, אם היה מעיד בודאות כזו,
אלו ראה קדם אות זה של פזיזותו, אם ברי לו כל
כך, כי ראה את הדבר. וסוף דבר היה, כי העורך
דין שבר את העדות הזאת ככלי חרס והפך את דברי
העד במשפט הזה לעפר ואפר.

מר קרונצ’ר אשר הקשיב כל אותה שעה
לדברי העדים במצצו את כל החלדה מעל אצבעותיו,
עשה אזנו כאפרכסת לשמע את נאומו של מר
סטריבר לפני השופטים המשבעים. הוא הוכיח, כי
הפטריוט הזה, ברסד, אינו אלא מרגל ובוגד
שכיר, עול לא ידע בשת ושואף לדם, אחד הנבלים
הגדולים אשר בארץ מימי יהודה איש קריות.
והמשרת ההגון, קלי, היה ידידו ושתפו הראוי לו.
עיני שני הזיפנים והנשבעים לשקר בחרו
באסיר לקרבן להם, יען כי יליד צרפת הוא, ובשל
עסקי משפחה היה מכרח לעבר עבר ושוב את התעלה –
ומשום שהענינים נוגעים לאנשים קרובים ויקרים
לו, אי אפשר לו לגלות טיבם, אף אם יסכן בזה את
חייו. ואשר לדברי העדות שהשתדלו בכל כח
להוציא מפי העלמה הצעירה, אשר הכל ראו בכמה
צער העידה עדותה, אין אלו אלא דברים של מה בכך,
שיחה תמימה ואדיבה, הנהוגה בין גבר צעיר ואשה
צעירה בהפגשם זה עם זה. יוצא מן הכלל רק המאמר
על ושינגטון, שהיה בכללו טרוף וקשה לשמע, עד
שיש לראותו לא כדבור בדעת אלא כהלצה גסה.
וחלשה היא מצד הממשלה לתפס אדם, כדי למצא חן
בעיני בעלי האיבה השפלה לבני לאם אחר,
והקטגור הראשי עשה כדבר הזה. כל האשמה
תלויה על בלימה, רק על עדותם של נבלים ומלשינים,
הגורמים לעוות הדין במשפטים כאלה, ובתי
הדין בארצנו מלאים דגמאות כאלה…

אך כאן התערב אב־בית־הדין (מתוך פנים
נזעמים, כאלו לא היו אלה דברי אמת) ואמר, כי לא
יוכל לשבת על כסאו ולשמע רמזים מעליבים
כאלה.

מר סטריבר קרא את העדים המעטים מצד
הנאשם, ואחרי כן התבונן מר קרונצ’ר וראה, איך
שהקטגור הראשי הפך עליונים למטה ותחתונים
למעלה, בהוכיחו כי ברסד וקלי הם טובים וכשרים
פי מאה מאשר חשב קדם והאסיר הוא גרוע פי מאה.
לאחרונה קם אב־בית־הדין בכבודו ובעצמו והפך
והפך בענין, לצד אחד ולצד שני, וסוף סוף בא לידי
מסקנה, כי האסיר אין לו תקנה אלא קבר.

עתה הגיעה שעתם של השופטים
המשבעים ללכת ולעין בדבר, ושוב עלה הזמזום
של זבובי המות.

מר קרטון, אשר ישב זמן רב והביט אל
התקרה בבית המשפט, לא שנה את מקומו ולא החליף
את ישיבתו אף בשעה זו של זעזוע. בו בזמן
שידידו החבר מר סטריבר אסף את הגליונות אשר
לפניו, והתלחש עם שכניו הקרובים, ומזמן לזמן
נתן עינו מתוך דאגה בשופטים המשבעים; בו
בזמן שכל הרואים שנמצאו בבית המשפט
התנועעו מעט או הרבה, עברו ממקום למקום ונאספו
לכנופיות; בו בזמן שגם אב־בית־הדין בכבודו
ובעצמו קם ממושבו ופסע בפסיעות קטנות אנה
ואנה על פני הרחבה, עד כי הקהל חשד בו,
שנפשו אחוזה זעזועים – הנה רק האיש הזה לבדו,
קרטון, ישב נשען על גבו, התגא הבלויה תלויה
עליו, הקפלט המזהם חבוש לראשו ברשול, ידיו
נתונות בתוך כיסיו ועיניו מורמות אל התקרה, כמו
שהיו כל היום. הרשלנות המיחדה לכל הליכותיו לא
רק שתה לו מראה בזוי, כי אם גם המעיטה מאד את
הדמיון הרב שהיה, בלי ספק, בינו ובין האסיר
(וברגעים שפניו היו כבדים, כאשר הציגו אותם זה
לעמת זה, היה הדמיון ביניהם מפליא), עד כי רבים
מן הקהל, שהתבוננו אליו עתה, אמרו זה אל זה, כי
קשה להעלות על הדעת, ששני אנשים היו כה
דומים. מר קרונצ’ר העיר הערה לשכנו שישב על
ידו: “אתערב נא ואתן חצי לירה, אם זה האיש יפעל
גדולות בדינים ומשפטים. אין הוא מאותו המין,
שמוסרים לידו ענינים, לא כך?”

ואולם מר קרטון זה ראה מפרטי המחזה
הרבה יותר מכפי ששערו, כי הנה בשעה שמרת
מנט צנחה על חזה אביה, היה הוא הראשון שראה את זאת
והוא שקרא בקול רם: “הקצין! שים עינך על האשה
הצעירה. עזר נא לאיש הזה להוציאה החוצה. האין
אתה רואה, כי רגליה כושלות?!”

כאשר הוציאו אותה, הביעו רבים חבה
והשתתפות לה ולאביה. הכל ראו את הצער הגדול
על פניו, בזכרו את ימי מאסרו בכלא. פניו הביעו
זעזועי נפש עזים בשעה שחקרו ושאלו אותו,
ומבע פנים זה של איש שקוע בהרהורים, היה שרוי
עליו משעה זו כעב הענן. אחרי צאתו מבית
המשפט, שבו השופטים המשבעים, שהו שעה
קלה, והזקן שבהם פנה אל השופט בבקשה.

הם לא באו לידי הסכם ושאלו מאת
השופט רשות לעין שוב בדברי אב־בית־הדין
(ששמר בלבו את ענין ג’יאורג' ושינגטון). הוא
התפלא על שלא באו לידי הסכם, אך הוא נתן להם
רשות לשוב ולעין תחת פקוח משמר, אך הוא הלך
לו. הענין נמשך כל היום, והשמשים באו
להדליק את המנורות בבית המשפט. התפשטה
שמועה, כי הדינים ישבו ויעינו שעה ארכה. קהל
הרואים יצאו לסעד את לבם, והאסיר נסוג אל קיר
המחיצה שלו וישב.

מר לורי, אשר יצא בשעה שיצאה האשה
הצעירה עם אביה, שב ונכנס ורמז לי’רי, אשר יכל
היה, לאחר שהתפזר הקהל, לגשת אליו בנקל.

“י’רי, אם רעב אתה, יש לך רשות לאכל.
אך אל תרחיק ללכת מזה, למען אשר תשמע, כאשר
ישובו הדינים. אל תאחר אף רגע, כי אומר אני
לשלח על ידך את פסק־הדין אל הבנק. יודע אני,
כי אין שליח מהיר וזריז כמוך ואתה תגיע אל
שער ההיכל הרבה קדם ממני.”

י’רי השתחוה פעמים לאות תודה על
התהלה ועל השילינג שקבל. באותו רגע נגש מר
קרטון ונגע בזרועו של מר לורי.

“מה שלום העלמה?”

“היא מדכאה מאד, אך אביה מנחם אותה,
ועתה הוקל לה אחרי צאתה מבית המשפט.”

“אנכי אמסר את הדברים לאסיר. הלא
לפקיד־בנק נכבד כמוך לא נאה שיראוהו בא
בדברים עם אסיר, כן הוא.”

מר לורי התאדם, כאלו נתפס על מחשבה
זו שהיתה בלבו, ומר קרטון הלך לו אל מחוץ
למחיצה. הדרך לצאת מבית המשפט היתה אף היא
בכוון זה וי’רי הלך אחריו כלו עינים
ואזנים.

“מר דרני!”

האסיר קם ובא לקראתו.

“אל נכון תחשק נפשך לשמע דבר על
העדה מרת מנט. עתה הוקל לה. אתה ראית אותה
בשעת זעזועיה הקשים.”

“צר לי מאד, כי אני הייתי הגורם לכך.
התוכל להגיד לה זאת בשמי ולמסר לה תודתי מקרב
לב?”

“כן, יכל אוכל. אעשה כן, אם רצונך
בכך.”

מנהגו של מר קרטון היה כה אדיש עד
כדי פגיעה בכבוד איש שיחו. הוא עמד ופניו מסבים
למחצה מנגד האסיר וזרועו נשענת על
המחיצה.

“אנא, עשה זאת למעני, קבל את תודתי
העמקה.”

“למה אתה מצפה, מר דרני?” שאל קרטון,
בהוסיפו לעמד ופניו מסבים אליו רק למחצה.

“לרע שברע.”

“מחכמה רבה היא לצפות לרע, אף קרוב
הדבר לודאי. ואולם חושבני, כי השהיות שלהם
לטובתך הן.”

ובאשר אסור היה לשהות בפתח בית
המשפט, לא יכל י’רי לשמע עוד, ולכן עזב את שני
האנשים – הדומים כל כך איש לרעהו בפרצופם ולא
דומים כל כך בהליכותיהם – עומדים זה ליד זה ופני
שניהם נשקפים בראי ממעל להם.

שעה וחצי עברה בעצלתים ובשממון
על הקהל של גנבים והוללים שעמדו במבואות
למטה, אף כי סעדו את לבם בבשר ושכר. השליח
הצרוד, אחרי אכלו מן המטעמים ההם, מצא לו על
ספסל מקום כל־שהוא ונמנם קצת, והנה הגיע
לאזניו קול המון וקול הקהל העולה במעלות אל בית
המשפט, אף הוא נמשך אחרי הזרם.

“י’רי! י’רי!” נשמע קול מר לורי הקורא
אליו בעודנו עומד בפתח.

“הנני, אדוני! עמל רב הוא להכנס. הנני
אדוני!”

מר לורי מסר לו פתקה מעל לראשי
ההמון.

“מהר. הקבלת?”

“כן, אדוני.”

על הפתקה היה רשום בחפזון הדבור:
“יצא זכאי.”

“אלו שלחת היום על ידי את הדבור:
‘שב לתחיה’,” רטן י’רי, בהפכו פניו ללכת, “כי אז
הייתי מבין כונתך הפעם.”

הוא לא יכל להגות בפה או לחשב מחשבה,
עד אשר עמדו רגליו מחוץ לבנין בית האסורים, כי
המון אדם רב נהר משם בעז, עד אשר כמעט הפילו
אותו, וזמזום עצום עלה ברחובות, כאלו זבובי
המות המרמים נתפזרו בשוטטם לבקש להם פגר
אחר. –

ד. מזל טוב



דרך המבואות המוארים באור כהה אשר
בבית המשפט יצאו האדים האחרונים של הקלחת
האנושית שרתחה שם כל היום, והדקטור מנט, בתו
לוסי, מר לורי, בא כח ההגנה ועורך הדין מר
סטריבר עמדו מסביב למר שרל דרני, שזה עתה
הוצא לחפשי, וברכו אותו במזל טוב ליום שנפדה
ממות.

גם לאור בהיר הרבה יותר קשה היה
להכיר בפני הדקטור מנט, המביעים תבונה רבה,
כי זה הוא הסנדלר אשר בחדר העליה בפריס.
ואולם כל מי שראה את האיש הזה פעמים לא יכל
להתאפק בלי הבט אליו עוד פעם, אף אם לא נזדמן
לו לשמע את הנגינה הנוגה אשר בקולו הדק
ולהתבונן אל פזור־הנפש, אשר תקף אותו פתאם
בלי שום סבה נראית לעין. היתה סבה חשובה אחת,
והיא הזכרת ימי עניו ומצוקתו – כמו היום בבית
המשפט – אשר העלתה תמיד מעמקי נשמתו את
המצב הזה, אך מטבעו היה, כי גם מאליו עלה הענן
הקודר וכסה את פניו, ואיש מן הצד אשר לא ידע את
קורות חייו, תמה על הדבר, כאלו ראה את הצל של
בסטיליה 14 מוטל עליו עם שמש
קיץ, בעוד אשר היא רחוקה ממנו מהלך שלש מאות
מיל.

רק בתו לבדה היה בידה קסם להרחיק
מעליו את ההרהורים השחורים. היא היתה חוט הזהב,
אשר קשרה אותו אל העבר היפה, דלג על תקופת
היסורים, ואל ההוה, מעל פני הרעה. צליל קולה, אור
פניה, מגע ידה – כח היה בהם להשפיע ברכה על
נפשו כמעט תמיד. אמנם לא תמיד, כי זכר זכרה
מקרים אחדים, אשר כחה תש בהם, אך המקרים
האלה היו מעטים וקלים, והיא האמינה כי חלפו ולא
ישובו עוד.

מר דרני נשק את יד העלמה מתוך רגש
תודה. אחר פנה אל מר סטריבר והביע לו תודה רבה.
מר סטריבר, איש כבן שלשים ומעלה מעט, אך על פי
פניו נראה כגדול מזה בעשרים שנה. חסין, רם
הקול, אדום הפנים, גס הרוח, חפשי מכל מיני
נמוסין, היה רגיל להדחק לתוך חבורה ולתוך שיחה,
והדבר הזה נבא, כי עתיד האיש הזה לכבש לו
דרכו בחיים.

הוא היה עדין לבוש תגא והקפלט חבוש
לראשו, ובקרבו אל האיש, שהגן עליו זה עתה,
קרא:

“ישמח לבי, כי עלה בידי לחלצך
מצרה, מר דרני. זו היתה האשמה מגנה, מגנה מאד
מאד, אך בשל זה לא נתמעט כחה להצליח.”

“אכן חיב אני לך תודה על חיי ולכל
חיי,” ענה האיש המוגן באחזו בידו.

“עשיתי כל מה שבידי למענך, מר
דרני, ואני סובר כי מה שעשיתי עשיתי יפה כמו
האחרים.”

ברור הדבר, כי מי שהוא צריך היה
להעיר: “הרבה טוב יותר,” ומר לורי הוא שאמר את זאת,
אולי שלא בלב שלם.

“הכך היא דעתך?” קרא מר סטריבר, “יפה!
עד ראיה היית כל היום ויש לך יכלת לשפט נכחה.
וחוץ מזה, איש מעשה אתה.”

“כאיש מעשה,” העיר מר לורי, “אני פונה
אל הדקטור מנט בהצעה להפסיק את אספתנו ולשלח
אותנו איש לביתו. מרת לוסי קצת חולה, מר דרני אף
הוא עשה יום נורא, וכלנו עיפים ויגעים.”

“דבר רק בעדך, מר לורי,” קרא סטריבר,
“לי נכון עוד לילה של עבודה. רק בעדך תדבר.”

“אני מדבר בעדי,” ענה מר לורי, “ובעד
מר דרני ובעד הגברת לוסי… היש לי רשות, מרת
לוסי,” שאל בהטעמה ובהביטו אל אביה, “לדבר
בשם כלנו?”

פני הזקן היו כקפואים ועיניו היו
נעוצות בדרני מתוך סקרנות. מבטו הביע רגז
ודאגה מהולה בפחד קצת. וכדרכו המיחדה לו
השתקע בהרהור, עד כי שכח את כל אשר
מסביב.

“אבי,” קראה לוסי, בשימה ברך את ידה
על ידו.

הוא נער מעליו אט את הצל והחזיר פניו
אליה.

“הנלך הביתה, אבי?”

“כן,” ענה מתוך אנחה ארכה.

ידידי האסיר שנפדה התפזרו מתוך
הרשם – שהוא עצמו עורר אותו – כי הלילה לא
יוציאוהו עוד מכלאו. כמעט כל המנורות אשר
במבואות כבו, שערי הברזל סגרו ברעם ורעש,
והמקום השומם נתרוקן עד יום מחר בבקר, עד אשר
יאספו שוב המונים לראות תליות, עמודי קלון,
ברזל מלבן, מלקות. בלכתה בין אביה ומר דרני,
יצאה לוסי מנט החוצה. הם קראו למרכבה, והאב עם
הבת נסעו בה הביתה.

מר סטריבר נפרד מעליהם בפרזדור
לשוב אל חדר הבגדים להחליף מלבושיו. איש אחר,
שלא נתחבר עם הכנופיה ולא נכנס בשיחה עם אחד
מהם, ועמד נשען ליד הקיר במקום חבוי בצל, יצא
בחשאי לאט אחרי השנים והביט אחריהם עד אשר
נעלמה המרכבה. אחרי כן פסע ונגש אל המקום,
אשר שם עמדו מר לורי ומר דרני על פני
המרצפת.

“אכן, מר לורי! עכשו מתירים לעצמם גם
אנשי עסק לדבר עם מר דרני?”

איש לא שם לב לפעלו של מר קרטון
בקורות היום הזה, איש לא ידע את זאת. הוא פשט כבר
מעליו את בגדי השרד, אך מראהו לא הוסיף נוי על
ידי זה.

“אלו ידעת, מה רבה המלחמה בנפש
איש המעשה, בשעה שלבו מושכו לעשות דבר טוב
וטיב עסקיו מונע אותו מזה, כי אז היית חומל עליו,
מר דרני.”

מר לורי התאדם ובחמה אמר:

“כבר הזכרת, אדוני, את הדבר קדם.
אמנם, אנו אנשי העסק, המשמשים בבית בנק,
איננו אדונים לעצמנו, עלינו לחשב על עניני
הבנק יותר מאשר על עניני עצמנו.”

“אני יודע, אני יודע,” העיר מר קרטון
כלאחר יד, “אל תתרגז, מר לורי. כמוך ככל
האנשים, איני מטיל ספק בדבר, ואולי גם טוב
מהם.”

“אבל, אדוני,” הוסיף מר לורי בלי שים לב
לדבריו, “באמת איני יודע מה לך ולענין הזה. הלא
תסלח לי על דברי, גדול בשנים אני ממך. אין אני
יודע, מה לך ולעסק שאינו שלך.”

“עסק?! חייך, שאין לי שום עסק!” קרא מר
קרטון.

“חבל, אדוני, שאין לך עסק.”

“גם אני סובר כך.”

“אלו היה לך עסק,” הוסיף מר לורי, “אפשר
שהיית מטפל בו.”

“בחייך, אדוני!… לא, לא הייתי מטפל
בו,” ענה קרטון.

“כן, אדוני!” קרא מר לורי, מלא רגז
למראה אדישותו של האיש, “עסקים הם ענין חשוב
מאד, ענין ראוי לכבוד ואם, אדוני, יש שהעסקים
מחיבים את האדם לשמר פיו ולהיות מתון ולעצר
בעד רגשותיו, הלא יבין מר דרני, צעיר בעל רוח
נדיבה, לסלח לדבר הזה. ליל מנוחה, מר דרני!
מקוה אני, כי הצילך אלהים ממות היום הזה לתת
לך חיי עשר ואשר. הו, כרכרה!”

מתוך קצת רגז על עצמו וגם על
עורך־הדין ישב מר לורי בכרכרה והלך לבית
הבנק של טלסון. קרטון, שריח יין היה נודף ממנו
ולפי מראהו לא היה פכח ביותר, צחק, ובפנותו אל
דרני אמר:

“גורל מוזר הביא אותנו להפגש יחדו.
אכן לילה מוזר הוא לך לעמד פה לבדך על אבני
המרצפת עם תאומך?”

“עדין קשה לי לראות את עצמי,” ענה שרל
דרני, “חי שוב בעולם הזה.”

“אין פלא בדבר, הן זה לא כבר עמדת
קרוב לדרך אל עולם אחר. אך הנה דבורך
תשוש.”

“הרי אני מרגיש, כי אמנם תשוש
אני.”

“ומדוע זה, שד ואבדון, לא תלך לסעד
את לבך? אנכי סעדתי בה בשעה שהשוטים הללו
דנו והתוכחו, לאיזה משני העולמות למסרך –
לעולם הזה או לעולם הבא.”

ובהכניסו את זרוע האיש תחת זרועו,
לקח והוליך אותו אל רחוב פליט, ודרך אחד השערים
נכנסו למסעדה קטנה. שם הראו להם חדר קטן, ועד
מהרה סעד שרל דרני את לבו בסעדה טובה ופשוטה
ויין טוב, וקרטון ישב ממולו ליד אותו השלחן
והבקבוק המיחד לו לפניו, ועל פניו אותה ההבעה
המיחדה המעליבה במקצת.

“עכשו אתה מרגיש, כי בן עולם הזה
הנך שוב, מר דרני?”

“אמנם עדין אני מבלבל מאד בנוגע
לזמן ולמקום, אך תקנתי את עצמי עד כדי
להרגיש, כי חי אני.”

“אל נכון זה הוא רגש ששון כביר!”

הוא הוציא מפיו את הדברים במרירות,
ומלא שוב את כוסו: זו היתה גדולה.

“בנוגע לי, אדיר חפצי הוא לשכח כי
חי אני בעולם הזה. אין בשבילי שום דבר טוב
בעולם הזה – חוץ מן היין – אף אני לא טוב בשביל
עולם זה. ובכן אין אנו דומים איש לאחיו הרבה
בדבר הזה. ואולם על דעתי עולה, כי בשום דבר
אין אנו דומים הרבה זה לזה, אתה ואני.”

בהיותו מבלבל מקורות היום ובראותו
את עצמו יושב בחברת תאום זה בעל מראה גס,
כאלו היה כל הדבר חלום, לא ידע שרל דרני מה
לענות; וסוף דבר, לא ענה כלום.

“אחרי אשר גמרת סעדתך,” קרא קרטון,
“מדוע אינך שותה “לחיים”, מר דרני, מדוע אינך
מרים כוסך לחייה?”

“לחייה של מי?”

“לחיי מרת מנט!”



בהביטו אל פני חברו בשעה ששתה את
הכוס של ברכה, זרק קרטון את כוסו מאחוריו מול
הקיר, עד כי נשברה לרסיסים; אחרי כן צלצל
בפעמון ובקש להביא לו כוס אחרת.

“אכן עלמה נאה היא זו ללוות אותה
במרכבה בליל חשך, מר דרני!” קרא קרטון במלאו
את הגביע.

גבות עיניו רעמו קצת והוא ענה קצרות:
“כן”.

“עלמה נאה היא זו, ומה נעים כשהיא
חומלת על אדם ובוכה על גורלו! מה הרגש הזה? הן
כדאי לאדם לעמד בדין נפשות, כדי לעורר חבה
כזו וחמלה כזו, מר דרני?”

ושוב לא ענה דרני מאומה.

“היא שמחה מאד בקבלה את דבריך
שמסרתי לה. לא שגלתה את שמחתה, אלא שאני
משער, כי שמחה.”

הרמז הזה בא בזמנו להזכיר לדרני,
כי איש־שיחו זה שאינו נעים הוא שעשה עמו מרצונו
הטוב חסד גדול בדינו היום. הוא השיא אפוא את
השיחה לענין זה והביע לו את תודתו.

“אין צרך לי בתודה אף איני ראוי לתודה,”
נשמע המענה, “ראשית, לא עשיתי כלום, ושנית, איני
יודע, מפני מה עשיתי זאת. מר דרני, תן לי רשות
לשאלך שאלה.”

“בחפץ לב, אף רוצה אני לגמל חסד עמך
מעט תחת חסדך עמי.”

“לדעתך, אני מחבב אותך?”

“באמת, מר קרטון,” ענה הלז מתוך
מבוכה, “לא שאלתי את עצמי שאלה זו.”

“אם כן שאל את נפשך עתה את
השאלה.”

“עשית מעשה, כאלו מתוך חבה אלי,
אך אין אני סובר, כי מחבב אתה אותי.”

“אין גם אני סובר,” קרא קרטון, “אני
מתחיל לכבד את בינתך.”

“ובכל זאת,” הוסיף דרני, בקומו ממקומו
ובצלצלו בפעמון, “אין דבר, אני מקוה, אשר ימנע
אותי משלם את החשבון ולהפרד ממך בלי
איבה.”

קרטון ענה:

“ודאי שכן!” וכאשר צלצל דרני, שאל
קרטון:

“התשלם את כל החשבון?” ואחרי אשר
ענו לו “כן” קרא: אם כן, המלצר, הבא לי עוד כד יין
מן המין הזה, ובעשר שעות תבוא לעורר אותי."

אחרי אשר שלם לפי החשבון, קם שרל
דרני ממקומו, באמרו: ליל מנוחה. קרטון לא השיב
על הברכה, קם אף הוא, ומנהגו הביע מעין איום
באמרו:

“עוד דבור אחד, מר דרני: האם דעתך
היא, כי שכור אני?”

“אני סובר, מר קרטון, כי שתית
יין.”

“סובר? הרי יודע אתה, כי שתיתי.”

“אם רצונך בכך, כי אמר… יודע
אני.”

“ובכן עליך לדעת גם זה, מדוע אני
שותה. הרי אני בר־נש שנכזבו כל תקוותיו,
אדוני. איני דואג לשום אדם בעולם, ושום אדם
בעולם אינו דואג לי.”

“צר לי על הדבר. בכשרונותיך היית יכל
להשתמש לדברים טובים.”

“אולי כן, מר דרני, ואולי לא. ואולם אל
נא יגבה לבך ביפי פניך; אי אתה יודע, מה ילד
יום. ליל מנוחה!”

כאשר נשאר לבדו, לקח האיש המוזר
הזה נר, נגש אל הראי, שהיה תלוי על הקיר ממולו
והסתכל בו בבבואה שלו.

“האם אתה מחבב את האיש ההוא?” מלמל,
בהביטו אל בבואתו, “מדוע תהגה חבה יתרה לאיש
הדומה לך? מי כמוך יודע, כי אין בך דבר הראוי
לחבה. הוי, כמה שחת את עצמך! מה רב השנוי
שבא בקרבך! אכן, זהו נמוק לחבב אדם, המראה
לך, איך נפלת פלאים ומה היית יכל להיות! לו באת
אתה במקומו, הגם עליך היו מביטות עיני התכלת
האלה, הגם בצערך היו משתתפים הפנים הנאים
ההם? בן־אדם, תן תודה בדברים פשוטים: שונא אתה
לבחור ההוא!”

הוא שב אל כד היין לבקש בו תנחומין,
וברגעים מעטים שתה אותו עד תמו, והוא נרדם
בתמכו ראשו בזרועותיו. שערות ראשו נתפזרו על
השלחן ומעל הנר היו יורדות ומטפטפות עליו טפות
של חלב.



ה. התן



בימים ההם היו מרבים בשתיה. מאז
ועד היום נשתנו המנהגים האלה כל כך, עד שאם
יספרו בימינו על מדת היין והפונש, שהיה אדם
מגיח אל קרבו בלילה אחד בלי גרם נזק לשמו
הטוב, יחשבו זאת לדברי הבאי וגזמה.
יודעי־דת־ודין בימים ההם ידעו את חכמת הלגימה לא
פחות מבני אמניות אחרות, ומר סטריבר, שעלה
מעלה מעלה בסלם ההצלחה, לא היה מן האחרונים בין
חבריו השתינים.

ואף כי היה מר סטריבר אדם זריז, חרוץ,
אמיץ ועז, חסר היה כשרון זה להוציא את התמצית
מגל של דברים, שהוא הוא הדבר הנחוץ והחשוב
ביותר באמנות של עורך־דין. אולם הוא הלך
והשתכלל בכשרון זה עד להפליא. ככל אשר רבו
הענינים שנמסרו לידו, כן הלך וגדל כחו לרדת
לסוף מהותם, ואף כי היה יושב בלילות ומבלה זמן
בשיחות עם סידני קרטון, היה תמיד קם בבקר ויודע
את הענין לכל פרטיו ודקדוקיו.

סידני קרטון, אדם עצלן ובטלן שאין לו
תקנה, היה חבר קרוב לסטריבר. שניהם היו שותים
יחדו כמה וכמה חביות יין במשך חדשי ישיבות
בית דין. בכל עת שסטריבר קבל ענין בבית דין,
היה קרטון שם, ידיו נתונות בכיסיו, עיניו נשואות
לתקרה של בית המשפט. שניהם היו עוברים יחדו
את המחוז, וגם בזמן ברור הדינים היו מבלים את
הלילות במשתאות. אמרו עליו על קרטון, שהיו
רואים אותו מתנהל ומתנודד לביתו אחרי הנץ החמה.
סוף סוף התחילו מספרים בין יודעי דבר, כי אף אם
סידני קרטון לא יהיה לעולם ארי, אך הוא תן טוב
להפליא, כדי לשרת וללכת אחרי סטריבר.

“הגיעה השעה העשירית,” קרא האיש
בבית המרזח, אשר הטל עליו לעוררו, “עשר שעות,
אדוני.”

“מה ארע?”

“עשר שעות, אדוני.”

“מה פרוש? עשר שעות בלילה?”

“כן, אדוני. כבודו צוה עלי
לעוררו.”

“הה! נזכרתי. יפה מאד, יפה מאד!”

הוא נסה פעמים אחדות לשוב ולנום, אך
המשרת הזריז הפריע אותו בנערו את הגחלים
בכירה ברעש, ולכן קם, חבש כובעו ויצא. הוא שם
פניו אל ביתו של סטריבר.

הפקיד במשרדו של סטריבר, שלא היה
יושב בישיבות אלו, כבר הלך הביתה, והאדון
סטריבר בכבודו ובעצמו פתח את הדלת. הוא היה
נעול סנדלים, לבוש כתנת רחבה ופי הצואר פתוח
לשם רחבות יתרה.

“אחרת קצת, חביבי,” קרא סטריבר.

“באתי כדרכי בזמני, אולי אחרתי רבע
שעה”.

הם נכנסו לחדר קודר, מלא ספרים
וגליונות. שם היתה אח מבערת וקלחת עמדה על
הספסל והעלתה אד. באמצע החדר עמד שלחן ועליו
בקבוקי יין ושכר לרב, סכר ולימונים.

“אכן לגמת היום בקבוק, כפי שאני
רואה, סידני.”

“הלילה הזה שני בקבוקים. סעדתי
הערב עם אותו הנדון של היום, או ראיתי אותו סועד –
אחת היא!”

“זה היה דבר נפלא, סידני, כי עלה על
דעתך להראות את הדמיון בינך ובינו. כיצד בא
הרעיון אל לבך? אי זה הדרך?”

“בתחלה עלה ברעיוני, כי איש יפה
מראה הוא, אחרי כן חשבתי מחשבה, כי גם אנכי
הייתי יכל להיות איש כמוהו, אלו הייתי
בר־מזל.”

מר סטריבר מלא שחוק פיו, עד כי
התנודדה כרסו.

“חדל, סידני, להתאונן על המזל. קום
ועשה מלאכה, קום ועבוד.”

מתוך פנים נזעמים פתח התן את מעילו,
נכנס אל החדר הסמוך וחזר משם עם כד מים קרים,
אגן ומגבת. טבל את המגבת במים, סחט אותה קצת
ואחרי כן כרכה מסביב לראשו, שלא הוסיף לו חן,
ישב אל השלחן ואמר:

“עתה הריני מוכן ומזמן.”

“הלילה, חביבי, אין הענינים מרבים
וחשובים,” קרא מר סטריבר בדיצה, כאשר הביט אל
הגליונות.

“כמה יש?”

“רק שני ענינים.”

“תן לי תחלה את החמור יותר.”

“הרי הם לפניך, סידני. חיש!”

הארי רבץ על הספה פרקדן לצד אחד של
שלחן המשתה, בעוד אשר התן ישב אל שלחנו הוא,
המכסה נירות מן הצד שכנגד, אך הבקבוקים
והכוסות עמדו מוכנים לפניו. שניהם בקשו תקונם
בשלחן המשתה, אך כל אחד על פי דרכו. הארי
שכב וידיו תקועות בחגורתו, עיניו מביטות אל האח
או מעינות בגליון קל התכן; והתן, זעום פנים
ורעום גבות, שקוע כלו בענין אשר לפניו, עד כי
עיניו אינן הולכות אחרי ידו השלוחה לקחת כוסו –
ויש אשר הוא ממשש רגע או יותר עד אשר ימצא את
הכוס להגישה לשפתיו. שתים או שלש פעמים
נעשה הענין קשה ומסבך כל כך, שהתן מכרח
היה לקום ולטבל שנית את המגבת. מן הסבובים
האלה אל הכד ואל האגן היה שב ובראשו הפאר
הלח והמשנה כל כך, עד כי אין מלים לתאר.
והעדי הזה היה מצחיק ביותר למראה פניו הכבדים
והנזעמים.

לאחרונה ערך התן סעדה שלמה לפני
הארי והביאה אליו. הארי אכל ממנה בזהירות, בחר
כל נתח טוב, העיר הערותיו, והתן עזר על ידו. גמר
ארחתו, תחב הארי שוב ידיו לתוך חגורתו ושכב על
הספה להרהר הרהוריו. התן חזק את עצמו בלגימה
הגונה ובתחבשת חדשה לראשו. העבודה והסעדה
ארכו עד כי השעון השמיע שלש שעות אחר
חצות.

“ועתה, סידני, אחרי אשר הכל נגמר,
מלא את הגביע פונש,” קרא מר סטריבר.

התן הסיר את המגבת מעל ראשו, התנער,
פהק, משך בכתפיו ועשה כאשר צוה.

“היום, סידני, בחקירתך את העדים
הראית בינה רבה. כל שאלה היתה קולעת אל
המטרה.”

“תמיד אני בן בינה, האין זאת?”

“איני חולק על זה. אך מדוע פניך
זועפים? קח כוס יין ושמח לבך.”

מתוך מענה באין מלים שב התן ועשה
כאשר אמרו לו.

“הוא הוא סידני קרטון של בית הספר
בשרוסבורי”, קרא סטריבר במנוד ראש, בהסתכלו
בפניו, “נדנדה כשהיה, רגע אחד עולה ורגע משנהו
יורד, פעם מלא דיצה ופעם שרוי ביאוש!”

“הה!” ענה ההוא מתוך אנחה, “כן הוא!
אותו סידני ואותו המזל. גם אז הייתי כותב חבורים
בשביל נערים אחרים ולעתים רחוקות בשביל
עצמי.”

“ומדוע לא?”

“אלהים יודע. כך דרכי, כנראה.”

הוא ישב וידיו תחובות בכיסיו, רגליו
פשוטות לפניו ועיניו מביטות אל האח.

“קרטון,” קרא ידידו בהחזירו אליו פניו
מתוך עז, כאלו הכירים היו כור לצרף בו את
המדות, ועל לבו עלה רעיון טוב לזרק לתוך המצרף
הזה את סידני קרטון חברו מבית הספר, “דרכך היא,
ותמיד היתה, לא דרך. חסר אתה מרץ ומטרה לשאף
אליה. הבט אלי וקח מוסר.”

“הוי, הבל הבלים!” ענה סידני בצחוק קל
מטוב לב, “לא נאה לך להטיף מוסר!”

“איככה השגתי מה שהשגתי?” קרא
סטריבר, “כיצד אני עושה מה שאני עושה?”

“במקצת על ידי השכר שאתה נותן לי
לעזר לך… ואולם לשוא עמלך לשנות אותי או את
הטבע. אתה עושה כל מה שבלבך לעשות. תמיד
היית בשורות הראשונות ואנכי הייתי תמיד בין
האחרונות.”

“אך הלא עמלתי עד שהגעתי לשורה
הראשונה, הן לא נולדתי בשורה הראשונה, לא
כך?”

“לא הייתי באותו מעמד ביום הלדתך,
אך לפי דעתי נולדת בשורה הראשונה,” קרא קרטון
מתוך צחוק לדברים האלה, ושני האנשים
צחקו.

“לפני שרוסבורי ובימי שרוסבורי
ואחרי שרוסבורי עד היום הזה,” הוסיף קרטון,
“עמדת אתה בשורה שלך ואנכי עמדתי בשורה
שלי. גם בזמן שהיינו חברים סטודנטים ברבע
הלטיני ולקטנו פרורי לשון ופרורי חקים ושאר
פרורים משלחנה של צרפת, שלא שבענו ממנו,
אתה היית תמיד באיזה מקום שהוא ואנכי תמיד – לא
מצאתי מקום.”

“ובמי היה האשם?”

“בחיי, לא ברי לי, כי האשם לא בך.
תמיד שאפת והדפת, צחקת ונדחקת בלי הרף,
עד כי אנכי לא מצאתי בחיי אלא בטלה ומנוח.
ואולם הרי זה דבר של שטות לעסק בשיחות על מה
שעבר בשעה זו שעמוד השחר עולה. הבה נספר
בענין אחר בטרם אלך ממך.”

“טוב אפוא! הבה נשתה לחיי אותה העדה
היפה,” קרא סטריבר בהרימו כוסו, “הסרה מעליך
רוחך הרעה?”

כפי הנראה, לא סרה, כי הנה קדרו
פניו שוב.

“עדה יפה,” רטן האיש בהביטו לתוך
כוסו, “קצה נפשי במראה העדים ביום ובלילה. מי
היא זאת העדה היפה שלך?”

“בתו של הדקטור המהדר, העלמה מרת
מנט.”

“וזו יפה בעיניך?!”

“וכי לא?”

“לא.”

“מה זה, מדעתך יצאת, הן היא הפליאה
ביפיה את כל בית המשפט!”

“לעזאזל ההתפעלות של כל בית
המשפט! מאימתי נעשה בית המשפט שופט ליפי?
אין זו אלא בבה צהבת שער!”

“היודע אתה, סידני,” קרא מר סטריבר,
בהביטו אליו בעיניו החדות ובהעבירו ידו לאט על
פניו האדמים, “היודע אתה, כי על דעתי עלה אותה
שעה, שהבבה צהבת השער מצאה חן בעיניך, ולכן
ראו עיניך חיש את אשר קרה לאותה הבבה צהבת
השער?”

“עיני ראו חיש! בשעה שנערה, בבה או
לא בבה, מתעלפת סמוך לחטמו של אדם, יכל הוא
לראות את הדבר בלי משקפת. אני שותה “לחיים”,
כדבריך, אך כופר אני ביפי שלה. ועתה לא
אשתה עוד, הולך אני הביתה לעלות על מטתי.”

כאשר הלך בעל הבית אחריו על
המדרגות ונר דולק בידו להאיר לו את הדרך, כבר
הציץ יום קר דרך החלונות הכהים. וכאשר יצא האיש
החוצה, היה האויר קר ועגום, השמים האפורים היו
קודרים, הנהר שחור ואפל, וכל העולם נראה כמדבר
שממה. וענני אבק עלו והסתובבו מסביב לפני רוח
הבקר, כאלו חול המדבר התרומם במרחקים
וראשית מעשהו היה לכבש את העיר.

בהרגישו את עולמו השומם בקרבו
ואת המדבר אשר מסביב, עמד האיש הזה דומם
בדרכו ליד מרפסת דוממת ורגע אחד ראה בתוך
המדבר אשר לפניו חזון של חיי כבוד, מסירות נפש
ומעשים תקיפים. בעיר היפה אשר בחזון דמיונו
עלו מלאכי שמים, הוא ראה את מלאך האהבה והיפי,
גני עדן ובהם פרי עץ החיים שבשל, מים מזהירים
ממעין התקוה. רגע אחד – והחזון גז.

בטפסו אל עלית חדרו בבית גדול
בדמות באר, נכנס והשליך עצמו לבוש בגדיו לתוך
מטה לא מצעת, והכרים נעשו רטבים מן הדמעות
ששטפו מעיניו.

השמש עלתה נוגה, נוגה. היא האירה על
מראה עגום מאין כמוהו: איש מחונן כשרונות טובים
ורגשות טובים, אך אין בו כח להשתמש בהם, אין
הוא מסגל לעזר לנפשו. הוא חש ברקבון אשר בו
ונותן לו לכלות את נפשו ובשרו. –



ו. אנשים למאות





דירתו השקטה של הדקטור מנט היתה
בפנה שקטה של אחד הרחובות לא הרחק ממגרש
סוהו. באחד הימים, בראשון בשבת אחרי
הצהרים, מקץ ארבעה חדשים, אחרי אשר גלי
הזמן סחפו את דבר המשפט של בגידה מזכרון
בני אדם אל ים השכחה, יצא מר י’רויס לורי מן
הרחוב שגר שם והלך לסעד עם הדקטור. אחרי כמה
הפסקות מתוך טרדות בעסקים התקרב מר לורי אל
הדקטור, היה לידיד לו, ופנת־הרחוב השקטה היתה
לקרן אורה של חייו.

בראשון בשבת ההוא הלך מר לורי לסוהו
בשעה מקדמת אחרי הצהרים בשביל שלשה דברים.
ראשית, בשביל שהיה רגיל, אם היה יום נאה, לצאת
לטיל לפני הסעדה עם הדקטור ולוסי; שנית,
בשביל שדרכו היה, אם היום לא היה יפה לטיול,
לשבת שם כידיד בית, לעסק בשיחות או בקריאה,
לשבת ולהביט בעד החלון, ובכלל, לבלות את היום;
שלישית, בשביל שעלו בלבו כמה ספקות שרצה
למצא להם פתרון, ובדעתו את סדרי משק הדקטור
גמר בלבו, כי זו היא שעת הכשר להתיר
ספקותיו.

קשה היה למצא בכל לנדון פנה נהדרה
יותר מזו, שבה גר הדקטור. לא רבו שם העוברים
והשבים, ובעד החלונות בדירת הדקטור נשקף
מראה הרחוב השקט. בשעות הבקר שפכה השמש את
אורה המבהיק על הפנה הזאת, אך באותן השעות
שברחובות להטה השמש, היתה הפנה שרויה בצל,
אף כי מאחוריה האירה החמה בכל הודה. זה היה מקום
קריר, שקט אך עליז, מקום מפליא לספג כל מיני הדים
ומקום מקלט משאון הרחובות והמונם.

הדקטור דר בשתי קומות של בית גדול
ושקט, שבו גרו בעלי אמניות שונות, אך קולם לא
נשמע לא ביום ולא בלילה.

אל הדקטור מנט היו באים חולים מאלה
שידעו את שמו הטוב כרופא ממחה וגם מאלה
ששמעו את קורות חייו. ידיעותיו בחכמת הרפואה
וכשרונותיו בבדיקת חולים הרבו את הדורשים אליו,
עד כי מצא פרנסתו ברוח.

מר לורי ידע את כל זאת, אף חשב מחשבות
על זה בשעה שעמד וצלצל בפעמון הבית השקט
אשר בפנה באותו יום נאה בראשון בשבת.

“היש הדקטור מנט בביתו?”

“עוד מעט ויבוא.”

“ומרת לוסי בבית?”

“עוד מעט ותבוא.”

“ומרת פרוס בבית?”

אולי היא בבית, אך הנערה המשרתת לא
ידעה מה בלב מרת פרוס, אם להסתר או להגלות.

“הן בן בית אני פה,” קרא מר לורי, “אני
עולה למעלה.”

אף כי בתו של הדקטור לא ידעה מאומה
על ארץ מולדתה, צרפת, נראה היה בכל זאת כי נחלה
ממנה את הכשרון הזה לעשות גדולות מדברים
קטנים, – אחת מן התכנות המועילות והנעימות של
הרוח הצרפתי. כלי הבית היו פשוטים מאד, אך הם
היו מקשטים בכמה וכמה קשוטים קטנים, שכל
ערכם הוא רק בטעם הטוב ובדמיון החי, עד כי
הרשם על העין הוא נהדר. סדור כל הדברים
בחדרים, מן הגדול עד הקטן, מערכת הצבעים, הדר
החליפות והנגודים בשכלולים, הכל העיד על טפול
של ידים עדינות, עינים בהירות ולב מבין. וכל זה
היה נעים כל כך ומשיב נפש, שמר לורי עמד
והתבונן מסביב לו, ונדמה היה, כי הכסאות
והשלחנות שואלים אותו מתוך נעימות זו שהיתה
ידועה לו יפה, מה בעיניו כל הבית וסדריו?

בכל קומה היו שלשה חדרים והדלתות
מזה אל זה היו פתוחות לרוחה, כדי שיכנס אויר
צח לכלם. מר לורי עבר מחדר לחדר. הראשון היה החדר
הנאה ביותר, ושם נמצאו הצפרים של לוסי,
פרחיה, ספריה, שלחן הכתיבה ושלחן העבודה,
ולוח עם צבעי־מים. בחדר השני היה הדקטור מקבל
את החולים, והוא שמש גם חדר־האכילה. השלישי
היה חדר המטות של הדקטור – ושם, באחת הפנות,
עמד ללא שמוש ספסל הסנדלר והתבה עם כלי
המלאכה, הכל כמו שעמד בחדר העליה באותו
הבית הקודר ליד חנות היין אשר בפרבר
סן־אנטואן בפריס.

“פלא בעיני”, קרא מר לורי לעצמו,
בעמדו שעה קלה ובהתבוננו מסביב, “כי שומר הוא
מזכרת ימי עניו.”

“ומה פלא הוא זה?” נשמע קול עז, אשר
הרעיד אותו.

והקול קול מרת פרוס, זו האשה האדמה,
בעלת היד החזקה, אשר מר לורי התודע אליה
לראשונה בפנדק “המלך גאורג” בדובר, ומאז
תקן את עצמו.

“הנה חשבתי…” פתח מר לורי.

“הבלים! מה לי ולמחשבותיך!” קראה מרת
פרוס, ומר לורי פסק.

“מה שלומך?” שאלה האשה אחרי כן בעז
– וגם כדי להביע כי חמה אין לה עליו.

“שלום לי, חן חן”, ענה מר לורי באדיבות,
“ואת מה שלומך?”

“אין במה להתפאר,” ענתה מרת
פרוס.

“האמנם?”

“אמנם כן!” קראה מרת פרוס “שרויה אני
בצער על נערתי־צפורי.”

“האמנם?”

“בשם אלהים, אמר נא מה שתאמר, אך לא
‘האמנם’, ואם אין – מתה אנכי”, קראה מרת פרוס,
שאהבה לדבר בקצור (אף כי גופה היה ארך).

“באמת?” קרא מר לורי, בנסותו לתקן
לשונו.

“גם ‘באמת’ היא מלה גרועה”, השיבה מרת
פרוס, “אך טובה היא מ’האמנם'. כן, שרויה אני
בצער.”

“היש לי רשות לשאל בשלמה?”

“איני אוהבת את עשרות האנשים, שכלם
יחד אינם ראויים להתיר שרוך נעלה של
נערתי־צפורי, הבאים אל הבית הזה להסתכל בה”,
ענתה מרת פרוס.

“האם עשרות אנשים באים לשם כך?”

“מאות”, ענתה מרת פרוס.

כך היה דרכה של האשה הזאת (כמו
שאר האנשים לפניה ועד היום), כי בשעה שהטילו
ספק בדבריה הגזימה עוד יותר.

“אל אלהים!” קרא מר לורי, שלא מצא בפיו
הערה אחרת שאין בה סכנה.

“ישב ישבתי עם הבבה – או הבבה
ישבה עמי ושלמה לי שכר בעד זה. ובודאי לא
היתה עושה כן, נשבעתי לך, אלו היה בידי
לכלכל את נפשי או את נפשה בלי כסף – מאז
היותה בת עשר. וזה הוא באמת קשה מנשא”, קראה
מרת פרוס.

מאחר שלא ידע מר לורי מה הדבר הקשה
מנשא, נענע בראשו; חלק חשוב זה של גופו שמש
לו אדרת קסמים שבה עשה מופתים.

“כל מיני בני אדם, שאינם שוים כלום,
באים וחוזרים תמיד”, קראה מרת פרוס, “מאז התחלת
אתה בדבר…”

“אנכי התחלתי בדבר?”

“האם לא אתה? מי השיב לתחיה את
אביה?”

“הה! אם זו היא ההתחלה…” ענה מר
לורי.

"לא הסוף הוא זה, סוברת אני. ובכן, מאז
התחלת, כבר היה קשה לי הדבר. לא משום שמצאתי
מום כל שהוא בדקטור מנט, מלבד זה שאינו ראוי
להיות אב לבת כזו, ואין זה לגנותו, חס ושלום,
מפני שאין איש בעולם שיהא ראוי לכך. אך קשה
שבעתים לי לראות המון אנשים, קהל רב, באים אל
הבית (יכולה הייתי לסלח לדבר הזה) ונוטלים
ממני את אהבתה של הנערה־הצפורה.

מר לורי ידע, כי מרת פרוס היא אשה
מלאה רוח קנאה, אך הוא ידע גם את זה, כי תחת
הפרצוף של שגעונות מסתתרת אחת מאלה הבריות
– המצויות רק בין נשים – שלרצונן, רק מתוך אהבה
והערצה, הן משתעבדות לנעורים, אחרי שנעוריהן
הן אבדו, ליפי שמעולם לא היה להן, להשלמות שהן
לא זכו לרכש אותן, לתקוות בהירות, שמעולם לא
זרחו על שמי חייהן. הוא ידע יפה את העולם, עד כדי
להבין, כי אין בו דבר טוב מלב מלא אמון. בהיותו
מסור לעבודתו ושונא בצע, הגה לבו כבוד רב למדות
אלו, עד כי בהעריכו בדמיונו את הדברים בא לידי
מסקנה, כי מרת פרוס ראויה יותר לתאר מלאך
מכמה נשים אחרות, המחוננות הרבה יותר ממנה
במתנות הטבע ובתשורות האמנות, מאלה הנשים
העשירות, שיש להן פקדונות בבנק של
טלסון.

“אחרי אשר נזדמנו בשעה זו לבדנו,
ושנינו הלא אנשי מעשה אנו,” קרא מר לורי, כאשר
שבו אל הטרקלין וישבו שם כידידים, “תני לי
רשות לשאלך: האם הדקטור בשיחותיו עם לוסי אינו
מזכיר את ימי סנדלרותו?”

"אינו מזכיר אף פעם.

“ובכל זאת הוא שומר את הספסל ואת כלי
המלאכה בחדרו?”

“הוי?” ענתה מרת פרוס בנענעה ראשה,
“כלום אמרתי לך, כי אין הוא מזכיר את הדבר
לעצמו?”

“האמנם את מאמינה, כי הוא הוגה בדבר
הזה הרבה?”

“אני מאמינה,” ענתה מרת פרוס.

“ודמיונך אומר…” פתח מר לורי, אך מרת
פרוס הפסיקה אותו קצרות:

“אין דמיוני אומר לי כלום. אין לי דמיון
בכלל.”

“אתקן את דבורי: לפי השערתך,”
המשיך מר לורי מתוך בת־צחוק, שנוצצה בעינו
הבהירה, כאשר הביט אליה בחביבות, “אין לו
לדקטור מנט שום מחשבה, השמורה בלבו כל אותן
השנים, בדבר הסבה של אסונו, ואולי יודע הוא גם
את שם האיש שדכא אותו?”

“אין לי שום השערות בענין זה. אני
יודעת רק את הדברים שהעלמה־צפורי מספרת
לי.”

“ומה ספרה?”

“כי לפי דעתה יש לו מחשבה.”

“אל נא תקצפי עלי כי שואל אני כל
השאלות האלה. הן אנכי רק איש־עסקים משעמם, וגם
את אשת־עסקים.”

“משעממת?” שאלה מרת פרוס בנחת.

מר לורי ראה, כי פיו הכשילו והוא מהר
להשיב:

“לא, לא, לא! אלף פעמים לא. אך נחזר
לעניננו: האין הדבר מוזר, כי הדקטור מנט, שבלי
ספק נקי הוא מכל עון, כפי שברי לכלנו, לא יבוא
לעולם לנגע בשאלה זו? איני אומר, כי היה לו
לספר עמי, אף כי היה לו עמי משא־ומתן לפני
כמה שנים וגם כעת ידידים אנו, אך לו יהא עם בתו
הנאה, אשר נפשו קשורה בנפשה, וגם נפשה
קשורה בנפשו? האמיני לי, מרת פרוס, כי נגעתי
בענין זה לא מתוך סקרנות, כי אם מתוך
השתתפות נאמנה בחייהם.”

“יפה! לפי עניות דעתי,” קראה מרת פרוס
בקול רך, בשמעה את דברי התנצלותו, “מתירא הוא
מפני כל הענין.”

“מתירא?”

“הדבר פשוט, לפי דעתי, מפני מה הוא
מתירא. זה הוא זכרון פחדים. מלבד זאת, הביא אותו
לידי שכחת עצמו. ומאחר שאין הוא יודע, כיצד שכח
את עצמו או כיצד שב אליו זכרונו, אין בלבו
הבטחון הקבוע, כי לא ישוב וישכח את עצמו.
דבר זה בלבד עושה לו את הענין לא נעים.”

הערה עמקה זו נתקבלה על לבו של מר
לורי והוא אמר:

“אמנם כן, נורא להעלות את הזכרון
הזה. ואולם, מרת פרוס, ספק מתגנב אל לבי, אם טוב
הדבר בשביל הדקטור מנט להסתיר תמיד בקרבו
את צערו זה. ובאמת רק הספק הזה והרהורים העולים
לפעמים בלבי הביאו אותי היום לידי השיחה
עמך.”

“אין עצה,” קראה מרת פרוס, בנענעה
ראשה, “אם תגע בחוט ההוא, יבוא בו כרגע שנוי
לרעה. טוב אפוא להניח לו. על כרחך תניח, אם
תאבה ואם תמאן. פעמים שהוא מתעורר בחצות
הלילה, ואנו פה למעלה שומעים אותו מתהלך
בחדרו אחת הנה ואחת הנה, אחת הנה ואחת הנה.
העלמה צפורי כבר למדה להבין, כי בדמיונו הוא
פוסע אחת הנה ואחת הנה בחדר כלאו. היא ממהרת
אליו והם מתהלכים שניהם יחדו אחת הנה ואחת
הנה, עד שוב נפשו למנוחתה. אך הוא לא יוציא מפיו
דבר לספר לה, בשלמה כל חרדתו, ואף היא בוחרת
לבלתי בוא עמו בדברים על זה. מתוך שתיקה הם
מתהלכים יחדו אחת הנה ואחת הנה, אחת הנה ואחת
הנה, עד אשר אהבתה וחברתה תשיבינה לו את רוח
בינתו.”

אף כי מרת פרוס כפרה בכח הדמיון
שיש לה, הנה העידו הפעם דבריה, – בהבינה את
נפש האיש הכואב, האחוז רעיון אחד מטריד, ובחזרה
על המלים “אחת הנה ואחת הנה” – כי אכן יש לה
כח אשר כזה.

הפנה ההיא, כאמור למעלה, היה מקום
מפליא לקלט הדים. נשמע הד צעדי אנשים הולכים
וקרבים.

“הנה הם באים!” קראה מרת פרוס,
בהפסיקה את השיחה, "ועוד מעט ואנשים למאות
יבואו אל הבית.

האב עם הבת נגשו ומרת פרוס יצאה אל
פתח הרחוב לקבל את פניהם.

נחמד היה מראה פני מרת פרוס, אף כי
היו פרועים, אדמים וזעומים, בהסירה את המגבעת
מעל ראש חביבתה שנכנסה, בנגעה בה בקצה
מטפחתה ובהשיבה מעליה את האבק, בהחליקה את
שפע שער ראשה מתוך גאון רב כל כך, כאלו
לקחה בידה את שערותיה היא, והיא עצמה – היפה
בנשים. גם הנערה החביבה שלה היתה נחמדה
למראה, בשעה שחבקה את פרוס בתודה והביעה את
רגזה על אשר היא מטפלת בה כל כך – ואת הדברים
האלה אמרה רק מתוך צחוק, לולא כן, היתה מרת פרוס
נעלבת והיתה בורחת אל חדרה לשפך שם דמעות.
גם מראה הדקטור היה נחמד בהביטו אל שתי
הנשים ובאמרו, כי מרת פרוס מפנקת מאד את לוסי,
אך קול הדברים ועיני הדובר העידו, כי מפנק הוא
את בתו לא פחות ממרת פרוס, ואולי היה מפנק
אותה יותר, אלו אפשר היה הדבר. גם מר לורי היה
נחמד בשעה שפניו הזהירו למראה הזה, והוא נתן
שבח והודיה לכוכבו, אשר האיר לו, לעת זקנה, את
הדרך אל נוה שלום זה. ואולם מאות האנשים לא באו
ולא נראו, ולשוא צפה מר לורי, כי עוד מעט
ותתקים נבואתה של מרת פרוס.

הגיעה שעת הצהרים ומאות האנשים עוד
לא באו. מרת פרוס היתה הממנה על המשק הקטן של
הבית והכל עלה בידה עד להפליא. סעדותיה,
שהוכנו לא מתוך שפע, היו מצינות בטעמן, ערוכות
ומסדרות בחן רב מאין כמוהן. מרת פרוס בקשה
בכל סוהו ובמקומות הסמוכים ומצאה ידידים בין
המהגרים מצרפת שנדלדלו ובשכר שילינגים
ושאר מטבעות גלו לה את הסודות של חכמת
המטבח. מבני צרפת ומבנותיה שירדו מגדלתם
ויצאו בגולה קנתה מרת פרוס את אמנות־הבשול
הנפלאה, עד כי האשה והנערה אשר היו משרתות
בבית חשבו אותה לקוסמת: הנה היא שולחת להביא
מן השוק עוף או שפן, ירק זה או זה מן הגן, והיא
הופכת את אלה למעדנים כאשר עם לבה.

בראשון בשבת היתה מרת פרוס סועדת
על שלחן הדקטור, ואולם בשאר הימים עמדה על
דעתה לאכל ארחתה לא בשעה הקבועה במטבח
או בחדרה שלה בקומה השניה, באותו החדר
הכחל, ששום איש, מלבד העלמה־צפורי, לא זכה
להכנס אליו. הפעם, בראותה את פני העלמה
שהצהיבו, נתרכך לב מרת פרוס והסעדה עברה
בנעימות רבה.

היום היה יום חם מחניק, ואחרי הסעדה
הציעה לוסי לשאת את היין אל תחת האדר ולשבת שם
בחוץ. ויען כי הכל בבית נעשה כרצונה וכדי
להשביעה רצון, יצאו כל המסבים אל תחת האדר,
ולוסי הביאה שמה את היין לכבודו של מר לורי. זה
זמן־מה קבלה על עצמה להיות שר המשקים למר לורי.
ובשעה שישבו תחת העץ ועסקו בשיחה מזגה
וחזרה ומזגה לו את הכוס. גבי הבתים וזויותיהם
הציצו אליהם בשעת שיחתם ועץ האדר התלחש עמהם
על פי דרכו מעל לראשיהם.

ומאות האנשים עוד לא נראו. מר דרני בא
אליהם בעודם יושבים תחת עץ האדר, אך הוא היה רק
אחד.

דקטור מנט קבל אותו בסבר פנים יפות,
וכן האירה לו פניה גם לוסי. אך מרת פרוס פתאם
אחזתה עוית והיא הלכה הביתה. לעתים קרובות היתה
תוקפת אותה מחלה זו, שהיתה קוראת לה בשיחת
ידידים “מין חלחלה”.

הדקטור היה שרוי במצב־רוח טוב מאד
ופניו נראו צעירים. בשעות כאלה היה הדמיון
בינו ובין לוסי עצום מאד, וכאשר ישבו שניהם זה
בצד זה, היא נשענת על כתפו והוא ידו על גב
כסאה, נעים היה להתבונן אל הדמיון ביניהם.

כל היום היה מרבה בשיחה על ענינים
רבים מתוך התעוררות יתרה.

“אנא, דקטור מנט,” קרא מר דרני,
בשבתם תחת העץ, כאשר נתגלגלה השיחה על
הבנינים העתיקים בלנדון, “האם ראית יפה את
המגדל?”

“לוסי ואנכי היינו שם, אך רק דרך אגב
ראינו שם הרבה עד כדי להבין, כי עוד נשאר הרבה
יותר לראות.”

“כפי שאתם זוכרים, הייתי שם אף אני,”
קרא דרני מתוך חיוך, אף כי פניו התאדמו קצת,"
בדרך אחרת, לא בדרך זו שאפשר לראות הרבה.
ואולם בהיותי שם, ספרו לי דבר מפלא."

“מה הדבר?” שאלה לוסי.

"בעמדם לעשות כמה תקונים בבנין,
גלו הפועלים בית־סהר, בנין עתיק יומין שנעזב
ונשכח. כל אבן ואבן בכתל מבפנים היתה מכסה
כתבות שחקקו האסירים: זמנים, שמות, תלונות,
תפלות. על אחת האבנים בפנת הכתל חקק אסיר אחד
– זו מלאכתו האחרונה לפני עלותו לגרדם – שלש
אותיות. הן נחרתו בכלי קהה מאד, בחפזון וברעד
ידים. בתחלה קראו את האותיות: ח. פ. ד.; אך לאחר
שבדקו יפה מצאו, כי האות האחרונה היא ר. בכל
הרשימות בכתב ובהגדות שבעל פה לא נזכר אסיר
בעל שם של ראשי־תבות אלו. כמה וכמה השערות
נשמעו בענין זה. לאחרונה בא הרעיון, כי אותיות
אלו אינן ראשי תבות, אלא תבה שלמה: חפר.
בדקו יפה את הרצפה תחת הכתבת הזאת, והנה
מלמטה תחת אבן או לבנה או רעף מצאו אפר של ניר
מערב באפר של כיס־עור או ארנק קטן. מה שכתב
האסיר הנעלם ההוא לא יודע לעולמים, אך הוא כתב
משהו והחביא את הכתב להעלימו מעין
שומר־הסהר.

“אבי!” קראה לוסי, “מה לך? חולה
אתה?”

הוא קפץ פתאם ממקומו ותפש את ראשו
בידו. מנהגו ומראהו הטיל אימה על כלם.

“לא, חביבתי, לא חולה אני. הנה ירדו
טפות של גשם והן שהרעידוני. הבה נלך
הביתה.”

רוחו שבה אליו כרגע. ואמנם ירדו טפין
גדולות של גשם, והוא הראה את כף ידו שירדו
עליה טפי־מטר. אולם הוא לא הוציא מפיו דבר על
התגלית שספרו בה, ובהכנסם הביתה ראתה – או
נדמה שראתה – עינו הבוחנת של מר לורי, כי
הדקטור הפנה אל שרל דרני מבט מוזר, כזה שהפנה
אליו בפרוזדור בית המשפט.

אולם הדקטור התעודד עד מהרה, עד שמר
לורי הטיל ספק בעינו הבוחנת. פני הדקטור היו
שלוים באמרו, כי כל דבר פתאם מבעית אותו
והפעם הרעיד אותו הגשם שירד פתאם.

הגיעה שעת הטה ומרת פרוס מזגה את
הטה, ושוב תקפה אותה חלחלה, אך מאות האנשים
אינם. נכנס כלאחר יד מר קרטון, אך יחד עמו היו רק
שנים.

חם הערב היה מחניק מאד, ואף כי ישבו
האנשים בחדר שדלתותיו וחלונותיו פתוחים
הכריע אותם החם. כאשר גמרו לשתות את הטה,
עברו כלם אל אחד החלונות והביטו אל הדמדומים
הקשים בחוץ. לוסי ישבה ליד אביה; דרני ישב על
ידה; קרטון עמד נשען ליד חלון. הוילאות היו
ארכים ולבנים, והרוחות שסערו בחוץ אחזו בהם
והרימום עד התקרה, והם נפנפו ככנפים
דמיוניות.

“טפי הגשם עוד יורדות, הן גדולות,
כבדות, מעטות,” קרא הדקטור מנט, “הזועה באה
לאט.”

“היא בוא תבוא,” קרא קרטון.

הם דברו בקול נמוך, כאשר ידברו על
פי רב אנשים המצפים ומחכים לדבר, וכאשר יהיה
תמיד עם אנשים בחדר אפל, המצפים ומחכים לברק
שיבריק.

בחוץ שרר חפזון גדול. האנשים חשו
לבקש להם מפלט באהל בטרם יפרץ הסער עם
הגשם, והסמטה, הקולטת הדים עד להפליא, השמיעה
הד של צעדי אנשים הולכים ובאים אף כי לא היה צעד
איש בקרוב מקום.

“המון בני אדם, ובכל זאת בדידות!” קרא
דרני, אחרי אשר ישבו והאזינו שעה קלה.

“האין זה עושה רשם, מר דרני?” שאלה
לוסי, “פעמים שהייתי יושבת פה בערב ומעלה
בדמיוני… אך גם צל של דמיון אוילי מביא אותי
לידי רעד הערב, בשעה שהכל עטוף קדרות…”

“תני גם לנו לרעד. רוצים אנו לדעת, מה
הם דמיונותיך?”

“בעיניכם יהיו הדברים רק הבלים.
דמיונות כאלה עושים, לדעתי, רשם על הלב
שהולידם, ואי אפשר להעבירם ללבו של איש אחר.
פעמים שאני יושבת פה לבדי בערב ומקשיבה, עד
אשר נדמה לי, כי ההדים הם הדי כל הצעדים של
האנשים, העתידים לבוא בהמשך הזמן
בחיינו.”

“אם כן, עתיד המון גדול לבוא יום אחד
לתוך חיינו,” נכנס סידני קרטון לתוך הדברים
מתוך עצבות כדרכו.

הצעדים לא פסקו והחפזון שלהם הלך
ורב. הסמטא השמיעה הדים ובני הדים של צעדי
אנשים; כמה מהם, נדמה, צועדים בחדר; עוברים,
שבים, עומדים פתאם, מתכנשים יחדו; וכל אלה
היו ברחובות המרחקים, ואף לא אחד בקרוב
מקום.

“האם גזרה על כל הצעדים האלה, מרת
מנט, שיבואו לתוך חיי כלנו יחד, או עלינו
לחלק אותם בינינו?”

“אינני יודעת, מר דרני. הלא אמרתי
לך, כי דמיון אוילי הוא, אך אתה בקשת לספרו
לך. בשעה שדמיון זה נולד בלבי ישבתי לבדי,
ואז חזיתי בדמיוני את צעדי האנשים העתידים לבוא
לתוך חיי וחיי אבי.”

“יהי חלקי עמכם!” קרא קרטון, “איני
שואל שאלות ואיני מתנה תנאים. הנה המון רב עולה
עלינו, מרת מנט, ואני רואה אותו!… לאור
הברקים.”

את הדברים האחרונים הוסיף, אחרי אשר
הבריק ברק והאיר עליו בעמדו ליד החלון.

“ואני שומע את קול ההמון!” הוסיף עוד,
אחרי אשר הרעים רעם, “הנה הם באים ברעש, בחרון,
באימה.”

בדברים אלה סמל את הרעש ואת הקולות
של המטר הסוחף, אשר הפסיקו אותו, כי בתוך
הרעש הזה לא נשמע קול בן אדם. יחד עם המטר
הסוחף באו הרעמים והברקים, ואף רגע אחד לא חדל
הרעש והרעם והמטר, עד אשר נגלה הירח בשמים
בחצות הלילה.

הפעמון הגדול במגדל פטר הקדוש
השמיע שעה לאחר חצות בתוך האויר הזך, כאשר
יצא מר לורי, בלוית י’רי הנעול מגפים ופנס
בידו, ללכת לביתו. הדרך בין סוהו ורחוב מגוריו
עברה על פני מקומות שוממים, ומר לורי, שהיה חושש
לשודדים, היה לוקח את י’רי ללוותו.

“מה נורא היה הלילה הזה! זה הוא לילה,
י’רי – אשר המתים קמים מקברותיהם.”

“לא ראיתי ולא ידעתי, אדוני, כי יקומו
מתים מקברותיהם,” ענה י’רי.

“ליל מנוחה, מר קרטון,” קרא איש העסקים,
“ליל מנוחה, מר דרני. האם נראה עוד יחדו בזמן מן
הזמנים לילה אשר כזה?!”



אולי. אולי עוד יראו, כאשר יעלו עליהם
המון בני אדם ברעם וברעש. –



ז. האדון המרקיז בעיר



הוד מעלתו הנסיך, אחד מגדולי השרים
בחצר המלך, היה עורך פעמים בחדש משתה
בארמונו הגדול אשר בפריס. האדון בכבודו
ובעצמו ישב בחדרו הפנימי, בקדש הקדשים
בעיני המון מעריציו, אשר ביתר החדרים. הוד מעלתו
עמד לשתות את השוקולדה של בקר, הוד מעלתו היה
מכשר לבלע בקלות הרבה והרבה מן הדברים,
וליצני הדור אמרו עליו כי יש בכחו לבלע במהרה
בקרוב את צרפת כלה.

כן. ארבעה אנשים, ארבעה משרתים
נוצצים בלבוש פאר, היו עסוקים בעבודה להגיש את
השוקולדה הזכאית לשפתי הוד מעלתו, אחד מהם
היה נושא את הפך עם השוקולדה אל מקום הקדש;
השני היה בוחש ומעלה את הקצף בשוקולדה על
ידי מכשיר קטן מיחד לכך; השלישי היה מגיש את
המפית האהובה; והרביעי, הוא הראש, היה יוצק את
השוקולדה לתוך הספל. אי אפשר היה להוד מעלתו
לותר אף על אחד מן המשרתים האלה בשעת שתית
השוקולדה ולשמר על כבודו הרם בין מלאכי
עליון. אלו היו רק שלשה משרתים טורחים
בשוקולדה זו, היה הדבר מטיל פגם בכבוד
משפחתו הנעלה; ואלו היו רק שנים, ודאי שהיה
מת.

אמש סעד הוד מעלתו בחברת אצילי ארץ.
רב הלילות היה הוד מעלתו מבלה בשיר ויין. לבו
של הוד מעלתו היה מעדן ונוח־לרשמים, עד כי
התאטרון ובית האפרה משכו אותו יותר מכל עסקי
המדינה המטילים שעמום ומכל עבודה לצרכי
צרפת.

כלל גדול היה אצל הוד מעלתו על עסקי
המדינה: הנח לכל דבר שילך בדרכו; ואשר
לפרטי הענינים בהנהלת המדינה אחז הוד מעלתו
ברעיון נעלה, כי הכל מחיבים לכון דרכיהם אליו
– לעשות רצונו ולמלא כיסו. על תענוגיו בכלל
ובפרט הגה לב הוד מעלתו רעיון נעלה, כי כל העולם
לא נברא אלא בשבילו. הפסוק השגור אצלו
(בשנוי נוסח קצת מן הכתוב) היה: “לי הארץ
ומלואה, נאום הוד מעלתו.”

אולם הוד מעלתו מצא מעט מעט, כי כמה
טרדות גסות באו עליו, גם בעניניו הפרטיים גם
בעניני המדינה. וכדי לתקן את אלה ואת אלה,
הלך והתחבר פתאם לחוכר עשיר. בעסקי המדינה
לא מצא הוד מעלתו ידיו ורגליו, ומן הראוי היה אפוא
למסרם למי שמכיר בטיבם; ואשר לעניניו
הפרטיים הנה ידוע שהחוכרים הם עשירים, והוד
מעלתו, אחרי דורות של הוללות ובזבוז, ירד
מנכסיו. לפיכך הביא הוד מעלתו את אחותו מאחד
המנזרים, בטרם שמו עליה צעיף נזירות והשיא
אותה לחוכר עשיר מאד, בן משפחה פחותה. החוכר
הזה, האוחז בידו מטה כבוד עם גלת זהב על ראשו,
אף הוא היה בין המסבים בחדרי הוד מעלתו, ובני
אדם היו כורעים ומשתחוים לו – מלבד האצילים
העליונים, בני משפחת הנסיך, ואשתו בכלל,
שהביטו אליו מתוך זלזול ובוז.

עשיר גדול היה אותו חוכר. שלשים סוסים
עמדו בארותו, עשרים וארבעה משרתים היו קבועים
בטרקליניו, שש חדרניות עמדו לשרת לפני
אשתו. ואף כי החוכר הזה לא עשה מאומה בלתי אם
צבר ועשק הון בכל מקום שמצאה ידו הנה הוא היה,
לפחות, האדם הממשי החשוב בין הנפשות,
ששכנו ביום ההוא בארמונו של הוד מעלתו.

כי הנה הטרקלינים האלה הנחמדים
למראה עם כל תפארת האמנות, כיד הטעם הטוב של
התקופה ההיא, היו באמת ענין רע; אלו שמו לב אל
הדחלילים הלבושים סחבות אשר במקומות אחרים, לא
רחוק מאד מן הארמון הזה, היו האנשים רואים עין
בעין את כל הענין הרע. בבית הוד מעלתו הנסיך
הסתופפו פקידי צבא, אשר לא ידעו מאומה מתורת
המלחמה; פקידי הצי, אשר לא ראו מימיהם אניה;
אנשי כהנה אשר לבם לחיי חלין שבחלין,
עיניהם תאוניות, פיהם מלא נבול. כל איש ואיש
מהם לא היה ראוי למשרתו, אך כלם הגיעו לכך
בזכותו של הוד מעלתו הנסיך. כלם תפשו את
המשרות במדינה, המפרנסות את בעליהן. כאלה
היו עשרות ומאות. בין אנשי הטרקלין של הנסיך
היו עוד רבים, שלא היה להם עסק עם המדינה, ורק
בדרכים עקלקלות עלו לגדלה. הנה רופא שהמציא
תרופה למחלות שלא היו ולא נבראו; הנה בעלי
עצה שגלו תחבולות לתקן כמה מיני תקנות נגד
פרעניות קטנות במדינה ולא מצאו תחבולה לעקר
מן השרש אף רעה גדולה אחת; הנה פילוסופים
כופרים באלהים, החוזרים ובונים את העולם במאמרי
פיהם ובונים מגדלי ניר עד השמים; והנה כימאים,
המתפארים להפך כל מתכת לזהב. אצילי הארץ,
שנאספו בטרקלינו של הוד מעלתו הנסיך, דבר
אין להם עם צרכי החיים של בני האדם
לרבבותיהם.

נגע הבטלה והריקניות דבק בכל אלה
הבריות, אשר הקיפו את הנסיך וצפו לחסדו. כל
אחד חבל תחבולות, עשה מעשי תעתועים, כדי
למצא חן בעיני הנסיך ולקבל ממנו משרה
בהנהלת המדינה.

ואולם תענוג היה לעין לראות את כל
בני החבורה הזאת בטרקלינו של הנסיך, כשהם
לבושים הדר. על הראש תסרקת נאה וקפלט נהדר,
הפנים מעדנים כל כך ומתקנים, וחרבות נוצצות
חגורות על ירכם, והריחות דקים כל כך ונעימים, עד
כי הרואים האמינו, כי הכל טוב ויפה בעולם. למראה
האצילים המעדנים האלה, הלבושים עדי עדיים,
המשמיעים בלכתם קול צלצול שרשרות זהב
וצעצועים שונים עליהן, המרשרשים בבגדי שש
ומשי אשר עליהם, נשכח לרגע, כי שם בפרבר
סן־אנטואן גרים בני אדם הגועים ברעב.

בין כה וכה והנסיך פטר את ארבעת
עבדיו ממשא עבודתם, שתה את השוקולדה, פקד
לפתח את דלת קדש הקדשים – ויצא. ובהגלותו
לפני מעריציו מה רבו הקידות והכריעות, ההכנעה
וההתרפסות, העבדות והשפלות. אחרי הערצה זו
והשתחויה זו לא נשאר בלבם מאומה לתת לאלהים.
ואולי זו היא אחת מן הסבות, כי בין מעריצי הנסיך
לא היו יראי שמים.

הנסיך עבר בנמוס רב את כל
הטרקלינים, חלק לזה דבור ולזה הבטחה, נדב לאחד
חיוך ולשני נפנוף־יד, וכך הגיע עד החדר
האחרון בקצה. אחרי כן שב הנסיך בדרך אשר
בא, וכעבר שעה קצובה חזר אל קדש הקדשים. מלאכי
השוקולדה נעלו את הדלת אחריו, ופניו לא נראו
עוד.

תם המחזה. הרוח הנושבת הפכה ותהי
לסערה קטנה, שרשרות הזהב צלצלו, כאשר ירדו
בעליהן מעל המעלות. עד מהרה לא נשאר מכל הקהל
כי אם איש אחד, והאיש הזה מגבעתו תחת זרועו
וקפסת־הטבק בידו, עבר אט בין המראות בדרכו
אל המוצא.

ובעמדו לפני הדלת האחרונה בדרכו,
החזיר האיש פניו לצד קדש הקדשים וקרא:

“לך לכל השדים והרוחות!”

ובדברו זאת, נער מעל אצבעותיו את קמץ
הטבק, כאלו נער את האבק מעל רגליו, וירד
במנוחה מעל המעלות.

זה היה איש כבן ששים, לבוש הדר,
הליכותיו בגאון, ופניו דמות מסוה נאה להם. פניו
היו חורים כזכוכית, כל קו בהם הביע רשם קבוע.
בתוי הפה ובחורי העינים יכל היה המתבונן
להכיר סמני בגד ואכזריות, אך בכלל היו הפנים
האלה יפים ובלתי שכיחים.

בעל הפנים האלה ירד מעל המעלות אל
החצר, ישב במרכבתו ונסע. לא רבים מן האנשים
דברו עמו בשעת קבלת הפנים; הוא עמד במרחק מה
לבדו, והוד מעלתו הנסיך לא האיר לו פניו כראוי.
נראה היה, כי מפאת הדבר הזה נעים היה לו לנוסע
לראות את המון העם בחוץ נסים בבהלה מפני סוסיו
ונמלטים על נפשם לבל ירמסום. הרכב דפק את
הסוסים, כאלו אמר להתנפל על אויב, והאדון לא
הזהיר ברכבו בדבור או ברמז להיות זהיר. יש
אשר נשמעו לפעמים תלונות, גם בעיר ההיא של
חרשים ובדור ההוא של אלמים, כי בתוך הרחובות
הצרים האלה ללא מדרכות נוהגים האצילים הגדולים
מנהג אכזרי לנסע במהירות עד כדי לסכן את חיי
העוברים והשבים מבני העם ולחבל בהם. אך
מעטים היו אשר שמו לב אל התלונות האלה, ובדבר
הזה כמו בשאר דברים, עזבו את העלובים לנפשם,
כי יבקשו להם עצה להחלץ מצרה.

המרכבה טסה דרך הרחובות ברעם
ורעש, בלי שים לב אל מי שהוא, ובעברה את פנות
הרחוב נסו מפניה הנשים בבהלה, והגברים
החזיקו זה בזה וחטפו את הילדים להמלט. לאחרונה
טסה המרכבה באחד הרחובות ליד מזרקה ואחד
מאופניה קפץ קפיצה קטנה, ופתאם נשמעה צריחה
מפיות רבים, והסוסים נרתעו ועמדו.

לולא המקרה הזה בסוסים, קרוב לודאי,
כי המרכבה לא היתה עומדת. כמה פעמים קרה, כי
המרכבות חלפו והשאירו אחריהן את אלה שנפצעו
על ידן. ואולם הרכב נבהל הפעם וקפץ על הארץ,
ואותה שעה אחזו עשרים ידים ברסני הסוסים.

“מה ארע?” שאל האדון, בהביטו במנוחה
בעד חלון מרכבתו.

איש רם הקומה, חבוש כפת־לילה לראשו,
חטף חבילה מבין רגלי הסוסים והניחה על שפת
המזרקה, כרע לארץ בבץ ובמים וילל כחית
פרא.

“סליחה, אדוני המרקיז!” קרא איש לבוש
סחבות בפנים של נכנע, “הרי זה ילד.”

“מדוע זה הוא משמיע צריחות משנות
כאלה? האם ילדו הוא זה?”

“יסלח נא, אדוני המרקיז… חבל… אכן,
ילדו הוא.”

המזרקה עמדה ברחוק מקום קצת. ופתאם
קם האיש רם הקומה מעל הארץ ובא במרוצה אל
המרכבה. האדון המרקיז שם רגע אחד את ידו על
נצב חרבו.

“רצחוהו!” צרח האיש מתוך יאוש פרא,
בפשטו שתי זרועותיו לארכן מעל לראשו ובלטשו
עיניו, “הנה מת!”

ההמון הקיפו את המרכבה והביטו אל
האדון המרקיז. בעינים הרבות אשר הביטו אליו לא
נראה דבר בלתי אם זהירות וזריזות, לא חמה ולא
איום. איש מן ההמון לא דבר דבר; אחרי הקריאה
הראשונה נדמו כלם והם עמדו שותקים. קול האיש
הנכנע, אשר דבר עם המרקיז, היה נמוך ומתון עד
קצה ההכנעה. האדון המרקיז העיף עינו על כל הקהל,
כאלו היו עכברים שיצאו מחוריהם.

הוא הוציא מכיסו את ארנקו.

“פלא הדבר בעיני,” קרא המרקיז, “כי
לא תוכלו לפקח על נפשכם ועל ילדיכם. פלוני או
אלמוני מכם עומד תמיד לשטן בדרך. מי יודע,
כמה נפגעו סוסי על ידכם. הנה! תן לו את זה!”

הוא זרק מטבע של זהב אל הרכב, וכל
הראשים היו נטויים לראות בעיניהם את המטבע
בנפלה. האיש רם הקומה הוציא שוב מפיו צוחה
אימה: “מת!”

עד מהרה נגש אליו ואחז בו איש אחר,
אשר כל העומדים פנו לו דרך. ובראות אותו האיש
האמלל, נפל על כתפו מתוך בכי ואנקה והראה
באצבעו על המזרקה, אשר שם טפלו נשים אחדות
באותה חבילה שאין בה רוח חיים. גם הן היו
שותקות כמו הגברים.

“יודע אני הכל, יודע אני הכל!” קרא
האיש שבא, “חזק ואמץ, גספר שלי! טוב לו לתינוק
עלוב זה מותו מחייו. הוא מת ברגע אחד בלי יסורים.
האם היה חי שעה אחת באשר?”

“אכן פילוסוף אתה האיש,” קרא המרקיז
מתוך חיוך, “מה שמך?”

“שמי דפרג'.”

"ומה מעשיך?

“מוזג אני, אדוני המרקיז.”

“קח לך את זה, פילוסוף ומוזג,” קרא
המרקיז, בזרקו אליו עוד מטבע של זהב, “ועשה
בה ככל העולה על לבך. ומה הסוסים, השלום
להם?”

האדון המרקיז לא הואיל להביט שנית אל
ההמון, ישב נשען במרכבתו ואמר לנסע מן
המקום מתוך רגש, כאלו שבר בדרך מקרה כלי
של מה בכך ושלם במחירו ביד נדיבה, ופתאם
הפרעה מנוחתו על ידי המטבע שנזרקה ביעף
לתוך מרכבתו לרגליו.

“עמוד!” קרא האדון המרקיז, “עצר
בסוסים! מי זה זרק?”

הוא הביט אל המקום, אשר שם עמד דפרג'
המוזג לפני רגע, אך האב האמלל התפלש בעפר על
המקום ההוא, ועל ידו עמדה אשה שחרחרת ובריאה
וסרגה.

“כלבים!” קרא המרקיז במנוחה ופניו לא
שנו, “ברצון הייתי עובר ורומס את כלכם
להשמידכם מעל האדמה. לו ידעתי את הנבל שזרק
לתוך המרכבה ולו עמד הבליעל בקרבתי, כי אז
רמסתיו תחת גלגלי המרכבה.”

האנשים האלה היו מדכאים כל כך,
ונסיון חייהם הקשים הורה להם, מה יש בידי איש
כזה לעשות להם לפי החק ומחוץ לחק, עד כי לא הורם
קול אחד, לא הורמה יד אחת, אף לא עין אחת. בין
הגברים – לא אחד. ואולם האשה אשר עמדה וסרגה
נתנה עיניה בפני המרקיז. אך הדבר היה למטה
מכבודו לשים לב לה. עינו הגאיונה עברה עליה ועל
כל שאר העכברים, ושוב נשען על גב מושבו
במרכבתו וצוה:

“סע!”

והמרכבה חלפה. אחריה חלפו עוד
מרכבות ברעש וחפזון: של שרים, של רוזנים, של
רופאים, של אנשי כהנה. העכברים יצאו מחוריהם
להציץ אליהם ושעות שלמות עמדו והציצו. לפעמים
עברו אנשי־צבא וחצצו ביניהם ובין המחזה,
והאנשים הציצו בעד חרכי המחיצה. האב השכול
כבר נשא את חבילתו ונעלם עמה, והנשים אשר
טפלו בחבילה על שפת המזרקה ישבו שם והביטו
אל שטף המים ואל שטף המרכבות. רק אשה אחת,
שעמדה במקום נראה לעינים וסרגה, לא פסקה
מסריגתה אף רגע והיא נצבת כמו הגורל עצמו.
–



ח. האדון המרקיז בביתו



חלקת אדמה נאה, אך שדות הדגן בה
אינם בשפע. שבלים צנומות תחת שבלים מלאות,
וערוגות פולים וקטניות ושאר ירקות במקום החטה.
בטבע הדומם, כמו בפני האנשים והאנשים
העובדים פה, נראה היה חסר רצון לגדל ולפרח, רוח
נכאה לותר על החיים ולנבול.

האדון המרקיז במרכבתו הכבדה,
הרתומה לארבעה סוסים ושני רכבים נוהגים בהם,
התנהל ועלה על הגבעה התלולה. פני האדון
המרקיז כסו אדם, אך זה לא בא מבפנים, כי אם
מבחוץ, שלא מדעתו – מן החמה השוקעת.

שקיעת החמה האדימה כל כך את
המרכבה, בהגיעה אל ראש הגבעה, שהיושב בה
היה שקוע באדמומית.

“עוד מעט ושקעה,” קרא האדון המרקיז,
בהביטו על כפו.

ואמנם כן, השמש ירדה ושקעה כרגע.
וכאשר חברו את הבלם אל אופני המרכבה,
בירדה מעל הגבעה בתוך ענן אבק, נעלם מהר זהר
האדם. השמש והמרקיז ירדו שניהם יחד, וכאשר
סלקו את הבלם, לא נשאר זכר לאדמומית.

אך הנה נראה נוף ירוד, רחב וגלוי,
ובאמצע הגבעה עומד כפר קטן, ומאחריו עולה דרך
רחבה, מגדל בית־יראה, טחנת רוח, יער לצוד בו ציד
וסלע עם מבצר עליו, המשמש בית סהר. המרקיז
הביט על כל הדברים האלה, שעטפו קדרות ברדת
הלילה, מתוך רגש של אדם, הקרב ובא אל
ביתו.

בכפר לא היה כי אם רחוב דל אחד, ובו
בית־מבשל־שכר עלוב, בית־עבוד־עורות עלוב, ארוה
עלובה לסוסי הדאר, באר עלובה, הכל היה שם עלוב
מאד. גם תושביו היו עלובים. כל אנשיו היו דלים,
רבים מהם ישבו בפתחי בתיהם, חתכו פרורי
בצלים, וכדומה, לסעדת הערב. ורבים אחרים עמדו
על המעין ושטפו ירקות וצמחים מצמחי האדמה
הראויים לאכילה. לא נעדרו סמנים מבהקים לבאר,
מאין באה הדלות הזאת; הודעות על מסי המדינה
ומסי הכנסיה, מסים לבעל האחזה, מסים מקומיים
ומסים כלליים, תשלום כאן ותשלום שם – לפי
הפקדות בכפר הקטן, עד שפלא היה הדבר, כי
הכפר עצמו לא נבלע במסים אלו.

ילדים נראו בחוץ במספר מעט, וכלבים
לא היו כלל בנמצא. והגברים והנשים ידעו את
מנת גורלם על האדמה: חיים בצמצום רב עד כדי
להחזיק את הנשמה בגוף שם למטה בכפר הקטן
מאחרי הטחנה, או כלא ומות בבית־הסהר אשר על
הסלע למעלה.

האדון המרקיז בא במרכבתו אל שער
בית־הדאר, לפניו רץ כרוז לבשר בואו, ושני
מלויו הצליפו בשוטיהם באויר. בית־הדאר עמד
סמוך לבאר, ובני הכפר הפסיקו עבודתם, כדי
להביט אל אדונם. אף הוא הביט אליהם וראה שלא
מדעת את פניהם הצנומים ואת רזון גופם, זה שהוליד
בלב האנגלים את הדעה הכוזבת, כי כל העם
הצרפתי רזה־גוף הוא.

האדון המרקיז נתן עיניו בפני האנשים
אשר כרעו לפניו בהכנעה, כמו שהוא כרע לפני
הוד מעלתו הנסיך – ההבדל הוא רק, כי האנשים
האלה לא בקשו דבר בכריעתם – והנה בא בחור
מתקן־דרכים ונספח על החבורה.

“הבא אלי את הבחור ההוא!” צוה המרקיז
את הרץ שלו.

הבחור הובא, כובעו בידו, ושאר
האנשים קרבו מסביב לראות ולשמע, הכל כמו
שנהג ההמון בפריז ליד המזרקה.

“אנכי עברתי על פניך בדרך?”

“כן, אדוני הנעלה. היה לי הכבוד
לראותו בעברו בדרך.”

“בעלותי על הגבעה ובהיותי על ראש
הגבעה?”

“אמנם כן, אדוני.”

“מדוע זה נעצת עיניך
במרכבתי?”

“התבוננתי, אדוני, באיש ההוא.”

הוא הפסיק רגע, ובכובעו המעוך הורה אל
תחת המרכבה. כל האנשים גחנו להביט אל תחת
המרכבה.

“חמור, איזה איש? ומה ראית שם?”

“סליחה, אדוני. הוא התנודד בשלשלת,
נאחז בבלם.”

“מי?” שאל המרקיז.

“האיש, אדוני הנעלה.”

“יקח השד את הטפשים האלה! מה שם
האיש? הלא אתה יודע את כל האנשים במקום הזה.
מי הוא אפוא?”

“יגדל נא חסדך, אדוני הנעלה! הוא לא
היה מבני המקום הזה. בכל ימי חיי לא ראיתיו אף
פעם.”

“והוא היה תלוי בשלשלת? ולא
נחנק?”

“ברשותך, אדוני הנעלה, הן זה היה
דבר הפלא. ראשו היה תלוי למטה – כמראה
הזה!”

הוא פנה לעבר המרכבה, נשען על
גבה, פניו מפשלים למעלה וראשו תלוי למטה;
אחרי כן קם, מעך את כובעו והשתחוה.

“מה היה מראהו?”

"אדוני הנעלה, הוא היה חור יותר מן
הטוחן, כלו מכסה אבק, פניו כפני מת, רם
קומה.

הפרצוף המתאר עשה רשם על הקהל
הקטן, אך כל העינים היו נטויות אל האדון
המרקיז.

“אכן יפה עשית,” קרא המרקיז, בהרהרו
כי תולעת כזו לא תטריד אותו. “ראה ראית גנב
הולך אחרי מרכבתי ולא פצית את פיך הגדול. הוי!
סלק אותו הצדה, מר גבל!”

מר גבל היה פקיד הדאר ונשא על שכמו
עוד משרה בענין גבית מסים. הוא יצא בהכנעה
רבה לעזר בחקירה ודרישה זו, והוא אחז את הנחקר
בשרוול זרועו, כדרך הפקידים.

“הוי! הצדה!” קרא מר גבל.

“ואתה, גבל, שים עינך על הזר הזה, אם
יבוא לבקש מקום ללון בכפר הלילה, וחקרת אם
עסקו הוא של איש ישר.”

“אדוני הנעלה, ישמח לבי להקדיש את
כחי ואוני לפקדותיך.”

“האם ברח, בר־נש?.. איהו הבחור הארור
ההוא?”

הבחור הארור רבץ תחת המרכבה עם חצי
תריסר ממידעיו והצביע להם בכובעו על
השלשלת. חצי־תריסר אנשים אחרים הבהילו אותו
ממקומו והביאוהו לפני האדון המרקיז.

“האם ברח האיש ההוא, גלם, בשעה
שעמדנו לחבר את הבלם?”

“אדוני הנעלה, הוא פרץ לרוץ מעל
הגבעה מהר, כאדם הקופץ לתוך הנהר.”

“שים עינך, גבל. נהג!”

חצי התריסר, שהביטו אל השלשלת, עוד
רבצו בין האופנים, כמו כבשים. פתאם סבבו
האופנים, עד שנס גדול היה, כי הצילו את עורם
ועצמותיהם. יותר מזה לא היה להם להציל. לולא כן,
מי יודע אם היו נמלטים.

המרכבה יצאה מן הכפר ברעם ורעש,
אך בהגיעה אל מעלה הגבעה התנהלה לאט,
התנודדה וטפסה בתוך ריח הניחוח של ליל קיץ.
הרכב הלך לצד המרכבה, ומרחוק נשמע קול הרץ
ברכבו על סוסו בראש.

לפני צלב עץ שעמד במעלה הגבעה
בבית־עלמין קטן, כרעה אשה על ברכיה. וכאשר
עברה המרכבה על פניה, החזירה ראשה, קמה מהר
וקרבה אל דלת המרכבה.

“האתה הוא, אדוננו הנעלה! בקשה,
אדוננו!”

מתוך קריאה של קצר רוח, אך בפנים
שלא נשתנו, הביט המרקיז דרך חלון
המרכבה.

“מה? מה זאת? בקשות תמיד!”

“אדוננו הנעלה, בשם אהבת האל הגדול!
אישי, שומר היער…”

“מה היה לאישך שומר היער? תמיד אותו
הדבר עם האנשים האלה. אין הוא יכל לשלם
משהו?”

“הוא שלם הכל, אדוננו הנעלה. הוא
מת.”

“ובכן! מצא מנוחה. האם אוכל להשיבו
לתחיה?”

“אללי, לא, אדוננו! אך הוא שוכב שם תחת
גל קטן של עשבים.”

“ובכן?”

“אדוננו, הרבה והרבה גלי עשב
קטנים כאלה יש.”

“ובכן?”

פניה היו כפני אשה זקנה, אך היא
היתה צעירה. מנהגה כאדם קשה יום שצערו גדל
מנשוא. היא ספקה כפיה הצנומות מתוך סער רוח,
ואחרי כן הניחה ידה האחת על דלת המרכבה ברך,
בלטוף, כאלו היה זה לב אדם, החש מגע של אדם
מפלל.

“אדוננו, שמעני! אדוננו, שמע תחנתי!
אישי מת מעני, הרבה אנשים מתים מעני, הרבה יותר
ימותו מעני.”

“ובכן? היכל אוכל לכלכלם בלחם?”

“אדוננו, האלהים הטוב הוא היודע, אך
לא זאת שאלתי. שאלתי ובקשתי, כי יתנו לי פלח
אבן או גזר עץ להציב מצבה על קבר אישי. אם לא כן,
ישכח מקום מנוחתו במהרה ולא ימצא לעולם אחרי
אשר אמות אנכי מעני ועלי יהיה לשכב תחת
תל־עשב אחר. אדוננו הנעלה, רבים הם התלים
האלה, הם הולכים ומתרבים מיום ליום, כי רב העני.
אדוננו! אדוננו!”

הרכב גרש אותה מעם דלת המרכבה,
והיא זזה ונסעה במהירות, כי אץ הרכב לעבר את
כברת הארץ, אשר נשארה עד ארמון המרקיז.

ריחות הניחוח של ליל קיץ עלו מסביב,
עלו וירדו כגשם נדבות על קבוצות האנשים המכסים
אבק, הלבושים סחבות, אשר שם ליד הבאר, ומתקן
הדרכים עודנו עומד שם, ובסיוע כובעו שהוא
המליץ לו, הוא מרחיב את הדבור ומספר להם על האיש
הדומה למת. מעט מעט, אחרי אשר שבעו משמע, הם
הולכים אחד אחד ושבים לבתיהם, ובעד החלונות
הקטנים נוצץ אור. והאורות האלה, אחרי אשר החזיק
בבתים ועל פני השמים יצאו הכוכבים, נראים
כאלו עלו לרקיע ולא כבו.

צל של בית גדול וגבה ושל עצים
בולטים קדם את האדון המרקיז, וכאשר קרבה
המרכבה נעלם הצל מפני אור הלפיד, והדלת
הרחבה של הטירה נפתחה לפניו.

“האדון שרל, שאני מחכה לו, כבר בא
מאנגליה?”

“עוד לא בא, אדוני הנעלה.”



ט. ראש גורגונה15



בנין כבד היה ארמונו זה של האדון
המרקיז. לפניו חצר גדולה של אבן, ושני סדרי
מעלות־אבן הובילו אל מבוא הכבוד. הכל מסביב היה
אבן. מסעדות אבן כבדות, עציצי אבן ופרחי אבן,
פני אבן של אנשים, ראשי אבן של אריות לכל רוחות
הבית. הרי זה כאלו נתנה גורגונה את עיניה בבית
הזה עם גמר בנינו לפני מאתים שנה.

האדון המרקיז יצא ממרכבתו ועלה על
השלבים הרחבים של המעלות, ולפניו הלפיד, אשר
הבריח את החשך, למורת רוחו של הינשוף, אשר שם
קנו תחת הגג הגבה של בניני האריות בין
העצים. הכל מסביב היה שקט, עד כי הלפיד הנשא
על המעלות, והלפיד השני אשר אחזו בו למטה על
יד הדלת, היו בוערים כאלו היה בתוך בית מסגר
ולא בחוץ תחת כפת השמים. מלבד קול הינשוף
נשמע רק קול מי המזרקה בנפלם לתוך המקוה. כי
הנה היה אחד מלילות החשך, הכובש את נשימתו
שעות אחדות רצופות, אחרי כן מוציא אנחה ארכה
וחשאית ושוב כובש נשימתו.

הדלת הגדולה נסגרה אחריו, והאדון
המרקיז עבר פרוזדור מקשט בכלי זין, כידונים,
חרבות וסכיני צידים, ויותר מזה בשוטים
ומגלבים, אשר לא אכר אחד טעם את טעמם, בשעה
שהאדון היה שרוי בכעס.

בפסחו על החדרים הגדולים, שחשך היה
בהם וסגורים היו בלילה, עבר האדון המרקיז,
ונושא הלפיד הולך לפניו, ועלה במעלות אל דלת
אחת בפרוזדור. הדלת נפתחה לפניו והוא נכנס
לדירתו בת שלשה חדרים: חדר משכבו ושנים
אחרים. גבוהים היו החדרים ותקרתם כעין כפה
ורצפתם באין מרבדים, לשם רעננות יתרה והכל
היה מפאר ומהדר, כמו שיאה למרקיז בדור המפאר
ההוא בצרפת העשירה.

שלחן היה ערוך לשני סועדים בחדר
השלישי, חדר קטן וגבה, אשר חלונו האחד היה
פתוח ותריס העץ סגור.

“בן אחי,” קרא המרקיז, בהעיפו עין על
השלחן הערוך. “כפי שאמרו לי, עוד לא בא?”

“איננו עוד, אך חכה חכו לו שיבוא יחד
עם האדון.”

“הוי! רחוק לשער, כי בוא יבוא הלילה,
ובכל זאת תשאירו את השלחן כמו שהוא. בעוד רבע
שעה אהיה מוכן לסעדה.”

כעבר רבע שעה היה האדון מוכן לישב
לבדו אל השלחן המלא מעדנים. כסאו עמד ממול
החלון, ואחרי אכלו את המרק הרים את כוסו עם
היין להגישה לשפתיו, אך מיד שב והעמידה על
השלחן.

“מה זאת?” שאל במנוחה, בהביטו בעיון
אל הקוים השחורים והאפורים של התריס.

“אדוננו הנעלה, איפה?”

“מעבר התריסים מבחוץ. פתחו את
התריס.”

התריסים נפתחו.

“ובכן?”

“אדוננו הנעלה, לא כלום הוא. אין שם
אלא אילנות ולילה.”

המשרת הדובר פתח את התריסים לרוחה,
הביט החוצה לתוך החשכה הריקה ועמד מחכה לפקדה
שתבוא.

“יפה,” קרא האדון במנוחה, “שוב וסגר את
התריסים.”

אחרי אשר נעשתה פקדתו, שב המרקיז
לסעדתו. הוא עמד באמצע הסעדה ושוב הפסיק, וכוס
היין בידו. לאזניו הגיע קול פרסות סוסים. הקול
בא פתאם ומרכבה נגשה אל מבוא הטירה.

“שאל, מי הבא?”

זה היה בן אחיו של המרקיז. הוא יצא
לדרך אחרי הצהרים ובינו ובין המרקיז היה רוח
מה, ואף כי נסע בחפזון לא יכל להדביקו. בתחנות
הדאר אמרו לו, כי האדון המרקיז יצא זה עתה
לפניו.

המרקיז צוה לאמר לו, כי הסעדה מחכה
לו והוא מתבקש לבוא מיד. כעבר שעה קלה נכנס.
באנגליה ידוע היה האיש בשם שרל דרני.

האדון המרקיז קבל את פניו בחביבות,
אך את ידו לא הושיט לו.

“עזבת את פריס אתמול, אדוני?” פנה אל
המרקיז, לאחר שישב על מקומו אל השלחן.

“תמול. ואתה?”

“אני בא ישר.”

“מלנדון?”

“כן.”

“הדרך נמשכה אצלך זמן רב?” קרא
המרקיז בבת צחוק.

“אדרבה, נסעתי בלי התמהמה.”

“סליחה, אין כונתי, כי שהית זמן רב
בדרך, אך כי שהית לפני יציאתך לדרך.”

“עכבוני,” השיב בן האח לאחר שעה קלה,
“ענינים שונים.”

“בלי ספק,” ענה הדוד המנמס.

כל אותה שעה שהמשרת עמד בחדר, לא
דברו זה עם זה. אך לאחר שנתנו להם את הקפה והם
נשארו שניהם לבדם, הביט האיש הצעיר בפני
דודו, שהיו דומים למסוה נאה, ובפגעו במבטו
פתח בשיחה.

“הנה שבתי, אדוני, כפי שתוכל לשער,
לשם אותה המטרה עצמה שבגללה יצאתי. הדבר
הזה הביאני לידי סכנה גדולה ולא־צפויה, אך זו היא
מטרה קדושה, ולו נגזר עלי למות עליה, הייתי מוצא
בי כח גם לזאת.”

“למה לנו לדבר על מות,” קרא הדוד, “אל
נא.”

“מספקני,” השיב בן־האח, “אם בעמדי
בגללה על סף המות, היית בא לחלצני.”

פני הדוד האציליים והאכזריים כאחד
העידו, כי יש ידים לחשד זה; אך הוא עשה תנועה
של מחאה, שלא באה אלא מתוך נמוס יפה ולא
מתוך הלב.

“אכן, אדוני,” הוסיף בן־האח, “עד כמה
שאני יודע, עשית הכל כדי לחזק את החשד בתוך
התנאים החשודים שהקיפו אותי.”

“לא, לא, לא,” קרא הדוד בנעימות.

“אך על כל פנים,” סכם בן האח, בהביטו
אליו מתוך אי־אמון, “יודע אני, כי לא היית נמנע
מכל התחבולות שאינן כשרות, כדי להפריע
אותי.”

“ידידי, זאת אמרתי לך,” קרא הדוד,
“הואילה נא וזכר את הדברים אשר דברתי אליך זה
כבר.”

“זוכר אני.”

“חן חן,” קרא המרקיז בנעימות רבה.

קולו נשמע בחלל האויר כקול כלי
זמר.

“אמנם, אדוני,” הוסיף בן האח, “מאמין
אני, כי אם איני יושב היום בבית הסהר בצרפת אין
זה אלא בזכות מזלי הטוב שהוא מזלך הרע.”

“איני מבין יפה כונתך,” השיב הדוד
בלגמו את הקפה לגימות קטנות, “אולי תואיל לבאר
לי?”

“סובר אני, כי אלו לא אבד חנך בחצר
המלך ולא רבו דאגותיך בגלל האסון הזה במשך
השנים האחרונות, ודאי היית מקבל רשיון
לשלחני כאסיר אל אחד המבצרים לארך
ימים.”

“אפשר שכן,” קרא הדוד במנוחה רבה,
“למען כבוד המשפחה יכל הייתי לגרם לך גם מורת
רוח במדה כזו. לדבר הזה תסלח לי!”

“רואה אני, כי לאשרי גם הראיון של
היום בחצר המלך היה, כדרכו, קר מאד,” העיר
בן־האח.

“לפי דעתי ידידי, לא לאשרך הוא,” ענה
הדוד באדיבות מזקקה, “אין הדבר ברי בעיני.
ההזדמנות לעשות חשבון הנפש, במקום של
התבודדות, היתה משפיעה על גורל חייך הרבה
יותר מכל מחשבותיך. אך מה יועיל הוכוח בשעה
זו שאנכי, כפי שאמרת, תש כחי. המכשיר הקטן
הזה לתקון הלבבות, העזר הרב הזה לחזק את כחן
וכבודן של המשפחות המיחסות, החסד הקל הזה
שהיה יכל להיות לך לפוקה – כל אלה אפשר לקבל
בזמן הזה רק במקרה. רבים מאד המבקשים את
הדבר והוא נתן רק למעטים מאד, בערך! לפנים לא
היה הדבר כן, אך בצרפת נשתנו כל הדברים
האלה לרעה. אבותינו הקרובים החזיקו בידיהם את
הזכות על חייהם ומותם של ההמונים הסובבים אותנו.
מן החדר הזה הוצאו כמה וכמה כלבים כאלה
לתליה. בחדר הסמוך, חדר משכבי, נדקר בר־נש
אחד לעיני על אשר הביע רך מעליב בנוגע לבתו –
לבתו שלו! זכיות רבות אבדו לנו; פילוסופיה
חדשה ירדה לעולם; ובימינו קשה יהיה לנו לקים
את מעמדנו. הכל רע מאד, רע מאד!”

המרקיז לקח קמץ קטן של טבק להריח
ונענע בראשו מתוך אצילות כאומר, עוד יש תקוה
לארץ זו, שאני שרוי בתוכה.

“אנו קימנו את כבוד מעמדנו גם בימים
עברו גם בזמן הזה בדרך כזו,” קרא בן האח
בעגמה," עד כי שמנו שנוא בצרפת יותר מכל
השמות."

“יהי רצון שכך יהיה,” קרא הדוד,
“שנאה לבני עליה מעידה על יראת הכבוד מצד בני
השפל.”

“אין אף פני אדם אחד,” הוסיף בן־האח
בקולו כקדם, “בכל הארץ הזאת מסביב, אשר יביטו
עלי מתוך כבוד, ואני רואה בהם רק קדרות של אימה
ועבדות.”

“ההוד והתהלה,” קרא המרקיז,
“למשפחתנו, אשר ידעה דרך לשמר על גדלתה.
הוי!”

והוא לקח עוד קמץ קטן של טבק ושלב
רגליו זו על זו.

ואולם כאשר ישב בן אחיו, זרועו
נשענת על השלחן וידו שומה על עיניו, והוא שקוע
במחשבה ובעצבות, נתן בו המסוה היפה את עיניו
כלאחר יד מתוך חשדנות ובחילה במדה שהתאימה
לאדישות הרגילה אצל בעל המסוה.

“להכניע, ידידי, זו היא הפילוסופיה
העומדת לעד,” העיר המרקיז, “הכבוד הקודר, הבא
מתוך יראה ושעבוד, הוא הוא יכניע את הכלבים
האלה תחת השוט כל הימים, אשר הגג הזה,” הוא
נשא עיניו למעלה, “יסתיר מעיני את פני
השמים.”

הדבר הזה לא ירחק לבוא, כאשר שער
המרקיז. אלו אפשר היה להראות לו בלילה ההוא
תמונה של טירתו כמו שעתידה להיות בעוד חמש
שנים, כתמונה של חמשים טירות אחרות בדומה לה,
כעבר שנים מועטות, לא היה מוצא ידיו ורגליו להכיר
ביתו בתוך החרבות, קרבן האש והבזה. והגג
הזה, אשר בו התפאר, אמנם יסתיר מעיניו את פני
השמים, אך בדרך אחרת: ממנו יעשו כדורי
עפרת, ואלפי רובים יירו אל עיני האצילים, אשר לא
תראינה עוד לנצח את פני השמים.

“בין כה וכה,” קרא המרקיז, “אנכי אשמר
על כבודה ומנוחתה של המשפחה, אם אתה ממאן
בזה. ואולם ודאי שעיף אתה. היש לנו לסים את
שיחתנו הלילה?”

“עוד רגע.”

“עוד שעה, אם טוב בעיניך.”

“אדוני,” קרא בן־האח, “הרבה רעה עשינו,
ואנו קוצרים היום את פרי הרעה.”

“אנו עשינו רעה?” חזר המרקיז על
הדברים מתוך בת־צחוק של שאלה, בהצביעו ברך
תחלה כלפי בן־אחיו ואחרי כן על עצמו.

“כלומר, משפחתנו, זו משפחתנו
הכבודה, אשר כבודה רב בעיני שנינו בדרכים
שונות מאד. גם בימי אבי עשינו רעה רבה בעולם,
פגענו קשה בכל אדם שעמד בינינו ובין תענוגנו
כל שהוא. אך למה לי לדבר על ימי אבי, והם הם גם
ימינו? האוכל להפריד בין אבי ובין אחיו־תאום,
שתפו בירושה, הבא אחריו?”

“המות הפריד בינינו,” קרא
המרקיז.

“ואנכי נשארתי,” ענה בן האח, “קשור
לסדר חיים השנוא עלי, ואני אחראי לו, ואין לאל
ידי לעשות מאומה. אני מבקש תחבולות למלאות את
בקשת אמי היקרה לפני מותה ולעשות רצונה
האחרון שהביעה במבטה עלי, בהתחננה אלי
לחמל על בני אדם ולתקן את הרעה. ומה ידאב לבי,
כי עמלי למצא עזר וכח יעלה בתהו.”

“אם תאמר לבקש זאת ממני, בן־אחי,”
קרא המרקיז בנגעו באצבעו בחזהו, (הם עמדו
שניהם ליד האח,) “דע לך, כי לשוא יהי עמלך כל
הימים.”

כל קו ותו בפנים הצחים והלבנים
האלה הביע קשי־לב, תקיפות, אותה שעה שעמד
והביט במנוחה אל בן אחיו, ובידו קפסת הטבק.
ושוב נגע בו בחזהו, כאלו האצבע הדקה היתה
קצה חד של חרב קטנה, אשר בה אמר, מתוך אדיבות
נעימה, לדקר את גופו.

“ידידי,” אמר המרקיז, “עד יום מותי
אמשיך את סדר החיים שבו חייתי.”

אחרי הוציאו מפיו את הדברים האלה,
לקח בפעם האחרונה קמץ של טבק ושם את הקפסה
לתוך כיסו.

“מוטב היה, אלו היית בר־דעת,” הוסיף
לאחרונה, אחרי צלצלו בפעמון הקטן אשר על
השלחן, “לקבל את החיים המיעדים לך. אך כפי
שאני רואה, אדם אבוד אתה, שרל.”

“הנחלה הזאת וארץ צרפת אבדו לי,” קרא
בן־האח בעצבות, “אני מותר עליהן.”

“כלום שני הדברים שלך הם, שאתה
מותר עליהם? צרפת אולי שלך היא, אך הנחלה
הזאת? אמנם אין הדבר שוה להזכיר, ובכל זאת,
האמנם?”

“אין כונתי בדברי שאמרתי לתבע את
ירשתי עתה. אך כאשר תעבר הנחלה ממך אלי
מחר…”

“ואני, באהבתי לחיים, מאמין כי עוד
אחיה.”

“… לו יהא בעוד עשרים שנה…”

“יישר כח!” קרא המרקיז, “השערה זו
מתקבלת יותר על לבי.”

“אז אעזב את הנחלה ואחיה בדרך אחרת
ובמקום אחר. ואמנם הותור הוא קל. מה יש כאן,
מלבד מדבר שממה וחרבן.”

“הה!” קרא המרקיז, בהעיפו עין מסביב
על כל הפאר בחדר.

“אמנם יפה מאד המראה פה לעין, אך מי
שרואה את תוך הדברים, את הנעשה תחת השמים
לאור השמש, הוא ימצא פה מבצר של בזבוז, שלטון
הבל, נגישות, חובות, דכאון, רעב, ערום
ויסורים.”

“הה!” קרא המרקיז עוד הפעם בקורת
רוח.

“אם תעבר הנחלה בזמן מן הזמנים
לרשותי, אמסר אותה לידים חרוצות ומכשרות, אשר
יסירו מעליה לאט לאט (עד כמה שאפשר הדבר) את
המשא המעיק, עד כי העם העלוב, אשר לא יוכל לעזב
את המקום ואשר ימים רבים התענה תחת כבד העל,
יוכל בדור שני, לפחות, להקל סבלו. אך לא לי לעשות
זאת. קללת אלהים רובצת עלינו ועל כל הארץ
הזאת.”

“ואתה?” שאל הדוד, “סלח לי על תשוקתי
לדעת, האם יש בדעתך לחיות בעולם, אחרי אשר
רכשת את הפילוסופיה החדשה שלך?”

“עלי לעבד עבודה, כדי לחיות, כאשר
יהיו מכרחים ביום מן הימים לעשות גם שאר בני
ארצי עם היחוס של אבות מאחוריהם.”

“באנגליה, למשל?”

“כן, כבוד משפחתי, אדוני, לא יפגע
על ידי בארץ ההיא. בארץ נכריה לא יפגע שמי
המיחס, כי על כן איני נקרא בשמי מחוץ
לצרפת.”

בצלצלו בפעמון העלו הנרות בחדר
הסמוך, הוא חדר המשכב. בעד הפתח המחבר את
שני החדרים נראה אור בהיר. המרקיז התבונן אל
העבר ההוא והאזין לקול צעדי המשרת היוצא
משם.

"יש לה לאנגליה כח המושך
בשבילך, אחרי ראותי את הצלחתך הרבה שם – העיר
המרקיז בהחזירו פניו אל בן־האח מתוך
חיוך.

“כבר אמרתי לך, כי על הצלחתי
המעטה שם חב אני תודה לך, אדוני. על כל פנים,
מצאתי שם מקלט לי.”

“הם, האנגלים, מתפארים, כי רבים
מוצאים מקלט בארצם. יודע אתה בן־צרפת אחד,
דקטור הוא, שגם הוא מצא מקלט שם?”

“כן.”

“ובת יש לו?”

“כן.”

“כן,” קרא המרקיז, “עיף, עיף אתה. ליל
מנוחה.”

כאשר הרכין ראשו מתוך האדיבות
המיחדה לו, היה גנוז סוד בחיוך פניו, ואת דבריו
לותה מן תעלומה, אשר הבעיתה את עיניו ואת אזניו
של בן האח. אותה שעה הביעו הקוים הדקים של
מסגרת עיניו והשפתים הדקות לעג ארסי, אשר
שוה על פניו הוד שטן.

“כן,” חזר המרקיז, “דקטור ובת לו. כן,
כך ראשיתה של הפילוסופיה החדשה! עיף אתה, ליל
מנוחה!”

לשוא יבקש הרואה להכיר בפני האיש
הזה את מחשבת לבו, כאשר לא יגידו מאומה פני
האבן אשר במבוא הטירה. בן האח הסתכל בפני
דודו לשוא, בעברו אל פתח החדר.

“ליל מנוחה!” קרא הדוד, “אקוה לראותך
שוב מחר בבקר. תערב לך שנתך! הוי, העלו אור
בחדרו של האדון בן־אחי שם!” ואם טוב בעיניכם,
העלו אותו באש על מטתו – הוסיף בלבו, כאשר
צלצל שוב בפעמון הקטן לקרא למשרתו אל חדר
משכבו.

המשרת בא והלך, האדון המרקיז
התהלך אנה ואנה בכסות לילה והתקין עצמו לעלות
על המטה בליל חם, ליל שקט זה. ברשרשו דרך
הליכתו ובפסעו בפסיעות קלות בסנדליו הרכים,
היו תנועותיו תנועות נמר, ומראהו כמראה המרקיז
המכשף שבאגדה, אשר לא חזר בתשובה על רב
חטאיו ונהפך לנמר, ולא נודע, אם זה עתה לבש
המרקיז צורת נמר או הנמר פושט צורתו בשעה
זו.

הוא התהלך מסוף חדרו המפאר ועד סופו
ובלבו עלו, כאורחים לא קרואים, קטעים של נסיעתו
היום. הנה הם מטפסים בעמל על הגבעה עם רדת
היום, הנה שקיעת החמה, הירידה מעל הגבעה,
הטחנה, בית הסהר על הסלע, הכפר הקטן בעמק,
האכרים ליד הבאר, מתקן הדרכים עם כובעו הכחל,
בהצביעו על השלשלת תחת המרכבה. הבאר הזאת
מעלה בזכרונו את המזרקה בפריס, את החבילה
הקטנה המנחת על שפתה, את הנשים הכפופות
המטפלות בה, ואת האיש רם־הקומה הפורש זרועותיו
וצועק: “מת!”

“עתה שאפתי רוח צח,” קרא האדון
המרקיז אל עצמו, “ויכל אני לעלות על מטתי.”

ובהשאירו רק נר אחד דולק על גבי
הכירה, הוריד את המסך הדק מסביב למטתו,
ובשכבו שמע את אנחת הלילה הבוקעת את
הדומיה.

הפנים המאבנים מעבר לחומת הארמון
לטשו את עיניהם העורות אל שחור הלילה במשך
שלש שעות קשות; שלש שעות קשות רקעו הסוסים
ברגליהם בתוך ארוותיהם, הכלבים נבחו והינשוף
השמיע צריחה, הדומה רק מעט לקול זה שמיחסים
המשוררים לינשוף. כך דרכם של הבריות הללו,
שאינם עושים מה שאומרים עליהם.

שלש שעות קשות הביטו הפנים
המאבנים, פני האדם ופני האריה, לתוך חשכת
הלילה. החשך עטף את כל המקום. בבית העלמין
שרר החשך במדה רבה, עד כי לא נבדלו התלים
הקטנים זה מזה. בכפר הקטן נמו שנתם גם גובי
המסים וגם משלמי המסים. אולי חלמו האנשים על
סעדות שמנות, כאשר יחלם הרעב, ועל מנוחה
ומרגוע, כאשר יחלם העבד והמושך בעל.
התושבים הדלים ישנו שנה עמקה, ובשנתם היו
שבעים ובני חורין.

המים בבאר אשר בכפר הקרו באין
רואה ובאין שומע, והמזרקה אשר בטירה המתה
ואיש לא ראה ולא שמע – טפות המים הלכו וחלפו
כאשר חלפו הרגעים ממעין הזמן – דרך שלש
השעות של חשך. אחרי כן לבשו המים האפורים
בבאר ובמזרקה צורה חורת מן האור, והעינים של
הפנים המאבנים אשר בטירה נפקחו.

אור השחר הלך ורב, עד אשר הזהיבה
השמש את ראשי האילנות השקטים ושפכה את אורה
על הגבעה. בתוך אדם השמש נראו פני המים
במזרקת הטירה אדמים כדם והפנים המאבנים
הפכו ארגמן. זמרת הצפרים נשמעה ברמה, ועל סף
החלון הרחב של חדר המשכב אשר למרקיז עמדה
צפור קטנה וזמרה מזמורה הנעים בכל כחה.
למשמע הזמר הביטו הפנים המאבנים הסמוכים
מתוך תמהון, והפה הפעור נראה כמכה פחד.

והנה עלה השמש, התעוררה התנועה
בכפר. נפתחו חלונות הבתים הקטנים, הוסרו
הבריחים מעל הדלתות, ובני האדם יצאו החוצה
רועדים – כאשר יהיה עם קר הבקר. אחרי כן התחיל
עמל היום הרגיל בין בני כפר. אלה הלכו אל הבאר,
אלא יצאו אל השדות; אנשים ונשים באו פה לחפר
ולעדר; אנשים ונשים באו שם לפקח על המקנה
הדל ולהוליך את הפרות הצנומות אל מקום מרעה
בצדי הדרכים. בבית היראה וליד הצלב נראו
שנים שלשה אנשים כורעים ומתפללים.

הטירה התעוררה במאחר, כראוי לפי
כבודה, אך היא התעוררה בהדרגה ובסדר קבוע.
תחלה הקיצו הרמחים וסכיני הציד והאדימו
כדרכם; אחרי כן הבריקו לאור שמש הבקר. והנה
נפתחו לרוחה דלתות וחלונות, הציצו מתוך
ארוותיהם סוסים וקדמו בברכה את האור והאויר
שחדרו אליהם מן החוץ; נוצצו העלים הירוקים ופגעו
בשבכות הברזל של החלונות, נבחו הכלבים
הקשורים לשלשלאות מקצר רוח, כי ינתן להם
חפש.

כל הדברים השכיחים האלה הם מעשים
בכל יום בעלות השחר. ואולם לא בכל יום מצלצל
הפעמון הגדול בטירה, עולים ויורדים במרוצה על
המעלות, נראים אנשים בהולים על המרפסת, פה
ושם נועלים בחפזון מגפים, חובשים סוסים חיש מהר
וטסים. מה יום מיומים?

איזה רוח בשר את דבר הבהלה הזאת
לבחור המתקן את הדרכים, שכבר ישב על עבודתו
בראש הגבעה מאחורי הכפר, ולפניו על גל אבנים
מנחה ארחת יומו צרורה בצרור, שגם עורב לא היה
בא ליהנות ממנו? ואולי הצפרים שעפו ממעל
לראשו ובפיהן פרורים בשרו לו את הדבר? אם כה
ואם כה ומתקן הדרכים קם פתאם ורץ בבקר חמים
זה, כאלו נס מסכנת מות, במורד הגבעה, האבק
מגיע עד למעלה מברכיו, והוא לא עמד רגע בדרכו
עד אשר בא אל הבאר.

כל גרי הכפר היו ליד הבאר. הם עמדו
בפנים מדכדכים כדרכם והתלחשו, אך לא הביעו
רגשות אחרים מלבד סקרנות והפתעה. הפרות,
שהובלו למרעה והחזרו בחפזון ונקשרו לכל
דבר שהוא שיחזיק בהן, הביטו בעינים טפשיות
או רבצו לארץ והעלו גרה, אף כי מעט מאד לחכו מן
העשב בשעת טיולם הקצר שנפסק. כמה אנשים
מבני הטירה וכמה אנשים מפקידי הדאר ומגובי
המסים היו מזינים פחות או יותר ונאספו מן העבר
השני של הרחוב הקטן בלי שום מטרה ובלי דעת מה
לעשות. מתקן הדרכים חדר לתוך קבוצה של חמשים
איש ממודעיו ובכובעו הכחל טפח כדרכו על לבו.
מה הם כל הדברים האלה? ומדוע זה עלה וישב
פתאם מר גבל עם אחד המשרתים על הסוס וטסו
שניהם כחץ מקשת?

הדבר הזה אות הוא, כי בטירה נוספו
היום עוד פנים מאבנים.

הגורגונה נתנה עיניה הלילה שוב
בבנין הזה והוסיפה עוד צורה מאבנת. לצורה זו
חכתה במשך מאתים שנה.

הצורה המאבנת שוכבת על הכר של
האדון המרקיז. דומה היא למסוה נאה, שהקיץ פתאם,
התקצף והתאבן. בחזהו של המסוה המאבן היתה
תקועה סכין. על הנצב כרוכה פסת ניר, ועליה
כתבת:

“סחבוהו מהר אל קברו. י’ק.”



י. שתי הבטחות



שנים־עשר חדש עברו וחלפו מן היום
ההוא ומר שרל דרני השתקע באנגליה ויהי
למורה לשון צרפת לגדולים, בהיותו בקי בספרות
הצרפתית. בדורנו היה עולה למדרגת פרופסור,
בדור ההוא היה מורה. הוא היה קורא עם אנשים צעירים,
ששעתם ודעתם פנויה ללמד לשון חיה המדברת
בכל העולם, והקנה לתלמידיו טעם טוב להבין את
אוצרות הרוח הצרפתי. הוא ידע גם לכתב עליהם
בלשון אנגלית צחה. מורים רבי־דעת כמוהו לא היו
בימים ההם. הנסיכים והרוזנים, שגלו אחרי כן
מצרפת לאנגליה, עוד טרם יעברו למעמד המורים
ובעלי אמנות. וכמורה נעים ומועיל לתלמידיו,
וכמתרגם ממחה שהכניס לעבודתו לא רק דעת ספר
המלים, קנה לו שרל דרני עד מהרה שם טוב
והצליח.

הוא לא קוה לאסף בלנדון אוצרות זהב אף
לא לשכב על מצע שושנים; אלו היו לו תקוות
כאלה, לא היה מצליח. הוא בקש עבודה ומצא אותה
ועשה אותה באמונה, וזה היה סוד הצלחתו.

רב הימים עברו עליו בלנדון. מימי אדם
וחוה בגן העדן, ימי אביב נצח, עד ימינו אלה, אשר
רבם ימי חרף הם, היה דרך גבר לבקש אהבת אשה.
בדרך זו הלך גם שרל דרני.

הוא אהב את לוסי מנט למן הרגע שראה
אותה בשעה שרחפה הסכנה על ראשו. מימיו לא
שמע קול נעים וערב כקולה החנון, מימיו לא ראה
פנים עדינים ונאים כפני העלמה הזאת, בעמדה
ממולו על סף הקבר, שכרו לו אויביו. ואולם הוא לא
דבר עמה עוד על אהבתו. מזמן הרצח בטירת
מולדתו עברה שנה שלמה, והוא עוד לא הוציא מפיו אף
דבור אחד לפתח לפניה את סגור לבו.

נמוקים חשובים היו לו לכך, והוא הכיר
בחשיבותם יפה. באחד מימי הקיץ, בשובו ללנדון
מנסיעה קטנה, סר אל הנוה השאנן אשר בסוהו,
כי בקש הזדמנות לפתח את לבו לפני הדקטור
מנט. הדבר היה בסוף יום קיץ, והוא ידע כי לוסי
יצאה אותה שעה עם מרת פרוס.

הוא מצא את הדקטור יושב בכרסה ליד
החלון וקורא בספר. המרץ של האיש הזה, אשר
תמך בו בעת צרתו, בימי יסוריו הקשים, שב אליו
לאט לאט. עתה היה האיש מלא מרץ, תקיף בדעתו,
אמיץ בדבריו וכביר במעשיו. במרצו ששב אליו
היה לפעמים קצת מן השגעון, כמו שהיה בתחלה
עם השמוש בשאר כשרונותיו ששבו אליו, אך
הדבר הזה נראה לעתים רחוקות ומעט מעט הלך
והתעלם.

הוא עסק הרבה בלמודים, היה ממעט
בשנה, לא ידע לאות ורוחו היתה תמיד טובה.
כשנכנס אליו שרל דרני, שמח הזקן לקראתו,
סלק את הספר הצדה והושיט לו את ידו.

“שרל דרני! ישמח לבי לראותך. זה
שלשה או ארבעה ימים חכינו לשובך. אמש היו פה
מר סטריבר ומר סידני קרטון ושניהם שאלו, למה לא
נראו פניך זה כמה ימים.”

“יישר כחם על אשר שאלו עלי,” ענה
דרני מתוך קרירות לשני הידידים, אך בחמימות
רבה לאיש שיחו, “מרת מנט…”

“שלום לה,” ענה הדקטור, בהפסיקו אותו,
“היא תשמח מאד לשובך. היא יצאה בשל עסקי משק,
אך במהרה שוב תשוב.”

“דקטור מנט, ידעתי כי היא איננה
בבית, ואנכי בקשתי שעת כשר זו לדבר
עמך.”

שעה קלה של שתיקה.

“אכן?” קרא הדקטור בקשי נראה לעין,
“תואיל להסיע את הכסא ולפתח פיך.”

הוא מלא את הדבר הראשון והקריב את
כסאו, אך לא קל היה לו, כנראה, למצא את המלים
בפיו.

“מאשר הייתי, דקטור מנט, כי זכיתי
להיות בן בית פה,” פתח סוף סוף, “במשך שנה
וחצי, ואני מקוה, כי הענין שאני אומר לנגע בו
לא יהיה…”

הוא הפסיק לאחר שהרים הדקטור את ידו
להשתיקו. שעה קלה היתה ידו מורמה, אחרי כן
החזיר אותה ושאל:

“הענין הוא בדבר לוסי?”

“כן.”

“קשה לי לדבר עליה בכל זמן שהוא. אך
קשה לי שבעתים לשמע מפיך, שרל דרני,
בדברך עליה בנעימה כזו.”

“נעימת דברי היא של איש, שלבו מלא
כבוד, הערצה ואהבה, דקטור מנט,” קרא האיש הצעיר
מתוך כבוד.

עברה עוד שעה קלה של שתיקה, עד אשר
השיב האב:

“אני מאמין לך. מצאתיך נאמן, ואני
מאמין לך.”

הכבדות בדברו היתה גלויה לעין, ועוד
היה גלוי, כי אין חשק בלבו לנגע בנושא זה.
ולכן פקפק שרל דרני ושאל:

“היש לי להמשיך, אדוני?”

ושוב שתיקה קלה.

“כן, המשך.”

“לבך אומר לך, מה יש בפי להגיד, אף
כי לא תוכל לדעת את עמק רגשותי בטרם בחנת את
לבי ואת התקוה והפחד והדאגה, אשר העיקו עליו.
דקטור מנט היקר, אוהב אני את בתך אהבה עמקה,
עדינה, בלי כונות זרות, בכל נפשי ומאדי. אם יש
אהבה בעולם – בלבי היא. אתה בעצמך אהבת
אשה. תדבר נא אהבת נעוריך בעדי!”

הדקטור ישב ופניו מסבים ועיניו
משפלות לארץ. לדברים האחרונים פשט שוב את ידו
חיש וקרא:

“לא זאת, אדוני! הנח! השבעתיך, אל נא
תזכיר את הדבר!”

קריאתו היתה דומה לזו של בעל יסורים
קשים, עד כי צללה באזני שרל דרני זמן רב לאחר
שפסקה. הוא נענע בידו שפשט, ונדמה היה, כי
מתחנן הוא לדרני שיפסיק. ואמנם כך הבין הדובר
תנועה זו וישב שותק.

“הלא תסלח לי,” קרא הדקטור בקול אטום
כעבר רגעים אחדים, “איני מספק, כי אוהב אתה את
לוסי, נאמן אתה עלי.”

הוא החזיר ראשו אליו, אך לא הביט בפניו
ולא הרים את עיניו. סנטרו ירד על ידו ושערותיו
הלבנות פרשו צל על פניו.

“הדברת עם לוסי?”

“לא.”

“אף לא כתבת אליה?”

“לא ולא.”

“כפוי טובה אהיה, אם לא אבין, כי
כבשת את לבך מתוך כבוד לאביה. אביה מביע
לך את תודתו.”

הוא שלח אליו את ידו, אך עיניו לא הלכו
עמה.

“יודע אני,” קרא דרני בהדרת כבוד,
“ואיככה אוכל לבלי דעת, דקטור מנט, ואנכי הן
ראיתי אתכם יחדו יום יום, כי בינך ובין העלמה
מנט שוררת אהבה שאינה מצויה, נוגעת עד הלב,
תלויה באותם התנאים שמהם ינקה, עד כי מעטות
דגמתה ברגשות האהבה שבין אב לילדיו. יודע אני,
דקטור מנט – ואיככה אוכל לבלי דעת – כי עם האהבה
והחובה של בת בוגרת לאביה יש בלבה בנוגע
אליך כל האהבה וכל האמון של תינוק. יודע אני, כי
בימי ילדותה לא היו לה הורים, ולכן נפשה עתה
קשורה בנפשך בכל התקף והחם של נעוריה, ויחד
עם זה נראים האמון וההתרפקות של ימי ילדותה,
שבהם היתה חסרה אותך. יודע אני יפה, כי לו
נגלית לפניה מעולם העליון, מעבר לחיי ארץ, לא
היה לבה הוגה לך יתר כבוד ויתר קדש מאשר
כיום. יודע אני, כי בחבקה אותך, כרוכות על
צוארך ידי תינוקת, עלמה ואשה, כלן ביד אחת.
יודע אני, כי באהבתה אותך היא רואה ואוהבת את
אמה בהיותה בת גילה, רואה ואוהבת אותך
בהיותך בן גילי, אוהבת את אמה בשברון לבה,
אוהבת אותך ביסוריך הגדולים שעברו עליך
ובגאלתך שבאה. ידעתי את כל זאת יום ולילה מאז
ידעתי אותך בביתך.”

אביה ישב דומם, ראשו מורד לארץ.
נשימתו היתה מהירה קצת, אך הוא כבש את שאר
האותות של זעזועי נפשו.

“דקטור מנט היקר, אחרי דעתי כל זאת,
אחרי ראותי תמיד אותה ואותך בזהר קדש
סביבותיכם, התאפקתי, התאפקתי ימים רבים עד
כמה שיש בכחו של אדם. הרגשתי, ומרגיש אני
גם בשעה זו, כי בהכניסי את אהבתי – אפילו
אהבתי – ביניכם, הרי זו נגיעה בחייכם בדבר שהוא
פחות בערכו. אולם אני אוהב אותה. השמים עדי,
כי אני אוהב אותה.”

“אני מאמין לך,” ענה אביה בעגמימות,
“הרהרתי בזה עוד קדם, מאמין אני באהבתך.”

“אך אל יעלה על לבך,” קרא דרני, אשר
קולו העגום של הזקן נשמע באזנו כקול תוכחה,
“כי לו גרם מזלי, אחרי האשר הרב לקחת אותה לי
לאשה, להפריד בזמן מן הזמנים בינה וביניך,
כי אז לא הייתי מעז היום להוציא מפי דבור כזה.
מלבד אשר דבר זה, יודע אני, אין לו תקוה, עלי
לדעת, כי שפלות יש בו. לו עלה רעיון כזה על לבי
גם במרחק של שנים, לו מצא מחבוא בסתר לבי – כי
אז לא הייתי מעז לנגע ביד המכבדה הזאת.”

ובדברו שם ידו על יד הדקטור.

“לא, דקטור מנט היקר, כמוך גם אני
נדדתי מרצוני מצרפת מולדתי; כמוך ברחתי
ממנה בשל הפרעות, הדכאון, הצרות; כמוך אני
שואף לחיות הרחק ממנה ביגיע כפי ובתקוה
לימים טובים מאלה; אדיר חפצי הוא להדבק בכם,
לחיות עמכם בבית אחד ולהיות נאמן לכם עד יום
מותי. לא לחלק עם לוסי את הזכות להיות בת נאמנה
לך, חברת וידידה, כי אם לבוא אליכם ולהיות לעזר
לכם, לחזק את הקשר ביניכם, אם דבר כזה אפשרי
הוא.”

זמן מה נחה ידו על יד אביה. רגע אחד ענה
הזקן בלחיצת יד חמה, אך אחרי כן שם ידיו על ידות
הכרסה, ובפעם הראשונה מראשית השיחה הרים
עיניו. בפניו נראה, כי מלחמה פנימית בלבו,
מלחמה עם מבטו עצמו, שהביע חשד קודר
ופחד.

“הנה דברת אלי, שרל דרני, ברגש
רב ובעז, עד כי עלי להודות לך מקרב לבי, גם אני
אגלה לך את לבי – או מעין זה. היש לך נמוק
להאמין, כי לוסי אוהבת אותך?”

“לא, לפי שעה לא.”

“האם לא באה כל השיחה היום, אלא כדי
לקבל ברשותי תכף את הדעת כי כן הוא?”

“גם זה לא. אפשר שעוד יעברו שבועות עד
אשר אעשה את הדבר, ואולי יבוא לידי לעשות זאת
מחר.”

“התבקש ממני לנחותך בדרך?”

“לא אבקש מאומה, אדוני. אך סובר אני,
כי יהיה לאל ידך, אם תמצא את הדבר לנכון, לעוץ
לי עצה טובה.”

“התבקש ממני הבטחה?”

“כן, זאת אבקש.”

“מה היא?”

“מבין אני יפה, כי בלעדיך אין לי כל
תקוה. אני מבין יפה, כי אם גם נתנה לי מרת מנט
מקום בלבה התמים – אל תחשב, כי יש לי רשות
לשער כך – אין בכחי לתפס את המקום לעמת
אהבתה אל אביה.”

“אם כן, הלא תראה, מן הצד השני, עד
כמה מספק הענין.”

“גם זה אני מבין יפה, כי דבור אחד מפי
אביה לטובתו של החוזר אחריה יכריע את רצונה ואת
כל העולם. ועל כן, דקטור מנט,” קרא דרני בענוה
אך בתקף, “איני מבקש ממך את הדבור הזה, אם גם
חיי יהיו תלוים בו.”

“ברי לי הדבר. דע לך, שרל דרני, כי
בלב איש קרוב ואוהב יש תעלומות, כאשר בלב רחוק
ומרחק. במקרה הראשון, דקות ועדינות התעלומות,
עד כי אין לחדר אליהן. בתי לוסי, בדבר האחד
הזה, תעלומה היא לי. אין לי שום השערה על הדברים
שבלבה.”

“היש לי רשות לשאל, אדוני, אם לפי
דעתך יש לה…”

וכאשר גמגם בדבורו סים אביה את
השאלה:

“מי שחוזר אחריה?”

“זהו מה שחפצתי לשאל.”

אביה הרהר שעה קלה ואחר ענה:

“הלא ראית בעיניך את מר קרטון. גם מר
סטריבר בא לביתי פעם בפעם. אם יש לה בכלל
חוזרים אחריה, אין זה אלא אחד מהם.”

“או שניהם,” קרא דרני.

“על שניהם לא חשבתי, ולדעתי גם לא
אחד מהם. אך הנה בקשת ממני הבטחה, הגידה נא
לי מה טיבה.”

“בקשתי, כי אם ביום מן הימים תבוא
מרת מנט לספר לך את לבה, כאשר עשיתי אנכי
היום, תהיה עד לדברי שאמרתי לך ושהאמנת
בהם. מקוה אני, כי לבך טוב אלי ולא תבוא
להשתמש בהשפעתך כנגדי. יותר אין לי מה
לדבר בענין זה, זו היא כל שאלתי. את התנאי,
שיש לך הזכות לדרשו ממני, נכון אני למלא
מיד.”

“הבטחתי נתונה לך,” קרא הדקטור, “בלי
שום תנאי. מאמין אני, כי כונתך טהורה ונאמנה,
כאשר הבעת אותה. מאמין אני כי יש בדעתך
לחזק ולא לרפות את הקשר ביני ובין הנפש
היקרה לי יותר מנפשי. אם רק אשמע מפיה, כי יש
צרך בך לאשרה המלא והשלם, נתן אתננה לך.
לו גם… שרל דרני… לו גם…”

האיש הצעיר אחז בידו מתוך תודה,
ושתי ידיהם היו חבוקות בשעה שקרא
הדקטור:

“… כל מיני דמיונות, כל מיני נמוקים,
כל מיני השערות, חדשות או ישנות, יהיו נגד זה
שאהבה בכל לבה… הכל ימחה וישכח בגללה.
היא שקולה אצלי כנגד הכל; מה לי היסורים
שסבלתי, מה לי הרעה שעשו עמי, היא גדולה
בעיני יותר… ואולם הן כל אלה הם דברים
בטלים.”

מוזרה היתה הדרך שעבר בה מן
ההתלהבות אל השתיקה, מוזר היה מבטו שנעץ
בנקדה אחת, כאשר כלה לדבר, עד כי דרני חש את
הקר בידו, אשר הדקטור הרפה ממנה.

“הלא אמרת לי משהו,” קרא הדקטור
מנט, וחיוך נראה על פניו, “מה הדבר שאמרת
לי?”

הוא נבוך מבלי דעת מה להשיב, עד אשר
זכר כי דבר בענין תנאי. ובשמחו על פתחון הפה
קרא:

“בעד אמונך אלי עלי לגמל באמון. שמי
היום, אף כי יש בו שם אמי בשנוי קל, אינו שמי
האמתי. רצוני לגלות לך את שמי ומדוע אני
מתגורר באנגליה.”

“דם!” קרא הדקטור מבבה.

“רצוני, כי אהיה ראוי לאמון שנתת בי
ולא יהיה לי סוד כמוס ממך.”

“דם!”

רגע אחד אטם הדקטור בשתי ידיו את
אזניו, ורגע משנהו שם את שתי ידיו על שפתי
דרני.

“ספר תספר לי כאשר אשאל ממך, לא
עתה. אם תצליח ולוסי תשיב לך אהבה, אז תספר לי
זאת בבקר יום חתנתך. התבטיח לי?”

“בכל לב.”

“תן לי ידך. עוד מעט והיא תבוא, ומוטב
שלא תראה אותנו יחדו הלילה. לך לשלום!
יברכך ה'!”

חשך היה בחוץ, כאשר יצא שרל דרני
מאת פניו, וכעבר שעה, אחרי שהחשיך יותר, שבה
לוסי הביתה. היא נבהלה לבדה אל החדר – מרת פרוס
עלתה במעלות אל הקומה השנית – והיא נבעתה,
בראותה את כסא אביה ריק.

“אבי, אבי!” קראה אליו, “אבי
יקירי!”

אין קול ואין עונה, אך לאזניה הגיע קול
נקישה מחדר המטות שלו. בעברה בפסיעות קטנות
דרך החדר הסמוך, הציצה לתוך פתחו ונרתעה
לאחוריה בפחד, בקראה לעצמה מתוך יאוש: “מה
יש לי לעשות? מה יש לי לעשות?”

אך מבוכתה ארכה רק רגע. היא מהרה
לשוב, דפקה על דלתו וקראה אליו ברך. קול
הנקישה במקבת פסק מפני קול הבת, והוא יצא
לקראתה ושניהם התהלכו בחדר הנה והנה שעה
רבה.

בלילה ההוא ירדה לוסי מעל מטתה
לראות, כיצד הוא ישן. הוא ישן תרדמה קשה,
והתבה עם כלי הסנדלרות, והנעל שלא נגמרה
מלאכתו עמדו בפנה כדרכם תמיד.



יא. שיחת רעים



“סידני,” קרא מר סטריבר באותו לילה
אחר חצות אל ‘התן’ שלו, “מזג עוד קערה של פונש;
יש לי דבר להגיד לך.”

סידני עבד בלילה ההוא פי שנים, גם
בליל אתמול וגם בליל שלשם, זה כמה לילות רצופים,
בהביאו סדרים שלמים בנירותיו של מר סטריבר
בטרם יבאו ימי החפשה הגדולה. העבודה נשלמה
סוף סוף, הכל בא על מקומו ונגנז עד בוא החדש
נובמבר עם הערפל באויר והערפל בדינים
ומשפטים, ושוב יבאו לטחן בריחים.

מרב העבודה לא היה סידני מבדח יותר
ופכח יותר. הוא השתמש לשם עבודת הלילה
בכמה וכמה מטפחות שרויות במים, גם מנות
מיחדות של יין קדמו לטבילת המטפחות. וכל גופו
היה רצוץ בשעה שהסיר מעל ראשו את העטיפה
והשליכה לתוך האגן, שבו טבל מזמן לזמן את
המטפחות.

“הבשלת עוד קערה של פונש?” שאל
סטריבר בגאוה, ידיו בכיסי חזיתו, בהביטו
מסביב מעל הספה, אשר שכב עליה פרקדן.

“בשלתי.”

“ועתה בוא שמע! אומר אני לספר לך
דבר, אשר יפתיע אותך מאד ואשר יעורר אולי
מחשבה בלבך, כי אין אני פקח, כפי שחשבת
עלי. יש בדעתי להתחתן.”

“האמנם?”

“כן. ולא שדוך של כסף. מה תאמר
עתה?”

“איני נוטה בשעה זו לאמר כלום. מי
היא?”

“נחש.”

“האם אני יודע אותה?”

“נחש.”

“אין בידי לנחש בחמש שעות אחרי
חצות, בשעה שמחי בוער באש. אם רוצה אתה
שאנחש, עליך להזמין אותי לסעדה.”

“אם כן, הבה אספר לך,” קרא סטריבר,
בקומו לאט להיות יושב “סידני, מתיאש אני מתקוה,
כי תבין לי, יען כי כלב אין־לב אתה.”

“ואתה”, ענה סידני, בבחשו את הפונש,
“בעל רגש ובעל פיוט הנך.”

“וכי מה?” ענה סטריבר מתוך חיוך של
יהירות. “אמנם אין לי שום תביעה להיות נפש פועלת
ברומן (יודע אני ערכו של דבר), אך בכל זאת אנכי
איש בעל נפש יותר ממך.”

“בעל מזל חפצת להגיד.”

“לא, לא זאת, סובר אני, כי אנכי איש
בעל… בעל…”

“נמוסים, רצונך לומר,” קרא קרטון.

“יפה! נאמר נמוסים. כונתי, שאני איש,”
קרא סטריבר בהתיהרות לפני חברו המוזג את
הפונש, “הנותן לבו להיות נעים לבריות,
המתאמץ להיות נעים, היודע ומבין כיצד להיות
נעים בחברת אשה יותר ממך.”

“המשך,” קרא סידני קרטון.

“לא, בטרם אמשיך את דברי,” אמר
סטריבר, בנענעו בראשו בגסות רוח, “רוצה אני
להוכיחך על פניך. הנה אתה נכנס ויוצא לביתו של
הדקטור מנט כמוני או אולי יותר ממני. הלא כלמה
תכסה פני לראותך שם זועם! מנהגך בבית ההוא
הוא של אדם שרוי ברגז, שותק ומובל לתליה, עד כי,
בחיי נפשי, מתביש אני בך, סידני.”

“אכן ברכה רבה לאיש כמוך, המצליח
בכל דרכיו, אם יש לו עוד כשרון להתביש,” השיב
סידני, “ועל זה אתה חיב תודה מרבה לי.”

“בדברים כאלה לא תחלץ ממני,” השיב
סטריבר, בתמהו על תשובתו, “לא, סידני, חובתי היא
להגיד לך, ואני אומר לך בפניך ולטובתך, כי אדם
לא יצלח אתה בחברה כזו. אדם לא נעים ולא רצוי
אתה.”

סידני גמע כוס מן הפונש ונתן קולו
בצחוק.

“הבט אלי וקח מוסר!” קרא סטריבר מתוך
יהירות, “לי יש צרך פחות מאשר לך למצא חן, כי על
כן איני תלוי ברשות אחרים. ובכל זאת אני עושה
זאת, מדוע?”

“מימי לא ראיתיך עושה זאת,” רטן
קרטון.

“עושה ועושה אני זאת מתוך שכך דרך
העולם, מתוך פרינצפיון. וראה נא: מצליח
אני.”

“אבל עדין לא ספרת לי בדבר השדוך
שלך,” ענה קרטון ברשלנות, “מוטב היה, אלו
עסקת בנושא זה. ואשר לי – כלום לא תדע ולא
תבין, כי אני אדם שאין לו תקנה?”

והוא שאל את השאלה הזאת מתוך לגלוג
של בוז.

“לא כדאי להיות אדם שאין לו תקנה,”
ענה הידיד בקול שיש בו מעט מן הרך.

“לא כדאי לי בכלל לחיות בעולם,” קרא
סידני קרטון, “מי היא העלמה?”

“ובכן, אל נא תבוא במבוכה, סידני,” קרא
מר סטריבר מתוך חביבות של יהירות, “כאשר אגלה
לך את השם, משום שיודע אני, כי אין פיך ולבך
שוים, ואם דבריך נאמרו בלב תמים, אינם חשובים
כלל בעיני. מקדים אני הקדמה קצרה זו, יען כי
פעם אחת דברת אלי על העלמה הזאת מתוך
זלזול.”

“האנכי דברתי?”

“כן, כן, בחדר זה שאנו יושבים
בו.”

סידני קרטון הביט אל הפונש והביט אל
פני ידידו החביב, שתה כוס פונש וחזר והביט אל
ידידו החביב.

“אתה כנית את העלמה הזאת בשם בבה
בעלת תלתלי הזהב. העלמה הלא היא מרת מנט. אלו
היית אדם בעל רגשות עדינים בענינים כאלה,
סידני, כי אז הייתי מתרעם עליך על שהשתמשת
בכנוי הזה. אך חסר אתה רגש בכלל. ועל כן איני
קוצף עליך, בזכרי את צורת דבורך, כשם שלא
הייתי כועס על אדם אין עינים לו לראות מעשה אמנות,
אלו דבר רעה על ציור שלי, או על אדם אין אזנים
לו לשמע נגינה, אלו זלזל בחבורי של
נגינה.”

סידני קרטון שתה מן הפונש מנה גדולה,
גמע ממנו הרבה כוסות ונתן עיניו בידידו.

“ועתה, סיד, גליתי לך את כל הדבר,”
קרא מר סטריבר, “איני רודף אחרי נדניה: הכלה היא
לוקחת לב ביפיה, ואנכי גמרתי בלבי לגרם
תענוג לנפשי. בכלל, סובר אני, שיש בידי לחיות
חיי תענוג. היא תמצא בי איש שכבר עשה לו עשר,
איש שעולה מעלה חיש, איש שקנה לו שם. בשבילה
זו היא חתיכה של אשר, אך היא ראויה לאשר. האם
משתומם אתה?”

קרטון לא חדל לשתות והוא ענה:

“על מה יש לי להשתומם?”

“מסכים אתה אפוא?”

קרטון לא פסק משתיתו את הפונש
וענה:

“מדוע לא אסכים?”

“הנה כי כן,” קרא הידיד סטריבר,
“קבלת את הבשורה בקלות מרבה מאשר תארתי
לי בדמיוני, אף לא בקשת תועלת לעצמך ממני.
ואמנם יודע אתה יפה, כי חברך הישן הוא בעל
רצון חזק. כן, סידני, רב לי לחיות חיים כאלה בלי
חליפות. חש אני, כי תענוג לו לאדם שיש לו בית
לבוא אליו בשעה שהוא רוצה (ובשעה שאינו רוצה –
לא יבוא), ואני חש כי מרת מנט תהיה שמחה בחלקה
בכל מצב ותמיד תהגה לי כבוד כראוי לי. ובכן,
אחת גמרתי. ועתה, סידני, רוק זקן, רוצה אני לאמר
מלה לך על עתידך אתה. הולך אתה בדרך
רעה, דע לך, הדרך שאתה הולך בה רעה היא. אינך
יודע ערך הכסף, חי אתה חיים קשים, וביום מן
הימים תכרע ותפל, וסופך עני וחלי. עליך באמת
לחשב על אומנת לך.”

המראה של אב ופטרון, בשעה שדבר את
הדברים האלה, הגדילו פי שנים את גסות גופו
ופי ארבעה את העלבון של הדברים.

“עתה הבה איעצך,” המשיך סטריבר,
“לראות את הדברים כמו שהם. אנכי ראיתי אותם על
פי דרכי ואתה תראה אותם על פי דרכך. שא
אשה. בקש לך אדם שיפקח עליך. אין בכך כלום,
אם אין לך שמחה בחברת נשים, אם אינך מבין
שיחן־ושיגן, אם אין לך נמוסים יפים. תבקש ותמצא
לך אשה כבודה, שיש לה נכסים – כגון בעלת
בית־דירות או בעלת פנדק – ותתחתן בה. זו היא
הדרך הטובה והישרה לך. שים לבך לדברי,
סידני.”

“שים אשים,” ענה סידני.



יב. האיש המנמס



אחרי אשר גמר מר סטריבר בלבו
להיטיב ברב חסדו לבתו של הדקטור, החליט להודיע
אותה על האשר הצפוי לה בטרם יעזב את העיר לימי
החפש. זמן מה שקל בדעתו את כל הענין ובא לידי
מסקנה לעשות את כל ההכנות ליום אשר יתן לה את
ידו.

באחד הימים עבר על פני בית הבנק של
טלסון, ובדעתו כי מר לורי הוא בן בית אצל מנט,
עלה ברעיונו של מר סטריבר להכנס אל הבנק
ולגלות לפני מר לורי את דבר האור העולה על שמי
סוהו. הוא מצא את מר לורי על פנקסיו ועל
חשבונותיו.

“השלום!” קרא מר סטריבר, “מה שלומו?
אקוה, כי שלום לו!”

“שלום, מר סטריבר,” ענה מר לורי כאיש
מעשה, “מה יש לי לעשות לכבודו?”

“אין דבר, חן חן! באתי אליך בענין
פרטי, מר לורי.”

“האמנם?!” קרא מר לורי בהטותו אזנו
ובשלחו עינו אל הבית מרחוק.

“אומר אני,” קרא מר סטריבר, בסמכו את
ידיו על השלחן ברחבות, “אומר אני, מר לורי, ללכת
ולדבר נכבדות בידידתך הקטנה העלמה מרת
מנט.”

“שמו שמים!” קרא מר לורי, בשפשפו
סנטרו ובהביטו בתמהון בפני האיש שבא
אליו.

“מה פרוש ‘שמו שמים’?” חזר מר סטריבר
ונרתע לאחוריו, “מה כונתך בקריאה זו?”

“כונתי?” ענה איש המעשה, “ודאי
שאני מוקיר ומכבד אותך, ויפה בחרת, גם…
בקצור, כונתי היא לטובה. אך… באמת, יודע אתה,
מר סטריבר…”

מר לורי הפסיק רגע ונענע בראשו כאלו
הוסיף בלי מלים: “וכי אינך מבין, שאין זו בת זוג
לך?”

“ובכן!” קרא מר סטריבר וטפח בידו
הגסה על השלחן ואת עיניו לטש על איש שיחו,
ובהוציאו נשימה ארכה אמר:

“הרגני נא, מר לורי, אם אני מבין
דבריך!”

מר לורי תקן קצת את הקפלט על ראשו
ונשך בשניו את קצה הנוצה שבידו.

“לכל הרוחות, אדוני!” קרא מר סטריבר,
בנעצו בו עיניו, “כלום איני חתן הגון?”

“הה, בודאי ובודאי! כן, הגון ומהגן
אתה!” ענה מר לורי, “מי זה יטיל ספק, שהגון
אתה?”

“כלום איני מצליח בחיים?” שאל
סטריבר.

“הה, אם להצלחה, אין מצליח כמוך,” ענה
מר לורי.

“ואני עולה מעלה?”

“בנוגע לזה, הכל יודעים שעולה אתה
מעלה מעלה,” ענה מר לורי בשמחה, כי יש לו עוד
לספר בשבחיו של איש שיחו.

“אם כן, מה כונתך בפליאתך, מר לורי?”
שאל סטריבר בקול עגום.

“כן, אנכי… האם אתה הולך שמה?” שאל
מר לורי.

“ישר!” קרא סטריבר בטפחו באגרופו על
השלחן.

“אנכי במקומך לא הייתי עושה זאת.”

“מדוע?” שאל סטריבר, “עתה אלחצך אל
הקיר. הנה איש מעשה אתה ומחיב לנמק את
דבריך. מה אפוא נמוקך? מדוע לא היית הולך?”

“מפני,” השיב מר לורי, “שלא הייתי
הולך לעשות דבר, עד אם חקרתי תחלה, אם יש לי
תקוה להצליח.”

“לעזאזל!” קרא סטריבר, “הלא זה הוא
למעלה מכל הבל!”

מר לורי זרק מבט אל המרחב בבית
ואחרי כן הביט בפני סטריבר הכועס.

“הנה אתה איש מעשה… איש בא
בימים… איש בעל נסיון,” קרא סטריבר, “ואחרי
אשר מנית שלשה נמוקים חשובים להצלחתי, אתה בא
ואומר, כי אין נמוק כלל. היכן השכל הישר?”

“אם אמרתי לך בדבר הצלחה, לא אמרתי
אלא לגבי העלמה הצעירה; ואם דברתי על
נמוקים, לא דברתי אלא לגבי העלמה הצעירה;
העלמה היא העקר, אדוני!” קרא מר לורי, בטפחו
בחביבות על זרועו של סטריבר, “העלמה הצעירה היא
קודמת לכל דבר.”

“אם כן, כונתך בדבריך אלי, מר לורי,”
קרא סטריבר, בסמכו על מרפקיו, “כי לפי דעתך
העלמה, שאנו דנים בה עתה, היא סכלה
מפלגה?”

“לא כן הוא. אומר אני לך, מר סטריבר,”
קרא מר לורי בהאדימו, “כי לא אוכל שמע מפי שום
איש פגיעה כל־שהיא בכבוד העלמה המדברת, לו
נמצא איש בעל טעם גס, שלא היה יכל לכבש את
עצמו והיה מוציא מפיו דבור פוגע בכבוד העלמה
בפני, – לא ינקה.”

מר לורי היה מלא חמה בדברו, אף כי
עבודתו בבנק של טלסון הרגילה אותו להיות מתון.
גם מר סטריבר ראה את עצמו מכרח לכבש את כעסו
בקרבו.

“זהו מה שהיה בדעתי לאמר לך,” קרא מר
לורי, “אנא, שמר וזכר את הדבר.”

מר סטריבר שם לתוך פיו את קצה הסרגל
לשעה קלה, אחרי כן עמד וסנן דרך שניו נגון.
לאחרונה הפסיק את השתיקה שאינה נעימה
ואמר:

“חדשות ונצורות שמעתי מפיך, מר לורי.
הנה אתה מיעץ לי בישוב הדעת לבלי לכת לסוהו
ולבלי הציע את עצמי… את סטריבר העורך־דין
המפרסם בבית הדין העליון.”

“כלום שואל אתה בעצתי, מר
סטריבר?”

“כן, אני שואל.”

“טוב מאד. אם כן, אני נותן לך עצה זו,
שנסחת אותה יפה.”

“וכל מה שיש בפי להגיד על זה,” צחק מר
סטריבר צחוק מעשה, “כי הדבר הוא… חה, חה!… לא
נשמע כמוהו בעבר ובהוה ובעתיד.”

“בינה הגיגי,” המשיך מר לורי, “כאיש
המעשה אין לי רשות לאמר דבר בענין זה, כי
למעשה איני יודע שום דבר. אך כאיש זקן, שנשא
את העלמה מנט בזרועותיו, כידיד נאמן לה ולאביה,
כהוגה חבה רבה אל שניהם, דברתי מה שדברתי.
לא אנכי בקשתי ממך לגלות לי את לבך, זכר זאת.
ועתה, האם לפי דעתך עויתי?”

“לא,” קרא סטריבר בשרקו, “אין אני
אחראי לבינתו של כל אדם. אני אחראי רק לעצמי.
אנכי חשבתי, כי יש בינה בשכנה ההיא, ואתה
סובר, כי אולת שוררת שם. אמנם חדש הדבר
בשבילי, אך אפשר שהצדק עמך.”

“מה שאני סובר, מר סטריבר, יודע אני
להביע בדברים בעצמי. ואתה, אדוני,” קרא מר לורי
ושוב האדימו פניו, “דע לך, כי לא אתן בשום מקום
לשום אדם ליחס לי דברים שלא אמרתי.”

“סלח לי, אפוא!” קרא סטריבר.

“יפה. חן חן. ובכן, מר סטריבר, דעתי
היא: הן לא ינעם לך להוכח כי טעית, אף לדקטור לא
ינעם הדבר להעמידך על טעותך, ושבעתים לא ינעם
למרת מנט לבאר לך את הדבר. והנה גלוי וידוע לך,
כי יש לי הכבוד והזכות להיות בן בית במשפחה
הזאת. אם טוב הדבר בעיניך, לא אהיה שליחך, לא
אהיה בא כחך, ורק אברר את הדבר מן הצד, כלאחר
יד. אם לא תסמך אחרי כן על דעתי, תוכל בעצמך
ללכת וללבן את הדבר. ואם דברי יתקבלו על
לבך, אזי לא יהיה צרך לכל צד בשיחות מיתרות. מה
דעתך על זה?”

“כמה זמן ימשך הדבר?”

“זה הוא ענין לשעות מועטות. אנכי אוכל
ללכת לסוהו הערב הזה ומשם אשוב ואסור אחרי כן
לביתך.”

“אם כן, אני אומר: הן,” קרא סטריבר,
“אנכי לא אלך שמה. ואף אמנם אין לי תשוקה רבה
לכך. לך אתה אפוא, ובלילה תסור אלי, כאשר
אמרת. שלום.”

אחרי הדברים האלה יצא מר סטריבר מן
הבנק ברעש. העורך־דין היה פקח, עד כדי להבין,
כי פקיד הבנק לא היה תקיף כל כך בדעתו, אלו
לא היו לו יסודות נאמנים. הוא לא היה מוכן לבלע
גרגר מר כזה, אך באין בררה בלע אותו.

“יצא אצא מן המבוכה,” הרהר מר סטריבר,
בעברו ברחוב, “על אפכם ועל חמתכם.”

"וכאשר נכנס אליו מר לורי בלילה ההוא
בעשר שעות, מצא את מר סטריבר בין המון ספרים
וגליונות שנערמו על שלחנו, ונדמה היה, כי אין
דעתו כלל על הענין שדברו בו הבקר. ובראותו
את מר לורי, הביעו פניו פליאה, והוא כאדם השקוע
כלו בעבודה הבולעת את כל רוחו.

“ובכן,” קרא הציר טוב־הלב, אחרי אשר
טרח חצי שעה להשיאו לענין ההוא, “הנה הייתי
בסוהו.”

“בסוהו?” חזר מר סטריבר בקרירות, “הה,
כן, כן. שכחתי לגמרי את כל הענין.”

“ועתה אין לי שום ספק,” קרא מר לורי, “כי
צדקתי בשיחתי עמך. דעתי בענין זה נתאשרה
ואני חוזר על עצתי לך.”

“האמינה לי,” השיב מר סטריבר דרך
ידידות, “כי צר לי עליה ועל אביה בשל הדבר הזה.
יודע אני, כי גדולה צרת הבת בכל משפחה. אבל
נחדל מן הענין הזה.”

“איני מבין דבריך,” קרא מר לורי.

“ידעתי כי לא תבין,” ענה סטריבר,
בנענעו ראשו דרך רכות, “אין בכך כלום, אין
בכך כלום.”

“אבל לי יש רצון להבין,” האיץ מר
לורי.

“האמינה, לא כלום הוא, לא כלום. אמרתי
למצא בינה ישרה במקום שאין בו בינה, אמרתי
למצא אהבת־כבוד ראויה לשבח במקום שאין בו מדה
יפה זו. נוכחתי בטעותי ונמלטתי מרעה. בכל
הזמנים עשו נשים מעשי שגעון כאלה ואחרי כן
התחרטו עליהם מתוך עני וחשך. מתוך השקפת
האהבה לזולתי אני מצטער על שנתבטל הדבר, כי
היה בידי לעשות טוב לאחרים; ואולם מתוך השקפת
התועלת לעצמי, יש לי לשמח כי נתבטל הענין,
כי עתיד היה לצאת דבר רע לנפשי – אין צרך להרבות
בדברים, כי לא הייתי מוציא שכר מעסק זה. ובכן, לא
הפסדתי כלום. עוד לא התחתנתי בעלמה הזאת,
ובינינו לבין עצמנו, עדין לא ברי לי, אם לא הייתי,
אחרי קצת עיון, חוזר בי מכל אותו השדוך. הוי, מר
לורי, קשה לך לעמד על אפין של עלמות קלות־דעת
וחסרות־לב ונבובות־ראש. אל תתאמץ לבוא בסודן, כי
תנחל אכזבה. ועתה, אנא, נחדל מן הענין הזה.
הלא אמרתי לך, כי חבל על האחרים, אך כשאני
לעצמי טוב לי שכך יצא. ואני מכיר לך טובה מאד
מאד, כי דברת עמי בלב גלוי וכי יעצת לי עצה
טובה. אתה ידעת את העלמה יותר ממני, ואמנם
צדקת באמרך, כי השדוך הזה לא יעלה
יפה.”

מר לורי היה נדהם כל כך, עד כי הביט
בתמהון על מר סטריבר, אשר הדף אותו למול הפתח,
ומראהו כאדם השופע נדיבות, חסד ורצון.

“יהי לך הדבר ללקח טוב, אדוני החביב,”
קרא סטריבר, “אל תוסף דבר בענין זה. עוד הפעם,
חן חן לך על אשר פקחת את עיני. ליל מנוחה!”

מר לורי לא מצא ידיו ורגליו עד אשר עמד
בחוץ. ומר סטריבר שכב פרקדן על הספה וקרץ
בעיניו כלפי התקרה. –



יג. האיש שאינו מנמס



אם היה מקום, אשר בו הצהיבו פניו של
סידני קרטון, ודאי לא היה זה ביתו של הדקטור
מנט. לעתים קרובות במשך השנה היה יושב שם,
ותמיד היו פניו זעומים ועגומים. כאשר פתח פיו
לדבר, היה נאה דובר. אך לעתים רחוקות מאד בקעה
קרן אורה את ענני האדישות, אשר הקדירו אותו כל
הימים.

ואולם חביבים היו עליו הרחובות אשר
מסביב לבית ההוא, ואף האבנים הדוממות הקבועות
שם במרצפת. הרבה לילות היה תועה, באין מטרה
ובאין אשר, במקום ההוא בכל עת אשר היין לא הביא
בלבו שמחה אף לשעה. לא בקר עגום אחד מצא את
האיש הבודד הזה משוטט וחוזר ומשוטט, עד אשר
גלו קרני השמש הראשונות את תפארת הבניה של
ראשי המגדלים והבתים הגבוהים. אולי שעת
שחרית זו עוררה בקרבו זכרונות טובים של ימים
שעברו ולא ישובו עוד. בזמן האחרון היה מוקיר
רגליו מביתו, ואם היה לפעמים נופל על מטתו, היה
שוכב רק שעה קלה, קם ויוצא שוב לטיל במקומות
ההם.

באחד הימים, בסוף הקיץ, בזמן שמר
סטריבר (אחרי הודיעו לתן שלו, כי חזר מדעתו
לשאת אשה) הואיל להסיע את גופו הנכבד לנאות
דשא, בזמן שמראה הפרחים וריחם ברחובות העיר
נסכו מעט מן הרך גם ללבות הקשים, מן הבריאות
על החולים, מן הנער על הזקנים, דרכו רגלי קרטון
על אבני המרצפת ההיא. לבו לא ידע מטרה, אך
רגליו הוליכוהו אל בית הדקטור.

אמרו לו לעלות למעלה והוא מצא את לוסי
יושבת על עבודתה לבדה. מימיה לא היה נוח לה
בחברתו והיא קבלה את פניו בקצת מבוכה, כאשר
ישב סמוך לשלחנה. אך בהביטה אל פניו, אחרי
שאילת שלום כמנהג, ראתה בהם שנוי.

“חוששת אני, כי חולה אתה, מר
קרטון.”

“לא. אך מנהגי חיי, מרת מנט, אינם
מביאים לידי בריאות. מה יש לצפות מחיי הוללות
כאלה?”

“האם, – סלח לי על אשר העליתי שאלתי על
שפתי – לא צר לך לחיות חיים כאלה?”

“אלהים הוא היודע, כי חרפה לי!”

“ומדוע אפוא לא תשנה דרכך?”

ובהביטה שוב אל פניו, השתוממה
והצטערה לראות דמעות בעיניו. דמעות נשמעו גם
בקולו, כאשר ענה:

“אחרתי את הזמן לכך. עד עולם לא איטיב
עוד את דרכי. אני יורד מטה והרע יגבר בי.”

הוא סמך מרפקו על שלחנה וכסה עיניו
בידו. השלחן רעד ברגעי השתיקה שבאו אחרי
הדברים האלה.

מעולם לא ראתה אותו שרוי ברך כזה
ולבה דאב מאד. הוא הרגיש בזה, אף כי לא הביט
בפניה, ואמר:

“אנא, סלחי לי, מרת מנט. אני כורע תחת
הדברים שעלו בלבי להגיד לך. התואילי לשמע את
דברי?”

“אם זה יביא לך טוב כל־שהוא. מר קרטון,
אם תמצא על ידי זה מעט אשר, אשמח מאד מאד!”

“יברכך אלהים על לבך העדין!”

הוא גלה את פניו כעבר שעה קלה ופתח
לדבר בתקף.

“אל תפחדי מן הדברים שתשמעי מפי.
אל תרתעי מפני כל דבור שיצא מפי. הרי אני
כאדם שמת בימי עלומיו. כל חיי הם בעבר.”

“לא, מר קרטון. ברי לי, כי החלק הגדול
והטוב מחייך הוא בעתיד. ברי לי, כי בכחך לעלות
ולהיות הגון לך.”

“לא לי, כי אם לך, מרת מנט. ואף כי יודע
אני, כי הדבר לא יקום ולא יהיה… יודע אני זאת
בתוך תוכי של לבי הרצוץ… אך לעולם לא אשכח את
הדבר!”

פניה היו חורים וגופה רעד. הוא בא
להקל לה בדבריו הנואשים על עצמו, והשיחה הזאת
לא היתה דומה לשאר השיחות בין איש לאשה.

“אלו אפשר היה הדבר, מרת מנט, כי
תוכלי להשיב אהבה לאיש היושב לפניך בזה –
הולל, פוחז, שכור, בריה עלובה, כאשר ידעת –
היה מכיר ויודע בכל יום ובכל שעה, למרות אשרו
הרב, כי הדבר הזה יביא עליך אסון, יביא אותך
לידי צרה ונחם, יביא עליך כליון, יעטה עליך
חרפה, יוריד אותך שאולה. יודע אני יפה מאד, כי אי
אפשר שתהגי אלי רגש אהבה. איני שואל מעמך את
הדבר הזה ואני נותן שבח לאל, כי אי אפשר
הדבר.”

“ומלבד רגשות אלה, האין בידי לבוא
לעזרתך, מר קרטון? האם אין בידי – סלח לי שוב! –
להטותך לדרך ישרה? האין בידי שום דרך לגמל
לך חלף אמונך? יודעת אני, כי מתוך אמון דברת
מה שדברת,” הוסיפה בענוה, אחרי שהיה קלה,
ודמעות זלגו עיניה, “אני יודעת, כי באזני אשה
אחרת לא הייתי אומר זאת. האם אין בידי, מר קרטון,
להפך את הדבר לטוב לך.”

הוא נענע בראשו.

“לא יועיל מאומה. לא, מרת מנט, לא יועיל.
כל מה שבידך לעשות לי הוא לשמע את דברי עוד
שעה קלה. משאלת לבי להגיד לך, כי את היית
החלום האחרון של נשמתי. עם כל ירידתי לא ירדתי
עוד כל כך, עד כי מראה פניך ופני אביך, וכל
הבית הזה אשר את ערכת אותו, לא יעורר בלבי
צללי העבר, אשר חשבתי כי גועו ומתו בשבילי.
מן היום אשר ידעתיך, באו אל לבי רגשות נחם,
ואנכי אמרתי כי עד עולם לא יטרידו אותי. שמעתי
לחש של קולות קוראים אלי להתעודד ולעלות, ואנכי
אמרתי כי הקולות האלה נאלמו לנצח. באו אלי
מחשבות לא ברורות לחדש את חיי, לפתח שוב,
לנער מעלי את האבק ואת הבץ, להלחם מלחמה עזה
עם יצרי הרע. חלום הוא, הכל חלום, שסופו לא כלום,
והישן נשאר שוכב בדלותו, אך רצוני היה
להשמיעך, כי בשלך באו לי החלומות היפים
האלה.”

“האם מכל זה לא ישאר מאומה? הה, מר
קרטון, חשב בדבר שוב! נסה שוב!”

“לא, מרת מנט, מראשית ידעתי, כי אבוד
אני. אך חלשה היתה בי, וגם עתה יש בי אותה
חלשה, להשמיעך כי תדעי את כחך ואת קסמך
להבעיר אש בנפשי, אף כי גל אפר אני; ואולם טבע
האש הזאת דומה אלי, שאינה מלהיבה ואינה מחממת
ואינה מועילה, אלא בוערת היא… לשוא.”

“אם כן, מזלי הרע גרם, מר קרטון, כי
בגללי היית לאמלל יותר מאשר היית קדם
שהתודעת אלי…”

“אל נא תאמרי זאת, מרת מנט, כי אם יש
בעולם דבר שהיה יכל להצילני, את היא זאת. לא
את גרמת לכך, שאמלל אני יותר.”

“אך אם לפי דבריך, על כל פנים, יש לי
קצת השפעה עליך, אולי אוכל להשתמש
בהשפעתי לטובתך? האם כחי תש לעשות דבר טוב
לך?”

“היום קבלתי מידך, מרת מנט, טובה
מרבה, עד כמה שאני מסגל לה. תני לי לשאת
בלבי בכל שארית ימי חיי העלובים את הזכרון,
כי גליתי לבי לפניך, לאשה היחידה בתבל,
ובלבי עוד היה בשעה זו דבר, שיכלת לנוד לי
ולחמל עלי.”

“אני מבקשת ממך להאמין לי, כי בכל
לבי אני חושבת אותך לאיש המסגל לעשות מעשים
טובים, מר קרטון.”

“אל נא תבקשי ואל תאמיני, מרת מנט.
ידעתי את עצמי יפה. גורם אני לך צער, אך במהרה
אשים קץ לשיחתנו. התוכלי להבטיחני, כי סוד חיי
אשר גליתי לך ישאר כמוס בלבך הטהור
והתמים ולא תמסרי אותו לאיש?”

“אם זה הוא רצונך, אני אומרת: הן.”

“אף לא לאיש ההוא, אשר יהיה יקר לך
מכל?”

“מר קרטון,” ענתה אחרי שתיקה קלה
מתוך זעזוע נפש, “הסוד סודך הוא ולא סודי, ואני
מבטיחה לשמר עליו.”

“תודה לך. ושוב: יברכך אלהים!”

הוא הגיש ידה לשפתיו ופנה לצד
הפתח.

“אל נא יעלה על דעתך, מרת מנט, כי
אשוב בזמן מן הזמנים אל השיחה הזאת. עד עולם לא
אשוב אליה. לו מתי, לא היית בטוחה בזה יותר מאשר
כיום. בשעה שאלך למות אשמר בלבי זכרון קדש
זה – ואנכי אברכך בגללו – כי ודויי האחרון
קראתי לפניך, כי שמי, חטאי ופגעי שמורים
בלבך. יואיל אלהים, כי הלב הזה יהי מלא אור
ואשר.”

הוא לא היה דומה כל כך לאותו האיש
שנגלה תמיד לעיניה, וצר היה לחשב, כמה הוא
יורד ושוקע מיום ליום, עד כי מרת מנט שפכה
דמעות עליו, בעמדו ובהביטו מאחוריו אליה.

“הנחמי!” קרא קרטון, “איני כדאי
להשתתפות כזו בצערי, מנט. בעוד שעה או
שתים, והחברים הרעים והמנהגים הרעים שאני בז
להם ונכנע להם, ישובו אלי, וכל נבל ובליעל
ברחוב יהיה ראוי לדמעות כאלה יותר ממני.
הנחמי! אולם בתוך תוכה של נפשי אהיה תמיד,
לנכח פניך, זה שאנכי בשעה זו, אף כי מבחוץ
תראיני בצורה זו כאשר עד כה. בקשתי האחרונה
והאחת היא, כי תאמיני לדברי אלה.”

“אני מאמינה, מר קרטון.”

“זו היא בקשתי האחרונה, ובזה תחלצי
מאיש שיחה שאין בינך ובינו כלום, אשר תהום
עמקה מפרידה בינו ובינך. יודע אני, כי אין
תועלת בדברים, אך הם עולים ויוצאים מלבי.
למענך ולמען כל איש היקר לך נכון אני לעשות
הכל. לו עמדתי עליון בחיים והיה בא לידי
להקריב למענך דבר, כי אז לא היה קשה לי כל
קרבן למענך ולמען האיש היקר לך. אנא, שמרי
בלבך בכל עת את הדברים הנאמנים האלה שיצאו
מלבי. יבוא יום, וקרוב הוא היום הזה, אשר חוטים
חדשים יקשרו אותך באהבה אל הבית הזה, שאת
מעריצה, ואלה החוטים יהיו הקשרים היקרים
המביאים אשר ושמחה. הה, מרת מנט, בשעה
שפרצוף קטן דומה לפני אביו המאשר יביט אל
פניך, בשעה שתראי בבואה של יפיך המזהיר
רוקדת לרגליך, זכרי לפעמים, כי יש בן אדם
אחד, הנכון לתת את חייו כפר חיי איש אהוב
לך.”

ועוד הפעם קרא: “שלום! יברכך אלהים!”
ועזב אותה.



יד. מלאכת הסריגה



בבית המרזח של האדון דפרג' השכימו
לבוא השותים יין. בשש שעות בבקר, כשהציצו
פנים דלים וחורים דרך החלונות המסרגים, ראו
שם בבית פרצופים כפופים על כוסות יין. האדון
דפרג' היה בכלל מוכר יין מזוג מאד, אך היום מכר,
כנראה, יין מהול שלא כדרכו. וחמוץ היה היין
חוץ מזה, או נתחמץ, כי על כן היו פני שותיו
זעומים. לא להבת אש של עליזות עלתה מתוך מיץ
הענבים הדרוכים אשר לאדון דפרג', כי אם אש מעלה
עשן, אשר בערה בחשך, היתה טמונה במשקע
הכוס.

זה הבקר השלישי בזה אחרי זה, אשר
השותים משכימים לבוא לבית המרזח של האדון
דפרג'. אכן מרבים היו הדבורים על השתיה בין
המסבים. הרבה אנשים הסתובבו והקשיבו
והתלחשו משעה שנפתחה דלת בית המרזח
ובידם אין פרוטה לקנות כוס יין להשיב נפשם. אך
אלה היו האורחים הרצויים במקום הזה, כאלו
יכלו לקנות חביות שלמות של יין. הם עברו ממקום
למקום, מפנה לפנה, בלעו כל דבור במקום יין
בעינים צמאות.

ואף כי היה הבית מלא המון שותים שלא
כרגיל, לא נראה בעל בית המרזח. העדרו לא היה
נכר, איש מן הבאים לא בקש אותו, איש לא שאל
עליו, איש לא התפלא לראות את הגברת דפרג'
יושבת לבדה על מקומה ומנצחת על מזיגת היין,
ולפניה קערה עם מטבעות קטנות, אסימונים
שנמחקה צורתם, כאותם הפרצופים של הדלים,
שמכיסי בגדיהם הבלויים יצאו המטבעות.

הצפיה הרבה ופזור הנפש של
המסבים ודאי לא נעלמו מעיני המרגלים, אשר
הציצו לתוך בית המרזח, כאשר היו מציצים בכל
מקום, קטן או גדול, למן ארמון המלך ועד חדר הכלא
של אסיר. משחק הקלפים התנהל בעצלתים,
והמשחקים בדומינו ישבו שקועים בהרהורים ובנו
מגדלים מן הפספסים, והשותים שרטטו ציורים על
גבי השלחן מטפות היין שנשפכו, והגברת
דפרג' עצמה חרתה ציור על שרול בגדה
במנקית־השנים, ועיניה ראו ואזניה שמעו
ממרחקים דבר לא נראה ולא נשמע.

כזה היה מראה פרבר סן־אנטואן בתוך
בית המרזח בגבולו, עד שעת הצהרים. בצהרים
עברו ברחובות הפרבר שני אנשים מכסי אבק: אחד
מהם היה האדון דפרג', והשני – מתקן דרכים
וכובע כחל חבוש לראשו. מאבקים וצמאים נכנסו
שניהם לבית המרזח. דבר בואם הדליק מין אש בלב
סן־אנטואן, ובכל מקום אשר התפשטה השמועה
יצאו אנשים ופניהם להבים ועמדו בפתחי הבתים
והחלונות לראות בהם. ואולם איש לא הלך אחריהם,
איש לא דבר עמהם כאשר נכנסו לבית המרזח, אף
כי עיני כל האנשים היו נטויות אליהם.

“שלום, אדוני!” קרא האדון דפרג'.

הדבור הזה שמש אות להתיר חרצבות
הלשון של המסבים. נשמע קול מקהלה עונה: “שלום,
שלום!”

“מזג־אויר לא טוב בחוץ, רבותי,” קרא
דפרג' בנענעו ראשו.

לדברים האלה הביט כל איש בפני
שכנו, אחרי כן השפילו כלם את עיניהם וישבו
שותקים. יצא מן הכלל איש אחד, שקם ועזב את
הבית.

“אשתי,” קרא דפרג' בקול רם, בפנותו
אל הגברת דפרג', “עברתי מהלך רב עם האיש הזה,
מתקן הדרכים, י’ק שמו. פגשתיו – במקרה – דרך
יום וחצי מפריס. הוא בחור טוב, מתקן דרכים זה,
הנקרא י’ק. תני לו, אשתי, לשתות!”

איש שני קם ויצא מן הבית. הגברת
דפרג' שמה יין לפני מתקן הדרכים הנקרא י’ק,
אשר הסיר כובעו לכבוד המסבים וישב לשתות.
בחיק חלצתו היתה טמונה פרוסת לחם שחור; הוא אכל
מן הלחם, לעס וגמע יין ליד שלחנה של הגברת
דפרג'. איש שלישי קם ויצא מן הבית.

דפרג' השיב אף הוא נפשו בלגימה – אך
הוא שתה פחות מאשר נתן לאורח, בהיותו רגיל
בדברים אלה – ועמד ממתין עד שיגמר בן הכפר את
סעדתו. הוא לא הביט בפני שום איש מן המסבים
ושום איש לא הביט בפניו אותה שעה; לא הביטה אליו
גם הגברת דפרג', אשר שבה למלאכת הסריגה
בשקידה.

“הגמרת סעדתך, ידידי?” שאל דפרג'
בזמן הראוי.

“כן, תודה.”

“קום אפוא! עליך לראות את החדר שאמרתי
להשכירו לך. הוא יהיה יאה לך עד להפליא.”

הם יצאו מבית המרזח אל הרחוב, ומן
הרחוב אל החצר ומן החצר עלו במעלות, ובמעלות
הגיעו לחדר עליה – זה החדר שלפנים ישב בו איש
לבן השער על ספסל נמוך כפוף על עבודתו לתקן
נעלים.

עתה אין שם האיש הזקן לבן השער, אך
שם עמדו שלשת האנשים, אשר יצאו מבית המרזח
אחד אחד. ובין האנשים האלה והאיש לבן השער
היושב הרחק מזה היתה חליה קטנה: כי הם הביטו
אליו פעם דרך סדקי הכתל, בעת אשר ישב בחדר
הזה.

דפרג' נעל את הדלת נעילה מעולה ופתח
בקול נמוך:

“י’ק הראשון, י’ק השני, י’ק השלישי!
הנה העד אשר יעדתי ופגשתי, אני י’ק הרביעי.
הוא יספר לכם הכל. דבר, י’ק החמשי!”

מתקן הדרכים, כובעו הכחל בידו, מחה
את מצחו השזוף ושאל:

“במה עלי להתחיל, אדוני?”

“תתחיל,” ענה דפרג', “מבראשית.”

“ראיתי אותו, אפוא, אדוני,” פתח מתקן
הדרכים, “בשנה שעברה, בימי הקיץ, תחת
מרכבתו של המרקיז, כשהיה תלוי בשרשרת.
וכך היה מעשה: עמדתי לגמר את עבודתי בדרך,
כי השמש הלכה לישון, מרכבת המרקיז עלתה אט על
הגבעה, והוא היה תלוי בשרשרת – כזה.”

ושוב בא מתקן הדרכים להציג את
המחזה הישן, שקנה בו שלמות, אחרי אשר זה היה
המעין היחידי לשיחותיו עם בני הכפר במשך כל
השנה.

י’ק הראשון התערב ושאל את המספר, אם
ראה לפני זה את האיש ההוא.

“מימי לא ראיתיו,” ענה מתקן הדרכים,
בזקפו את קומתו.

יק השלישי שאל: כיצד הכיר אותו אחרי
כן?

“על פי רום קומתו,” ענה מתקן הדרכים
בנחת, בשימו אצבעו על אפו, “כאשר שאלני
המרקיז בערב ההוא: ‘אמר, מה תארו?’, עניתי: 'רם
קומה הוא כרוח מעולם ההוא.”

“עליך היה לאמר, כי קטן הוא כגמד,”
העיר י’ק השני.

“אך מאין היה לי לדעת?! המעשה לא
נעשה עוד, אף לא הגיד לי מאומה. וראו נא! אף
בתנאים אלה לא קלקלתי בעדותי. האדון המרקיז
הורה עלי באצבעו, כשעמד סמוך לבאר הקטנה
שלנו, ואמר: ‘הביאו אלי את הנבל הזה’, בחיי,
אדוני, לא קלקלתי כלום.”

“הלא טענתו טענה, י’ק,” רטן דפרג' אל זה
שהפסיק אותו, “דבר הלאה!”

“טוב!” קרא מתקן הדרכים מתוך מראה של
מגלה סוד, “האיש רם הקומה נעלם, בקשוהו – כמה
חדשים? תשעה, עשרה, אחד עשר?”

“המספר לא העקר,” ענה דפרג', “הוא היה
נחבא יפה יפה, אך סוף סוף, לצערנו, נגלה מקומו,
הלאה!”

“ושוב אני עושה עבודתי על הגבעה,
ושוב באה שעת שקיעת השמש. אספתי את כלי
מלאכתי לרדת אל ביתי אשר בכפר במורד, אשר שם
כבר שורר הלילה, והנה נשאתי עיני וראיתי ששה
חילים עולים על הגבעה. ביניהם איש רם הקומה
וידיו אסורות – קשורות על צדיו, כזה!”

בסיוע של כובעו המשמש לכל דבר
תאר מראה איש שזרועותיו אסורות על ירכו בחבלים
קשורים מאחור.

“עמדתי מן הצד, אדוני, ליד גל אבנים
שלי, לראות את החילים בעברם עם האסיר (כי
הדרך שוממה, וכל מחזה כדאי להתבונן אליו),
ובתחלה, כאשר קרבו, ראיתי רק זה כי ששה
חילים הם עם אסיר רם־הקומה וכי כלם שחורים
למראה עיני – חוץ מן הצד ההוא, שהשמש ירדה שם,
נראו כמקפים זר אדם, אדוני. ועוד ראיתי, כי
צלליהם הארכים היו פרושים על הרמה מעבר הדרך
מזה ונראו על הגבעה כצללי ענקים. ועוד ראיתי,
כי היו מכסים אבק והאבק הולך עמהם בלכתם.
ואולם כאשר קרבו אלי, הכרתי את האיש רם־הקומה
ואף הוא הכירני. הה, כמה חשק לקפץ ולעבר עוד
הפעם מעל הגבעה, כאשר בערב ההוא, בשעה
שפגשתיו סמוך למקום זה עצמו.”

הוא תאר את כל זה כעד ראיה, ונראה
היה כי ברגע זה עומד לעיניו המחזה כמו חי. מי
יודע, אולי לא ראה האיש הזה הרבה בחייו.

“אנכי לא הראיתי לחילים, כי הכרתי
את האיש רם־הקומה, והוא לא הראה לחילים, כי הכיר
אותי; אנו ידענו את הדבר והודענו בעינינו. ‘הבה
נלכה!’ – קרא ראש החבורה ההיא, בהצביעו על הכפר –
‘ונביאהו מהר לקברו!’, והם הוליכוהו ביתר חפזון.
הלכתי אחריהם. ידיו בצקו, כי היו קשורות קשר
הדוק, נעלי העץ ברגליו היו גדולות ומסרבלות
ולכן היה צולע. ובהיותו צולע התנהל בכבדות, והם
דפקו אותו בקתי רוביהם – כזה!”

הוא חקה הליכתו של איש, המאיצים בו
מאחוריו בנצבי רובים.

“כאשר ירדו מעל הגבעה במרוצה
כמטרפים, נפל האיש. הם צחקו והרימוהו. פניו היו
מלכלכים בדם ובאבק, אך אין הוא יכל לנגע בהם,
כי ידיו אסורות. ולמראה הזה הם צוחקים שוב. סוף
סוף הביאוהו אל הכפר; כל הכפר בא לראות את פניו;
החילים הוליכוהו מאחרי הטחנה והעלוהו אל בית
הסהר, כל הכפר ראה, כשנפתחו שערי בית־הסהר
בחשכת הלילה ובלעו אותו – כזה!”

הוא פתח את פיו לרוחה עד כמה שיכל
וסגרו בנקישת שניו. וכשראה דפרג', כי אין לו
רצון לפתח פיו, שלא לקלקל את הרשם, קרא
אליו:

“הלאה, י’ק.”

“כל הכפר,” המשיך מתקן הדרכים,
בעמדו על ראשי אצבעותיו ובדברו בקול נמוך,
“הלכו לבתיהם; כל הכפר עמדו והתלחשו ליד
הבאר; כל הכפר עלו על מטתם וראו בחלומם את
האסיר האמלל, הכלוא ומסגר בבית־הסהר על הסלע,
אשר לא יצא משם בלתי אם לקראת המות. בבקר
יצאתי עם כלי מלאכתי על שכמי, אחרי אכלי את
פרוסת הלחם השחור, והקפתי את הדרך אל מקום
עבודתי לעבר על פני בית הסהר. שם ראיתיו,
מלמעלה, מאחורי שבכה בכלוב של ברזל, מלכלך
בדם ובאבק כאשר בליל אתמול, והוא מביט החוצה.
ידיו לא היו חפשיות לנפנף אלי; לא העזתי לקרא
אליו; הוא הביט אלי כאדם מת.”

דפרג' ושלשת חבריו הביטו זה אל זה
מתוך קדרות. מבטי כל האנשים האלה היו קודרים,
מדכאים ומביעי נקם, בשעה ששמעו את ספורו של
הכפרי, אך בהליכותיהם היה מן התעלומה ומן
השלטון. היה בהם משהו מבית־דין קשה. י’ק
הראשון והשני ישבו על מטת־הקרשים הרעועה,
איש איש סנטרו תמוך בידו ועיניהם נעוצות
במתקן הדרכים; י’ק השלישי אף הוא הקשיב רב
קשב, בעמדו על ברכו האחת מאחוריהם וידו
המזעזעת מחליקה תמיד על רשת הגידים הדקים
מסביב לפיו ואפו; דפרג' עמד ביניהם ובין המספר,
אשר העמידו מול האור של החלון, והביט חליפות
בפניו ובפני חבריו.

" הלאה, י’ק," קרא דפרג'.

“ימים אחדים נשאר שם בכלוב הברזל.
בני הכפר הציצו אליו בגנבה, כי פחדו. אך תמיד
הבט הביטו אליו, מרחוק, אל בית הסהר אשר בסלע;
ובערב עם כלות עבודת היום כשהם מתאספים ליד
הבאר לשם שיחות בטלות, כל העינים נטויות אל בית
הסהר. לפנים היו מביטים אל עבר בית־הדאר, ועתה
העינים נטויות אל בית הסהר. ליד הבאר הם עומדים
ומתלחשים, כי אף אם נחרץ עליו משפט מות לא
ימיתוהו; הם אומרים, כי נשלחו בקשות לפריס
להוכיח, כי היה מטרף ומשגע על ידי מות ילדו;
אומרים הם, כי נשלחה בקשה אל המלך בכבודו
ובעצמו. מה אני יודע. אפשר שכן ואפשר
שלא.”

“שמע נא אפוא, י’ק,” הפסיקו המספר
הראשון המכנה בשם זה, “דע, כי בקשה כזו
נמסרה למלך ולמלכה. כל העומדים פה, חוץ ממך,
ראו כשקבל המלך את הבקשה במרכבתו,
בעברו ברחוב ובשבתו ליד המלכה. דפרג' העומד
פה לעיניך הוא אשר שם נפשו בכפו, פרץ לפני
הסוסים וכתב־הבקשה בידו.”

“עוד בוא שמע, י’ק!” קרא המספר שלשה
שעמד על ברכו, ואצבעותיו תועות על פני הגידים
הדקים ועיניו שוקקות מאד, כאלו היה האיש רעב או
צמא: לא ללחם ולא למים, “חיל המלך, הרגלי
והרוכבים על סוסים, הקיפו את מגיש הבקשה
וחלקו לו מלקות. השומע אתה?”

“שומע אני, אדוני.”

“הלאה!” קרא דפרג'.

“ושוב: מן הצד השני הם מתלחשים ליד
הבאר,” פתח שוב הכפרי, “כי לשם כך הובא
למקומנו, כי יומת במקום המעשה, וברי הדבר כי
מות יומת. ולא עוד אלא שמתלחשים ואומרים, כי
משום שהרג את המרקיז, והמרקיז היה כאב
לאריסיו, דינו כדין הורג אביו. זקן אחד אומר על יד
הבאר, כי ידו הימנית, שאחזה את הסכין, תשרף
לעיניו, כי על הפצעים של ידיו ושל חזהו ושל
רגליו יוצק שמן רותח, עפרת מתכה, זפת בוערת,
שעוה וגפרית. ואחרי כן ירסקו אבריו על ידי
ארבעה סוסים אבירים. האיש הזקן אומר, כי כל
השפטים האלה נעשו באסיר אחד, שהתנקש
בנפש המלך לואי החמשה־עשר. אולם כלום אני
יודע, אם אינו משקר? לא מלמד אני.”

“שמע אפוא שוב, י’ק,” קרא האיש בעל היד
הטרודה והפנים השוקקים, “שם האסיר ההוא היה
דמין, וכל השפטים האלה נעשו לאור היום, בראש
הומיות בקרית פריס זו; והפלא הגדול ביותר, כי
נאסף המון רב לראות במחזה, ובין הקהל היו נשים
עדינות וחשובות, אשר ישבו והתבוננו בשים לב עד
הסוף – עד הסוף, י’ק, שנמשך עד בוא הלילה,
כאשר היה האסיר קצוץ שתי רגליו ויד אחת והוא
עודנו חי. וכל זה קרה… חכה, בן כמה אתה?”

“בן שלשים וחמש,” ענה מתקן הדרכים,
אשר מראהו היה כבן ששים.

“הדבר קרה אפוא בהיותך כבן עשר. יכל
היית לראות זאת.”

“די!” קרא דפרג' מתוך קצר רוח ורגז,
“יחי השטן לארך ימים! הלאה.”

“יפה! יש אומרים בלחש כך ויש אומרים
כך; אין מדברים בענין אחר חוץ מזה; גם הבאר
לוחשת נגון זה. סוף סוף, במוצאי יום ראשון, כשכל
הכפר שקוע בשנה, באו חילים וירדו מעל
בית־הסהר, רוביהם נקשו באבני הרחוב הקטן.
פועלים חפרו, פועלים הכו בפטישים, החילים
צחקו ושרו. בבקר עמדה ליד הבאר תליה,
ארבעים רגל גבהה, והיא מרעילה את המים.”

מתקן הדרכים הרים עיניו והביט לא
אל התקרה, כי אם דרך התקרה הנמוכה והורה
באצבעו, כאלו ראה את התליה במרום.

“הכל עזבו עבודתם, הכל נקהלו שם, איש
לא הוציא פרתו אל המרעה, הפרות עמדו פה עם
האנשים. בחצות היום נשמע קול תפים. חילים הלכו
בלילה אל בית הסהר ועתה הם שבים, והוא נמצא
בתוך חילים רבים. הוא אסור בכבלים כמו קדם
ובתוך פיו פקק – קשור והדוק בחבל, עד כי הפה
הפעור נדמה כצוחק.”

המספר שם שתי אצבעותיו לתוך פיו
ומתח את לחייו מקצה פיו עד לאזניו, כדי לתאר את
המראה.

“על ראש עץ התליה קבוע הסכין והלהב
למעלה וחדו באויר. והם תלו אותו על העץ בגבה
ארבעים רגל… והוא תלוי שם ומרעיל את
המים.”

האנשים הביטו איש אל רעהו, כאשר מחה
בכובעו הכחל את פניו, שהעלו זעה לזכר המחזה
הנורא.

“נורא הדבר, אדוני, איככה תוכלנה
הנשים עם הילדים לשאב מים! מי זה יוכל לעסק
בשיחה עם ערב תחת הצל ההוא! מה אמרתי, תחת
הצל? כאשר עזבתי את הכפר ביום השני עם
שקיעת החמה והבטתי לאחור מעל הגבעה, היה הצל
פרוש על בית היראה, על הטחנה, על בית הסהר…
נדמה היה, כי פרוש הוא על פני כל הארץ, אדוני, עד
המקום שהרקיע יורד עליה.”

האיש בעל הפנים השוקקים כרסם את
אצבעו, כאשר הביט אל חבריו, ואצבעו רעדה
מתוך הרעבון שבנפשו.

“זהו הכל, אדוני. עזבתי את הכפר
בערב עם שקיעת החמה ואלך כל הלילה וחצי יום
המחר, עד אשר פגשתי (כמו שהתנה) את החבר
הזה. עמו באתי, חלק מן הדרך עברנו ברכיבה
וחלק בהליכה ברגל, חצי יום אתמול וכל הלילה.
עתה הנה אנכי לעיניכם!”

אחרי שתיקה קודרת קרא י’ק הראשון:

“טוב! עשית הכל וספרת הכל באמונה.
היש עם לבך לחכות לנו שעה קלה מחוץ
לבית?”

“ברצון רב,” ענה מתקן הדרכים.

דפרג' לוה אותו עד ראש המעלות, ואחרי
עזבו אותו שם שב אל חבריו.

כל השלשה עמדו על רגליהם וראשיהם
היו סמוכים זה לזה בשעה שנכנס דפרג'.

“מה דעתך, י’ק?” שאל הראשון, “היש
להכניס לרשימה?”

“להכניס לרשימת אלה הנדונים לכליה,”
ענה דפרג'.

“נפלא!” נענה האיש השוקק.

“את הטירה ואת כל המשפחה?” שאל
הראשון.

“את הטירה ואת כל המשפחה,” ענה
דפרג', “מחה מעל פני האדמה!”

האיש השוקק חזר מתוך חדוה על
הקריאה “נפלא!” והתחיל מכרסם אצבע אחרת.

“האם מבטח אתה,” שאל י’ק השני את
דפרג', “כי לא תצא שום תקלה משטה זו של
הרשימה. אין ספק, שאין בה סכנה, כי על כן אין
איש חוץ ממנו יכל לקרא את המסתורין האלה. אך
האם נהיה תמיד מכשרים לקרא… או, יותר נכון, האם
תוכל היא?”

“י’ק,” ענה דפרג' בזקפו קומתו, “אם
אשתי קבלה על עצמה לשמר את הרשימה בזכרונה,
לא תאבד אף אות אחת ממנה. הסריגות עם התוים
והאותות הידועים לה תהיינה תמיד ברורות לה
כשמש. בטח בגברת דפרג‘. נקל יהיה יותר לנבל
פחדן למחק את נפשו מספר החיים, מאשר למחק אות
אחת משמו או מחטאיו מתוך הרשימה הסרוגה בידי
הגברת דפרג’.”

נשמע לחש של אמון והסכמה, ואחרי כן
שאל האיש השוקק:

“הנשיב בקרוב את הכפרי הזה למקומו?
אקוה, כי כן. הוא תם מאד, האין קצת סכנה להשהותו
פה?”

“אין הוא יודע כלום,” ענה דפרג', “לפחות,
לא כלום מזה שבשבילו יזכה לעלות לתליה
גבוהה. אני אטפל בו, תוכלו לסמוך עלי; אנכי
אדאג לו ואחרי כן אמצא לו דרך. הנה חשקה נפשו
לראות את העולם הנאה – את המלך, את המלכה ואת
חצר המלכות. הבה נראה לו כל זאת ביום הראשון
בשבת.”

“מה זאת?” קרא האיש השוקק, בלטשו
עיניו, “האם סמן טוב לו, כי חשקה נפשו לראות את
המלכות ואת האצילות?”

“י’ק,” ענה דפרג', “אם בן בינה אתה,
תראה לחתול את החלב למען ישתוקק לשתותו. אם
בן־בינה אתה, תראה לכלב את טרפו, למען יוכל
לאחז בו.”

יותר מזה לא דברו החברים, וכשיצאו
מצאו את מתקן הדרכים מנמנם על השלב העליון של
המדרגות, והם יעצו לו לשכב על מטת הקרשים
בחדר העליה. הוא לא סרב, ועד מהרה נרדם.

בפריס נמצאו דירות גרועות מזו שבבית
המרזח של דפרג', ובן הכפר לא היה מתאונן, לולא
הפחד הטמיר מפני הגברת. היא היתה יושבת כל
היום על מקומה וסורגת, בלי שים לב אליו כלל
וכלל, אך בהרימו עיניו אליה נמלא לבו חלחלה. הוא
האמין, כי בכח האשה הזאת לאמר עליו, כי הרג את
הנפש.

ועל כן, בבוא יום הראשון לא שמח מתקן
הדרכים, כשנודע לו, כי גם הגברת תלך עם
בעלה ללותו לורסל. ולגדל מבוכתו לא פסקה
הגברת בכל הדרך מסריגתה לעיני כל האנשים,
וגם אחרי הצהרים, בהגיעם עד המקום, החזיקה
בידה את סריגתה בתוך הקהל, אשר עמד וחכה
לראות את מרכבת המלך והמלכה.

“אכן קשה עבודתך,” אמר אליה איש,
שעמד סמוך לה.

“כן,” ענתה הגברת דפרג', “יש לי עבודה
רבה.”

“מה את עושה, גברת?”

“דברים רבים.”

“למשל?..”

“למשל,” ענתה הגברת דפרג' במתינות,
“תכריכים.”

האיש נרתע קצת והלך לו. עד מהרה נראו
המלך רחב הפנים והמלכה יפת התאר במרכבת
הזהב אשר להם, ואחריהם נוסעים המון שרי החצר,
רוזנים ורוזנות, לבושים משי ועדוים עדיים ונוצצים
באבנים טובות. מתקן הדרכים נתמלא חדוה למראה
כל התפארת הזאת וקרא בכל כחו: יחי המלך! תחי
המלכה! יחיו השרים! – כאלו לא שמע מימיו על
האנשים הנקראים בשם י’ק. אחרי כן ראה את
הגנים, החצרות, המרפסות, המזרקות, הדשאים, את
תפארת המלך והמלכה, הרוזנים והרוזנות, עד
אשר בכה מהתרגשות.

“בן חיל!” קרא דפרג' בטפחו על שכמו,
אחרי אשר עברה כל התהלוכה, “בחור טוב אתה!”

מתקן הדרכים התעורר ומחשבה באה אל
לבו, כי לא טוב עשה בהפגנתו. אך דפרג' לחש
לו:

“אתה האיש הרצוי לנו. אתה הוא הנוטע
בלב השוטים האלה את האמונה, כי כן יהיה לעולמי
עולמים. ועל כן הם מרבים להתחצף, ובזה הולך
וקרב קצם.”

“אמנם,” קרא מתקן הדרכים אחרי הרהור,
“נכון הדבר.”

“השוטים האלה אינם יודעים דבר. הם
הוגים בוז אליך, וחיי כלבם או סוסם יקרים להם
יותר מחייך ומחיי מאות בריות כמוך.”

הגברת דפרג' נתנה עיניה בכפרי
ונדה בראשה:

“אנשים כמוך יקראו: ‘הידד’ וישפכו
דמעות למראה כל דבר, אשר ירהיב עיניהם וירעיש
אזניהם. לא כן?”

“כן דברת, גברתי.”



טו. הבעל והאשה





הגברת דפרג' ובעלה שבו אל שכנתם
ונכנסו לביתם בחצות הלילה. הגברת ישבה על
מקומה ליד שלחן המכירה, מנתה את ה“כסף הקטן”
מן ה“פדיון” של היום, בדקה את הכלים, בחנה את
החשבונות בפנקס, אחרי כן פטרה את המשרת
והלך לו לשכב. היא צררה את הכסף צרורות צרורות
קטנים לטמנם בלילה.

כל אותה שעה התהלך דפרג' אנה ואנה,
מקטרתו בפיו, והוא מלא התפעלות למראה אשתו
וזריזותה. הוא לא התערב בעסקי הבית כל ימי
חייו.

הלילה היה חם, ובית המרזח הסגור,
הנמצא בסביבה של דלת העם, היה מלא ריחות לא
נעימים. ואף כי האדון דפרג' לא היה מעדן ומפנק,
אך הפעם עוה פניו וסלק הצדה את מקטרתו.

“אכן נלאית,” קראה הגברת בנשאה
אליו את עינה ובהוסיפה לצרר את הכסף, “הלא הריחות
האלה מצוים פה תמיד.”

“עיפתי קצת,” הודה הבעל.

“גם רוחך מדכאה מעט,” קראה האשה,
שעיניה היו נתונות לחשבונותיה ושלחו קרנים
אחדות לעבר בעלה, “הוי, הגברים, הגברים!”

“אבל, יקירתי,” פתח דפרג'.

“אבל יקירי,” חזרה הגברת על דבורו
במנוד ראש, “רואה אני בך, יקירי, כי דעתך
הלילה חלשה.”

“אכן,” קרא דפרג', כאלו הוציאו בעל
כרחו את ההרהור מלבו, “הדבר נמשך זמן
רב.”

“זמן רב,” חזרה אשתו, “ומה בכך, אם
נמשך זמן רב? הנקם והגמול דורשים זמן רב; כלל
גדול הוא.”

“הן ברגע אחד יפגע הברק באדם,” קרא
דפרג'.

“אך כמה זמן עובר עד אשר יכשיר האויר
את הברק? התדע?”

דפרג' הרים מצחו מתוך מחשבה, כאלו
היה הוגה דעות.

“בשעה קצרה באה רעידת־אדמה ומחריבה
עיר,” הוסיפה הגברת, “אך התדע, כמה זמן נמשכה
העבודה בבטן האדמה עד הרעש?”

“זמן רב, אני משער,” ענה דפרג'.

“אחרי אשר נשלמה העבודה יבוא הרעש
כחתף ויכה לרסיסים את כל העומד בגבולו, אך
בינתים הולכת ונעשית העבודה תמיד, אף כי אין
רואה ואין שומע אותה. בזה תנחם. שמר את הדבר
בלבך.”

היא צררה צרור והדקה אותו יפה יפה, אחר
הוסיפה:

“שמע אמרתי,” קראה בפשטה יד ימינה,
“אמנם הדבר מתמהמה, אך בוא יבוא. אני אומרת לך,
כי הולך הוא ובא, אף רגע לא יעמד, והוא קרב אלינו.
שא עיניך וראה מסביב את חיי כל האנשים הידועים
לך, הסתכל בפני כל האנשים שאתה יודע,
התבונן אל החמה ואל האף של העם, ההולכים
ומתגברים בכל יום ובכל שעה. היוכל דבר כזה
לעמד ימים רבים? חוכא!”

“אשת חיל את!” קרא דפרג', בעמדו
לפניה וראשו כפוף קצת וידיו שלובות לאחוריו,
כתלמיד מקשיב לפני רבו, “כל זה אמת ויציב. אך
הדבר הולך ונמשך זמן רב והרי אפשר הוא – יודעת
את יפה, רעיתי, כי אפשר הוא – כי אנו לא נזכה
בחיינו לראות בבוא הגאלה.”

“ובכן, מה בכך?” שאלה האשה, בצררה
עוד צרור בכח, כאלו נלחמה באויב.

“עינינו לא תראינה אפוא את הנצחון,”
קרא דפרג' מתוך קצת התאוננות וקצת
התנצלות.

“אבל אני עזרנו לבואו,” השיבה האשה
וידה שלוחה בעז, “לא לשוא אפוא עמלנו. אני
מאמינה בכל לבי, כי נראה בעינינו את הנצחון.
ואולם גם אם לא תבוא תקותי זו, גם אלו ידעתי
ברור כי לא תבוא – לא אחדל אף רגע מעבודתי
להלחם עם העריצות.”

“בחיי!” קרא דפרג' ופניו אדמו קצת,
כאלו חשדו בו בפחדנות, “אף אני כמוך, יקירתי,
לא אשוב מפני כל.”

“כן! אבל חלשה יש לך, כי לפעמים מכרח
אתה לראות את קרבנך לנגדך למען יחזק רוחך.
התאמץ להיות גבור כח לחכות ולהיות מוכן.”

וממחרת היום ישבה האשה הזאת על
מקומה ליד שלחן המכירה בבית המרזח וסרגה
בשקידה. מעטים היו המסבים, השותים בישיבה או
האוכלים בעמידה. היום היה חמים מאד, והמון זבובים,
שזמזמו ותרו להם משתאות בתוך הכוסות
הקטנות והצמיגות ליד הגברת, נפלו חללים
בתחתית הכוסות. מפלתן לא עשתה שום רשם על
שאר הזבובים המטילים, אשר הביטו אליהם
באדישות (כאלו הם היו פילים או בריות ממין אחר
לגמרי). עד אשר עברה הכוס גם עליהם. ראוי
להתבונן, כמה קלי דעת הם הזבובים! – אולי הרבו
הזבובים מחשבות, כמו היושבים בחצר המלכות
ביום הקיץ, יום השמש ההוא. –





חלק שני



טז. ערב אחד



מעולם לא שקעה השמש ביתר זהר
בפנה השקטה של סוהו, מאשר בערב האמור,
כאשר ישבו הדקטור ובתו יחדו תחת עץ האדר.
מעולם לא עלה הירח בנגה רב יותר על פני העיר
לנדון הגדולה לאלהים, מאשר בערב ההוא, כאשר
מצא את האב והבת יושבים תחת העץ, והוא זרח על
פניהם בעד העלים.

יום חתנתה של לוסי נקבע למחר. את
הערב האחרון הזה יעדה לאביה והם ישבו לבדם
תחת עץ האדר.

“האם מאשר אתה, אבי היקר?”

“כמעט, בתי.”

הם דברו אך מעט, אף כי ישבו פה זה
זמן רב. בשעה שהאור עוד היה די ואפשר היה לעשות
מלאכה או לקרא, לא עסקה בעבודתה כיום יום, אף לא
קראה באזני אביה. היו זמנים שהיתה יושבת עמו
תחת העץ ועושה מלאכתה או קוראה, אך הערב הזה
לא היה ככל הערבים, ערב מכבד היה.

“ואני מאשרה מאד הערב, אבי היקר.
מאשרה אני אשר רב באהבה ברוכת שמים, –
באהבתי אל שרל ובאהבת שרל אלי. אולם לו לא היו
חיי כלם מקדשים לך או לו היו נשואי מביאים
אותי להפרד מעליך גם מהלך רחוב אחד, כי אז
הייתי אמללה ומלאה נחם במדה שאין בפי לתאר.
גם כעת, בשעה…”

לדברים האלה נפסק קולה ולא יכלה עוד
להוסיף.

לאור הירח החור חבקה את צוארו
ותשם את פניה על חזהו. לאור הירח, שהוא תמיד
עגום, כמו אור השמש עצמו – כאור זה הנקרא חיי
אדם – בשעת זריחתו ובשעת שקיעתו.

“אבי היקר מכל יקר! התוכל להגיד לי
בשעה אחרונה זו, כי מאמין אתה באמונה שלמה,
כי לא אהבתי החדשה אף לא חובותי החדשים לא
יפרידו לעולם בינינו? אני יודעת זאת בנפשי, אך
התדע זאת אתה? היאמין לבך בדבר הזה?”

אביה ענה בדברים תקיפים ומלאים
חדוה, עד כי נראו יוצאים מן הלב.

“אני מאמין באמונה שלמה, יפתי! יתר על
כן,” הוסיף בנשקו לה ברך, “עתידי נראה לי בהיר
יותר, לוסי, אחרי נשואיך, מאשר היו או יכלו
להיות בלעדיהם.”

“מי יתן, אבי, והיה כן!..”

“האמיני, חמדתי, כי כן הוא! שימי אל
לבך, כי טבעי הדבר ופשוט הוא, יקירתי, כי כך
צריך להיות. את, הצעירה לימים והמסורה לי בכל
לבך, לא תוכלי להבין יפה את הצער שהגה לבי,
אולי יהיו חייך שוממים…”

היא שמה ידה על שפתיו, אך הוא אחז ידה
בידו וחזר על דבריו.

“… שוממים, בתי, בנטותם ממסלת
החיים בגללי. באהבתך הרבה אלי לא תוכלי
לשער, כמה היה רעיון זה מטריד את לבי. ואולם הלא
תשאלי את נפשך, איככה יוכל אשרי להיות שלם,
בזמן שאשרך היה פגום.”

“אלו לא פגשתי את שרל, אבי, כי אז
הייתי מאשרה עמך.”

הזקן חיך לשמע הודאתה, כי אחרי
אשר פגשה את שרל היתה חסרת אשר בלעדיו, והוא
קרא:

“בתי, הלא פגשת את שרל ושלך הוא.
לולא בא שרל, היה בא אחר. ולו לא היה בא אחר, כי
אז הייתי אני הגורם לכך, והצד הקודר של חיי היא
פורש צלו מחוץ לגבולות נפשי והיה נופל
עליך.”

זו הפעם הראשונה, מלבד היום שבו
עמדו להעיד בבית המשפט, שמעה מפיו דברים על
תקופת ימי יסוריו. רגש מוזר וחדש עלה בלבה,
כאשר הגיעו הדברים לאזנה, וימים רבים אחרי כן
זכרה את הרגש הזה.

“ראי!” קרא הדקטור מבבה, בנשאו ידו
למול הירח, “מביט הייתי אליו בעד חלון כלאי, בו
בזמן אשר לא יכלתי שאת את אורו. מביט הייתי
אליו באותו הזמן, אשר גרם לי יסורים הרעיון, כי
אורו זורח על כל אשר אבד לי, ואז הייתי מטיח ראשי
בכתלי כלאי. מביט הייתי אליו במצב של טמטום
הלב, עד כי לא יכלתי להגות רעיון אחר מלבד על
מספר הקוים שאפשר למתוח עליו לארכו
ולרחבו.”

הרטט המוזר אשר חלף אותה לשמע
ספורו על הימים ההם, גבר בקרבה ככל אשר הוסיף
לדבר. ואולם בצורת ספורו לא היה דבר אשר יבעית
אותה. נדמה היה, כי מציג הוא את ששונו ואשרו
כיום לעמת היסורים הנוראים של הימים
שעברו.

“מביט הייתי אל הירח ובלבי עלו אלפי
השערות על הילד שלא בא עוד לעולם, כאשר
נעתקתי ממנו, החי הוא. האם נולד חי או צרת אמו
העלובה המיתה אותו. הבן הוא הילד, אשר יגדל
ויקם ביום מן הימים נקמת אביו (היה זמן בימי
מאסרי, אשר לבי שאף נקמה בכל כחו). ואולי זה
היה בן, אשר לא ידע לעולם את קורות אביו, ואפשר
שעלה על דעתו, כי אביו נעלם לרצונו ולפי
מעשיו. האם בת היא, אשר גדלה ותהי לאשה.”

היא התקרבה אליו ונשקה את לחיו ואת
ידו.

“תארתי לי את בתי, אשר שכחה – יותר
נכון: לא ידעה כלל אותי. אנכי מניתי את שנות
חייה, שנה אחרי שנה. ראיתי אותה נשואה לאיש,
אשר גם הוא לא ידע מאומה על גורל חיי. זכרוני
נמחה כליל מלב האנשים החיים, ובדור הבא לא
יהיה לי שום זכר.”

“אבי! גם למשמע המחשבות האלה שעלו
בלבך על הבת שלא באה לעולם תדאב נפשי,
כאלו אני היא הבת.”

“את, לוסי? הלא רק מתוך הששון
והישע שבאו לי בגללך עלו הזכרונות האלה
ועוברים הם בינינו ובין הירח בלילה האחרון
הזה… אך היכן אנו עומדים בשיחתנו?”

“היא לא ידעה כלום עליך. היא לא דאגה לך
כלל.”

“כן! אך בלילות ירח אחרים, בעת אשר
הצער והדממה נגעו בנפשי בדרך אחרת – הם
הולידו בקרבי מעין רגש של שקט, כאשר יהיה עם
כל רשם שביסודו מנח הצער – תארתי לי את בתי
והנה היא באה אל תא כלאי ומוליכה אותי כבן־חורין
מחוץ למבצר. לאור הירח ראיתי לעתים קרובות את
צלמה, כאשר אני רואה אותך עתה. ורק כי מעולם לא
חבקתיה בזרועותי. צלמה עמד בין החלון הקטן
המקף שבכה ובין הדלת. אולם הלא תביני, כי זה לא
היה הילד הזה, שעליו אני מספר?”

“צלמה לא היה זה… ה… ה… דמות, הבת
שראית בדמיונך?”

“לא. זה היה ענין אחר. היא עמדה לפני
עיני רוחי, אך לא זזה מעולם. היצור אשר ברא
דמיוני היה ילד אחר וממשי יותר. על מראה
החיצוני ידעתי רק זה, כי דומה היא לאמה. גם
האחרת היתה דומה לאמה, אך לא זה הדמיון.
התוכלי, לוסי, להבין את דברי? מספקני. רק איש
שהיה כמוני אסיר בודד בכלא יוכל להבין את
החלוקים המסבכים האלה.”

מראהו השקט והמישב בדברו לא יכל
למנע אותה מפחד שהקפיא את דמה, כאשר התחיל
לנתח את רגשותיו בימים שעברו.

“במצב זה של שקט בלב תארתי אותה
לאור הירח והנה היא באה אלי ולוקחת אותי להראות
לי, כי ביתה לאחר נשואיה מלא זכרונות אהבה אל
אביה האבוד. תמונתי תלויה בחדרה, שמי נזכר
בתפלותיה. חייה מלאים מעשים טובים, פעלות
מועילות, ששון. אך הכל חדור זכרון קורות חיי
העלובים.”

“אני בת זו, אבי. אין אני דומה אליה
בטוב לבה, אך באהבתי אליך אני אני היא.”

“והיא הראתה לי את ילדיה,” הוסיף
הדקטור מבבה, “והם שמעו עלי ורחמיהם נכמרו
אלי. בעברם על פני בית־סהר של הממשלה, התרחקו
מכתליו הקודרים והביטו למעלה אל החלון המקף
שבכה של ברזל ודברו זה עם זה בלחש. היא לא
יכלה לעולם לפדות אותי, ולכן תארתי בדמיוני,
כי אחרי הראותה לי הכל היא מחזירה אותי תמיד אל
כלאי. אך אחרי כן היתה יורדת אלי הברכה בדמות
דמעות גואלות, הייתי כורע על ברכי ומברך
אותה.”

“אני בת זו, אבי. הה, יקירי, יקירי,
התואיל לברכני מחר בהתלהבות כזו?”

“לוסי, העליתי את זכרונות הפגעים האלה
מימים עברו, מתוך רגש אהבתי הרבה אליך, אשר
לא אוכל להביעה במלים, ואני משבח לאל שנתן
לי את האשר הזה. גם בזמן שהיו מחשבותי
פרועות מאד, לא תארתי לי אף מקצת מן האשר אשר
מצאתי עמך ואשר צפוי לנו בעתיד.”

הוא חבק אותה, נשא עיניו השמימה
והודה לאלהים על אשר חנן אותו בת כזו. ומתוך
שיחה שבו ונכנסו הביתה.

אל החתנה לא הזמן איש מלבד מר לורי;
גם שושבינין לכלה לא היו חוץ ממרת פרוס. עם
החתנה לא בא שום שנוי בבית מגוריהם, הם שכרו
להם רק את החדרים העליים, שלפנים היה דר שם
דיר נעלם.

בשעת סעדת הערב היה הדקטור מנט
שמח וטוב לב. רק שלשה היו מסבין לשלחן ומרת
פרוס בין השלשה. הזקן הצטער על אשר לא בא
שרל, אך הוא סלח לו ושתה כוס ברכה לחייו.

הגיעה השעה לומר ליל מנוחה והם נפרדו
זה מזה. אך בשלש שעות אחרי חצות הלילה, בתוך
הדממה, ירדה לוסי עוד הפעם מעל המעלות, התגנבה
לתוך חדר אביה, בהיות לבה חרד עליו.

ואולם הכל היה על מקומו בשלום. בכל
שררה מנוחה. הוא שכב ישן, שערותיו הלבנות היו
פזורות על הכר וידיו נחו בשקט על גבי השמיכה.
היא העמידה את הנר בצל מרחוק, נגשה בחשאי אל
מטתו ושמה שפתיה על שפתיו, אחרי כן גחנה עליו
והביטה בפניו.

על פניו היפים היה טבוע חותם הענות של
ימי כלאו הארכים, אך הוא העלים על עקבותיו בכל
כחו, עד כי לא נודעו גם בשעת שנתו. פנים שקטים
כאלה, מביעים רצון עז וכח להלחם עם אויב לא
נראה, קשה היה למצא בלילה ההוא בכל מרחבי
העולם הנרדם.

היא שמה ידה ברך על חזהו היקר
והתפללה בלבה, כי תהיה נאמנה לו באהבתה
כראוי לו. אחרי כן הסירה את ידה, נשקה לו עוד פעם
בשפתיו ויצאה.

השמש עלה בבקר וצללי העלים של עץ
האדר נעו על פניו ברך, כאשר נעו בלילה
שפתיה בהתפללה עליו. –



יז. תשעה ימים



השמש עלה בכל זהרו ביום החתנה,
והמחתנים עמדו נכונים מאחורי הדלת הסגורה של
החדר, שבו ישבו הדקטור ושרל דרני ושוחחו.
הכלה הנאה עם המחתנים מר לורי ומרת פרוס עמדו
נכונים ללכת לבית הכנסיה. מרת פרוס השלימה עם
המארע שאין להשיבו, ויום כלולותיה של לוסי היה
לה היום הגדול בחייה.

“הנה כי כן,” אמר מר לורי, אשר לא שבעה
עינו מהביט אל מלבושיה הנאים של הכלה, “לוסי
הנעימה, לשם כך הבאתיך, בהיותך תינוקת קטנה,
כי אהיה שושבינך! אלי שבשמים! מה מעט ידעתי
אז להעריך את המתנה שהבאתי בשביל ידידי מר
שרל.”

“איככה יכלת לדעת זאת מראש?” העירה
מרת פרוס, “דברים בטלים הם!”

“האמנם? לו יהי כדבריך, אך אל נא
תבכי,” קרא מר לורי העדין.

“אני איני בוכה,” ענתה מרת פרוס, “אתה
הוא הבוכה.”

“אני, חביבתי?” (לכבוד היום התיר מר
לורי לעצמו לדבר אל מרת פרוס בידידות.)

“כן, כן, ראיתיך בוכה, ואין פלא.
הסבלונות של כלי הכסף ששלחת לזוג מעוררים
דמעות. אין כף ואין מזלג בין הכלים האלה, אשר לא
שפכתי עליהם דמעות אמש, כאשר הביאו את
הארגז, עד אשר עששו עיני.”

“שמחתי מאד לשמע תהלת תשורתי,”
קרא מר לורי, “אף כי, בחיי, לא נתכונתי כלל
בשלחי את הכלים הקטנים האלה לעור עיני איש.
הה, אלי! היום הזה מעורר מחשבות בלב איש כמוני
על הדברים שהפסיד בחייו. אוי, אוי, אוי! הן אפשר
היה, שתהא קימת בעולם מרת לורי זה חמשים
שנה.”

“לא היו דברים מעולם!” פלטה מרת
פרוס.

“לדעתך, אין זו בגדר האפשרות כלל?”
שאל מר לורי.

“לאו!” ענתה מרת פרוס. “אתה היית רוק
זקן בעריסתך.”

“אכן!” העיר מר לורי בתקנו בחיוך את
הקפלט על ראשו, “הדברים קרובים לאמת.”

“יתר על כן,” הוסיפה מרת פרוס, “יצאת
לאויר העולם רוק זקן, עוד בטרם שמו אותך
בעריסה.”

“אם כן,” אמר מר לורי, “לדעתי, נהגו
עמי לא בישר, כי לא שאלו אותי, אם טוב הדבר
בעיני. אבל נחדל מזה. עתה, לוסי חביבתי,” קרא
בלפתו ברך את מתניה, “שומע אני תנועה בחדר
הסמוך, ואני ומרת פרוס, אנשי מעשה, רואים צרך
לאמר לך דבר, שנעים יהיה לך לשמע. דעי,
יקירתי, כי עוזבת את את אביך בידים אמונות
ואוהבות כידיך. במשך שני השבועות, שתסעי
לטיולך עם בן זוגך ביורקשיר וסביבותיה, לא
תזוז ידי מידו. ומקץ שני השבועות, כאשר יבוא
אביך אליך ואל אישך להתחבר אליכם בטיול
השני, תראי כי שלחנו אותו בריא ושלם. הנה
אני שומע קול צעדי איש. הבה אשק לנערתי החביבה
נשיקת רוק זקן וקדמון, בטרם יבוא האיש שאת
כלך שלו.”

רגע אחד הביט מרחוק אל ארשת הפנים
היפים. אחרי כן הגיש את ראשה עם זהב תלתליו אל
הקפלט הקטן והצהב שלו ונשק לה במצחה
מתוך רך ועדן, כמו שנהוג מימי אדם הראשון.

הדלת נפתחה ומן החדר הסמוך יצא
הדקטור עם שרל דרני. פניו היו חורים כפני מת –
בשעת כניסתם לחדר לא היה כן – עד כי לא נראה
עליהם סמן של אדם. ואולם בתארו לא בא שום שנוי,
ורק עינו החדה של מר לורי גלתה בהם אותות של
חלחלה, אשר עברו עליו כרוח קרה.

הוא נתן ידו תחת זרוע בתו ויחדו
ירדו מעל המעלות וישבו במרכבה, אשר שכר מר
לורי לכבוד היום. שאר המחתנים נסעו אחריהם
במרכבה שניה, ועד מהרה הגיעו אל בית כנסיה
סמוך, ובאין עינים סקרניות של זרים חגגו שרל
דרני ולוסי מנט את כלולותיהם.

מלבד דמעות הששון אשר נוצצו בעיני
החבורה הקטנה אחרי גמר סדר החתנה, נוצצו עוד
בזהר רב על אצבעות הכלה היהלמים, אשר הוצאו
זה עתה מאפלת כיסיו של מר לורי. הם שבו כלם
הביתה לארחת הבקר, והכל עבר בשלום, ואחרי
זמן מה התבוללו שערות הזהב של הבת עם תלתלי
השיבה של האב, כאשר הגיעה שעת הפרידה.

זו היתה פרידה קשה, אף כי היתה רק
לזמן קצר. אך אביה עודדה, ולאחרונה נחלץ מבין
זרועותיה החובקות אותו ואמר:

“שרל! הרי שלך לפניך!”

ובעד חלון המרכבה, אשר ישבה בה,
נפנפה אליו בידה המזעזעה.

בסמטה שלהם לא היו מצויים טילים
וסקרנים, וההכנות אל החתנה היו פשוטות ומועטות,
ולכן נשארו הדקטור, מר לורי ומרת פרוס בודדים
כמעט. אותה שעה, שישבו תחת צל האולם הקריר,
הכיר מר לורי בשנוי הרב שבא בהליכות הדקטור,
כאלו יד כבירה ירדה עליו.

הוא כבש עצמו הרבה, ואפשר היה
לחזות, כי כאשר תחדל הסבה שגרמה לכך יתן
חפש לרוחו. אולם לבו של מר לורי נמלא חרדה,
בראותו את המבט הבהול והתועה; וכאשר לפת את
ראשו בפזור נפש ומתוך עגמומיות נכנס לחדרו,
זכר מר לורי את דפרג' בעל בית־היין ואת הנסיעה
בלילה לאור הכוכבים בשמים.

“לפי דעתי,” לחש למרת פרוס, בהביטו
בדאגה אחרי הדקטור, “מוטב שלא לדבר עמו כלום
בשעה זו ולא להטרידו בכלל. עלי ללכת לשעה קלה
להציץ לתוך הבנק של טלסון, אך תכף ומיד אשוב.
אחרי כן נקח אותו לטיול מחוץ לעיר, שם נסעד סעדת
הצהרים, והכל יעבר בשלום.”

אך קשה היה למר לורי להפטר מן הבנק
של טלסון בשעה קלה. שתי שעות שהה שם, וכאשר
שב הביתה, עלה במעלות לבדו כבן־בית ונגש עד
חדרו של הדקטור, ופתאם עמד, כי הגיע לאזניו קול
נקישה.

“אל אלהים!” קרא ברעדה, “מה הדבר
הזה?”

ומרת פרוס באה לקראתו פניה מביעים
פחד.

“הה וי, הה וי! הכל אבוד!” קראה האשה
בספקה כפיה, “מה נאמר ומה נדבר לעלמה צפורי?
הוא לא הכירני וישב לתפר נעלים!”

מר לורי אמר מה שאמר להרגיע את רוחה
הסוער ונכנס לחדרו של הדקטור. הספסל היה מפנה
לצד האור, כאשר היה אז בעת שראה את הסנדלר על
יד עבודתו, והוא ישב כפוף כשקוע מאד
במלאכתו.

“דקטור מנט, ידידי היקר, דקטור
מנט!”

הדקטור נתן בו עיניו רגע – חציו מתוך
תמיהה וחציו מתוך רגז – וגחן שוב על
מלאכתו.

מעילו וחזיתו לא היו עליו, וכתנתו
היתה פתוחה ליד הצואר, כדרך שהיה רגיל בשעה
שעשה מלאכתו בעליה. גם מראה פניו הצנומים
והאפורים שב אליו. הוא עבד בשקידה ובקצר־רוח,
כאלו מתוך רגש שיש למלא מה שהחסיר.

מר לורי העיף עין על המלאכה שבידו
וראה, כי זו היא נעל של המדה והצורה הישנה. הוא
לקח בידו את הנעל השניה, שהיתה מנחה על ידו
ושאל אותו מה טיבה.

“זו היא נעל טיול לאשה צעירה,” הוציא
מפיו בלי הרים עין אליו, “עלי היה לגמר אותה זה
כבר. הנח לה.”

“אך, הדקטור מנט, הביטה אלי!”

הוא עשה כמצוה, כדרך שהיה רגיל
בימי שעבודו, בלי הפסיק מעבודתו.

“התכירני, ידידי היקר? שים אל לבך.
אין זו אמנותך. חשב בדבר, ידיד יקר.”

שום דבר לא יכל להוציא מפיו אמר. הוא
הרים עיניו רגע מזמן לזמן, כאשר דרשו ממנו
לעשות כן, אך שום שדול לא הועיל לפתח פיו. הוא
עבד ועבד ועבד, מתוך שתיקה, והדברים ירדו עליו
כמו על קיר אטום. קרן התקוה האחת אשר גלה מר
לורי היתה זו, כי לפעמים היה מביט למעלה בגנבה
בלי אשר בקשו זאת ממנו. בדבר הזה היה מעין
הבעה של סקרנות או תמהון – כאלו התאמץ לישב
בתוך לבו ספקות אחדים.

שני דברים ראה מר לורי נחוצים לעשותם
קדם כל. ראשית, כי הדבר ישאר סוד כמוס מלוסי;
ושנית, כי לא יודע הדבר לכל אלה היודעים את
הדקטור. בסיועה של מרת פרוס אחז תכף
בתחבולה נגד החשש השני; הוא הודיע, כי
הדקטור חלה וזקוק במשך ימים אחדים למנוחה
שלמה, וכדי לרמות את הבת, עמדה מרת פרוס וכתבה
אליה, כי הדקטור נקרא פתאם לחולה.

בתחבולות אלו אחז מר לורי על כל צרה
שלא תבוא. אך הוא קוה, כי עוד מעט ותשוב בינתו
אליו. אם תבוא תקותו זאת, הגה לבו של מר לורי
רעיון להתיעץ עם רופא ממחה בדבר מחלתו של
הדקטור.

מתוך תקוה, כי בקרוב ישוב לאיתנו,
גמר מר לורי להשגיח עליו בעין פקוחה, אך
לעשות את הדבר, עד כמה שאפשר, כלאחר יד.
ואשר לכן לקח חפשה בפעם הראשונה בחייו
מעבודתו בבנק של טלסון ובא לעמד על המשמר
באותו החדר.

עד מהרה ראה ונוכח, כי לא טוב לבוא
בדברים עם החולה, אחרי אשר ההפצרה מדכאה את
נפשו. הוא עזב אפוא את הדרך הזאת עוד ביום
הראשון והחליט רק לשבת תמיד לנגד עיניו להיות
מחאה נגד הרוח הרעה אשר עברה על הדקטור. הוא היה
יושב על מקומו סמוך לחלון, קורא וכותב ומדבר
דברים נוחים וחפשיים, כאשר ידבר איש בשבתו
בביתו.

הדקטור מנט לקח את אשר נתנו לו לאכל
ולשתות ועשה מלאכתו ביום הראשון ההוא עד
שהחשיך ולא יכל עוד לראות – והוא אחר לעבד חצי
שעה, אחרי אשר מר לורי כבר לא יכל לראות מאומה.
כאשר הניח מידו את כלי המלאכה עד מחר, קם מר
לורי ואמר אליו:

“אולי תצא לטיל?”

הוא הביט למטה אל הקרקע מעבר מזה,
כדרכו בימים ההם, הביט למעלה, וחזר בקול
נמוך:

“בחוץ?”

“כן, לטיל עמי, מדוע לא?”

הוא לא התאמץ לבאר מדוע לא, אף לא
הוציא מפיו דבר. ואולם נדמה לו למר לורי, כי בעת
אשר נשען הזקן על ספסלו בתוך הדמדומים,
זרועותיו על ברכיו וראשו בתוך ידיו, שאל את
עצמו כמו בעד הערפל: “מדוע לא?” בינתו של איש
המעשה אמרה לו, כי סמן טוב הוא ושמר בלבו את
הדבר.

הוא ומרת פרוס חלקו את הלילה לשני
משמרות וישבו חליפות בחדר הסמוך להשגיח
עליו. שעה רבה התהלך בחדר אנה ואנה לפני
שכבו, אך לאחר ששכב נרדם מיד. בבקר השכים
לקום והלך מיד אל ספסלו לשבת ולעשות
מלאכתו.

ביום השני ברך אותו מר לורי לשלום
בקראו בשמו ודבר עמו בענינים שהיו קרובים
להם בזמן האחרון. הדקטור לא ענה מאומה, אך נראה
היה ברור, כי הוא שמע את הדברים וגם חשב עליהם,
אף כי מתוך בלבול. הדבר הזה עודד את רוח מר
לורי לבקש את מרת פרוס, כי תבוא כמה פעמים
במשך היום אל החדר, ובאותו הזמן היה מספר
עמה בנחת על לוסי ועל אביה כדרכם תמיד,
כאלו לא קרה דבר, וזה נעשה בלי הפגנה יתרה,
בלי אריכות, שלא להלאות אותו. ובלבו הטוב של מר
לורי נתעוררה האמונה, כי הזקן מרים עיניו יותר
ויותר ובנפשו עולים מעין רעיונות על הסתירות
מסביב לו.

כאשר החשיך שוב, שאל אותו מר לורי
כאשר ביום אתמול:

“ידידי הדקטור, אולי תצא לטיל?”

"וכמו בפעם הראשונה חזר ושאל:

“בחוץ?”

“כן, לטיל עמי. מדוע לא?”

אחרי אשר לא נשמע מפיו מענה, עשה מר
לורי את עצמו כיוצא לטיל, וכעבר שעה אחת שב אל
החדר. אותה שעה עבר הדקטור וישב על המקום ליד
החלון והביט החוצה אל עץ האדר, אך עם שוב מר לורי
קם ושב אל ספסלו.

הזמן התנהל בכבדות ותקוותיו של מר
לורי עממו, ולבו נמלא דאגה, אשר הלכה וגדלה
מיום ליום. היום השלישי בא וחלף, ואחריו
הרביעי, החמשי. חמשה ימים, ששה ימים, שבעה
ימים, שמונה ימים, תשעה ימים.

הימים האלה עברו על מר לורי מתוך
תקוות שהלכו וקדרו ומתוך דאגות שהלכו ורבו.
הסוד נשמר יפה ולוסי לא ידעה מאומה ותהי
מאשרה. אך הוא לא יכל לבלתי ראות, כי הסנדלר,
אשר ידו לא היתה חרוצה בתחלה, הלך ונעשה אמן
להפליא. ומעולם לא שקד כל כך על עבודתו, וידיו
לא היו מעולם זריזות ומנסות כל כך, כאשר בזמן
הדמדומים של היום התשיעי.



יח. עצת רופא



בהיותו עיף ויגע מנדודי שנה, נרדם
מר לורי בשבתו על משמרתו. בבקר יום העשירי
התעורר עם זריחת השמש בחדרו, אשר שם תקפה
עליו השנה בליל אמש.

הוא שפשף את עיניו ועמד על רגליו, אך
אחרי כן בא ספק אל לבו, אם אינו ישן עוד וחולם
חלום. כי הנה בגשתו אל פתח חדר הדקטור
ובהציצו שמה, ראו עיניו את ספסל הסנדלר וכלי
המלאכה מסלקים שוב הצדה והדקטור עצמו יושב
ליד החלון וקורא. הוא היה לבוש כסות בקר, ופניו
(כאשר ראה יפה מר לורי) אף כי עודם חורים מאד, היו
שלוים ומביעים תבונה.

אף כי ברי היה לו, כי ער הוא ורואה הכל
בהקיץ, עלה בלבו של מר לורי הרהור במשך רגעים
אחדים, אולי כל ענין מלאכת הסנדלרות לא היה אלא
חלום רע שחלם. הלא עיניו הרואות עתה את ידידו
בלבושו הרגיל ובמראהו אשר הסכין אליו יושב
וקורא כדרכו; היש פה סמן כל שהוא, כי במשך
כמה ימים בא שנוי, אשר עשה עליו רשם אדיר כל
כך?

אולי רק רגעים מעטים, ברגעי בלבול
ותמהון, עלו בלבו ספקות אלו. הן אם כל הדברים
האלה לא היו במציאות, איככה זה בא הוא, י’רויס
לורי, הנה? איכה זה נרדם, כשהוא לבוש בגדיו, על
הספה בחדר החולים של הדקטור מנט, ובא בשעה זו
בבקר השכם לעמד מאחורי חדר משכבו של
הדקטור?

מקץ רגעים מעטים עמדה לפניו מרת פרוס
והתלחשה עמו. אם היה עוד בלבו קרטוב של ספק,
באו דבריה ובטלו אותו. אך עתה ראה וידע הכל
ברור ללא שום ספק. על פי עצתו, החליטו לחכות עד
שעת ארחת־הבקר הקבועה ואחרי כן להפגש עם
הדקטור, כאלו לא קרה שום דבר שאינו שכיח. אם
רוח בינתו שבה אליו, ינסה מר לורי בזהירות לשאל
בעצתו, מה לעשות להבא במקרה כזה.

מרת פרוס עשתה כאשר יעץ מר לורי. הוא
מצא לו פנאי להתקין את עצמו, ובהגיע שעת ארחת
הבקר, הופיע מר לורי לבוש הדר כדרכו. הדקטור
נקרא אל השלחן והוא בא וישב על מקומו.

הדקטור, עד כמה שאפשר היה להבין את
דבריו, בלי עבור את גבולות הנמוס בשאלות, חשב
כנראה, כי חתנת בתו חגגו אתמול. רמז כלאחר
יד, ואולי בכונה, שנזרק מפי מר לורי על היום
שעומדים בחדש, עורר בלב הדקטור מחשבות
וחשבונות והביא אותו במבוכה קלה. ואולם בכל
שאר הליכותיו היה הדקטור נבון כדרכו, עד כי
החליט מר לורי לשאל בעצתו, עצת רופא, כאשר עלה
בלבו.

ואשר לכן, עם גמר הסעדה, כאשר
הסירו הכל מעל השלחן, והוא עם הדקטור נשארו
לבדם, פנה אליו מר לורי ואמר ברגש:

“יקירי מנט, חשקה נפשי לשאל
בעצתך, בדרך סוד, בענין מוזר מאד שאני
משתוקק מאד לעמד עליו; אפשר שבשבילך, הבקי
בענינים כאלה, אינו מוזר כל כך.”

בהעיפו עין על ידיו, המלכלכות מחמת
העבודה של הימים האחרונים, בא הדקטור במבוכה
והוא הקשיב רב קשב לדברי איש שיחו. לא פעם אחת
התבונן הדקטור הבקר אל ידיו.

“דקטור מנט!” קרא מר לורי, בנגעו
בחבה רבה בזרועו, “הענין שאני דן בו נוגע
ביחוד לאחד מידידי החביבים. אנא תן דעתך
לענין זה ועוץ לי עצה טובה למענו – ועל הכל, למען
בתו… למען בתו, מנט יקירי.”

“כפי שאני מבין,” קרא הדקטור בקול
כבוש, “הרי זה ענין של מחלת רוח..?”

“כן.”

“באר היטב,” קרא הדקטור, “אל תקמץ
בפרטים.”

מר לורי ראה, כי הם הבינו איש את אחיו
והוסיף לדבר:

“יקירי מנט, זה הוא ענין של
זעזוע־נפש, שבא לפני כמה שנים ונמשך זמן רב,
והוא קשה מאד ועמק מאד, זעזוע של רגשות, של
חיים, של… של… – כפי שהבעת בפיך – של הרוח.
כן, הרוח נפגעה. זה הוא זעזוע־נפש, שדכא את
החולה ואין יודע כמה זמן, כי גם הוא עצמו,
חושבני, אינו יודע חשבון הזמן ההוא ואין שום
תחבולה לחקר את הדבר. זה הוא ענין של
זעזוע־נפש, שהחולה נרפא ממנו בדרך שהוא
עצמו אינו יודע לתארו… כפי ששמעתי מפיו,
שהודה על זה ברבים. זה הוא ענין של זעזוע נפש,
שהחולה נרפא ממנו רפואה שלמה, עד כי היה לאיש
בריא בשכלו, המכשר לעסק בעבודה רוחנית, ובריא
בגופו בריאות גמורה, והוא הוסיף בלי הרף דעת על
אוצרו העשיר שרכש לו. אולם, לצערנו, הנה – הוא
הפסיק רגע ושאף אויר – חזרה אליו מחלתו.”

הדקטור שאל בקול נמוך:

“כמה נמשך הדבר?”

“תשעה ימים ותשעה לילות.”

“במה הבע הדבר? אין זאת…” והוא העיף
עין שוב על ידיו, “אין זאת, כי חזר למנהגו, שיש לו
נגיעה אל הזעזוע?”

“כך הוא.”

“ועתה, הראית את האיש,” שאל הדקטור
ברורות ונכונות, אם גם בקול נמוך כקדם, “בימים
שעברו נוהג מנהגו ההוא?”

“פעם אחת.”

“וכאשר חזרה אליו מחלתו, האם היה ברב
הדברים או בכלם דומה לזה שהיה אז?”

“לדעתי, בכל הדברים דומה.”

“הנה דברת אלי על בתו. היודעת
הבת הזאת על המחלה שחזרה?”

“לא. לא גלו לה את הדבר, ומקוה אני
כי סוד זה יהיה כמוס ממנה. ידוע הוא רק לי ולעוד
נפש נאמנה אחת.”

הדקטור תפש את ידו ושפתיו
לחשו:

“אכן טוב הדבר מאד. מחכמה רבה
נעשה!”

מר לורי חבק אף הוא את ידו, ושעה קלה
לא דברו השנים דבר.

“ועתה, מנט יקירי,” קרא מר לורי סוף סוף
בדברים יוצאים מלב אוהב, “אני איני אלא איש מסחר,
ואיני מוצא ידי ורגלי בדברים קשים ומסבכים
כאלה. אין לי הידיעות הדרושות, אין לי השכל
הדרוש. חסר אני מורה דרך. אין איש כמוך בעולם,
אשר אוכל לסמך עליו, כי הוא ינחני בדרך
הישרה. אמור לי, כיצד חוזרת המחלה? היש בה
סכנה? כיצד למנע שלא תחזר שוב? ומה יש לעשות
כשהיא חוזרת? מה הגורם לה שהיא חוזרת? מה יש
בידי לעשות למען ידידי? אין איש בעולם, אשר
ישתוקק לעשות טוב עם ידיד, כאשר אשתוקק אני
לעשות עם ידידי, לו רק ידעתי איך לעשות. אך איני
יודע כיצד פותחים בענין כזה. אם תואיל אתה
בחכמתך, בידיעותיך ובנסיונך להורות לי את
הדרך הישרה, יכל אוכל לעשות גדולות. אך באין
מאיר ומורה דרך קצרה ידי מעשות דבר. אנא, באר
לי את הענין, האר עיני לראות את הדברים בהירים
יותר והורני נא, כיצד אוכל להיות מועיל יותר.”

דקטור מנט ישב שקוע בהרהורים אחרי
הדברים האלה היוצאים מן הלב, ומר לורי לא האיץ
בו.

“לדעתי, קרוב לודאי,” קרא הדקטור
בהפסיקו את השתיקה, “כי פגיעת המחלה
שתארת, ידידי היקר, לא באה בהסח הדעת
לחולה.”

“האם חשש לבואה?” הרהיב מר לורי
לשאל.

“הרבה חשש,” קרא הדקטור ברעד שלא
מרצונו, “קשה לך לתאר, עד כמה פחד זה מעיק על
רוחו של החולה ומה קשה לו, כמעט אי אפשר,
להכריח את עצמו ולהוציא מפיו דבור על הענין
המעיק עליו.”

“האם לא הקל הרבה לנפשו?” שאל מר
לורי, “אלו יכל היה להתגבר על עצמו, בשעה
שהמחלה תוקפת אותו, ולגלות סודו למי
שהוא?”

“אני סובר שכן. אך הלא אמרתי לך, כי
הדבר כמעט אי אפשר. ובמקרים ידועים, חושב אני,
אי אפשר הדבר ממש.”

“ועתה,” קרא מר לורי, בשימו ידו ברך
על זרוע הדקטור, אחרי שעה קלה של שתיקה, “מה
הדבר שגרם לדעתך לפגיעת המחלה?”

“אני סובר,” ענה הדקטור מנט, “כי כאן
קמו לתחיה, בצורה קשה ובלתי שכיחה, המחשבות
והזכרונות, שהיו גורם ראשון למחלה זו. לדעתי,
עלו בלבו של החולה רעיונות מדכאים ומציקים את
הנפש. קרוב לשער, כי הרעיונות האלה ארבו לו
זמן רב והוא פחד מפניהם. הוא התאמץ לשוא
להתקין עצמו, ואולי התאמצות זו היא שהתישה את
כחו לשאת אותה.”

“האם זוכר החולה את המעשים שהיו
בשעה שמחלתו חזרה?” שאל מר לורי מתוך
הסוס.

הדקטור הביט בשממון אל החדר מסביב,
נענע בראשו וענה בקול נמוך: “לא כלום”.

“ומה יש לצפות לעתיד?” שאל מר לורי
ברמז.

“אשר לעתיד!” קרא הדקטור בהתעודדו,
“יש לי תקוה רבה לטוב. אחרי אשר שלח לו אלהים
בחסדו רפואה במהרה, יש רשות לקוות. החולה כרע
תחת לחץ דבר מסבך, שפחד ממנו וחזה מראש
בואו ונפתל עמו, והוא שב לאיתנו, אחרי אשר באה
עליו השואה וחלפה, יש לי אפוא תקוה, כי הרעה
עברה ולא תשוב.”

“טוב, טוב! נחמתני. שבח לאל!” קרא מר
לורי.

“שבח לאל!” חזר הדקטור על דבריו,
בהרכינו ראשו ביראת כבוד.

“יש עוד שתי שאלות בענין זה!” קרא מר
לורי, “שחשקה נפשי למצוא פתרון להן. האוכל
להמשיך שיחתי?”

“אין לך חסד גדול מזה שאתה עושה עם
ידידך,” ענה הדקטור בהושיטו לו את ידו.

“ובכן, נבוא אל השאלה הראשונה. החולה
נוהג להגות הרבה בלמודים ושקדן הוא מאד; הוא
מקדיש עצמו בהתלהבות רבה לחקירות במקצועו,
לנסיונות ובחינות, לכמה דברים. האם אין זה יותר
מדי בשבילו?”

“לפי דעתי, לא. אפשר שזו היא מסגלות
רוחו להיות תמיד עסוק. אולי זה הוא טבעו במקצת,
ובמקצת בא לו הדבר מתוך פגעיו. ככל אשר ימעט
לעסק בענינים בריאים, כן תרבה הסכנה, כי
רוחו יפנה לדרך הרע לו. אפשר שהחולה חקר את
נפשו וגלה סוד זה.”

“ברי לך אפוא, כי רוחו אינו יגע יותר
מדי?”

“לדעתי, ברי לי הדבר כמעט.”

“יקירי מנט, אולי עתה הוא עובד למעלה
מכחו?..”

“לורי חביבי, מספקני, אם יש לחשש
לכך. אם מצד אחד יש מאמץ עצום, טוב כי מן הצד
השני יהיה דבר מכריע.”

“סלח לי, הן אנכי איש מעשה עקשן.
נניח לרגע, כי החולה עבד למעלה מכחו, האם לא
יביא הדבר לידי התחדשות המחלה?”

“לא, לדעתי.” קרא הדקטור מנט בתקף
אמונה בעצמו, “איני סובר, כי דבר אחר, מלבד אותם
הרעיונות, ישפיע על התחדשות המחלה. סובר אני,
כי מעתה והלאה רק זעזוע יוצא מן הכלל של נימי
הנפש יכל לחדש את המחלה. אחרי הדבר שארע
ואחרי שהבריא החולה קשה לי לתאר זעזוע חזק כזה
שהיה. אני מאמין באמונה שלמה, כי אפסו הסבות,
שיכלות להביא להתחדשות המחלה.”

הוא דבר מתוך ספקנות של אדם, היודע
עד כמה דבר קל יכל להפך את הבנין העדין של
המח, ובכל זאת נאמרו הדברים מתוך אמונה של
אדם, אשר רכש לו לאט לאט את הבטחון הזה מתוך
יסורי־נפש רבים.

על לב ידידו לא עלה לערער את בטחונו
זה. הוא הביע בדברים את שמחתו על זה, אף כי
בלבו פקפק אם כן הוא. בעברו לשאל את השאלה
השניה חש, כי קשה לו להוציאה מפיו, אך בזכרו
את שיחתו עם מרת פרוס ביום הראשון ההוא
ובהעלותו על לבו את אשר ראה בתשעת הימים
האחרונים, ידע כי עליו לדבר ויהי מה.

“המלאכה שאחז בה החולה בהשפעת
המחלה, שלאשרו נרפא ממנה,” פתח מר לורי
בהשמיעו שעול, “נקרא לה… מלאכת נפח. כן, מלאכת
נפח. נניח, לשם דגמה, כי בימים הרעים ההם היה
החולה נוהג לעבד על יד סדן קטן. נניח, כי נמצא
החולה שוב פתאם ליד הסדן שלו. כלום אין זה חבל,
כי הסדן ימצא בביתו סמוך לו?”

הדקטור האהיל בידו על מצחו וטפח
ברגליו מתוך עצבנות על הקרקע.

“כל הימים שמר את הסדן בביתו!” קרא
מר לורי, בהביטו בדאגה אל פני ידידו. “ובכן, האם
לא טוב הוא, כי ירחיקו את זה מביתו?”

הדקטור הוסיף להאהיל בידו על מצחו
ולחבט ברגליו מתוך עצבנות על הקרקע.

“האם לא נוח לך לעוץ לי עצה?” קרא מר
לורי, “מבין אני יפה, כי שאלה גדולה שאלתי.
ובכל זאת, לדעתי…”

כאן נענע בראשו ופסק.

“רואה אתה!” קרא הדקטור מנט בפנותו
אליו אחרי שתיקה לא נעימה. “קשה מאד לבאר את
הנעשה בתוך תוכה של נפש אדם עלוב זה. הוא
התגעגע מאד מאד על מלאכה זו ושמח שמחה גדולה,
כאשר באה לידו; אין ספק, כי היא הקלה הרבה את
יסוריו, בהעסיקה את אצבעותיו במקום מחו,
וכאשר אמן ידיו בה המעיטה את יסורי נפשו,
ולכן קשה לו הרעיון להפרד מעליה. גם עתה בזמן
שמאמין הוא בכחו יותר מכל הימים ולבו מלא
בטחון, הנה הרעיון, כי יהיה זקוק ביום מן הימים
לכלי מלאכתו ולא ימצאם, ממלא את לבו רגש פחד,
דומה לפחד זה התוקף את לב ילד תועה.”

בהרימו עיניו אל פני מר לורי, היה
מראהו כמראה הילד התועה הזה.

“אך האם לא… – שואל אני לשם הדעת,
כאדם שישב כל ימיו ועסק בדברים מגשמים,
כגון לירות, שילינגים, שטרות־כסף, – האם לא מראה
הכלי מביא לידי אותם הזכרונות? אלו הרחיקו את
הכלי, ידידי מנט, האם לא היה גז עמו גם הפחד?
בקצור, האם אין זו טעות מזיקה לשמר את הסדן
בבית?”

ושוב השתררה שתיקה.

“הלא תבין!” קרא הדקטור ברעדה. “הן זה
הוא חבר ישן, אח לצרה.”

“אני לא הייתי שומר זאת בביתי,” קרא מר
לורי במנוד ראש, כי ככל אשר פקפק הרופא, כן
נעשה הוא תקיף בדעתו, “אני הייתי מיעץ לחולה,
כי יביא את הקרבן הזה. עלי רק לקבל הסכמתך.
ברי לי, כי הדבר יביא לו טובה. הבה! תן לי
הסכמתך, כאיש טוב וחביב. עשה זאת למען בתו,
מנט יקירי!”

מוזר היה מאד לראות את הנפתולים בקרב
האיש הזה.

“אם למענה, טוב, לו יהי כדבריך; אני
מסכים. אך אנכי לא הייתי מרחיק את הכלי בהיות
החולה בבית. טוב כי יעשו זאת בזמן שלא יהיה
שם. יאבד לו ידידו הישן, אחרי אשר ירחק
ממנו.”

מר לורי קבל על עצמו לעשות כעצת
הדקטור. ובזה נגמרה השיחה. היום עבר עליהם
בטיול מחוץ לעיר והדקטור שב לאיתנו. שלשת
הימים שבאו אחרי כן היה שמח וטוב לב, וביום
הארבעה עשר נסע להלוות על לוסי ואישה. מר לורי
הודיע לו את כל אשר עשה כדי להסתיר מלוסי את
אשר קרה.

בליל אותו היום שעזב הדקטור את הבית
בא מר לורי לתוך חדרו ובידו גרזן, משור,
מפסלת 16 ופטיש, ומרת פרוס
הולכת אחריו ונר דולק בידה. אחרי אשר סגרו את
הדלת, כעושים מעשה בסתר, נתץ מר לורי את ספסלו
של הסנדלר לרסיסים, ומרת פרוס החזיקה בידה את
הנר, כאלו השתתפה במעשה רצח. את הכפיסים
שרפו באש בתוך המטבח, ואת כלי המלאכה,
הנעלים והעור קברו בגן.

בעיני האנשים הישרים האלה נראה
כחטא להשחית דבר ולעשות בסתר, עד כי מר לורי
ומרת פרוס, בעסקם במעשה הזה, ראו את עצמם,
וכן היה מראה פניהם, כעושים מעשה פשע נורא.
–



יט. תנאי



כאשר שב הזוג הצעיר לביתו, היה
סידני קרטון האיש הראשון אשר בא לקדם את פניהם
בברכת מזל טוב. לא עברו אלא שעות מועטות
לשבתם בבית, והוא בא ועמד לפניהם. גם
בהליכותיו, גם במבטיו, גם במנהגיו לא בא שום
שנוי לטובה, אך במראה פניו היה מעין נאמנות לב,
והדבר הזה היה חדש בעיני שרל דרני.

קרטון מצא רגע של כשר להטות את דרני
הצדה אל חלון ולדבר עמו באין שומע.

“מר דרני!” קרא קרטון, “מה חפצתי, כי
נהיה ידידים.”

“סוברני, כי ידידים היינו גם עד
היום.”

"יפה אף נעים; אך הן זה אינו אלא נוסח
סתם, ואני לא נתכונתי לדברי נוסח. אם אמרתי,
כי חשקה נפשי להיות ידיד לך, הלא תבין, כי לא זו
היתה כונתי.

שרל דרני, – כמובן, – שאל אותו מתוך
טוב־לב ומתוך נעימות חבר, מה אפוא כונתו.

“בחיי!” קרא קרטון בבת צחוק, “הנקל לי
שבעתים להבין את הדבר בלבי, מאשר לבארו
ולהכניסו ללבך. ובכל זאת הבה אנסה. הזוכר אתה
שעה אחת, כאשר הייתי שתוי יין יותר… מכפי
הרגיל?”

“זוכר אני שעה אחת, כאשר אלצת אותי
להסכים לך, כי שתוי יין אתה.”

“גם זה אני זוכר. קללת שעה זו רובצת
עלי, כי על כן זוכר אני אותה תמיד. אני מאמין, כי
ביום מן הימים עתיד אני לתן את הדין על זה, כאשר
תגיע שעתי לצאת מן העולם!.. אל נא תפחד, איני
אומר להטיף מוסר.”

“איני מפחד כלל וכלל. דברים נאמרים
בכבד ראש אינם עלולים להטיל פחד עלי.”

“הה!” קרא קרטון ונענע בידו, כאלו
אמר להשיב את הדבר מעליו. “באותה שעה של
שכרון (אחת מן השעות הרבות, כפי שידעת)
הלאיתיך בדברים על אהבתי אליך ואי־אהבתי אליך.
מה מאד חפצתי, כי תשכח את הדבר.”

“שכחתיו זה ימים רבים.”

“שוב נוסח שגור! אך, מר דרני, לי לא קל
כל כך לשכח, כמו שאתה אומר על עצמך. אנכי לא
שכחתי את הדבר. ומענה קל אין בכחו להשכיח
אותו מלבי.”

“אם זה היה מענה קל,” השיב דרני, “אנא
סלח לי. בלבי לא היתה כונה אחרת בלתי אם לעבר
בקלות על דבר, המטריד אותך כל כך, לתמהוני
הרב. אומר אני לך, על אמונתי, כי זה כבר הסחתי
דעתי מכל הדבר. אלי שבשמים, וכי מה היה
הדבר?! כלום לא היו לי ביום ההוא דברים חשובים
יותר לזכר, אחרי החסד הגדול שעשית עמי
אז?”

“אשר לחסד הגדול”, קרא קרטון, “מחיב
אני להודות לפניך, אחרי אשר הזכרת את הדבר,
כי זה לא היה אלא מעשה־ערמומית של עורך־דין.
גורלך לא נגע עד לבי בשעה שעשיתי עמך את
החסד. דוק! אני אומר, כי אז לא נגע גורלך עד
לבי. הדברים אמורים בעבר.”

“אתה אומר לזלזל במעשה הגדול
שעשית,” ענה דרני. “אך אנכי לא אריב עמך בשל
המענה הקל שלך.”

“רק אמת לאמתה דברתי, מר דרני,
האמינה לי! ואולם הנה נטיתי הצדה ממטרת שיחתי.
דברתי אליך על רצוני, כי נהיה ידידים. יודע
אתה, מה טיבי; יודע אתה, כי אין אני מסגל לעשות
דבר טוב ונשגב. אם מספק אתה בזה, שאל את
סטריבר ויגידך.”

“בוחר אני לשפט על אדם בשכלי ולא
בסיוע של האיש הזה.”

“יפה! על כל פנים יודע אתה, כי איני
אלא כלב משלח, שמעולם לא עשה טוב ועד עולם לא
יעשה.”

“איני יודע, כי עד עולם ‘לא תעשה
טוב’.”

“אבל אנכי יודע זאת, ועליך להאמין
לדברי. ובכן, אם יש בכחך להניח, כי בר־נש חסר
ערך, איש שיצא לו שם רע כמוני, יהיה נכנס ויוצא
מזמן לזמן בביתך, הייתי מבקש, שתתן לי רשות
להשתמש בזכות זו. לו תראני בביתך, דרך
משל, ככלי אין חפץ בו, שאיש אינו שם לב אליו
ושנותנים לו מקום בבית בזכות מעשה טוב שבא על
ידו. אנכי לא אשתמש לרעה בזכותי זו. קרוב
לודאי, כי אשתמש בזכותי זו לא יותר מארבע
פעמים בשנה. די יהיה בשבילי לדעת, כי זכות זו
נתונה לי.”

“הבה ננסה?”

“זאת אומרת, כי נתת לי רשות לתפס את
המקום שבקשתי. תודה לך, דרני. הלא רשאי אני
לקרא בשמך דרך ידידות?”

“כן, קרטון, הן ידידים אנו.”

הם הושיטו יד זה לזה וסידני פנה והלך.
כעבר רגע שב האיש להיות לפי מראהו שוה־נפש
ודומם כתמול שלשום.

אחרי אשר הלך ובני הבית ישבו ובלו
את הערב, הזכיר שרל דרני דרך אגב את השיחה,
והוא דבר על קרטון כעל אדם מרשל ושאנן. הוא לא
דבר עליו במרירות או בזלזול, אך הביע דעתו
כאדם השופט על חברו רק למראה עיניו.

ועל לבו לא עלה, כי דבריו העציבו את
רוח אשתו היפה והצעירה; ואולם כאשר עלה אחרי
כן לחדר משכבו, מצא את רעיתו יושבת ומחכה לו
ועל מצחה תו של מחשבה.

“שקועים אנו הערב במחשבות!?” קרא
דרני בחבקו את אשתו.

“כן, שרל יקירי,” ענתה האשה בשימה
ידה על חזהו ובנעצה בו עיניה המביעות שאלה,
“אמנם שקועים אנו במחשבות הערב, כי על כן יש
דאגה בלבנו.”

“מה היא, לוסי שלי?”

“התבטיח לי, כי לא תאלצני להשיב על
שאלה, אם אבקשך לבל תשאל?”

“אם אבטיח? היש דבר שלא אבטיח למען
אהובת לבי?”

ואמנם היש דבר שלא יבטיח איש
בשעה זו, שידו מסירה את תלתלי הזהב מעל לחי
רעיתו והוא מרגיש, כי לבה מלא אהבה אליו.

“לדעתי, שרל, ראוי הוא מר קרטון לחבה
ולכבוד יותר ממה שהבעת הערב בדברך
עליו.”

“האמנם, תמתי? הכיצד?”

“זה הוא הדבר שאמרתי לך, כי לא
תשאלני. אך אני חושבת, אני יודעת, כי כן
הוא.”

“אם את יודעת זאת, רב לי. מה רצונך אפוא
כי אעשה?”

“שאלתי ובקשתי, יקירי, כי תהיה
תמיד חביב לו בפניו וסולח לחטאיו שלא בפניו.
האמינה לי, כי יש לו לב, שהוא מגלה לעתים רחוקות
מאד, והלב הזה פצוע הוא. יקירי, אני ראיתי את
הלב הזה שותת דם.”

“צר לי מאד!” קרא שרל דרני
בהשתוממות, “בהעלותי על לבי, כי שפטתי עליו
שלא בצדק. לא עלה על לבי, כי כזה הוא האיש.”

“כן הוא, אישי. חוששת אני, כי אין לו
תקנה, אין תקוה לשנות דבר בתכונתו או
במדותיו. אך ברי לי, כי מסגל הוא למעשים טובים,
מעשי נדיבות, ואפילו למסירות נפש.”

פניה היו יפים יפי עליון בשעה
שהביעה את זך אמונתה באיש האבוד הזה, עד כי
בעלה לא יכל לגרע עין ממנה.

“ועל הכל, אהוב נפשי,” הוסיפה האשה
בהתרפקה עליו ובשימה את ראשה על חזהו
ובנשאה עיניה אליו, “זכר נא, מה חזקים אנו
באשרנו ומה חלש האיש הזה בדלותו!”

תחנתה זאת נגעה עד לבו.

“זכר אזכר זאת, תמתי! כל ימי חיי
אזכר את זאת.”

הוא גחן על הראש המעטר זהב, הגיש
שפתיו לשפתיה וחבק אותה בזרועותיו. אלו היה
הנודד האובד, שהיה תועה ברגע ההוא ברחובות
האפלים, עובר בלילה ההוא על פני הנוה הזה,
והיה יכל לשמע את הדברים התמימים מפי האשה,
והיה יכל לראות את דמעות החמלה, אשר מחה הבעל
בנשיקותיו מעל העינים הכחלות, המלאות תם
ואהבה, כי אז היה קורא מעמק לבו – והדברים האלה
היו יוצאים מפיו לא בפעם הראשונה:

“יברך אלהים את האשה הזאת בגלל
לבה הרחום!”



כ. הד צעדים



המקום שבו גר הדקטור, כאשר אמרנו,
היה מקום נפלא להשמיע הד צעדים. בהיותה עסוקה
תמיד לשזור את חוט הזהב, אשר קשר את אישה, את
אביה, אותה עצמה ואת אומנתה הזקנה למשפחה
אחת בנוה שלום ואשר, ישבה לוסי בביתה השאנן
והקשיבה אל הד הצעדים של השנים החולפות.

בשנים הראשונות, אף כי היתה אשה
צעירה מאשרה אשר שלם, היו זמנים, אשר עשתה
עבודתה בעצלתים ועיניה עטו ערפל. כי הנה
נשמעו מרחוק הדים קלים של דבר הולך ובא, הדים
דקים מן הדקים, אשר זעזעו את לבה. תקוות
עמומות וספקות קשים מלאו לבה יחד: תקוות לזכות
באהבה שלא ידעה נפשה עד היום, וספקות – אם
תשאר בחיים עלי אדמות להתענג על האשר החדש
הזה. בין ההדים עלה אז קול צעדים על קברה,
ומחשבות על אישה שישאר בדד ושיספד לה
העלו בעיניה גלים של דמעות.

הזמן ההוא חלף ולוסי בתה הקטנה
שכבה בחיקה. ואז נשמעו בין ההדים צעדי רגלים
קטנות ובת־קול של קשקוש מלים. ואם רבים ועצומים
היו ההדים השונים, הכירה האם הצעירה תמיד
ביניהם את קול צעדי הילדה הבאה. ועם בואה
נתמלא הבית הקודר אורה וצחוק ילד תמים.

בהיותה תמיד עסוקה לשזר את חוט
הזהב, אשר קשר את כלם יחד, ובהכניסה את טובה
וחסדה לתוך הארג של חיי כל אחד ואחד, שמעה
לוסי בתוך ההדים של השנים החולפות ועוברות רק
קול ידידות ועדינות.

גם בעת אשר נשמעו בתוך השאר צעדי
היגון, לא היו קשים ואכזרים. גם בשעה שראש קטן
עם תלתלי הזהב כתלתליה שכב על כר, ופנים
דלים של תינוק הביטו בבת־צחוק ממרום באמרו:
“אבא ואמא יקרים, צר לי להפרד מעמכם ומעם
אחותי החביבה. אך קוראים לי ועלי ללכת”. גם אז,
כאשר יצאה נשמתו של הילד המטל בזרועותיה
ופלגי דמעות ירדו על לחיי האם הצעירה, היה לבה
מלא אמונה באלהים, אשר הוא נתן והוא לקח.

הנה כי כן סוככו מלאכי שמים, מלאכי
שלום על הבית הזה. לוסי הקטנה, הבת היחידה,
היתה יושבת בכבד ראש בבקר בבקר ללמד את
שעוריה או מלבישה בשקידה את בבתה ליד כסא
אמה ומפטפטת עמה בשתי לשונות של שתי
הערים, אשר התערבו בחייה.

הד צעדי סידני קרטון נשמעו רק לעתים
רחוקות. כחמש או שש פעמים בשנה היה משתמש
בזכותו ובא אל הבית בלי הזמנה ויושב עמהם כל
הערב, כאשר היה עושה לפנים לעתים קרובות. מעולם
לא היה בא שמה שתוי יין. ועוד דבר אחד השמיעו
ההדים על האיש הזה, דבר נודע מדור דור.

בזמן שאיש אהב אשה בכל לבו והיא
היתה לאיש אחר, ולבו עודנו הוגה אהבה אליה גם
אחרי שהיא אם לילדים, אז הוגים הילדים האלה חבה
מוזרה לאיש הזה – מין רגש טבעי של חמלה לו. מה
טיבם של הרגשות הדקים והטמירים האלה – לא
ספרו ההדים, אך כן היה תמיד וכן היה גם הפעם.
קרטון היה האיש הזר הראשון, אשר לוסי הקטנה
הושיטה לו ידיה הקטנות והרכות, וגם כאשר
גדלה שמרה בלבה אהבה אליו. והילד הקטן
הזכיר את שמו רגעים מעטים לפני מותו: “תנו
נשיקה לקרטון בשמי!”

הדים שונים הגיעו לאזני לוסי בנוה
השאנן. יש אשר הקשיבה אליהם מתוך הרהור ויש
אשר שעשעו את לבה. קרובים אל לבה היו הדי
הצעדים של ילדתה, של אביה היקר ושל בעלה
האהוב. כנגינה עלה באזנה כל הד קל של נוה
השלום, אשר היא בנתה אותו בחכמה רבה ובחן רב,
עד כי היה מלא כל טוב. נעים היה לה לשמע פעם
בפעם מפי אביה, כי אהבתה אליו גדלה ועצמה מאז
היתה לאיש. גם אישה היה אומר לה, כי עם כל
דאגותיה וטרדותיה לא חדלה להיות עזר כנגדו
ומסורה לו בכל נפשה. כמה פעמים היה שואל
אותה:

“מה קסם הסוד, תמתי, כי יש בידך
לשקד על כל דבר לכל אחד מאתנו, כאלו הוא יחיד
לך, ובכל זאת מעולם לא ראינו אותך אצה וטרודה
ויגעה?”

אולם עלו הדים אחרים, שבאו מרחוק, והם
הטילו אימה בעת ההיא. ובעת אשר מלאו ללוסי
הקטנה שש שנים, התחילו ההדים האלה להשמע
בקול רם ונורא, כאלו פרץ סער גדול בארץ צרפת
והעלה גלים עצומים ממצולות ים.

באחד מערבי הקיץ, בחדש יולי, בשנת
אלף שבע מאות שמונים ותשע, בא מר לורי מבית
הבנק של טלסון בשעה מאחרה וישב עם לוסי
ובעלה ליד החלון הסגור. הלילה היה ליל חם מחניק
מבשר זועה, ושלשתם זכרו את הלילה ההוא
בראשון בשבת, בעת אשר ישבו כלם במקום הזה
והביטו אל הברקים בחוץ.

“ואנכי חשבתי,” קרא מר לורי בתקנו
את הקפלט על פדחתו 17 , “כי עלי
יהיה לשבת כל הלילה בבית הבנק של טלסון.
ידינו היו מלאות עבודה כל היום, עד כי לא ידענו
במה להתחיל ומה לעשות. בפריס הימים טרופים, עד
כי שולחים אלינו משם כסף לפקדון לאין שעור.
לקוחותינו 18 בארץ ההיא כאלו
נמנו וגמרו להפקיד את הונם ורכושם בידינו. כמין
שגעון תקף שם את האנשים לשלח את הונם
לאנגליה.”

“סמן רע הוא,” קרא דרני.

“סמן רע אתה אומר, ידידי דרני? כן הוא,
אבל אין אנו יודעים בשלמה הבהלה הזאת. ההמון
הוא חסר בינה! בבית הבנק של טלסון זקנים
ותשושים האנשים, עד כי אסור היה להטרידם
ולהחרידם בלי נמוק חשוב.”

“אולם,” קרא דרני, “הידעת מה העיבו
וקדרו פני השמים?”

“ודאי ידעתי,” הסכים מר לורי והתאמץ
להוכיח לעצמו, כי התרגז על לא דבר, “אך עיף
עיפתי מעבודת היום, עד כי רוחי סרה. איה
מנט?”

“הנהו!” קרא הדקטור, בהכנסו ברגע זה
לתוך החדר האפל.

“מה ישמח לבי לראותך בבית. הטרדות
והחרדות שהקיפוני כל היום בבית הבנק זעזעו את
עצבי, באין שום סבה. הן לא תצא מביתך
הערב?”

“לא, אומר אני לשחק עמך בקביה, אם
רצונך בכך,” קרא הדקטור.

“רצון רב אין לי. מספקני, אם הערב אוכל
לעמד בפניך במשחק. האם עוד יש כוס טה, לוסי?
עיני כהות ואיני רואה.”

"ודאי שיש. שמור לך הטה.

“חן חן, חביבה. ומה הילדה היקרה,
הכבר עלתה על מטתה?”

“היא כבר ישנה.”

“טוב ויפה. הכל בריאים, הכל שלמים!
איני יודע, למה לא יהיה כאן הכל טוב ויפה, ברוך
השם. אך כל היום הרגיזוני ואנכי אינני עוד
צעיר לימים. התואילי לתת לי, חביבתי, את הטה? חן חן.
עתה בואי ושבי בתוכנו, וכלנו נשב ונקשיב אל
ההדים, אשר עליהם יש לך רעיון שלך.”

“לא רעיון, זה הוא דמיון.”

“לו יהא דמיון, יפתי החכמה,” קרא מר
לורי, בלטפו את ידה, “רבים מאד ההדים במספרם
וקולם עולה מאד, האם לא כן? הטי אזן ושמעי!”



באותו הזמן שהחבורה הקטנה ישבה
ליד החלון בלנדון הקודרת נשמעו ברחוק מקום,
בפרבר סן־אנטואן צעדים רועשים. הצעדים האלה
היו טרופים ומטרפים ומסכנים, ואוי למי
שיתפרצו לתוך חייו, לא קל יהיה לרחץ את עקבות
הדם אשר ישאירו במקום אשר יעברו עליו.

הפרבר סן־אנטואן היה בבקר ההוא מלא
המון קודר של מפלצות־אדם, אשר המו כגלי ים זועף,
ומעל לראשיהם נוצצו להבות סכיני הפלדה
והכידונים. שאגה אימה התפרצה מגרון הפרבר
סן־אנטואן, ויער של זרועות חשופות נד באויר,
כאשר ינודו ענפים יבשים של אילנות ברוח החרף.
כל האצבעות תפשו מתוך רטט מיני כלי־זין או
הדומה לכלי־זין, אשר זרקו להם מן הבתים
במעמקים וממרחקים.

מי נתן את הנשק לאלה, מאין לקח,
כיצד נפתח הדבר, מי המפקד על הצבא הזה – איש
מן ההמון הרב לא ידע זאת. ידע ידעו, כי מחלקים
רובים, אבק־שרפה, כדורים, מוטות ברזל, אלות עץ,
סכינים, גרזנים, כידונים, כל מיני נשק שהמציא
דמיון האדם. והאנשים אשר לא קבלו כלי־זין,
עקרו בידיהם עד שפך דמן אבנים או לבנים מן
הקירות. כל לב בפרבר סן־אנטואן דפק בחזקה
והיה כאחוז קדחת. כל איש חי שם נפשו בכפו
והיה תקוף התלהבות להקריב את נפשו.

כמו שיש לו למערבל 19 של מים רותחים נקדת מרכז של הרתיחה, כן התרכזה התנועה הזועמת הזאת מסביב לבית המרזח של דפרג‘, וכל נטף־איש בתוך הקלחת
הרותחת הזאת שאף אל המערבל, אשר שם עמד דפרג’
עצמו, גופו שחור מאבק הרובים ומן הזעה, והוא
מוציא פקדות, מחלק נשק, דוחה את האחד ומקרב את
השני, נוטל נשק מזה ונותנו לזה, עמל ויגע
בתוך ההמון הגועש והרועש.

“קרב אלי, י’ק שלישי,” קרא דפרג',
“ואתם, י’ק ראשון ושני, הפרדו ועמדו בראש
מספר רב של פטריוטים עד כמה שידכם מגעת.
איה אשתי?”

“הנני!” קראה מרת דפרג' במנוחה
כדרכה, אך הפעם לא היו בידה מחטי הסריגה.
ידה החרוצה אחזה בגרזן במקום מלאכת מחט,
ובחגורתה היו תחובים אקדח וסכין חדה.

“לאן תלכי, אשתי?”

“לפי שעה,” ענתה האשה, “אלך עמך.
אחרי כן תראה אותי עומדת בראש גדוד נשים.”

“הבה נלך!” קרא דפרג' בקול רם.
“פטריוטים וידידים, אנו נכונים! אל
הבסטיליה!”

נשמעה שאגה אימה, כאלו קול כל
צרפת ענה לעמת השם השנוא, וים בני האדם עלה,
גל אל גל, תהום אל תהום, וחלף את העיר בדרך אל
המקום ההוא. צלצלו הפעמונים לאות בעתה, הכו
בתפים, הים המה בזעף והנחשולים 20
עלו. החלה ההתקפה.

תעלות עמקות, גשר־פרקים 21
כפול, חומות אבן בצורות, שמונה מגדלים
גדולים, תותח, רובים, אש ועשן. בעד האש ובעד
העשן – בתוך האש ובתוך העשן, כי ים האדם גרף
אותו אל התותח, וכרגע נעשה תותחן – עבד דפרג'
בעל בית המרזח כאיש־צבא אמיץ שתי שעות
נוראות.

תעלה עמקה, גשר־פרקים אחד, חומות
אבן בצורות, שמונה מגדלים גדולים, תותח, רובים,
אש ועשן. גשר־פרקים אחד הורד!

“עבדו, חברים כלכם, עבדו! עבד י’ק
ראשון, י’ק שני, י’ק האלף, י’ק האלפים, י’ק העשרים
וחמשה אלף. בשם כל המלאכים או בשם כל
השדים – בחרו באשר תבחרו – עבדו!”

ככה קרא דפרג' בעל בית היין,
בעודנו עומד ליד התותח אשר התחמם זה כבר.

“אלי, נשים!” קראה הגברת דפרג',
“האמנם לא נוכל להרג ולאבד כמו הגברים, אחרי
אשר יכבשו את המקום?”

והנשים נהרו אליה מתוך קולות
וצוחות, והן מזינות בכל נשק שנפל לידן, אך
כלן יחד נשאו נשק אחד: רעב ונקמה.

תותח, רובים, אש ועשן; אולם עוד קימת
התעלה העמקה, גשר־הפרקים, החומות הבצורות,
ושמונת המגדלים הגדולים. הנה בא חלוף מקומות
בים הסוער על ידי יציאת האנשים שנפלו פצועים.
הנשק נוצץ, הלפידים בוערים, הקרונות עם הקש
הלח עשנים, בבריקדות 22 הסמוכות בכל הפנות עובדים עבודה קשה, צעקות, מטר יריות, קללות, מעשי גבורה בלי גבול, נפץ ורעש ושאון נורא של ים חי; ואולם עוד קימת התעלה העמקה, הגשר של פרקים, החומות הבצורות ושמונת המגדלים הגדולים, ודפרג' המוזג עודנו
עומד ליד התותח, שנעשה חם שבעתים על ידי עבודת
יריה של ארבע שעות נוראות.

אך הנה הונף הדגל הלבן בתוך המבצר
ומשא ומתן החל – כל זה רק נראה בעד הערפל של
הים הסוער ודבר לא נשמע – ופתאם עלה הים
והתרחב והתרומם וסחף את דפרג' המוזג אל הגשר
של פרקים שהורד, על פני החומות הבצורות, לתוך
שמונת המגדלים הגדולים אשר מסביב.

כח האוקינוס, אשר נשא אותו, היה כה
כביר, עד כי אל היה בידו לשאף רוח או להרים ראש,
עד אשר הגיע אל החצר של הבסטיליה. שם ליד פנת
קיר עשה מאמץ להביט סביבותיו. י’ק השלישי עמד
סמוך לו; הגברת דפרג', שעמדה בראש גדוד של
נשים, נראתה במרחק מעט עם הסכין בידה. בכל
מקום שררו רעש, קול דיצה, מהומה עד להחריש
אזנים, צוחה נוראה.

“האסירים!”

“הרשימות!”

“חדרי־הכלא הטמירים!”

“כלי הענוי!”

“האסירים!”

מכל הקריאות הבלולות והרבות האלה
עלתה הקריאה: “האסירים!” מתוך גלי ההמונים,
אשר הלכו ורבו ללא קץ וללא גבול. כאשר חלפו
ועברו הנחשולים הראשונים ונשאו עמהם את
פקידי בית הסהר ואימו עליהם, כי פה תהא
קבורתם אם חדר כלא טמיר לא יפתח, שם דפרג' את
ידו החזקה על חזהו של אחד הפקידים – איש שיבה
ולפיד בידו – הוציאו מתוך ההמון והציגו בינו
ובין הקיר.

“הראני את מגדל הצפון!” קרא דפרג',
“מהר.”

“נכון אני לעשות רצונך,” ענה האיש, “אם
תלך עמי, אך עתה אין איש שם.”

"מה פרוש המלים ‘מאה וחמש מגדל
הצפון?’ " שאל דפרג', “מהר.”

“הפרוש, אדוני?”

“האם זהו שם האסיר או שם המאסר? ענה,
ואם לא – מות תמות.”

“הרגהו!” צרח י’ק השלישי, אשר קרב
אליו.

“זה שם חדר־כלא, אדוני.”

“הראני אותו!”

“לך נא אחרי.”

י’ק השלישי, השוקק לדם, התאכזב
אחרי השיחה, אשר לא תביא לידי שפך דם, והוא אחז
בזרועו של דפרג', אשר אחזה בזו של שומר בית
הסהר. שלשת הראשים היו סמוכים זה לזה במשך
ההליכה הקצרה, אך גם אז לא יכלו לשמע איש את
דברי חברו, עד כה גדל השאון של האוקינוס החי,
בהתפרצו לתוך המבצר ובהציפו את החצרות ואת
המבואות ואת המעלות.

שלשת האנשים, דפרג', שומר הסהר וי’ק
השלישי, שלובי זרוע, הלכו בפסיעות מהירות עד
כמה שיכלו דרך כפות קודרות, אשר אור היום לא
חדר שמה מעולם, על פני דלתות מתעבות של
בתי־כלא ובתי־סהר אפלים, ירדו במעלות של
מערות ושוב עלו במעלות אבנים ולבנים, הדומות
לאפיקי נחל שחרבו מימיו. פה ושם, ביחוד ברגעים
הראשונים, עלה עליהם נחשול אדם וסחף אותם, אך
לאחר שגמרו ירידתם וטפסו ועלו אל מגדל
נשארו לבדם. בהיותם מקפים כתלים עבים הגיע
לאזנם הרעש בתוך המבצר ומחוצה כקול עמום,
כאלו השאון שיצאו ממנו החריש את כח
שמיעתם.

שומר הסהר ירד עד דלת נמוכה, תחב
מפתח לתוך מנעול, פתח את הדלת אט, ובהרכינם
ראשיהם להכנס, קרא:

“מאה וחמשה, מגדל הצפון.”

בקיר למעלה היה חלון קטן בלי זכוכית
מקף סרג ברזל ולפניו אבן חוצצת, עד כי את פני
השמים יכל אדם לראות רק כאשר ישכב לארץ
ויביט למעלה. בחדר היה תנור קטן גדור במוטות
של ברזל, ועל הארץ ממולו נערמה ערמה של אפר
ישן, היו שם כסא, שלחן ומטה עם מזרן קש. נראו
ארבעה קירות שהשחרו, ועל אחד מהם טבעת של
ברזל שהעלתה חלדה.

“תאיר בלפיד אט לארך הקירות האלה,
למען אוכל לראות אותם,” קרא דפרג' אל שומר
הסהר.

האיש עשה כמצוה עליו, ודפרג' הביט
לאור הלפיד בעיניו.

“עמוד!… הבט נא הנה, י’ק!”

“א. מ.!” צרח י’ק השלישי, כאשר קרא את
האותיות בתשוקה.

“אלכסנדר מנט.” לחש לו דפרג' באזנו,
בהורותו על הקיר באצבעו המלכלכה, שהשחרה
מאבק־שרפה – “וכאן כתב: ‘רופא עלוב’, והוא הוא, בלי
ספק, שחרת על האבן הזאת לוח־ימים. מה זה בידך?
דקר 23 ? תנהו לי!”

הוא אחז עוד בידו את מדליק־הפתילה של
התותח. פתאם עשה חליפין עם חברו, ובגשתו אל
הכסא והשלחן הרקובים נפץ אותם לרסיסים במכות
אחדות.

“הרם את הלפיד!” קרא בחמה אל שומר בית
הסהר, “ואתה, י’ק, בדק נא את המכתות 24
האלה. הא לך סכיני וחתך את המזרן וחפש
יפה יפה בתוך התבן. הוי, הרם את הלפיד!”

הוא נתן עיני זעם בשומר הסהר, טפס
ועלה על הכירים, הציץ לתוך ארבת העשן, משש
וטפח בדקר את דפניה, התבונן אל סרג הברזל
אשר מסביב לה. כעבר רגעים אחדים נפל וירד סיד
ואבק והוא החזיר ראשו מן המפלת; אחרי כן חטט
באפר ובחורי הארבה בזהירות רבה.

“האין דבר בשברי העץ ובתוך התבן,
י’ק?”

“לא כלום.”

“הבה נצבר את כל זה יחדו באמצע התא.
כך! עתה הדלק את הגל הזה!”

שומר הסהר הבעיר את הערמה הקטנה,
אשר אשה עלה מעלה. וכאשר הרכינו ראשם לצאת
דרך הפתח הנמוך, השאירו מדורה בוערת ופנו
בדרכם אל החצר. ואך עמדו רגליהם למטה, הגיע
לאזנם השאון, כאלו שב אליהם חוש השמיעה, עד
שובם אל הים החי והזועף.

הם מצאו את הים הזה הומה וסוער,
בבקשו את דפרג‘. הפרבר סן־אנטואן קרא בקול רם
למוזג שלו, שיבוא ויעמד בראש הגדוד, אשר לכד
את שר המבצר, שהגן על הבסטיליה וירה בעם. אם
לא כן, לא רצה ההמון להוליך את שר המבצר אל בית
העיריה לעמד לדין על מעשהו. באין דפרג’, המלט
ימלט שר המבצר, ודם העם (שפתאם עלה ערכו,
אחרי דורות רבים) לא יקם.

בתוך ההמון הגועש והשואג, אשר
הקיף את השר הזקן, הלבוש מעיל אפור עם עדיים
אדמים, היתה רק נפש אחת מתונה, וזו היתה נפש
אשה.

“הנה בעלי הולך!” קראה האשה הזאת,
בהצביעה עליו, “הנה דפרג'!”

היא עמדה בלי ניד ליד השר הזקן
הזועם; היא נשארה בלי ניד סמוך לו, כאשר הובל
דרך הרחובות על ידי דפרג' וההמון; היא נשארה
בלי ניד סמוך לו, כאשר הובא אל בית העיריה; היא
נשארה בלי ניד סמוך לו, כאשר החל ההמון להכותו
מאחור ולהמטיר עליו אחרי כן מהלומות ובעיטות;
ואותה שעה עמדה האשה סמוך לו מאד, וכאשר נפל
השר מת מן המכות, נתעוררה פתאם, שמה רגלה על
צוארו, ובהוציאה את סכינה הנוראה כרתה את
ראשו.

הגיעה השעה, אשר הפרבר סן־אנטואן
הוציא לפעל את מחשבתו הנוראה לתלות ראשי בני
אדם במקום פנסים, להראות את כחו וגבורתו. עתה
עלה כבודו של הפרבר סן־אנטואן ושח לעפר כבוד
העריצים והשליטים ביד חזקה. הורד לארץ גאון
השרים, ונעלה של הגברת דפרג' רמסה על צוארי
אחד מהם.

ים המים העכורים והאימים עלה על
גדותיו, רעשו הגלים המחריבים העולים זה אחרי
זה, אין יודע את כחם, אין חקר לעמקם. בים האכזרי
הזה נשמעו רק קולות קוראים לנקמה, נראו רק פנים
נעוים מיסורים, עד כי לא הגיע עד לבם רגש
החמלה והרחמים.

ואולם בתוך האוקינוס של פני בני
האדם, אשר הביעו חרון אכזרי, נמצאו שתי קבוצות
של פנים – שבעה שבעה בכל אחת – אשר היו נבדלים
מאד מן השאר. בקבוצה אחת היו שבעת האסירים,
אשר נפדו פתאם על ידי הסער שהרס את קברם,
נשאו עתה על כפים. פני כלם הביעו מבוכה,
תמהון, פחד, כאלו בא יום הדין הגדול והנורא,
ואלה אשר מסביב להם רוחות הם. הקבוצה השנית היא
של שבעת האנשים המתים, אשר פניהם הביעו
קפאון, ועיניהם העצומות מחכות ליום הדין.

שבעה אסירים שנחלצו ממאסרם, שבעה
ראשים כרותים תקועים ברמחים, מפתחות המבצר
הארור הזה עם שמונת מגדליו הגדולים, כמה
מכתבים ושאר זכרונות על אסירים מימים עברו,
אשר חייהם כלו בבור הזה – אלה היו כל הדברים,
אשר תושבי הפרבר סן־אנטואן נשאו בקול ענות
גבורה דרך רחובות פריס באמצע החדש יולי בשנת
אלף שבע מאות שמונים ותשע.

הה, ישמר ויגן אלהים על לוסי דרני,
לבל יבואו דברי חלומותיה, והד הצעדים לא יקרב אל
חייה! כי נוראים הם הצעדים האלה, מטרפים, מביאים
שואה. ושנים רבות אחרי אשר נשפכה החבית של
יין ליד בית המרזח של דפרג' לא קל היה לשטף את
אבני הרחוב, אשר אדמו מן הדם הנשפך.



כא. גלי הים עולים ועולים



רק שבוע ימים עבר על תושבי סן־אנטואן
הדלים מן היום אשר החלו ללפת את לחמם היבש
והמר בברכות מזל טוב על הנצחונות, והגברת
דפרג' ישבה ליד שלחן המכירה בבית המרזח,
כדרכה, והיא מפקחת על הלקוחות.

הגברת דפרג' ישבה בחבוק ידים
בבקר ההוא החם והבהיר והתבוננה אל בית היין
ואל הרחוב. גם פה וגם שם נראו כנופיות של הולכי
בטל, אנשים מלכלכים ועלובים, אך כעת הביעו
פניהם רגש של כח, המולך על פגעי חייהם.
המצנפת הבלויה, השמוטה לצד הראש הדל, הביעה
מעין רמז: “אמנם קשה מאד לראש החובש אותי לכלכל
את הגוף, אך לו ידעתם, כמה קל לו, לבעל המצנפת,
לקלקל גופם של אחרים”. כל יד צנומה וחשופה, אשר
לא מצאה עבודה עד היום, מצאה עתה עבודה מוכנה
לפניה: להרג ולאבד. אצבעות הנשים הסורגות
למדו למחץ ולקרע. מראה הפרבר סן־אנטואן שנה.
מאות שנים קבעו לו צורתו והימים האחרונים הוסיפו
לה את תויה הכבירים.

הגברת דפרג' ישבה והתבוננה אל
השנויים מתוך נחת רוח, כראוי למנהיגה של
תנועת הנשים בסן־אנטואן. אחת מחברותיה ישבה
על ידה וסרגה. האשה הגוצה והשמנה, בת זוגו
של חנוני דל ואם לשני ילדים, זכתה להיות סגן
למרת דפרג' ולהקרא בכנוי הכבוד “נקמנית”.

“שמעי!” קראה נקמנית, “הטי אזן! מי
בא?”

"זה הוא דפרג' ", קראה הגברת, “הסו,
פטריוטים!”

דפרג' נכנס עיף ונושם בכבדות, חלץ
מעל ראשו מצנפתו האדמה והביט סביבותיו.

“הקשיבו כלכם!” קראה הגברת שוב,
“שמעו את דבריו!”

דפרג' עמד בפתח למול עינים חדות
ופיות פעורים. כל אלה שישבו בבית המרזח
קפצו ועמדו על רגליהם.

“ספר נא, אישי, מה ארע?”

“חדשות מן העולם ההוא!”

"מה פרוש? שאלה האשה מתוך בוז, “מן
העולם ההוא?”

“הזוכר איש מכם פה את הזקן פולון, אשר
אמר אל העם הרעב, כי יוכל לאכל עשב, ואשר מת
וירד שאולה?”

“כל איש זוכר!” נשמע מכל הפיות.

“ממנו באו אפוא חדשות, הוא בין
החיים!”

“בין החיים?!” תמה כל הקהל,
“ומת?”

“לא מת! הוא פחד מפנינו מאד, ובדין הוא
שיהי מפחד, עד כי התחפש למת וסדר לעצמו קבורה
למראית עין. אך הנה מצאו אותו חי ומתחבא באחת
מערי השדה והביאו אותו הנה. ראיתיו זה עתה מובל
כאסיר לבית העיריה. אמרתי לכם, כי היה לו נמוק
לפחד מפנינו. הגידו כלכם, ההיה לו
נמוק?”

החוטא הזקן ההוא בן השבעים, אלו
שמע באזניו את המענה שנתן בקול רם על השאלה
הזאת, היה יודע גדל עונו.

עברה שעה קלה של דומיה. דפרג'
ואשתו הביטו זה אל זה בעינים תקיפות. נקמנית
גחנה והוציאה מתחת השלחן לרגליה תף שהשמיע
קול עמום.

“פטריוטים!” קרא דפרג' בקול חרוץ,
“הנכונים אתם?”

כרגע תחבה הגברת דפרג' סכינה
לתוך חגורתה; קול התף נשמע ברחובות, ונקמנית,
מתוך צוחות וצריחות משנות, בנופפה בידיה על
ראשה כארבעים מכשפות בבת־אחת, רצה מבית לבית
ועוררה את הנשים.

נוראים היו הגברים בזעמם הרב כאשר
הביטו בעד החלונות. הם חטפו נשק מכל הבא בידם
ופרצו אל הרחובות. אך מראה פני הנשים היה נורא
שבעתים עד להטיל אימה על גבור הגבורים. הן עזבו
אשה אשה את עסקי ביתה הדל, את עולליהן, את
זקניהן ואת חוליהן, שהתגלגלו על הקרקע רעבים
ועירמים, פרצו החוצה פרועות שער בקולות מחרישי
אזנים, קולות פרא וקולות שגעון. “פולון הנבל
נתפס, אחותי!” “פולון הזקן נתפס, בתי!” עשרות
עשרות מהן התפרצו לתוך ההמון, הכו על חזיהן,
תלשו שערן וצרחו: “פולון חי! פולון זה שאמר אל
העם הגוע ברעב, כי יאכל עשב! פולון זה שאמר
לאבי הזקן, כי יוכל לאכל עשב, אם אין לו לחם
לאכל! פולון זה שאמר לעוללי, כי יוכל לינוק עשב,
אם שדי אמו צומקות! הוי, רבונו של עולם, מה רבו
צרותינו! שמעו, ילדי המת ואבי הגוע, נשבעתי
בנפשי, כי אקם נקמתכם מפולון! בעלים, אחים,
בנים, תנו לנו את דם פולון, תנו לנו את ראשו, תנו
לנו את לבו, קרעו את פולון לקרעים, קברוהו באדמה,
למען יעלו עשבים בלחייו!” בקריאות כאלה היו
נשים רבות משתגעות, מסתובבות, פוגעות וטורפות
את ידידיהן, עד כי היו נופלות מתעלפות בחוץ ורק
בעזרת בעליהן היו נמלטות מתחת פרסות
הסוסים.

ובכל זאת לא חכו הפטריוטים אף רגע. אף
חצי רגע! פולון זה נמצא בבית הפקידות, מי יודע
אולי יוציאוהו לחפשי. היה לא תהיה, כי הפרבר
סן־אנטואן זוכר את יסוריו, את עלבונותיו, את
צרותיו! אנשים ונשים מזינים פרצו מתוך הפרבר
ורצו חיש מהר ומשכו אחריהם את כל הריקים
והפוחזים, ובמשך רבע השעה לא נשארה בשכנה
של סן־אנטואן בריה חיה, מלבד זקנים אחדים
תשושים וילדים מיללים.

לא. במשך שעה קלה מלאו את אולם
המשפט, שבו עמד האיש הזקן והמכער והמנול,
סתמו את כל המבואות והפרוזדורים והרחובות
הסמוכים. דפרג', הבעל והאשה, נקמנית, י’ק
השלישי היו בין העומדים בראש ובמרחק לא רב מן
הנאשם.

“ראו נא!” קראה מרת דפרג', בהצביעה
על האיש בסכינה, “ראו את הנבל הזקן הזה האסור
בחבלים. מה טוב היה לקשר לו על גבו צרור עשב.
חה־חה! אכן, זהו רעיון יפה! ילחך עתה את
העשב!”

האשה שמה את סכינה תחת זרועה
והתחילה מוחאה כף בדיצה.

האנשים שעמדו מאחורי מרת דפרג'
מסרו את דבר דיצתה לאלה העומדים מאחוריהם,
ואלה לאחרים, ואחרים לעוד אחרים שעמדו בחוץ.
וכן היה הדבר במשך שתים שלש השעות, כל זמן
ברור המשפט. במהירות רבה נמסרו כל דבור, כל
תנועה של מרת דפרג' במרחק רב, כי אנשים חרוצים
וזריזים, שטפסו ועלו על זיזי הבנין מבחוץ
להציץ דרך החלונות לתוך הבית פנימה, ידעו יפה
את מרת דפרג' והם ששמשו טלגרף בינה ובין
ההמון שעמד מחוץ לבית.

לאחרונה עלתה השמש במרום ושלחה
קרן אורה, אות תקוה או חסד, למטה על ראשו של
האסיר הזקן. והחסד הזה היה קשה מנשוא לאויבי
האסיר. כרגע נהרסה מחיצת האבק והשיח, שעמדה
שעה רבה להפליא, והפרבר סן־אנטואן פרץ
פרץ.

והדבר נודע מיד בכל קצות ההמון.
דפרג' קפץ ועבר את המחיצה ואת השלחן ותפש
בידיו החזקות את הזקן העלוב, מרת דפרג' באה
אחריו ושמה ידה לתוך אחד החבלים שהיה אסור
בהם, נקמנית וי’ק השלישי הלכו וקרבו אליו,
והאנשים אשר על גבי החלונות החלו לרדת
כעופות דורסים מעל קניהם הגבוהים – והקול נשמע,
כאלו עלה מכל העיר: “הוציאוהו אלינו! הוציאוהו
לתליה!”

כרגע הפילו את הזקן והרימוהו, סחבו
אותו וראשו למטה על המדרגות, פעם בברכיו, פעם
ברגליו, פעם בערפו, סחב והכה, מאות ידים תחבו
לתוך פניו צרורות עשב וקש. פצוע, קרוע, רצוץ
ושותת דם, כל עוד נפשו בו, בקש הזקן חנינה.
פעם התעורר בתנועות יאוש, ופעם היה כבול עץ. סוף
סוף הביאוהו עד הפנס, מקום התליה. מרת דפרג'
הרפתה ממנו רגע – כאשר יעשה החתול לעכבר
שצד – והביטה אליו דומם כל אותה שעה שהאנשים
הכינו לו את התליה. הנשים שפכו עליו גדופים
מתוך צריחות והגברים דרשו שיסתמו את פיו
בעשב עד שימות. אחרי כן העלו אותו על התליה
והחבל נתק, אך האנשים תפשוהו בקול צוחה
והעלוהו שנית, וגם הפעם נתק החבל, אך בפעם
השלישית רחם עליו החבל והחזיק בו. עד מהרה
כרתו את ראשו, תקעו אותו ברמח ונשאוהו בפרבר
סן־אנטואן, וכל התושבים יצאו במחולות למראה
העשב הרב הנתון בתוך הפה.

אך דבר הרעה של היום הזה לא נגמר
עוד. ההמון היה גועש ורועש ולא יכל להרגע,
וצמאונו לדם גבר עם ערב, כאשר נתפשטה
השמועה, כי תפשו את חתנו של פולון המומת והוא
מובל לפריס. הפרבר סן־אנטואן עט אל הטרף, הוציא
בחזקה את האסיר מידי צבא השומרים, עשה לו
כאשר עשה לפולון הזקן ועבר ברחובות פריס בקול
תרועת נצחון.

רק עם בוא הלילה שב איש איש לביתו, אל
ילדיו הרעבים והבוכים. ואז עמדו לפני החניות
הדלות של האופים שורות ארכות של קונים, אשר
חכו בארך רוח לקבל מנה דלה של לחם רע. שעה
רבה עמדו העלובים בבטן חסרה, ואת הזמן בלו
בחביקות מתוך זכרונות חדוה על הנצחונות
והגבורות של היום. מעט מעט נתמעטו השורות
והאנשים העלובים נעלמו. בקומות העליונות של
הבתים התחילו נוצצים אורות קטנים, בחוצות נערכו
מדורות אש ומסביב להן נאספו שכנים, בשלו
ארחתם בשתפות, אחרי כן סעדו איש איש על מפתן
ביתו.

דלות ורזות היו הארחות האלה, בלי
סמן של בשר, בלי תבלין כל שהוא ללפת בו את
הפת החרבה. ובכל זאת יצקה הידידות בין בני האדם
מעין שבע לתוך הארחות הדלות, גם נסכה על פניהם
רוח ששון. אבות ואמות, אשר השתתפו במעשי
האכזריות של היום, השתעשעו ברך עם ילדיהם
הרזים; ובחורים ובחורות, אשר ראו את כל הרעה
בעולם מסביבם, היו מלאים אהבה ותקוה.

כבר עלה עמוד השחר בשעה שאחרוני
הלקוחות עזבו את בית המרזח של דפרג' ומר
דפרג' אמר אל אשתו בקול צרוד, בגשתו לסגר את
הדלת:

“סוף סוף בא היום, יקירתי!”

“אכן!” השיבה האשה, “הולך ובא.”

הפרבר סן־אנטואן נרדם. גם בית
דפרג' ישן, גם נקמנית שכבה בבית בעלה החנוני
הדל, גם התף נח. קול התף היה הקול האחד
בסן־אנטואן, אשר לא נשתנה מחמת הצוחות
והזעם. לו באה נקמנית, שומרת התף, לעורר אותו,
כי ישמיע קולו כמו לפני כבוש הבסטיליה או
תפישת פולון הזקן, היה משמיע קולו שלא נצרד.
דבר זה אין לאמר על האנשים והנשים אשר בתוך
הפרבר סן־אנטואן. –





כב. אש מתלקחת





בא שנוי גם בכפר, אשר בו הבאר
הידועה לנו, אשר שם היה מתקן הדרכים יוצא יום
יום להוציא בפטישו מן האבנים פרוסות לחם, עד כדי
להחזיק את נשמתו העלובה בתוך גופו העלוב.
בית־הסהר על הסלע לא היה עוד מרום ונשא כבימים
מקדם. שם עמדו חילים לשמר אותו, אך מספרם היה
מעט; שם היו אופיצרים לפקח על החילים, אך איש
מהם לא ידע, מה יעשו חיליו מחר – רק זאת ידעו: כי
ספק גדול הוא, אם יעשו מה שיצוו עליהם.

מסביב במרחק רב השתרעה ארץ
שנחרבה, שלא הוציאה מאומה מלבד שממה. כל עלה
ירוק, כל גבעול עשב, כל שבלת דגן היה מקמט
ודל, כמו האנשים העלובים בני המקום. הכל היה
כפוף, מדכא, מדכדך, רצוץ. הבתים, הגדרות,
הבהמות, אנשים, ילדים, גם האדמה אשר נשאה אותם
– הכל היה מדלדל.

בעל האחזה לא נראה בארצו, אך לא זה
היה השנוי שבא בכפר. גם בשנים כתקונן היו
בעלי האחזה באים רק לעתים רחוקות אל הכפר –
מלבד לשם תענוג של ציד, ציד אדם או ציד חיה. לא,
השנוי בא לא בזה, כי נעלמו הפנים של האצילים
והרוזנים, אלא בזה, שנראו פנים חדשות, בני
מעמד נמוך.

כי הנה באותם הימים, אשר מתקן
הדרכים היה עובד לבדו בתוך האבק, ואת לבו לא
הטריד הרעיון, כי עפר הוא ואל עפר ישוב, מפני
שרב הזמן היה עסוק ברעיון אחר כי אכל מעט מאד
לפת ערבית וכמה היה יכל לאכל עוד, לו נמצא לו אכל
– באותם הימים, כאשר היה נושא עיניו מעבודתו
המשעממת ומביט למרחקים, היה רואה אדם פשוט
הולך וקרב אליו ברגל, מין בריה שלפנים לא
נראתה במקומות האלה, וכעת באה לעתים קרובות.
במדה שקרב ההלך, היה מתקן הדרכים רואה לפניו
בלי תמהון בר־נש מגדל פרע, מראהו פרא, בעל
קומה, ברגליו סנדלי עץ, שגם בעיני מתקן
הדרכים נראו לא נוחים, ופני ההלך זועמים, קודרים,
גסים, מכסים בץ ואבק דרכים, צרורות של קוצים
ועלים ואזוב מן היערות שעבר בהם.

איש אשר כזה נראה לעיניו, כרוח מעולם
ההוא, ביום יולי חם בצהרים, בשעה שישב על גל
האבנים שלו תחת הסוללה, בבקשו לו מחסה מן
הברד שירד.

ההלך הביט אליו, הביט אל הכפר אשר
בעמק, אל הטחנה, אל בית הסהר על הסלע. אחרי
אשר קבע דעתו על כל הדברים, פנה אל מתקן
הדרכים בבת־לשון שקשה היה לשמע:

“השלום, י’ק?”

“שלום שלום, י’ק.”

“תן ידך אפוא!”

הם הושיטו יד זה לזה, וההלך ישב על גל
האבנים.

“אין סעדת הצהרים?”

“כעת אנו סועדים רק ערבית,” ענה מתקן
הדרכים מתוך פנים של רעב.

“הדבר היה למנהג,” רטן ההלך, “לא
מצאתי בשום מקום בריות סועדים בצהרים.”

הוא הוציא מקטרת שהשחרה, מלאה טבק,
הצית אותה בצר ופלדה, עד אשר העלתה אש, אחרי כן
נטל פתאם ונתן משהו באגדל ואצבע לתוך
המקטרת, ולהב עלה וגז עם עמוד עשן.

“תן ידך אפוא,” קרא הפעם מתקן
הדרכים, אחרי אשר ראה את המעשה, ושוב לחצו איש
את יד אחיו.

“הלילה?” שאל מתקן הדרכים.

“הלילה,” ענה ההלך, בשימו מקטרתו
לפיו.

“איה?”

“פה.”

ההלך ומתקן הדרכים ישבו שניהם על
גל החצץ והביטו זה אל זה מתוך שתיקה, והברד
ירד עליהם וביניהם ופגע בהם כחצים קטנים, עד
אשר החלו להתבהר פני השמים על הכפר.

“הראני!” קרא ההלך, בשימו פעמיו אל
פני הגבעה.

“ראה!” ענה מתקן הדרכים, בהושיטו
אצבעו, “ירד תרד שם והלכת ישר ברחוב ועברת
על פני הבאר…”

“לעזאזל!” הפסיקו ההלך, בהתבוננו אל
הסביבה, “אין דרכי ללכת ברחוב ולעבר על פני
בארות. ובכן?”

“אם כן, לך כשני מילין מעבר לראש
הגבעה אשר מעל לכפר.”

“יפה. מתי אתה גומר עבודתך?”

“עם שקיעת החמה.”

“התואיל להעירני בטרם תלך? שני לילות
הלכתי בלי מרגוע. הבה אכלה את מקטרתי, אחר
אשכב ואישן כתינוק. התעירני?”

“ודאי.”

ההלך כלה לעשן מקטרתו, שם אותה
לתוך חיקו, חלץ את נעלי העץ מעל רגליו, שכב
פרקדן על גל החצץ, ועד מהרה נרדם.

מתקן הדרכים הוסיף לעשות עבודתו.
ואותה שעה חלפו ועברו ענני הברד, ועל פני
הרקיע נראו פסי תכלת, וכל המקום מסביב הזהיר
כעין הכסף. הפועל העלוב לא יכל לגרע עין, כאחוז
קסם, מן האיש השוכב על ערמת החצץ. הוא הפנה אליו
את ראשו בכל רגע, עד כי עשה את מלאכתו
בעצלתים. הפנים האלה כעין הברונזה, השערות
השחורות והפרועות של הראש והזקן, כובע הצמר
האדם, הבגדים הגסים, תערבת של אריג בית עם עור
חיה שעירה, הגוף החסין המחשל על ידי חיי עמל,
השפתים ההדוקות בשעת השנה – כל זה נסך על
מתקן הדרכים רוח אימה. נראה היה, כי ההלך בא
ממרחקים, רגליו היו פצועות ושותתות דם, נעליו
הגדולות והרפודות עלים ועשב היו כבדות, בגדיו
היו קרועים ובלואים. בגחנו עליו, נסה הפועל
להציץ ולראות, אם לא טמון נשק בחיקו או במקום
אחר, אך לשוא היה עמלו. ההלך שכב וידיו שלובות
על חזהו, והן קמוצות כמו שפתיו. לעמת כחו של
האיש הזה נראו בעיני מתקן הדרכים כאין כל
הכח של הערים הבצורות עם חומותיהן, שעריהן,
תעלותיהן, גשריהן. וכאשר נשא הפועל עיניו
ממנו אל האפק והביט מסביב, חזה בדמיונו הקטן
והנה אנשים כאלה עוברים בכל המקומות בצרפת
ואין עומד למכשול על דרכם.

האיש שכב ישן בלי שים לב אל הברד
ואל זהר השמש, אל האור ואל הצל, אל הקר ואל החם.
הוא ישן עד אשר ירדה השמש לפאתי מערב ופני
השמים האדימו כלהבה. מתקן הדרכים אסף את
כלי מלאכתו והכין עצמו לשוב הביתה אל הכפר,
והוא עורר את הישן.

“טוב!” קרא הנרדם, בקומו ובהשענו על
זרועו, “שני מילין מעבר לראש הגבעה?”

“בערך.”

“בערך. יפה!”

מתקן הדרכים שב לביתו, והאבק הולך
לפניו, נשא על כנפי הרוח. עד מהרה הגיע אל
הבאר, נדחק לתוך עדר הפרות הדקות, אשר הובאו
לשתות מים, ובהתלחשו עם כל בני הכפר נדמה
היה, כי מתלחש הוא גם עם הפרות. אחרי אשר אכלו
בני הכפר פת ערבית לא עלו על מטתם, כדרכם
תמיד, כי אם יצאו החוצה ונשארו עומדים שם. נגע
משנה דבק בהם: להתלחש זה עם זה, וכאשר נאספו
יחדו ליד הבאר בתוך חשכה, דבק בהם עוד נגע:
להביט בצפיה למרום לעבר אחד.

האדון גבל, ראש הפקידים במקום ההוא,
חרד חרדה; הוא עלה על גג ביתו, וגם הוא הביט אל
העבר ההוא; מאחורי הארבות הציץ אל הפנים הקודרים
של האנשים ליד הבאר למטה ושלח דברו אל שומר
הכנסיה, שבידו המפתחות, כי הלילה אפשר
שיהיה צרך לצלצל בפעמון הגדול.

ירדה חשכת הלילה. האילנות, המקיפים
את הטירה העתיקה והשומרים על בדידותו, התנועעו
ברוח שעלה, כאלו אימו על הבנין המוצק
והקודר, השרוי באפל. על פני שתי שורות
המעלות במבוא הבית סער הגשם וטפח על פני
הדלת הגדולה, כשליח זריז הבא לעורר את האנשים
בבית. פרץ הרוח חלף את הפרוזדור בין הרמחים
והסכינים העתיקים, עלה בילל על המעלות והניע
את היריעות של המטה, אשר עליה ישן המרקיז
האחרון. ממזרח, ממערב, מצפון ומדרום, דרך
היערים באו ארבעה אנשים בפסיעות גסות, פרועי
שער, והם רומסים את העשב ושוברים את הענפים,
מתאמצים בזהירות לבוא יחדו אל חצר הטירה.
ארבעה מאורי־אש פרצו במקומות שונים ונעלמו
והכל שב לחשכה כשהיה.

אך לא לארך זמן. הנה נגלתה פתאם
הטירה לעין לאור בוקע מתוכה כאלו הדלקו שם
מאורות. אחרי כן שעשע נגה האש על חזית הבנין,
חשף את המעקות, את הכפות, את החלונות. אחרי כן
עלה למעלה, התפשט והתבהר. עד מהרה פרצו
להבות מתוך עשרים חלונות גדולים, והפרצופים של
אבן התעוררו ולטשו עיניהם בתמהון.

קול ענות חלושה עלה מסביב לבית מבין
האנשים המעטים אשר נשארו שם, ואחד מן
המשרתים חבש סוס ורכב משם. הרוכב דרבן את סוסו
ודהר בתוך החשכה בבץ, עצר את סוסו ליד הבאר
בכפר והסוס מיזע כלו עמד לפני פתחו של
האדון גבל.

“הושיעה, גבל! הושיעו, איש ואיש!”

נשמע צלצול הפעמון הגדול הקורא
לעזרה, אך איש לא בא לעזר.

מתקן הדרכים ועמו מאתים וחמשים
ידידים נאמנים עמדו בחבוק ידים ליד הבאר,
התבוננו אל עמוד האש העולה השמימה.

“ודאי 40 רגל גבהו,” קראו האנשים
זעומים ואיש לא זע.

הרוכב שבא מן הטירה עלה על סוסו
המיזע ויצא מן הכפר ודהר במעלות האבן אל בית
הסהר על הסלע. בשער עמדה חבורה של אופיצרים
והביטו אל הבערה. מהם והלאה מעט עמדה כנופיה
של חילים.

“הושיעו, אדונים אופיצרים! הטירה בוערת
באש. אפשר להציל דברים יקרי ערך, אם תבוא
עזרה בזמנה! הושיעו, הושיעו!”

האופיצרים הביטו לעבר החילים אשר
התבוננו אל הבערה, לא נתנו פקדות וענו
במשיכת כתפים ובנשיכת שפתים:

“תבער לה!”

כאשר שב הרוכב וירד אל הכפר ועבר את
הרחוב, ערכו בכפר תאורה. מתקן הדרכים ומאתים
וחמשים ידידיו הקרובים הגו כלם לב אחד את
הרעיון להדליק אורות לכבוד הבערה, רצו איש איש
לאהלו להעמיד נרות בכל חלון קטן וקודר. ויען כי
מפני המחסור והדלות לא היו נרות מצויים,
בקשו בצורה לא עדינה מאת האדון גבל, כי ילוה
להם; וכאשר הסס הפקיד הזה שעה קלה, פתח מתקן
הדרכים (זה שהיה תמיד נכנע בפני בעלי
השלטון) ואמר, כי טוב היה לעשות תאורה מן
המרכבות, וסוסי־הדאר יפים לצלי.

את הטירה עזבו אפוא הפקר לאש
וללהבה. בשעת הבערה עלה רוח, כמו מתוך
השאול, כאלו בא למחות את הטירה מתחת שמי ה'.
עם הלהבות העולות ויורדות נראו פרצופי האבן,
כאלו הם מענים.

הטירה בערה באש; העצים הסמוכים,
אשר האש אחזה בהם, התקמטו ונחרכו; והעצים
שעמדו במרחק מה, אשר ארבעת האנשים האימים
שלחו בהם אש, הכתירו את הבנין האחוז להבות
ביער חדש של עשן. עופרת מתכה וברזל רתחו
בתוך אגן השיש של מזרקת המים, אשר חרבו.
הצפרים הבהולות עופפו באויר מסביב ונפלו לתוך
כבשן האש. ארבעת האנשים האימים הלכו להם
למזרח, למערב, לצפון ולדרום בחשכת הלילה,
והטירה אשר הבעירו באש האירה להם את הדרך
למחוז חפצם. הכפר המואר לכד את בית הפעמון,
ובגרשו את הצלצלן המכהן, השמיע צלצול
ששון.

ואולם לא זה בלבד; הכפר שיצא
מדעתו על ידי הרעב, מראה האש וקול הפעמון, חשב
ומצא, כי האדון גבל יש לו עסק עם גבית
שכר־אריסות ומסים – אף כי בזמן האחרון גבה
גבל מסים מועטים מאד ושכר אריסות לא קבל כלל –
והוא נמלך לתבע אותו לדין. הקיפו את ביתו
ודרשו ממנו, כי יצא אליהם לדבר עמהם. ואולם
האדון גבל סגר ונעל את ביתו, כי בחר להתיעץ עם
נפשו מה לעשות. והעצה אשר מצא בנפשו היא לעלות
שוב על הגג ולהתחבא בין ארבות העשן. ואותה
שעה גמר בלבו, כי אם ישברו את דלתי ביתו (הוא
היה איש הדרום בעל נפש נוקמת), אז יפיל עצמו מעל
המעקה ובכבד גופו יהרג אחד או שנים מן
הצרים.

יש לשער, כי האדון גבל בלה ליל
נדודים קשה על גג ביתו לאור הטירה הבוערת באש
מרחוק ולנגינת הדופקים על דלת ביתו בצרוף קול
הפעמונים. מלבד זאת היה לפני השער תלוי פנס,
שבני הכפר היו נוטים להחליפו בראשו. ענוי
גדול הוא לבלות ליל קיץ על שפת תהום שחורה
ולהיות נכון להפיל עצמו לתוכה, כפי שהחליט
בלבו האדון גבל! ואולם הנה עלה עמוד השחר,
הנרות בכפר דעכו, ההמון התפזר איש איש לביתו,
והאדון גבל ירד מעל הגג ונפשו היתה לו
לשלל.

במרחב מאה מילין, לאור דלקות אחרות,
נמצאו פקידים אחרים בלילה ההוא ובלילות אחרים,
שהשעה לא שחקה להם ושהשמש העולה מצאה אותם
תלויים ברחוב הכפר, ששם נולדו ושם גדלו. כמו
כן היו תושבים של כפרים ושל ערים, שההצלחה לא
האירה להם פנים כמו למתקן הדרכים וחבריו,
והפקידים עם החילים גברו עליהם ותלו אותם על
עצים.

ואולם ארבעת האנשים הוסיפו ללכת
מזרחה, מערבה, צפונה ודרומה ולעשות מעשיהם. אם
היו תלויים אנשים מזה או מזה, אך האש התלקחה
ובערה מסביב. –



כג. המערבל מושך



בתוך להבות אש מתלקחת וגלי ים סוער
– הנחשולים עלו מעלה מעלה, עד כי האדמה
התנודדה, לחרדת לב כל העומדים על החוף – עברו
שלש שנות סער. לוסי הקטנה חגגה עוד שלש פעמים
את יום הלדתה, עוד שלשה חוטי זהב נשזרו בתוך
ארג השלום של נוה שאנן זה.

לא יום אחד ולא לילה אחד הקשיבו גרי
הבית אל הדי הסמטה, ולבם הלם למשמע קול רגלי
ההמונים. נדמה להם, כי אזנם שומעת קול צעדי זעם
של עם מתהולל תחת דגל אדם ורואה את מולדתו
שרויה בסכנה, עם שתקף אותו שגעון ושלבש
צורה של חיות רעות.

אצילי הארץ, אשר ראו תמיד את עצמם
ראשונים, מצאו כי מיתרים הם ונמלטו על נפשם.
כאותו בן־כפר בספור האגדה, שברב עמל קרא
לשטן כי יעלה לפניו, וכאשר נגלה ברח מפניו
בפחד, כן היו אצילי צרפת, אשר במשך שנים רבות
העלו את השטן, ובראותם את פניו ברחו על
נפשם.

העין הצופיה של בית המלכות נעלמה.
כל חצר המלך נדדה, למן גדולי השרים ועד קטני
ההוללים. הכל חלף. על בית המלך שמו מצור, ועל פי
השמועות האחרונות “עבר ובטל מן העולם”.

בא החדש אוגוסט לשנת אלף שבע מאות
תשעים ושתים, ואצילי צרפת התפזרו על פני כל
האדמה.

טבע הדבר מחיב, כי המרכז ומקום
האספות של אצילי צרפת בלנדון היה בית הבנק של
טלסון. אומרים, כי רוחות המתים רגילים לבקר את
המקומות, שהיו מצויים שם בעודם בחיים.
והאצילים שכלתה הפרוטה מכיסם נהרו אל המקום,
שבו היו רגילים להפקיד כספם וזהבם בימים
הטובים. מלבד זאת הגיעו אל המקום הזה ידיעות
מצרפת שאפשר לסמך עליהן. חוץ מזה היה בית
טלסון נדבן ופתח את ידו ללקוחותיו בעבר בשעת
דחקם. ועוד: אלה מן האצילים שראו את הנולד, את
מעשי השד והחרם שיבואו בארצם, ומהרו להעביר
את הונם לבית הבנק של טלסון, לא קפצו ידיהם
מאחיהם הזקוקים לעזרה. נוסף על כל זה הנה כל איש
חדש שבא מצרפת הביא את עצמו ואת החדשות לבית
טלסון, כדבר המובן מאליו. מחמת הטעמים השונים
האלה היה בית הבנק של טלסון בעת ההיא לבני
צרפת מעין ברסה, והדבר הזה נודע בקהל, ועל כן
רבו מאד הבאים לשאל ולחקר, עד כי לעתים קרובות
היה בית הבנק כותב את הידיעות האחרונות, שורה או
שורותים, ושם אותן בחלונות, למען יקראו אותן
העוברים והשבים דרך שער ההיכל.

באחד הימים המעננים אחרי הצהרים
ישב מר לורי ליד שלחנו בבית הבנק ושרל דרני
עמד נשען עליו וסח עמו בלחש. זה היה כחצי שעה
לפני נעילת הבנק.

“אף כי אתה הצעיר בצעירים שבכל
העולם,” קרא שרל דרני בהסוס, “בכל זאת אני נוטל
רשות לעצמי להעירך…”

“אני מבין. רצונך להזכירני, כי זקן
אני?” ענה מר לורי.

“מזג האויר מתחלף, הנסיעה ארכה
וקשה, הדרכים משבשות, הארץ פרועה ובעיר
הבירה גם בשבילך יש סכנה.”

“שרל יקירי,” קרא מר לורי מתוך בטחון
מעודד, “כמה מן הנמוקים שמנית מעוררים אותי
לנסע ולא להמנע מדרך זו. אין שום סכנה
בשבילי; מי ישים לב לבר־נש זקן כמוני שהגיע
לשמונים, בעוד שיש אנשים רבים טובים ממני
לטפל בהם. ומה שאמרת, כי אין סדרים בעיר, הרי
אלולא כן לא היה צרך לשלח שמה מבית הבנק פה
אדם, הבקי בשבילי העיר ובעסקי הבנק מימים
קדמונים ונאמן הוא על בית טלסון. ואשר לדרך
הקשה, לנסיעה הארכה, לצנת החרף, אם אנכי לא
אקבל על עצמי קצת טלטולים למען בית טלסון, אחרי
כל השנים הרבות האלה, מי זה יקבל?”

“מי יתן ונסעתי גם אני,” קרא שרל
דרני בחרדה, כאדם החושב מחשבה בקול.

“האמנם? אכן חכם אתה ויועץ נבון!” קרא
מר לורי, “משתוקק אתה ללכת שמה? בעוד אשר יליד
צרפת אתה? אין כמוך יועץ נבון.”

“מר לורי חביבי, הרי זה משום שבן צרפת
אני, באה אלי לעתים קרובות המחשבה (שיצאה
מפי שלא בכונה). שלא מרצונך עולה הרעיון
בלבך, כי מאהבתך את העם העני הזה ישמעו
לדבריך ובידך יהיה להשפיע עליו. עוד אמש,
אחרי אשר עזבת את ביתנו, כשנכנסתי בשיחה
עם לוסי…”

“נכנסת בשיחה עם לוסי?” חזר מר לורי
על דבריו, “כן. תמה אני, כיצד לא תכלם להעלות
על פיך שם לוסי בשעה שיש בלבך תשוקה ללכת
לצרפת לעת כזאת?”

“הלא אינני הולך שמה,” קרא שרל דרני
בבת צחוק, “ואולם אתה הלך תלך.”

“כן, הלך אלך. לא אכחד ממך, שרל
חביבי,” מר לורי העיף עין על הבית מסביב והשפיל
קולו, “כי קשה לתאר, עד כמה הולכים ומסתבכים
עסקינו ומה רבה הסכנה החופפת על פנקסינו
ונירותינו שם מעבר לים בפריס. אלהים בשמים
יודע, כמה פגעים יבואו על אנשים רבים, אם
יתפשו מספר תעודות ויכלו אותן. והרי יודע
אתה, כי דבר זה לא מן הנמנע הוא; מי יאמר לנו, כי
פריס לא תצת באש היום ומחר לא תהיה לבז. עלינו
למהר שמה, להציל את התעודות החשובות ביותר,
לקבר אותן באדמה או להצפין אותן במקום נאמן,
ומי יכל לעשות זאת חוץ ממני? האמנם ארתע לאחורי
ולא אעשה זאת למען בית טלסון – אשר את לחמו אני
אוכל זה כששים שנה – יען וביען כי חש אני
ברגלי קצת? לא. הרי אני בחור צעיר לעמת חצי
תריסר עוברי־בטל כאן.”

“אין לי אלא להעריץ את אמץ לבך ואת
רעננות רוחך, מר לורי.”

“הבל הבלים, אדוני!.. ואף זאת עליך לדעת,
שרל חביבי,” קרא מר לורי, בהעיפו עין שנית על
הבית, “עליך לזכר, כי בזמן הזה קשה מאד מאד,
כמעט אי אפשר, להוציא דבר כל שהוא מפריס. היום
הובאו אלינו נירות ודברים יקרי ערך (אני מספר
לך זאת בסוד, אף כי אין זה ממדת סוחרים לגלות
דברים כאלה אפילו לאדם קרוב) בידי אנשים
מוזרים, שקשה לך לתארם, וכל אחד בעברו את
הגבול היו חייו תלויים בשערה. בשנים כתקונן
היו חבילות נשלחות משם ולשם בקלות מרבה כמו
באנגליה, אך כעת נפסק חבור הדרכים.”

“וכלום יש בדעתך לנסע עוד
הלילה?”

“כן, הלילה הזה, כי אץ לי הדרך ואין
לדחות את הנסיעה.”

“ואין אתה לוקח עמך שום איש?”

“אמנם הציעו לפני כל מיני אנשים, אך
איש מהם לא יביא לי שום תועלת. יש בדעתי לקחת
עמי את י’רי. י’רי היה שומר ראשי בכל מוצאי שבת
במשך שנים רבות ואני רגיל אצלו. איש לא יבוא
לחשד בי’רי, כי הוא למעלה מכלב אנגלי, שיש
לו מזמות אחרות בלבו מלבד לפגע בכל אדם, אשר
יגע לרעה באדונו.”

“שוב עלי להגיד לך, כי בכל לבי אני
מעריץ את אמיצותך ואת צעירותך.”

“ושוב אני אומר לך: הבל הבלים! אחרי
אשר יעלה בידי לגמר שליחות זו, אולי אקבל הצעת
בית טלסון להסתלק מן העבודה ולנוח מעמלי.
הגיעה השעה להזקין.”

השיחה הזאת מצאה לה מקום ליד שלחן
עבודתו של מר לורי. במרחק אמות אחדות ממנו
עמדו כנופיות של אצילים צרפתיים והתפארו, כי
בקרוב יבואו לנקם נקמת כבודם מאת העם הנבל,
אשר מרד בהם.

אותה שעה נגש נשיא הבנק אל מר לורי,
הניח לפניו מכתב חתום ועליו כתמים ושאל, אולי
עלה בידו לגלות את עקבות האיש, אשר אליו שלח
המכתב. הבנקאי הניח את המכתב על השלחן
סמוך לדרני, עד כי ראה את הכתבת – ועיניו ראו את
שמו. והכתבת: “נחוץ מאד. לכבוד מי שהיה המרקיז
אברמונד מצרפת. שלח על שם הבנק של טלסון
בלנדון, אנגליה”.

ביום החתנה דרש דרש הדקטור מנט
מאת שרל דרני, כי שמו האמתי יהי שמור בסוד
בין שניהם ולא יגלה לאיש בלי רשותו של
הדקטור. ועל כן לא ידע איש את השם; גם אשתו לא
ידעה מאומה; ועל לבו של מר לורי לא עלה דבר זה
מעולם.

“לא,” ענה מר לורי לנשיא הבנק. “חקרתי
ודרשתי ואין איש יודע מקומו של האציל
הזה.”

מורה־השעות הורה על זמן סגירת הבנק,
והמון האצילים, שעמדו בשיחה, עברו על פני
שלחנו של מר לורי. הוא אחז בידו את המכתב מתוך
שאלה. האצילים הביטו אל המכתב וקראו מתוך רגז
את שם הבורח. כל אחד מהם מצא בפיו דבור של
זלזול בצרפתית או אנגלית על אודות המרקיז, אשר
נעלם ואיננו.

“כמדמני, שבן אחיו הוא… חמץ בן
יין… של המרקיז הנאור, אשר נרצח,” קרא האחד,
“אשריני, שלא ידעתי אותו.”

“מוג לב, אשר עזב את משמרתו,” נענה
השני (אגב, האדון האציל הזה ברח מפריס טמון
בעגלה מלאה שחת וכמעט שנחנק).

“בהיותו מנגע בדעות החדשות,” הוסיף
השלישי, “בא בריב עם דודו המרקיז האחרון, עזב
את הנכסים שירש ממנו והנחילם לעדת הנבלים.
מקוה אני, כי עתה יגמלו לו כפעלו.”

שרל דרני עמד ושמע את השיחות האלה
ולבו היה מלא תשוקה להשיב על הדברים, אך הוא
התאפק, בזכרו את הבטחתו לדקטור.

אחרי אשר יצאו האצילים הגרים, פנה מר
לורי אל דרני:

“אולי תואיל לקבל את המכתב הזה, כדי
להמציאו לבעליו?”

“קבל אקבל.”

“תואיל אפוא לבאר לאיש ההוא, כי
המכתב נשלח אלינו מתוך השערה, שאנו יודעים
את מקום האיש, וכי המכתב מנח אצלנו זה כמה
ימים.”

“כן אעשה. האם אתה יוצא לדרך מן
המקום הזה?”

“כן, בשמונה שעות.”

“עוד אשוב אליך להפרד מעמך.”

מתוך אי־נחת, אחרי השיחות ששמעו
אזניו, יצא שרל דרני את הבנק, בקש ומצא לו
פנה שקטה, פתח את המכתב וקרא בו. ואלה דברי
המכתב:

"בבית־הסהר במנזר, פריס, 21 ביוני 1792.

"לאדון מי שהיה מרקיז.

"אחרי היותי ימים רבים שרוי בסכנת
נפשות בידי השודדים בכפר, תפשו ואסרו אותי,
עשו בי מעשי אלמות והשפילו את כבודי. אחרי כן
הובלתי ברגל דרך רחוקה עד פריס. בדרך סבלתי
יסורים קשים. אך לא זהו הכל. את ביתי שרפו
והרסו עד היסוד.

העון אשר מצאו בי, כי שמוני בכלא,
אדוני המרקיז לשעבר, ואשר עלי לעמד לפני בית
המשפט וגם לקבל מיתת בית דין (אם לא תחוש
לעזרתי), הוא זה, כי לפי דבריהם בגדתי בהוד
מלכותו העם בזה, שעבדתי עבודתי לטובת
מהגר. 25 לשוא הוכחתי להם, כי
על פי פקדותיך עשיתי הכל לטובתם ולא לרעתם.
לשוא הוכחתי להם, כי עוד בטרם החרמו נחלאות
המהגרים חדלתי לגבות מהם שכר אריסות, לקבל
מהם מסים, לתבע אותם לדין. הם באחת, כי אנכי
עבדתי את המהגר, ואיה המהגר ההוא?

“הוי! אדוני הנדיב המרקיז לשעבר, איפה
הוא המהגר הזה? על משכבי בלילות אקרא: איהו?!
אני נושא עיני למרום: האם לא יבוא להצילני? אין
מענה. הה, אדוני המרקיז לשעבר, אני שולח את קול
שועתי מעבר לים מתוך תקוה, אולי יגיע לאזנך
על ידי הבנק של טלסון, המפרסם בפריס!”

"בשם אלהים, בשם הצדק והרחמים, עשה
למען שמך המפאר, אנא, אדוני המרקיז לשעבר,
חושה לעזרתי והצילני. הה, אדוני המרקיז
לשעבר, אל תעזב חסדך עמדי!

“מבית הסהר הזה, ממקום האימה, אשר
משעה לשעה אני שולח אליך, אדוני המרקיז
לשעבר, את תחנתי, תחנת עבדך הנאמן והאמלל
גבל.”

רגש הדאגה בלב דרני עלה וגדל
למקרא המכתב עד לזעזוע נפש. הסכנה אשר רחפה
על ראש עבדו הזקן והטוב אשר כל עונו היה, כי
שמר אמונתו לו ולמשפחתו, עוררה בקרבו
תוכחה, עד כי בלכתו אנה ואנה ברחוב ההיכל
שקוע במחשבה מה לעשות, הסתיר את פניו מעיני
העוברים והשבים.

הוא ידע יפה, כי בתעבו את המעשים
הנוראים של דודו ואת השם הרע של בית משפחתו
העתיקה עשה מה שעשה בחפזון. הוא ידע יפה, כי
מאהבתו ללוסי נחפז מאד לותר על מקומו בחברה.
הוא הכיר וידע, כי עליו היה לעשות את מעשהו
בשטה ובשלמות, ואף אמנם חשב לעשות כן, ואולם
הדבר לא נעשה.

הוא מסר את הכל בידי נאמן ביתו מר
גבל, אשר נהל את המשק על פי פקדותיו בכתב. לא
העיק על העם, נתן להם מה שהיה לתת, דלק בימות
החרף ולחם בימות הקיץ, מן הנותר אחרי פרעון
החובות לנושים. אין ספק, כי גבל שמר לטובתו את
התעודות המוכיחות על הדבר ויש בידו לפרשן
לפני בית הדין.

המחשבות האלה עודדו את שרל דרני
וחזקו בלבו את ההחלטה לנסע לפריס.

כן. הוא היה כאותו הספן בספור
האגדה, אשר הרוחות והזרמים דחפו אותו אל
המערבל המושך בכח והוא מכרח ללכת. כל רעיון
ורעיון העולה בלבו מחזק ומגבר את כח המושך.
זה זמן רב קננה בלבו הדאגה, כי בארץ מולדתו
האמללה נעשים מעשים רעים בידי אנשים רעים, והוא
עומד מרחוק ואינו עושה דבר לשים קץ לשפך הדם
ולנטע בלבבות רגשות החמלה והטוב. ובתוך
הרגשות האלה בא לידו לראות את עצמו לעמת
הזקן לורי, אשר רגש החובה היה חזק בלבו כל
כך. ואחרי ההשואה הזאת באו השיחות של
המהגרים האצילים, שפגעו בכבודו פגיעה קשה.
ועל כל אלה בא המכתב מאת גבל: הקריאה של
אסיר חף מפשע, השרוי בסכנת נפש, אל רגש
הצדק והכבוד שלו.

אין לשוב מן ההחלטה. הוא מכרח לנסע
לפריס.

כן. המערבל משך אותו והוא שט אליו
עד אשר נטרפה ספינתו. הוא לא ידע את אבני הנגף,
לא ראה שום סכנה. הכונות הטובות במעשים
שעשה, אם כי לא נעשו בשלמות, נדמו לו ראויות
לתהלה, ובצרפת ידעו להוקיר אותן. והחזיונות
הנהדרים שחזה בדמיונו, כי עשה יעשה מעשים
טובים, שחקו לפניו, עד אשר ראה את עצמו בחזון
כאיש השליט ברוחות המהפכה העושה שמות.

וכאשר הלך אנה ואנה עם ההחלטה
בלבו, עלה בדעתו כי לא לוסי ולא אביה אל להם
לדעת על זאת עד אשר יסע. טוב כי לא תדע לוסי את
צער הפרידה; ואביה, אשר נמנע תמיד להעלות
זכרונות הפגעים שעברו עליו, טוב כי ידע את
המעשה לאחר שנעשה ולא בשעה שיש עוד
פקפוק.

הוא הלך אנה ואנה שקוע במחשבות, עד
אשר הגיעה השעה לסור אל בית הבנק של טלסון
לקחת ברכת הפרדה מאת מר לורי. אך יבוא לפריס
יבוא אל ידידו זה הזקן לראות פניו, ואולם לפי שעה
לא יספר לו דבר על המעשה שהוא בא לעשות.

לפני בית הבנק עמדה מרכבת דאר
רתומה לסוסים וי’רי לבוש בגדי דרך ונעול נעלי
דרך עמד נכון.

“מסרתי את המכתב ההוא,” אמר שרל
דרני אל מר לורי, “לא הייתי רוצה להטרידך בתשובה
שבכתב, אך אולי תואיל לקבל מענה בעל פה?”

“ברצון רב אמסר את התשובה,” ענה מר
לורי, “אם רק אין בה סכנה.”

“אין בה שום סכנה, אף כי שלוחה היא
לאסיר במנזר.”

“מה שמו?” שאל מר לורי ופנקסו הקטן
פתוח בידו.

“גבל.”

“גבל. ומה יש למסר לגבל זה האמלל
היושב בבית הסהר?”

"פשוט, “כי הוא קבל את המכתב ובוא
יבוא.”

“היש לקבע זמן?”

“הוא יצא לדרך מחר בערב.”

“היש לקרא בשם מי שהוא?”

“לא.”

הוא עזר למר לורי להתעטף במעילים
חמים ובאדרת ויצא עמו מבית הבנק החם לתוך
הערפל הקר של הרחוב.

“שלום בשמי ללוסי האם וללוסי הבת,”
קרא מר לורי בהפרדו, “ואתה שמור עליהן מכל
משמר עד שובי.”

שרל דרני נענע בראשו וחיוך נראה
על פניו, כאשר התגלגלה המרכבה וחלפה.

בלילה ההוא, הדבר היה בארבעה עשר
לאוגוסט, ישב אל שלחנו עד חצות הלילה וכתב שני
מכתבים חמים; האחד ללוסי, ובו באר לה את החובה
המטלת עליו לנסע לפריס, אף הוכיח לה באריכות את
הנמוקים המעוררים בלבו בטחון, כי אין שום
סכנה נשקפת לו; המכתב השני היה ערוך
לדקטור, שבידו הפקיד את לוסי ואת ילדם היקר,
וגם לפניו הביע את בטחונו העצום, כי שלום יהיה
לו. לשניהם כתב, כי אחרי אשר יגיע למחוז חפצו
ימהר לשלח אליהם מכתב להרגיע את רוחם.

יום קשה היה היום שישב בין האנשים
היקרים לו ובפעם הראשונה מיום חתנתם הסתיר
מהם את אשר בלבו. ענין קשה היה להתנהג בערמה,
בשעה שלא עלה על דעת האנשים כדבר הזה. כמה
פעמים התעורר לספר באזני אשתו את סודו, אך
בהביטו עליה באהבה ובראותו את אשרה
ושאננותה, החליט בלבו לבלתי גלות לה דבר.
וכך חלף היום. לעת ערב חבק את אשתו ואת בתם
האהובה, באמרו כי בעוד זמן מה ישוב הביתה (הוא
הכין לו בסתר מזודה עם בגדים), ויצא החוצה לתוך
הערפל וגם בלבו פנימה ערפל.

כח לא נראה משך אותו אליו, וכל הרוחות
הנוחות והקשות הטו ודחפו אותו אל הכח המושך
הזה. הוא השאיר את שני המכתבים בידי שוער נאמן
ובקש למסרם לא קדם מחצי שעה לפני חצות הלילה.
והוא שכר לו מרכבה ההולכת לדובר – ונסיעתו
החלה.

“בשם אלהים, בשם הצדק והרחמים, עשה
למען כבוד שמך המפאר!” – זו היתה אנקתו של
האסיר העלוב, אשר חזקה את לבו הכושל בשעה
שעזב את הנפשות היקרות לו מכל מחמדי תבל ושם
פניו לדרך אל סלעי המגור.





ספר שלישי: עקבות סער





א. בכלא חשאין





לאטו התנהל בדרכו האיש שנסע
מאנגליה לפריס בימי הסתו שנת אלף שבע מאות
תשעים ושתים. רבים היו המכשולים של הדרכים
הרעות, המרכבות הרעות והסוסים הרעים אשר מצא
הנוסע עוד בשבת מלך צרפת האמלל על כסא
תפארתו; אך עם הזמנים שהשתנו רבו
המכשולים שבעתים. בכל שער עיר, בכל
בית־פקידות בכפר ישב חבר אזרחים־פטריוטים
ובידיהם רובים לאמיים נכונים לירות. והנוטרים
האלה היו מעכבים את כל העוברים והנוסעים,
מקיפים אותם בשאלות, בודקים בתעודותיהם,
מחפשים את שמותיהם ברשימות שבידיהם, אחרי כן
מחזירים אותם אחור או נותנים להם לעבר או אוסרים
אותם, הכל לפי העולה על רוחם ובדמיונם לטובת
הרפובליקה בראשיתה, זו היחידה והמאחדה, זו
של חפש, שויון, אחוה – או מות.

אחרי אשר עבר מילים אחדים על אדמת
צרפת, הכיר שרל דרני והבין, כי בדרך זו אין לו
תקוה לשוב, עד אשר יכירו אותו בפריס לאזרח טוב.
על כל פנים, אין לו עתה מוצא אחר, בלתי אם להגיע
לקץ דרכו. עם כל כפר קטן שעבר, עם כל שער
פשוט שנסגר אחריו ידע דרני, כי עוד מחיצת
ברזל הפרידה בינו ובין אנגליה. השמירה
המעלה בעין פקוחה הקיפה אותו מכל עבר, עד כי
לו נלכד בפח או לו הושם בכלוב לא היה רואה את
עצמו נטול חרות יותר מזה.

השמירה המעלה בכל מקום לא רק
שגרמה לעכובים בדרך על כל תחנה ותחנה, אלא
גם עצרה אותו עשרים פעם ביום; פעם רדפו רוכבים
אחריו והחזירוהו, פעם באו רוכבים לקראתו וצוו
עליו לעמד, פעם רכבו נוטרים על ידו לחקר אותו.
כבר עברו כמה ימים לנסיעתו בארץ צרפת, כאשר
בא עיף ויגע לעיר קטנה בדרך וסר ללון לפנדק
קטן, ולפניו עוד דרך רחוקה עד פריס.

בידו היה רק המכתב מאת גבל היושב
בבית הסהר אשר במנזר, והוא שנתן לו יכלת
לעבר. בבית המשמר אשר בעיר הקטנה הזאת פגע
בקשיים רבים, עד אשר הרגיש כי נסיעתו הגיעה
עד משבר. ועל כן לא התפלא מאד, כאשר באו
ועוררו אותו משנתו בחצי הלילה בפנדק הקטן,
אשר בא ללון שם.

עורר אותו פקיד מקומי, איש רך, שבא
בלוית שלשה פטריוטים מזינים, חבושים מצנפות
אדמות ובפיהם מקטרות. הם נכנסו וישבו על
המטה.

“מהגר,” קרא הפקיד, “אומר אני לשלחך
לפריס בלוית משמר.”

“אזרח, כל ישעי וכל חפצי הוא להגיע
עד פריס, אף כי הייתי מותר על המשמר.”

“דם!” גער בו אדם־מצנפת, בטפחו על
השמיכה בנצב רובהו, “אל תפתח פיך, אציל!”

“כן הוא כאשר דבר הפטריוט הטוב,”
העיר הפקיד הרך, “בן אצילים אתה ועליך ללכת
בלוית משמר… ולשלם שכרו.”

“אין לי בררה אחרת,” קרא שרל
דרני.

“בררה?!” שמעו נא דבריו!" קרא
אדם־המצנפת הזועף, “כאלו מעט הוא החסד, כי
יגנו עליו מפני התליה במקום הפנס!”

“אמת דבר הפטריוט הטוב,” העיר הפקיד,
“קום והתלבש, המהגר.”

דרני עשה כאשר צוה, והוא הובל אל
בית המשמר, אשר שם ישבו פטריוטים אחרים,
חבושי מצנפות אדמות, ועשנו, ושתו, ונמנמו ליד
האח המבערת. פה שלם שכר הגון בעד אנשי
המשמר, ומזה יצא עם בני לויתו בשלש שעות
בלילה אל הדרך הלחה והמלאה בץ.

אנשי המשמר היו שני פטריוטים
רוכבים ומצנפות אדמות בראשיהם עם שושן
בעל־שלשה־צבעים, והם מזינים ברובים לאמיים
ורוכבים אחד מימינו ואחד משמאלו. לדרני התירו
לנהל בעצמו את הסוס אשר רכב עליו, אך אל הרסן
קשר קשרו חבל, אשר את קצהו כרך אחד מן
הפטריוטים על כף ידו. במצב זה יצאו לדרך
בשעה שמטר סוחף הצליף על פניהם. הם רכבו
בפסיעות קשות על פני אבני המרצפת הרעועה של
העיר ויצאו אל הדרך המלאה בץ. במצב זה עברו
בלי שנויים, מלבד מה שהחליפו סוסיהם, את כל
הדרך עד בואם אל עיר הבירה.

הם נסעו בלילה ועמדו שעה או שעתים
אחרי אור הבקר ונחו עד רדת הדמדומים. אנשי
המשמר היו לבושים סחבות, עד כי עטפו את רגליהם
היחפות בקש וגם על שכמיהם המכסים קרעים שמו
קש לבל ירטיבם המטר. מלבד הרגז של הליכה כזאת,
ומלבד המחשבות על הסכנה מצד אחד
הפטריוטים, שהיה תמיד שכור ונשא את רובהו
ברשלנות רבה, לא נתן שרל דרני לפחד לחדר
לתוך לבו מפני המשמר אשר שמו עליו. הן הדבר
הזה – הרהר – לא בא כענש על חטא שחטא, וגם
האסיר במנזר יעיד עליו, לשם מה בא לפריס.

אך כאשר באו לעיר בבה – לעת ערב,
בשעה שהרחובות מלאים המון אדם – לא יכל דרני
להסתיר מעצמו כי אכן יש דבר המטיל אימה עליו.
נאסף המון רב לראותו בשעה שירד מעל סוסו בחצר
המשמר, ואז נשמעו קולות קוראים בכח:

“הלאה המהגר!”

הוא עמד לרדת מעל סוסו, אך חשב, כי
מוטב לו להשאר על מקומו, והוא קרא:

“האם מהגר אני, ידידי? האינכם רואים
אותי פה, בצרפת, כי באתי לרצוני?”

“מהגר ארור אתה,” קרא נפח, בפרצו לו
דרך בין ההמון ופטיש בידו, “ולא זה בלבד, אלא
גם אציל ארור אתה!”

פקיד הדאר בא ועמד בין האיש הזה
ובין רסן הרוכב (אשר הנפח פרץ אליו) וקרא
בנחת:

“הניחו לו, הניחו לו! הוא יעמד למשפט
בפריס.”

“למשפט!” חזר הנפח, בהניפו את
פטישו, “הוי, ודינו כדין בוגד.”

ההמון הריע למשמע הדבר.

דרני עצר את פקיד הדאר, אשר אמר
להטות את ראש הסוס אל החצר (הפטריוט השכור
ישב על סוסו, החבל כרוך על כף ידו, והביט
במנוחה מסביב), וכאשר שקטו מעט הרוחות, פנה אל
הקהל ואמר:

“ידידי, טועים אתם או מטעים אתכם. לא
בוגד אני.”

“שקר הוא דובר!” קרא הנפח, “בוגד הוא
למן הרגע שהוצאה הפקדה, חייו הפקר הם לעם.
חייו הארורים אינם שלו!”

בו ברגע שראה דרני את להב החרון
בעיני ההמון ועוד מעט והשתערו עליו, הטה פקיד
הדאר את סוסו לתוך החצר, אנשי המשמר רכבו
סמוך לו, והפקיד מהר וסגר ונעל את השערים.
הנפח הכה בפטישו על גבי השער, ההמון הוציא
אנקה, אך יותר מזה לא נעשה.

“מה היא הפקדה, אשר עליה דבר הנפח?”
שאל דרני את פקיד הדאר, אחרי אשר הודה לו ועמד
על ידו בחצר.

“אמנם כן, הוצאה פקדה להחרים את
רכושו של כל מהגר.”

“מתי הוצאה הפקדה?”

“בארבעה עשר לחדש.”

“בו ביום שעזבתי את אנגליה.”

“אומרים, שזו היא אחת מרבות, ועוד
עתידים להוציא פקדות אחרות – אם לא הוציאו כבר –
לגרש את כל המהגרים ולהטיל ענש מות על כל מי
שיחזר. זו היא כונת דבריו שאמר, כי חייך אינם
שלך.”

“אבל פקדה כזו עוד לא נתנה?”

“וכי מה אני יודע?!” קרא פקיד הדאר
במשכו בכתפיו, “אפשר שיצאה, ואולי תצא
בקרוב. אחת היא, אין עצה ואין תחבולה.”

הם שכבו לנוח על תבן בעליה עד חצות
הלילה, ואחרי כן יצאו לדרך בשעה שכל העיר
נמה שנתה. בין השנויים הרבים והמוזרים בסדר
החיים הרגילים, שראה דרני בזמן נסיעתו זו,
הפליא אותו המראה של נדודי שנה בתוך התושבים.
אחרי רכיבה ארכה ויגעה בדרכים שוממות, כשהיו
מגיעים לצבור של אהלים דלים, היו מוצאים אור בכל
האהלים, והתושבים מתקהלים כרוחות לילה בתוך
החשך ורוקדים שלובי זרוע מסביב לאילן המכנה
עץ החרות, או כלם יושבים בחבורה ושרים שירת
החפש. ואולם, לאשרם של הרוכבים, נפלה תרדמה
בלילה ההוא על יושבי בבה, עד כי יכלו לצאת
בשלום, והם המשיכו דרכם בתוך השממה
והבדידות, בקר ובטחב, בין שדות מדלדלים, אשר
לא הוציאו כל פרי בשנה ההיא. אך פעמים שפגעו
בחרבה שחורה של בית שרוף באש, או פתאם יצאו
לקראתם ממארב וסגרו בפניהם את הדרך גדודי
פטריוטים, אשר שמרו כל שביל וכל נתיב.

עם אור הבקר הגיעו אל חומת העיר פריס.
השער היה סגור, והשומרים שמרו עליו שמירה
מעלה.

“איה התעודות של האסיר?” שאל שליט
בעל פנים קשים, אשר נקרא לבוא על ידי אחד
הנוטרים.

שרל דרני נדהם לשמע המלה “אסיר”
ופנה אל הדובר בהערה, כי הוא נוסע בדרך
לרצונו ואזרח צרפתי הוא, אשר נתנו לו שומרים על
דרכו, מחמת הפרעות בארץ והוא שלם בכסף מלא
שכר השמירה.

“איה התעודות של האסיר?” חזר השליט
ההוא על שאלתו, בלי שים לב אל דבריו של
האיש.

הפטריוט השכור הוציא את התעודה
מתוך מצנפתו והושיטה לפקיד. האיש בעל
השלטון העיף עין על מכתבו של גבל, פניו הביעו
רגז ותמהון, והוא הביט אל דרני בשים לב.

הוא עזב את האסיר ואת שומריו באין אמר
ונכנס אל בית המשמר; בינתים ישבו על סוסיהם
בחוץ ליד השער הסגור. אותה שעה שחכה
לגזר־דינו התבונן שרל דרני וראה, כי שומרי
השער היו אנשי צבא יחד עם פטריוטים, ואלה
האחרונים היו רבים במספרם על הראשונים. הכניסה
אל העיר של עגלות האכרים, המביאים צרכי מזון, או
של תגרים עם מרכלתם, היתה קלה, ואולם היציאה
מן העיר, גם לאנשים דלים מן הדלים, היתה קשה
מאד. תערבת של אנשים ונשים, בהמות ועגלות מכל
המינים, עמדו וחכו ליציאה. אך הבדיקה של כל
אחד היתה חמורה כל כך, עד כי היציאה היתה לאט
לאט. רבים מן האנשים ידעו, כי תורם לבדיקה לא
יגיע במהרה, ולכן שכבו על הארץ לנום או לעשן.
אחרים ישבו ושוחחו או התהלכו אנה ואנה. לראשי
כל האנשים והנשים היו חבושות מצנפות אדמות עם
שושן שלשת־הצבעים.

אחרי אשר ישב על סוסו כחצי שעה
והתבונן אל כל הדברים האלה, ראה דרני והנה
הוא עומד פנים אל פנים עם האיש בעל השלטון, אשר
צוה את הנוטרים לפתח את השער. השליט מסר
לשני השומרים בדרך, השכור והפכח, כתב על
קבלת האסיר ופקד עליו לרדת מעל הסוס. הוא עשה
כמצוה עליו, ושני הפטריוטים לקחו את הסוס
העיף, פנו ורכבו משם בלי כניסה לעיר.

הוא הלך אחרי מנהלו לתוך חדר המשמר,
אשר משם נדף ריח של יין פשוט וטבק. שם נמצאו,
מקצתם יושבים ומקצתם שוכבים, אנשי־צבא
ופטריוטים, ישנים וערים, שתויים ופכחים, ורבים
שרויים במצב נים ולא נים 26 , סבוי
ולא סבוי. האור אשר בבית המשמר, מקצתו יוצא
ממנורות הנפט שהאירו בלילה ומקצתו מן היום
הבוקע ועולה, אף הוא היה ראוי לרוחה של הסביבה:
אור ולא אור. על פני השלחן היו מנחות כמה
רשימות, ואופיצר אחד, מראהו גס וקודר, היה ממנה
עליהן.

“האזרח דפרג'!” קרא האופיצר אל מנהלו
של דרני, בקחתו גליון ניר לכתב עליו, “הזה הוא
המהגר אברמונד?”

“זה הוא האיש.”

“בן כמה אתה, אברמונד?”

“בן שלשים ושבע.”

“נשוי, אברמונד?”

“כן.”

“איפה נשאת אשה?”

“באנגליה.”

“אין ספק. ואיה אשתך, אברמונד?”

“באנגליה.”

“בלי ספק. הנה שולחים אותך, אברמונד,
לבית הסהר אשר במבצר.”

“אלהי הצדק!” קרא דרני. “מה פשעי ומה
חטאתי?”

האופיצר הרים עיניו רגע מעל הגליון
והביט אליו.

“יש לנו עתה חקים חדשים, אברמונד,
וחטאים חדשים, למן העת שהיית פה,” קרא האופיצר
מתוך חיוך קשה והמשיך לכתב.

“בבקשה לשים לב, כי באתי הנה
לרצוני, על פי בקשת ידידי האזרח במכתבו,
המנח פה לפניך. באתי הלום ללמד זכות עליו ועלי.
אין אני שואל דבר בלתי אם תנתן לי היכלת
לעשות זאת בלי אחור. האין זו זכותי?”

“מהגרים אין להם זכיות, אברמונד,”
נשמע המענה.

האופיצר הוסיף לכתב עד כלותו, קרא
לעצמו את אשר כתב, פזר חול על הכתב ומסרו לידי
האזרח דפרג' מתוך הוספה: “בחשאין”.

האזרח דפרג' רמז בגליון הניר לאסיר
ללכת עמו. האסיר נשמע לפקדה, ושני פטריוטים
מזינים הלכו עמהם ללוותם.

“האתה הוא זה?” קרא דפרג' בקול נמוך,
כאשר ירדו מעל המעלות של חדר המשמר ופנו לצד
פריס, “האיש אשר נשא לאשה את בת הדקטור מנט,
מי שהיה אסיר בבסטיליה, זו שאיננה עוד?”

“כן,” ענה דרני, בהביטו אליו
בתמהון.

“שמי דפרג', ואני בעל בית מרזח
בשכנת סן־אנטואן. אולי שמעת את שמי.”

“אשתי באה לביתך לדרש את אביה?
הכן?”

המלה “אשה”, כנראה, עוררה בלב
האזרח דפרג' זכרון קודר, ומתוך רגז פתאם
קרא:

“בשם המכשפה החדה, שנולדה בצרפת
בזמן האחרון ושמה גיליוטינה 27 ,
על מה זה ולמה באת לצרפת?”

“הלא אתה שמעת לפני רגע, לשם מה
באתי. האם אינך מאמין, כי אמת דברתי?”

“אמת מרה היא בשבילך!” קרא דפרג',
וגבות עיניו קדרו בדברו ובהביטו ישר
לפניו.

“אכן, אובד עצות אני פה. הכל פה לא כמו
שהיה. הכל נשתנה, פתאם ובלי טעם, עד כי אובד
עצות אני ממש. התואיל לתת לי סיוע קטן?”

“לא,” ענה האזרח דפרג' בהוסיפו להביט
ישר לפניו.

“התואיל להשיב לי על שאלה אחת?”

“אולי. הדבר תלוי בטיבה של השאלה.
אמר לי, מה שאלתך.”

“באותו בית הכלא, שאני הולך אליו
שלא בצדק, האם יהיה לי מגע ומשא חפשי עם
העולם מחוץ לבית הסהר?”

“ראה תראה.”

“הן לא אקבר שם חי בלי משפט ובלי
יכלת להגיש עצומותי?”

“ראה תראה. אבל מה בכך? אנשים אחרים
נקברו לפנים אף הם חיים בבתי סהר גרועים
מאלה.”

“אך לא ידי עשתה זאת, האזרח
דפרג'.”

האזרח דפרג' זרק אליו מבט קודר במקום
מענה והלך הלאה מתוך שתיקה. וככל אשר עמקה
השתיקה, כן מעטה התקוה – כן הרהר דרני – כי
ירך לב האיש הזה במדה כל שהיא. ולכן מהר דרני
והוציא מפיו:

“חשוב לי הדבר מאד (ואתה, האזרח,
יודע אולי יותר ממני, עד כמה חשוב לי הדבר) לתת
לי את היכלת להודיע את מר לורי, פקיד הבנק של
טלסון, איש אנגלי, הנמצא כעת בפריס, את העבדה
בלבד, בלי פרושים, כי השלכתי לבית הסהר אשר
במבצר. התואיל לעשות את הדבר למעני?”

“לא,” ענה דפרג' בעקשנות, “לא אעשה
למענך מאומה. חובתי לעבד באמונה את ארצי ואת
עמי. עבד אני לשניהם כנגדך. לא אעשה אפוא
מאומה למענך.”

שרל דרני ראה, כי אין תועלת להתחנן
לפני האיש הזה, ומלבד זאת התעורר בו רגש
הגאון. ובלכתם מתוך שתיקה, התבונן דרני
וראה, עד כמה הרגלו האנשים למחזה לראות
אסירים עוברים ברחובות. גם הילדים כמעט לא שמו
אליו לב. עוברים ושבים אחדים החזירו אליו ראשיהם,
אחדים שלחו אצבע למולו כאל בן אצילים. על כל
פנים, מראה איש לבוש הדר המובל לבית הסהר לא
הפליא יותר ממראה פועל לבוש בגדי מלאכתו
ההולך לעבודתו. באחת הסמטאות הצרות והאפלות
והמזהמות שעברו בה עלה נואם נלהב ועמד על
ספסל ונשא נאום בפני קהל נלהב על החטאים שחטאו
נגד העם המלך וכל בית המלכות. על פי מלים אחדות
שקלטה אזנו מדברי הנואם נודע לו לשרל דרני
בפעם הראשונה, כי המלך יושב בכלא וכי כל
צירי הממלכות עזבו אחד אחד את פריס. בדרך (חוץ
מן העיר בבה) לא שמע דרני מאומה. שומריו מלויו
והנוטרים בכלל לא נתנו לאיש לגשת אליו.

אמנם ידע דרני עתה, כי נפל בסכנה
גדולה הרבה יותר מזו שתאר לו בצאתו מאנגליה.
אמנם ידע, כי הסכנה מסתבכת יותר ויותר ויכלה
להסתבך עוד. אך הוא לא יכל לבלי הודות לעצמו, כי
אלו ראה מראש את המארעות של הימים האחרונים, לא
היה יוצא לדרך זו. ובכל זאת לא תאר לו לבו את
הימים הקודרים, העתידים לבוא עליו. אמנם ראה את
העתיד בצורה קודרת, אך באשר לא ידע אותו, באה
התקוה להפיג את קדרותו. הטבח הנורא, שנמשך
ימים ולילות, שעמד להטיל כתם של דם על זמן הקציר
ההוא, היה רחוק כל כך מדמיונו, כאלו זמן של
מאה אלף שנים עמד בינו ובין המארעות האלה.
“המכשפה החדה, שנולדה בצרפת בזמן האחרון
ושמה גיליוטינה”, היתה ידועה לו ולעם בכלל רק
בשמה. את המארעות הנוראים שעמדו לבוא בקרוב
לא תארו בדמיונם בימים ההם גם עושי המהפכה.
ואיככה זה יכלו לעלות על לב איש אדיב כדרני?

הוא צפה לפגעים בכלא מידי בני אדם,
לצער קשה של פרידה מאשתו וילדו, אך צרות
גדולות מאלו לא תאר לו דמיונו. במחשבות כאלה
הגיע עד חצר בית הסהר.

איש בעל פנים נפוחים פתח לו את
הפשפש החזק, ודפרג' נגש אליו ואמר:

“הנה המהגר אברמונד.”

“עזאזל! כמה עוד יבואו מהמונם!” קרא
האיש בעל הפנים הנפוחים.

דפרג' לקח ממנו כתב־קבלה ולא ענה
דבר על קריאתו, פנה ויצא עם שני חבריו
הפטריוטים.

“ושוב אני אומר: עזאזל!” קרא שומר
בית־הסהר, בהשארו לבדו עם אשתו. “כמה עוד
יהיו?!”

אשת השומר, באין לה מן המוכן תשובה
על השאלה, ענתה רק:

“אדם מחיב להתאזר בסבלנות,
ידידי!”

בית הסהר של המבצר היה כלא קודר,
אפל, מזהם, מלא ריח של חדר שנה.

“הגם זה בחשאין?” רטן שומר בית הסהר,
בעינו בגליון שבידו, “כאלו הכלא הזה אינו
מלא מפה לפה.”

הוא תחב את הגליון מתוך אי־רצון
לצבר נירות, ושרל דרני חכה לתענוגו הבא עוד
כחצי שעה. פעם התהלך אנה ואנה על פני החדר
העשוי כפות, פעם ישב לנוח על ספסל אבן, ובעקר
החזיקו בו, כדי שתוי פניו יוחקו בזכרונו של
ראש בית הסהר ועוזריו.

“בואה,” קרא הממנה בקחתו סוף סוף את
המפתחות, “בוא עמי, המהגר.”

הוא עבר עם המשגיח החדש שלו
באפלולית העגומה של בית הסהר דרך פרוזדורים
ומבואות, כמה וכמה דלתות נסגרו אחריהם ברעש,
עד אשר באו לתוך אולם רחב, נמוך, עשוי כפות,
שהיה מלא אסירים, אנשים ונשים. הנשים ישבו
ליד שלחן ארך, עסקו בקריאה ובכתיבה, בשזירה
ובתפירה וברקימה; הגברים ברבם הגדול היו
עומדים מאחרי הכסאות או מהלכים אנה ואנה על פני
החדר.

מתוך רגש טבעי לראות את האסיר כשם
נרדף עם חוטא ופושע, נרתע דרני לאחוריו מפני
החבורה הזאת. אולם בראש כל הדברים המשנים
שראו עיניו בזמן נסיעתו הארכה עמד לפניו
המראה, כי כל המסבים כאחד קמו לקראתו וקבלו
את פניו מתוך נמוסים עדינים הידועים בימים ההם,
מתוך חביבות רבה של אנשים אדיבים.

כה מוזר היה מראה האדיבות הזאת בתוך
מנהגי בית הסהר וקדרותו, כה משנה היה לראות
כל זה בתוך הזהמה והדלות פה, עד כי נדמה לו
לשרל דרני, כי רגליו עומדות בין חברה של מתים.
כל אלה הם רוחות! הנה רוח של יפי, של תפארת, של
נוי, הנה רוח של גאון, של פזיזות, של חריפות, הנה
רוח של נעורים, של זקנה – כלם מחכים לפטוריהם
מן החוף השומם, כלם נועצים בו עיניהם, שהשתנו
על ידי המות שפגע בהם בבואם הנה.

המראה הזה הדהים אותו. שומר בית
הסהר עמד סמוך לו, ויתר השומרים התהלכו הנה
והנה, והדבר הזה, שהיה טבעי במקום אחר, נראה
משנה מאד בגסותו לעמת פני האמות העגומות
והבנות הפורחות, אשר היו פה, לעמת המראה של
יפי נעורים ועדינות של נשים. אין זאת, כי צללים הם,
רוחות של מתים!

“בשם כל החברים הנאספים פה, אחים
לצרה!” קרא אציל אחד בעל פנים עדינים, בצאתו
לקראת הבא, “יש לי הכבוד לקדם פניך בבית הסהר
של המבצר ולהשתתף בצערך על האסון שהביאך
עד המקום הזה. יהי רצון שתצא בשלום במהרה!
במקום אחר היה הדבר נראה שלא מן הנמוס, אך פה
אני מתיר לי לשאל לשמך ולמעמדך?”

שרל דרני התעורר וענה על השאלה
בדברים נוחים שמצא בפיו.

“אולם מקוה אני,” קרא האציל בהביטו אל
השומר הראשי של בית הסהר, שהתהלך לארכו
ולרחבו של החדר, “כי לא בין אסירי חשאין
אתה.”

“איני מבין פרושו של דבר זה, אך שמע
שמעתי אומרים כי כן.”

“הה, חבל! צר לי מאד על הדבר! אך חזק
ואמץ; כמה וכמה מבני חברתנו ישבו בכלא
חשאין, אך לא ארכו ימי שבתם שם.”

אחרי כן הוסיף, בהרימו קולו ובפנותו אל
חבריו:

“ידאב לבי להודיע את החבורה, – בכלא
חשאין.”

נשמע קול המולה של אנשים משתתפים
בצער בשעה ששרל דרני עבר את החדר וקרב אל
דלת מקפה סרג ברזל, אשר שם עמד וחכה לו שומר
בית הסהר. קולות רבים – ביניהם קולות רכים ועדינים
של נשים – שלחו לו דברי ברכה ודברי עדוד. הוא
קרב אל הדלת והחזיר ראשו להשיב דברי תודה
מקרב לבו; שומר בית הסהר סגר את הדלת אחריו,
ומראה האנשים גז מעיניו לנצח.

הפשפש בקיר נפתח לצד מעלות אבן,
שהובילו לקומות העליונות. כאשר עלו ועברו
ארבעים שלבים (במשך חצי השעה למאסרו כבר
מנה האסיר את השלבים), פתח שומר בית הסהר דלת
נמוכה ושחורה, והם נכנסו לתא בודד. נדף משם קר
וטחב, אך חשך לא היה שם.

“כלאך,” קרא שומר הסהר.

“על מה גזרו עלי ישיבת בדידות?”

“וכי מאין אני יודע?”

“הרשאי אני לקנות עט, דיו וניר?”

“פקדה כזו לא נתנה לי. בוא יבואו
אליך, אז תשאל. לפי שעה, יש לך רשות לקנות מזון
ויותר לא.”

בתא עמדו כסא, שלחן ומחצלת. בשעה
ששומר הסהר סיר את כלי התא ואת הקירות לפני
צאתו, והאסיר עמד נשען על הקיר ממולו, עבר הרהור
בלבו: הנה שומר הסהר הוא נפוח כל כך בפניו
וכל גופו, שמראהו כאיש טבוע משוי מן המים.
ואחרי אשר הלך לו שומר הסהר, הרהר דרני: “הנה
עזבוני, כאלו מתי.” ובגחנו למטה לראות את
המחצלת, החזיר פניו מתוך רגש של בחילה והרהר:
“הנה בתוך הרמשים האלה ינוח הגוף אחרי
מותו.”

“חמש פסיעות לארך וארבע וחצי לרחב,
חמש פסיעות לארך וארבע וחצי לרחב, חמש פסיעות
לארך וארבע וחצי לרחב.”

האסיר התהלך הנה והנה בתא כלאו
ומנה את מדת ארכו ורחבו. קול המונה של עיר עלה
אליו כקול תף אטום, ואחריו המון קולות פרועים.

“הוא תפר נעלים, הוא תפר נעלים, הוא תפר
נעלים.”

ושוב התחיל האסיר מונה את מדת התא,
פסע פסיעות מהירות, כדי להסיח דעתו מן הדבר
האחרון.

“הרוחות נעלמו, כאשר נסגר אחריו
הפשפש. ביניהם היה אחד, מראה אשה לבושה
שחורים, אשר עמדה נשענת על סף החלון, ואור נגה
על שערותיה זהב, ומראה פניה כ… בשם אלהים,
הבה נרכב ונעבר בין הכפרים המוארים עם כל
תושביהם הערים!… הוא תפר נעלים, הוא תפר נעלים…
חמש פסיעות על ארבע וחצי…”

קטעי מחשבות אלו נתגלגלו ועלו
מתוך מעמקי לבו, והאסיר החיש את צעדיו
בלכתו, מנה בעקשנות וחזר ומנה. וקול המונה של
עיר נשתנה עד למדרגה זו – כי הוסיף להתגלגל
ולעלות כקול תפים אטומים, אך בקול הזה נשמעה
יללה, קול אנשים ידועים לו, העולה על נחשול הקולות
העולים מסביב.



ב. האבן המשחזת



הבנק של טלסון אשר בשכנת סן־ג’רמן
בפריס נמצא באגף של בית גדול, הסמוך לחצר
רחבה ומבדל מן הרחוב על ידי חומה גבוהה ושער
חזק. הבית הזה היה רכושו של אחד האצילים
הגדולים, אשר דר בו עד אשר ברח מפני הפרעות,
בלבשו את הבגדים של טבחו ועבר בשלום את
הגבול. ואף כי היה כחיה נמלטת מפני הצידים
הרודפים אחריה, לא חדל לראות את עצמו בגלגולו
כהוד מעלתו, אשר שלשה משרתים חסינים, מלבד
הטבח, היו עסוקים לפנים להגיש את השוקולדה
לפיו המיחס.

הוד מעלתו ירד מעל הבמה, ושלשת
המשרתים החסינים אמרו לכפר על עונם, אשר לקחו
משכרת רבה, ולכן היו מוכנים ומזמנים לכרת את
ראש אדונם על מזבח הרפובליקה העולה, זו היחידה
והמאחדה – של חרות, שויון, אחוה, או מות. וביתו
של הוד מעלתו לקח על ידי הממשלה ואחרי כן
החרם. כי כל הדברים באו זה אחרי זה במהירות
רבה, פקדה רדפה פקדה, עד כי עתה, בליל סתו,
בשלישי לחדש ספטמבר, ישבו הפטריוטים,
שליחי החק, בביתו של הוד מעלתו וקשטו אותו
בדגל בעל שלשת הצבעים ושתו יין שרף
בטרקליניו הנאים.

כמה כסף יוצא מבית הבנק של טלסון
וכמה יהא מנח שם עד עדן ועדנים, כמה תכשיטים
ואבנים טובות יהיו גנוזים במחבואי הבנק בו
בזמן שבעליהם ירקבו בבתי הסהר או יומתו
בידי בני אדם; כמה חשבונות של בעלי פקדון לא
יבואו לידי גמר בעולם הזה – כל זה לא יכל איש
להגיד בלילה ההוא, וגם מר י’רויס לורי לא ידע זאת
אף כי הגה הרבה בשאלות אלו. הוא ישב ליד האח
המבערת (בשנת הבצרת ההיא היה חרף קר וקשה)
ועל פניו הישרים והאמיצים היה פרוש צל עמק, צל
אימה.

הוא דר בחדר אשר בבנק, בהיותו נאמן
לבית הזה, אשר גדל בו והיה לחלק ממנו. ממול
הדירה הזאת בחצר עמדה שורה של עמודים – שם היה
לפנים מקום מעמד למרכבות וכרכרות. אל שנים מן
העמודים האלה הדקו שני לפידים גדולים דולקים,
ובמקום הזה, תחת כפת הרקיע, לאור הלפידים
האלה, היתה מטלת אבן משחזת גדולה: אבן פשוטה
שהובאה בחפזון מבית נפח או מבית מלאכה אחר. מר
לורי קם ממקומו והביט בעד החלון אל הדברים
האלה, נזדעזע ושב למקומו ליד האח. הוא פתח לא
רק את החלון, כי אם גם את התריסין מבחוץ, אך עתה
שב וסגר את שניהם, וכל גופו רעד.

מן הרחובות מאחרי החומה הגבוהה
והשער החזק עלה שאונו של הלילה והמונה של
עיר, ולעתים נשמע קול שאין לתארו, קול לא מעולם
הזה, צליל נורא הבוקע ועולה עד לב השמים.

“שבח לאל!” קרא מר לורי, בשלבו ידיו,
“כי הלילה הזה אין בעיר הנוראה הזאת איש קרוב
ויקר ללבי. אלהים ישמר ויגן על כל האנשים
הנתונים בצרה!”

כעבר שעה קלה נשמע צלצול הפעמון
של השער הגדול ולורי הרהר: “הנה שבו”, והטה
אזנו. אך זה לא היה פרץ קולות לתוך החצר, כאשר
חכה, והוא שמע בהסגר השער והדממה שבה.

בתוך זעזוע הנפש ורגש הפחד שהיה
שרוי בו תקפה אותו חרדה לגורל הבנק. הוא קם ללכת
אל האנשים אשר הפקדו לשמר עליו, אך פתאם
נפתחה הדלת ושני אנשים התפרצו החדרה,
ולמראיהם נרתע מר לורי מתוך תמהון.

לוסי ואביה! לוסי פשטה אליו זרועותיה,
ופניה הביעו תחנונים וכבד־ראש, כאלו רצתה בלי
אמר לשפך את נפשה ברגע הקשה של חייה.

“מה זאת?” קרא מר לורי מתוך מבוכה וקצר
נשימה, “מה הדבר הזה? לוסי! מנט! מה קרה? מה הביא
אתכם הנה? מה זאת?”

היא נעצה בו עיניה, פניה היו חורים
ופרועים, והיא נפלה לתוך זרועותיו, בקראה
ביגון:

“הה, ידידי היקר! אישי!”

“אישך, לוסי?”

“שרל.”

“מה היה לשרל?”

“הוא פה.”

“פה, בפריס?”

“הוא היה פה לפני ימים אחדים… שלשה או
ארבעה… איני יודעת כמה… אין בכחי לאסף
מחשבותי… מתוך נדיבות לב הלך הנה שלא
בידיעתנו. ליד שער העיר נאסר ונשלח לבית
הסהר.”

האיש הזקן השמיע זעקה שלא יכל
לכבשה. ובו ברגע נשמע שוב צלצול הפעמון של
השער הגדול, ולתוך החצר השתפך קול המון
צעדים ורעש אנשים.

“מה השאון הזה?” שאל הדקטור,
בגשתו אל החלון.

“אל תבט!” קרא מר לורי, “אל תבט החוצה!
מנט, השבעתיך, אל תפתח את התריס!”

הדקטור החזיר פניו, ובהחזיקו בידו
את בריח החלון קרא בחיוך מתון ואמיץ:

“ידידי היקר, חיי אינם בסכנה בעיר
הזאת, אני הגבר הייתי אסיר בסטיליה. אין פטריוט
אחד בעיר פריס… בפריס? בכל ארץ צרפת… אשר
בדעתו כי הייתי אסיר במבצר בסטיליה, יגע בי
באצבעו, אם לא לחבקני בזרועותיו ולשאת אותי על
כפים בתרועה. יסורי בעבר נתנו לי כח, והוא
שהעביר אותי דרך כל המעצורים, והמציא לי ידיעות
על שרל, והביא אותנו עד הלום. ידעתי, כי כן יהיה;
ידעתי, כי יש בידי לפדות את שרל מצרתו; כן
אמרתי ללוסי… אך מה השאון הזה?”

ושוב אמר לפתח את החלון.

“אל תבט!” קרא מר לורי מתוך יאוש, “וגם
את, לוסי יקירתי, אל נא!”

הוא לפת אותה בזרועו, החזיק בה
וקרא:

“אל תיראי ככה, חמדתי. נשבעתי לך
בכל קדש, כי איני יודע על האסון שקרה את שרל
כי לא עלה על דעתי דבר היותו פה, במקום הנורא
הזה. באיזה בית סהר הוא יושב?”

“במבצר.”

“במבצר. ובכן, לוסי, בתי, אם יש בך
לב אמיץ ונאה, – ואני יודע כי יש בך מדות טובות
אלו, – הרגעי נא בשעה זו. עשי ככל אשר אצוך.
בדבר הזה תלוי הרבה יותר ממה שיש בפי
לספר. בשעה זו בלילה אין בידך לעשות מאומה.
אין לך יכלת לצאת מן הבית. אומר אני לך זאת,
בדעתי עד כמה קשה לך לעשות את מצותי. אבל
ברגע זה עליך להרגע, לשקט, לנוח. עליך לסור אל
החדר הסמוך ולהשאיר אותי עם אביך לשעה קלה
לבדנו.”

“שמע אשמע בקולך. רואה אני בפניך,
כי אין עצה אחרת למעני זולתי זאת. יודעת אני, כי
לבך נאמן.”

הזקן נשק לה ומהר לשוב אל חדרו, סגר
את הדלת במפתח, אחרי כן נגש מהר אל הדקטור,
פתח את החלון ובמקצת את התריס, שם את ידו על
זרועו והביט יחד עמו לתוך החצר.

הם הביטו וראו כנופיה של אנשים
ונשים, לא רבים במספרם עד כדי למלא את החצר,
רק ארבעים או חמשים איש. בעלי־הבית החדשים
הכניסו אותם דרך השער, והם נחפזו ובאו אל אבן
המשחזת לעשות עבודתם. אין זאת כי לשם כך הנחה
האבן במקום המרוח והנוח והחשאי הזה.

אך מה אימים הפועלים האלה ומה אימה
עבודתם!

שתי ידות היו לה לאבן המשחזת ושני
אנשים סבבו אותה בשגעון, ובהעלות האבן נראו
פני האנשים עם השערות הארכות המפשלות לאחור,
והם נוראים ואכזרים יותר מפני פראים בשעת
מלחמותיהם האימות. הם הדביקו להם גבות מזיפות
ושפם מזיף, ופניהם כלם היו מגאלים בדם ובזעה,
נעוים מתוך צוחות, ועיניהם הלטושות בוערות באש
כעיני חיות טרף מתוך חמה עזה ונדודי שנה.
ובשעה שהנבלים האלה סבבו את האבן, ובלוריתם
פעם יורדת על עיניהם ופעם מפשלת לאחוריהם, עמדו
נשים והשקו אותם יין. היין הנשפך והגצים
היוצאים מתוך האבן המשחזת בראו מסביב אוירה
נוראה של דם ואש. העין לא ראתה בתוך הכנופיה
הזאת אף איש אחד אשר לא נכתם בדם. בהדפם איש את
אחיו, כדי לקרב אל האבן המשחזת, נראו ביניהם
אנשים עירמים למחצה ועל גופם ואבריהם כתמי דם.
אחרים היו לבושים סחבות ועליהן כתמי דם; היו
אנשים שהתקשטו בשרידים של בגדי נשים,
בסרטים ועדיים, וגם אלה היו מגאלים בדם.
האנשים הביאו ללטש גרזנים, סכינים, כידונים,
חרבות, וכל כלי המלחמה האלה היו אדמים מדם.
וכאשר כלה בעל הנשק את מלאכתו, מהר לשוב אל
הרחוב ועיניו בוערות בתשוקה לשפך דם.

כל זה נראה לעין ברגע אחד, כאשר
יראה עולם שלם איש טובע במים או שרוי בסכנה
גדולה אחרת. שני האנשים נרתעו לאחור מן החלון,
והדקטור נתן עיניו בפני ידידו החור ובקש באור
למחזה הזה.

“הם,” לחש מר לורי באזני הדקטור,
בהביטו בחדר מסביב מתוך פחד, “הם עושים טבח
באסירים. אם כדבריך כן הוא, אם באמת יש לך
הכח לשלט – ואני מאמין שכן הוא – לך התודע אל
השדים האלה ובקש מהם, כי יביאוך אל הסהר של
המבצר. אולי כבר אחרת, מי יודע, אך אל תתמהמה
אף רגע.”

הדקטור מנט לחץ את ידו, פרץ ויצא
מתוך החדר גלוי ראש, וכרגע עמד בתוך החצר, ומר
לורי שב להביט דרך החלון.

השערות הארכות והלבנות של הדקטור,
מראהו הנהדר ומנהגו האמיץ, בסלקו הצדה את
בעלי הנשק הצפופים, לקחו כרגע את לב האנשים
העומדים מסביב לאבן המשחזת. רגעים אחדים באה
הפסקה, נשמע לחש וקול דברים לא ברורים. אחרי כן
ראה מר לורי והנה הקיפוהו כל האנשים, והוא עמד
בתוך שורה של עשרים איש, יד אל יד, שכם אל שכם,
שיצרו שלשלת חיה ויצאו מן החצר בקריאות:
“יחי אסיר בסטיליה! הבה נעזר לקרובו של אסיר
בסטיליה, היושב בסהר המבצר! פנו דרך לאסיר
בסטיליה! נוציא את האסיר אברומונד מן המבצר!” –
ואלפי קולות ענו לעמתם.

מר לורי סגר שוב את התריס מתוך לב
רועד, סגר את החלון והוריד את הוילון ומהר אל לוסי
לספר לה, כי אביה קבל עזר מאת העם והלך לבקש
את בעלה. הוא מצא עמה את בתה הקטנה ואת מרת
פרוס. ברגע הראשון לא תמה למראה, ורק אחרי כן
שאל על זאת, כאשר ישב לשמר עליהם באותו
הלילה.

אותה שעה תקפה את לוסי קפיאה והיא
צנחה על הרצפה לרגליו ולפתה את ידו. מרת פרוס
השכיבה את התינקת על המטה וראשה ירד על הכר
סמוך לילדתה הנאה. הה, הלילה הארך, הארך
הזה עם האנחות החשאיות של האשה העלובה. הה,
מה ארך, מה ארך הלילה ללא שיבת אביה וללא כל
שמועה!

עוד פעמים נשמע צלצול הפעמון של
השער הגדול בחשכה, עוד פעמים התפרץ המון
לתוך החצר ואבן המשחזת סבבה וזרקה גצים.

“מה זאת?” שאלה לוסי בחרדה.

“הסי! אנשי הצבא לוטשים פה את
חרבותיהם,” ענה מר לורי, “עתה היה המקום הזה
לרכוש הלאם ומשתמשים בו למין אוצר נשק.”

רק שתי פעמים צלצל הפעמון; בפעם
השנית היתה העבודה מעטה וחטופה. עד מהרה עלה
עמוד השחר ומר לורי חלץ ברך את ידו מידי האשה
המחזיקה בו ונגש אל החלון. מעל המרצפת ליד
האבן המשחזת קם איש מגאל בדם, כאלו היה זה
איש־צבא פצוע הזוחל בשדה קטל, והביט סביבותיו
בטמטום. עד מהרה ראה הרוצח העיף הזה לאור
הדמדומים אחת מן המרכבות של הוד מעלתו, אדוני
הבית לפנים. הוא קרב בזחילה אל המרכבה
הנהדרה, טפס ועלה בפתחה, סגר בעדו את הדלת
ושכב על הכרים המרפדים.

האבן המשחזת הגדולה – הארץ – סבבה
על צירה, בשעה שמר לורי הביט שוב בעד החלון,
והשמש האדימה את פני החצר. אך האבן המשחזת
הקטנה עמדה שם לבדה בתוך האויר השקט של
הבקר והיא אדמה באדם זה, שהשמש לא נתנה לה
מעולם ולא תקח ממנה לעולם.





ג. הצל





אחת מן המחשבות הראשונות שעלו
בלבו של מר לורי, איש העסקים, כאשר הגיעה שעת
העסקים, היתה זו: כי אין לו זכות להעמיד בסכנה את
הבנק של טלסון, בתתו מחסה בצל קורתו לאשתו
של מהגר אסיר. הוא לא היה מפקפק אף רגע לסכן
למען לוסי ובתה את נכסיו, את שלומו, את חייו,
אולם הבנק אינו שלו ואחריותו עליו, ובדברי
עסקים היה איש עסק מחמיר.

תחלה עלה רעיון בלבו לבקש ולמצוא
את דפרג', בעל בית המרזח, ולהתיעץ עמו בדבר
דירה שקטה בתוך בהלות העיר הזאת. אך עד מהרה
נדחה הרעיון הזה מפני הרעיון, כי האיש ההוא דר
בשכנה הפורצת ביותר, ואין ספק כי הוא המוציא
והמביא ויש לו יד בכל המעשים המסכנים.

הגיעה שעת הצהרים והדקטור לא שב,
ובכל רגע רחפה סכנה על הבנק של טלסון. מר לורי
בא להתיעץ עם לוסי, והיא אמרה לו, כי יש בדעתו
של אביה לשכר לו דירה לזמן מה בשכנה זו, סמוך
לבית הבנק. ומתוך שהדבר נראה לו ישר, יען כי
אם גם ענין שרל יגמר בשלום והוא יוצא לחפשי,
אין תקוה כי יוכל לעזב את העיר, יצא מר לורי לבקש
דירה כזו, ואמנם מצא דירה נאה במעלה סמטה
סתומה, אשר התריסים הסגורים בכל החלונות של
שאר הבתים הגבוהים והעגומים העידו, כי שוממים
הם מאין יושב.

אל הדירה הזאת העביר מר לורי מיד את
לוסי ואת הילדה ואת מרת פרוס, בהעניקו להם כלי
בית כאשר יכל והרבה יותר ממה שהיו במעונו.
הוא שלח עמהם גם את י’רי להיות להם לשומר הפתח,
ושב למלאכתו בבנק. לבו היה מלא דאגה וצער
בעזבו אותם, והיום עבר עליו בכבדות ובלאות.

אך סוף סוף עבר היום הכבד אשר הלאה
אותו, ומר לורי סגר את הבנק. ושוב נשאר לבדו
בחדרו ללון הלילה, והוא חשב מחשבה מה יש לו
לעשות, והנה נשמע לאזניו קול צעדים על המעלות.
כעבר רגעים אחדים עמד לפניו איש, נעץ בו עין
חודרת וקרא לו בשמו.

“הנני,” קרא מר לורי, “היודע אתה
אותי?”

זה היה איש חסין בעל תלתלים שחורים,
כבן ארבעים וחמש או חמשים. במקום מענה חזר על
השאלה בלי שנוי בנגינת הקול:

“ואתה יודע אותי?”

“ראיתיך במקום אחד.”

“אולי בבית המרזח שלי?”

לב מר לורי התעורר והוא שאל:

“המעם הדקטור מנט באת?”

“כן, מעם דקטור מנט באתי.”

“ומה אמר? מה שלח להגיד לי?”

דפרג' הושיט לידו הרועדת פסת ניר
ועליה כתובים בידו של הדקטור הדברים:

“שרל בריא ושלם, אך אין בידי עוד
לעזב את המקום. זכות גדולה עמדה לי, כי השליח
הזה קבל פתקה מאת שרל אל אשתו. תן לשליח
הזה לראות את לוסי.”

הדברים נכתבו בבית הסהר “המבצר”
לפני שעה אחת.

“התלך עמדי,” שאל מר לורי בנחת רוח,
אחרי קראו את הפתק בקול רם, “אל מקום דירתה של
האשה?”

“הן,” ענה דפרג'.

מר לורי לא התבונן כמעט אל ארח דבורו
של דפרג', בצמצום ובלי רגש. הוא חבש את כובעו
ויצא אל החצר. שם מצאו שתי נשים; אחת מהן עסקה
בסריגה.

“אכן הגברת דפרג'!” קרא מר לורי, אשר
ראה אותה בצורה זו ממש לפני שבע־עשרה
שנה.

“היא היא,” השיב בעלה.

“הגם הגברת תלך עמנו?” שאל מר לורי,
בראותו כי היא הולכת אחריהם.

“כן. למען אשר תוכל להכיר את הפנים
ולדעת את האנשים. הדבר הוא לטובתם.”

מר לורי התחיל להשתומם על מנהג דפרג'
והוא הביט אליו בחשד. הוא הלך בראש להורות את
הדרך. שתי הנשים הלכו אחריו. האשה השנית
היתה נקמנית.

המה עברו את הרחובות במהירות רבה,
עלו במעלות המעון החדש. ובהכנסם לתוך החדר
מצאו את לוסי לבדה, בוכיה. כאשר שמעה מפי מר
לורי את הבשורה על אישה פג לבה, והיא חבקה את
היד, אשר הושיטה לה את המכתב – והיא לא ידעה את
אשר עשתה היד הזאת אמש, כי רק בדרך נס לא
פגעה באישה.

“יקירתי. – חזקי ואמצי. שלום לי,
ואביך יש לו השפעה על הסובבים אותי. אל תעני על
המכתב. נשקי לבתנו בשמי.”

זה היה כל המכתב. אך רב מאד היה
ערכו לנפש האשה, אשר קבלה אותו, עד כי נטתה
מעם דפרג' לצד אשתו ונשקה יד אחת של הסורגת.
זה היה מעשה אשה בעלת רגש, מתוך אהבה, מתוך
תודה, אך היד לא השיבה אהבה – היא ירדה קרה
וקשה, ושוב החלה במלאכת הסריגה.

במגע הזה היה משהו שהרעיד את לב
לוסי. היא אמרה לשים את המכתב בחיקה, אך עמדה
ונתנה עיניה בגברת דפרג‘. הגברת דפרג’ פגשה
את העינים הנשואות אליה מתוך מבט קר.

“יקירתי,” קרא מר לורי, בהתאמצו לבאר
לה, “הימים האלה ימי פרעות ברחובות, ואף כי
קשה לשער, כי הפורעים יבאו להחרידך, הנה
הגברת דפרג' רוצה לראות את פני האנשים, שיש
בידה להגן עליהם בימים הרעים האלה, ועל כל
צרה שלא תבוא תוכל להעיד עליהם לטובתם. סובר
אני,” הוסיף מר לורי מתוך גמגום בראותו את הפנים
הקפואים של שלשת העדים, “כי כן בארתי, האזרח
דפרג'?”

דפרג' הביט קדורנית בפני אשתו
ובמקום מענה פלט פיו “הן” חטוף.

“טוב תעשי, לוסי,” קרא מר לורי,
בהתאמצו לרכך את לב האורחים בדברים, “אם
תביאי הנה את התינוקת עם אומנתה מרת
פרוס.”

“הזאת היא ילדתו?” שאלה מרת דפרג',
בהפסיקה את עבודת הסריגה בפעם הראשונה
ובהצביעה על לוסי הקטנה שהובאה, כאלו נגעה
בה אצבע הגורל.

“כן, גברת,” ענה מר לורי, “זו היא בתו
יחידתו, חמדת לבו של אסירנו האמלל.”

הצל, המלוה את מרת דפרג' וחברתה,
נראה כיורד ומאפיל ומאים על התינוקת, עד כי
אמה כרעה בלי משים על ידה והחזיקה בה. והצל
המלוה את מרת דפרג' וחברתה, נראה אז יורד
ומאפיל ומאים גם על האם גם על הבת.

“רב לי, אישי,” קראה מרת דפרג', “ראה
ראיתי אותם. קום ונלך.”

אך הליכותיה של האשה ודבורה
הנמרץ הטילו אימה על לוסי, ובשימה ידה על מעיל
הגברת דפרג' פנתה אליה בתחנונים:

“הלא תראי חסדך לאישי המסכן. אל
תעשי לו רעה. הן תעזרי לי לראות את פניו, אם
תוכלי לעשות זאת?”

“לא לשם אישך באתי הנה,” ענתה מרת
דפרג' בהביטה עליה במנוחה שלמה, “באתי רק
למען בתו של אביך.”

“אם כן, חוסי נא על אישי למעני. עשי
למען בתי! הנה תפרש כפיה הקטנות אליך
לבקש רחמים על אביה. מפחדים אנו מפניך יותר
מאשר מפני כל שאר האנשים.”

הגברת דפרג' קבלה את הדברים כאות
תהלה והביטה בפני אישה. דפרג', אשר הסתכל
בה כל אותו הזמן ונשך את צפרן אגדלו, התעורר
והעמיד פנים זועמים.

“מה הם הדברים שכתב בעלך במכתבו
הקטן?” שאלה מרת דפרג' בחיוך קודר, “הוא מדבר
שם על איזו השפעה?”

לוסי מהרה לקחת את המכתב, אך עיניה
הנבהלות נתנה לא בו, כי אם בפני האשה
השואלת, וענתה:

“אבי יש לו השפעה רבה על האנשים
הסובבים אותו.”

“יוציאוהו אפוא לחפשי!” קראה מרת
דפרג', “ינסו לעשות כזאת!”

“כאשה וכאם,” קראה לוסי בדברים
יוצאים מן הלב, “אני מפילה תחנתי לפניך לרחם
עלי ולבלי השתמש בכחך לרעתו של בעלי החף
מפשע, כי אם לעשות חסד עמו. הה, אחותי־אשה,
חוסי עלי, על אשה ואם!”

מרת דפרג' הביטה בקרירות, כדרכה,
על האשה המתחננת, ובהחזירה ראשה אל חברתה,
אל נקמנית, אמרה:

“הרחם רחמו על הנשים והאמות, אשר
ראינו אותן, בהיותנו ילדות קטנות כתינוקת זו,
ועוד קטנות ממנה? ידע ידענו, כי את בעליהן
ואבותיהן שלהן היו מובילים לבתי סהר וכולאים
אותם ימים רבים, לא כן? כל ימי חיינו האם לא ראינו
בצרות אחיותינו־הנשים ובצרות ילדיהן, דלות,
רעב, צמא, עירום, חלי, מחסור, עלבון וכל הפגעים
למיניהם?”

“חיים אחרים לא ראינו מלבד אלה,”
נענתה נקמנית.

“ימים רבים נשאנו את כל אלה,” קראה
מרת דפרג', בפנותה שוב אל לוסי, “שפטי נא אפוא,
היכל נוכל עתה לקחת חלק בצערה של אשה ואם
אחת?”

היא פתחה שוב בסריגתה ויצאה מן
הבית. נקמנית יצאה אחריה. דפרג' יצא אחרון וסגר
את הדלת.

“חזקי ואמצי, לוסי חביבתי,” קרא מר לורי
בהקימו אותה, “אמץ! אמץ! לפי שעה הכל הולך
למישרים – טוב יותר מאשר היה בזמן האחרון
לנפשות עלובות אחרות. התעודדי ותני שבח
לאלהים.”

“אין אני כפוית טובה, אך האשה האימה
הזאת הטילה צל עלי ועל כל תקוותי.”

“הבל, הבל!” קרא מר לורי, “לא נאה העצבות
ללב אמיץ. אמנם יש צל! אך הצל אין בו ממש,
לוסי.”

ואולם הצל הזה אשר במנהגי דפרג',
הבעל והאשה, הטיל פחדו גם על מר לורי, ובתוך
תוכו של לבו קננה דאגה רבה וגדולה. –



ד. שקט בסערה



דקטור מנט לא שב לביתו עד היום הרביעי
לצאתו. כל כמה שאפשר היה, הסתירו מאת לוסי את
הדברים אשר קרו בימים הנוראים האלה, והיא
שמעה את הדברים רק זמן רב אחרי כן, כאשר עזבה
את צרפת. אז נודע לה, כי אלף ומאה אסירים חסרי
מגן, אנשים ונשים, זקנים ונערים, נרצחו ביד
האספסוף. ארבעה ימים וארבעה לילות קדר העולם מן
המעשים האימים האלה. האויר מסביב היה מלא רצח.
לוסי שמעה רק זאת, כי כל האסירים המדיניים היו
שרוים בסכנה וכי אחדים מהם הוצאו להורג בידי
ההמון.

באזני מר לורי גלה הדקטור את הסוד,
כי ההמון הוביל אותו (ובדרכו ראה מחזות טבח) עד
בית הסהר המבצר. בבית הסהר מצא בית־דין
שמנה את עצמו, ולפניו הובאו אחד אחד האסירים,
ופסק דינם יצא במהרה למסרם בידי המרצחים או
להוציאם לחפשי או (במקרים מעטים) להשיבם לתא
כלאם. המון מלויו הציג אותו לפני השופטים והוא
הודיע את שמו ואת אמנותו ואת אשר היה אסיר
בסטיליה שמונה־עשרה שנה בכלא חשאין ללא עון,
ואחד מן השופטים קם והעיד כי אמת נכון הדבר,
והשופט הזה הוא דפרג'.

אחרי הדברים האלה – סח הדקטור – ראה
ונוכח לפי הרשימות על פני השלחן, כי חתנו
עודנו נמצא בין החיים, והוא התחנן אל השופטים –
אחדים מהם היו ישנים ואחדים ערים, אחדים מגאלים
בדם ואחדים נקיים, אחדים שכורים ואחדים פכחים
– ובקש רחמים על חתנו. ברגעים הראשונים המטירו
עליו תהלות ותשבחות, כעל אסיר מפאר שנשא
יסורים בימי המשטר הישן, ועשו חסד עמו להביא
לפני השופטים את שרל דרני ולחקר אותו. בתחלה
נדמה לו, כי יוציאוהו לחפשי מיד, אך הזרם הנוח
לו פגע במעצור שאין לבארו, והדבר הביא לידי
מועצה בסתר, והאנשים שישבו בראש הדינים
הודיעו את הדקטור מנט, כי האסיר מחיב להשאר
בכלאו. ותכף, לאות הנתן, הושב האסיר לחדרו
בבית הסהר. אך הוא, הדקטור, התחנן כי יתנו לו
רשות להשאר ולהיות בטוח, כי חתנו לא ימסר
בטעות או בזדון בידי המון המרצחים, אשר קול
נהמם נשמע מאחורי השער. הוא קבל את הרשיון
ונשאר לשבת בבית הדמים, עד אשר עברה
הסכנה.

מי יספר את כל המחזות הנוראים, אשר
ראו עיני הדקטור שם. דיצת ההמון לקראת האסירים
שנחלצו הפליאה אותו לא פחות מאשר שגעון
האכזריות שלהם לנכח אלה, שנקרעו בידיהם
לקרעים. אחד האסירים, שיצא לחפשי, נדקר בטעות
בכידונו של חיל. הדקטור נקרא לחבש את פצעיו
והוא מצא את האיש בזרועות אחים רחמנים, אשר לפני
רגע דרכו רגליהם על גופות חללי חרבם. הם שמרו
על הפצוע ברחמים גדולים, נשאוהו בזהירות רבה
לביתו, ואחרי כן אחזו שוב בכלי נשקם ויצאו
לערך טבח, עד כי עצם הדקטור עיניו מראות את
הנוראות האלה ואחרי כן נפל מתעלף.

כאשר שמע מר לורי את הדברים האלה
והתבונן אל פני ידידו – בן ששים ושתים –
התעורר בלבו פחד, אולי בעקב הפחדים האלה
תשוב אליו מחלתו. אך מעולם לא ראה את פני ידידו
אמיצים וגאים כיום הזה. בפעם הראשונה חש
הדקטור כי יסוריו בעבר העניקו לו כח ואון. הוא
חש, כי בכור ההוא נחשל הברזל, אשר יוכל לשבר
את דלת הכלא של בעל בתו ולחלצו משם.

“גם זו לטובה, ידידי; לא לשוא עברו
עלי יסורי שאול. כאשר פדתה אותי בתי האהובה
ממות, כן אפדה אנכי את האיש היקר לה
כנפשה.”

ככה דבר הדקטור, וכאשר ראה מר לורי
את עיניו המזהירות ואת פניו האמיצים, האמין אף הוא
בכחו.

בהיותו רופא אמן, אשר ידע להתהלך עם
אנשים טובים או רעים, עשירים או עניים, קנה לו
הדקטור מנט שם טוב, ועד מהרה מנו אותו לרופא
מפקח על שלשה בתי סהר, ובתוכם גם “המבצר”.
עתה יכל היה לבשר ללוסי, כי אישה יושב לא
בכלא בודד, כי אם בין אחים לצרה. הוא ראה את פניו
פעם בשבוע והביא מפיו ברכת שלום. יש אשר
קבלה לוסי גם מכתב, לא על ידי הדקטור, אך לא
כתבה אליו מאומה. כי גדול היה החשד שהטילו
במהגרים ושמרו אותם, לבל יבואו במגע ומשא עם
בני חוץ.

רבות עמל וטרח הדקטור לפדות את שרל
דרני מכלאו או, לפחות, להחיש את משפטו, אך
מארעות הזמן עמדו לשטן לו. התחילה תקופה חדשה;
המלך עמד לדין, נחרץ עליו משפט מות וראשו
נכרת. הרפובליקה של חפש, שויון, אחוה או מות
הכריזה מלחמה לחיים או למות על כל העולם, שלש
מאות אלף איש נקראו לצבא להלחם עם עריצי ארץ. הם
נאספו ובאו מכל קצוי ארץ צרפת, מן ההרים ומן
העמקים, מתחת שמי הדרום הבהירים ומן הצפון
המענן, מן היערות ומן הכרמים, משדות התנובה
ומסלעי ישימון. מה כחו ומה גבורתו של יחיד
לעמת המבול בשנה הראשונה לחפש – לעמת
המבול אשר עלה מתחת ולא ירד ממרום, וארבות
השמים לא נפתחו, כי אם נסגרו.

בעיר הבירה ישב בית הדין המהפכני
ועוד ארבעים או חמשים ועדים היו מפזרים בערי
השדה. יצא החק הנורא על “החשודים” וחיי כל איש
ואיש היו תלויים בשערה. בתי הסהר היו מלאים
אנשים חפים מפשע, אך לא יכלו להוכיח צדקתם.
ועל הכל משלה המכשפה חדת השנים ושמה
גיליוטינה.

היא שמשה נושא להלצות. אמרו עליה,
שהיא רפואה בדוקה לכאב ראש, היא שומרת על
השערות מפני השיבה, היא מאדימה את הפנים, היא
התער המגלחת את הראש והזקן יחדו – ועוד הלצות
כאלה. הגיליוטינה היתה לסמל התחדשות המין
האנושי; היא באה במקום הצלב. בני אדם כרעו
לפניה, האמינו בה, בעוד אשר כפרו בצלב.

היא כרתה ראשי בני אדם במספר רב, עד
כי מלאו כל המקומות דם. היא השתיקה בעלי לשון,
השפילה רמים, השמידה את הטוב ואת היפה. ראש
התלינים, המנצח על מכונת־המות הזאת, נקרא בפי
העם בשם “שמשון”, כשם הגבור אשר בכתבי
הקדש.

בתוך הנוראות האלה, בתוך הדור
שיצר אותם, התהלך הדקטור בראש זקוף, בלב מלא
אמונה בכחו, בלי פקפק אף רגע, כי הוא יציל את
אישה של לוסי. ואולם שטף הזמן חלף במהירות
והימים עפו חיש, עד כי שרל ישב בכלאו שנה
ושלשה חדשים. בין כה וכה והמהפכה גברה,
אנשים למאות ולאלפים מתו בחרב או במים. אולם
הדקטור עמד איתן. מפרסם היה בפריס מאין כמוהו.
קורות חייו בבסטיליה העלו אותו מעל לכל האנשים.
בו לא הטילו שום חשד, כאלו קם האיש הזה לתחיה
ומתהלך בין בני הדור הזה. –



ה. נוסר העצים





שנה ושלשה חדשים. בכל אותו הזמן לא
היה לב לוסי בטוח, אם לא ביום מחר תכרת
הגיליוטינה את ראש אישה. כל יום ויום היו עוברות
על מרצפות האבן ברחובות עגלות גדולות, עמוסות
בני אדם שנדונו למיתה. עלמות יפות, נשים נאות,
בהירות־שער, שחורות־שער, לבנות־שער; בחורים
וזקנים, אצילי־עם ודלת־עם; כלם עלו לנסכי דם
לפני הגיליוטינה, כלם הוצאו יום יום ממרתפי
האפל של בתי הסהר והובלו דרך הרחובות אליה
להראות צמאונה. חפש, שויון, אחוה, או מות – הוי,
הגיליוטינה, את הדבר האחרון הענקת מהר
מאד.

שואת פתאם זו שבאה על בת הדקטור
וגלגל הזמן שחזר לא הרפו את ידיה ולא הטילו
עליה יאוש אין אונים. היא לא שכחה את חובתה לאביה,
ובימי הרעה עוד התאמצה להיות נאמנה לו יותר.

אך באו לדור בדירתם החדשה ואביה
החל לעסק באמנותו, ערכה לוסי את משק הבית,
כאלו היה בעלה עמהם. הכל היה על מקומו
ובזמנו. היא למדה את בתה הקטנה בכל יום,
כאלו ישבו בנוה שאנן אשר בביתם בלנדון.
הצער מלא את לבה, אך היא שעשעה את נפשה
בתקוה, כי עוד מעט וישוב אישה, התקינה את כסאו,
את ספריו. ובלילה בלילה היתה מתפללת, כי
ישמר ויגן אלהים על האסיר היקר לה.

מראה פניה לא שנה הרבה. בגדיה
הפשוטים והשחורים, הדומים לבגדי אבל, היו
נקיים כמו אותם הבגדים הבהירים, אשר לבשה
בימי אשרה. אדם פניה אבד, אך מראה פניה היה
יפה ונחמד כשהיה. יש אשר בערב, בנשקה את
אביה, היתה מתפרצת בבכי, אשר כבשה בקרבה
כל היום, ואומרת כי כל משגבה ובטחונה תחת
השמים בו הוא. והזקן היה עונה תמיד באמונה
שלמה:

“לא יאנה לו כל רע, בתי, ברי לי, כי
אני אציל אותו.”

זמן מה אחרי שבתם בדירתם בא פעם
אחת הדקטור באחד הערבים ואמר אליה:

“יש בבית הסהר חלון עליון אחד, אשר
שרל יכל לגשת אליו לפעמים בשלש שעות אחרי
הצהרים. וכאשר יגש אליו – הדבר תלוי בכמה
וכמה מקרים שאין לראותם מראש – יש בידו להציץ
ולראות אותך ברחוב, אם תעמדי במקום ידוע אשר
אראך. ואולם את לא תוכלי לראות אותו, בתי
העלובה, ואם גם היית יכלה, סכנה היא בשבילך
להביט שמה.”

“הה, אבי, הראני את המקום ואני נכונה
ללכת שמה בכל יום.”

מן היום ההוא היתה לוסי עומדת שם בכל
יום שתי שעות. בהשמיע השעון שתים, היתה באה
ובארבע היתה הולכת. ביום בהיר היתה באה יחדו
עם ילדתה הקטנה, אך בימים מעננים היתה באה
לבדה. לא דלגה אף על יום אחד.

זו היתה סמטה אפלה ומסאבה באחד
הרחובות העקלקלים. מזה ומזה עמדה חומה סתומה,
ורק בקצה הסמטה עמד בית קטן של נוסר עצי בער.
ביום השלישי לבואה כבר הרגיש בה אותו
האיש.

“שלום, אזרחית.”

“שלום, אזרח.”

זה היה הנסח של שאילת שלום, שקבעו
הפטריוטים בינם לבין עצמם, ואחרי כן נעשה חק
לכל איש.

“את מטילת פה, אזרחית?”

“כאשר עיניך רואות, אזרח.”

נוסר העצים, אדם גוץ, בעל תנועות
מרבות (לפנים היה מתקן דרכים), הביט על בית
הסהר, הצביע על הבנין, פשק את עשר אצבעותיו
על פניו, כמין שבכה על גבי החלון, והתחיל מציץ
בעדן.

“אבל אין זה עסקי,” קרא האיש והלך לו
לעשות מלאכתו.

ביום השני ארב לה ועמד לפניה בו
ברגע שבאה.

“מה זאת? שוב את מטילת פה,
אזרחית?”

“כן, אזרח.”

“הה, גם ילד פה. הזו היא אמך, אזרחית
קטנה?”

“המתר לומר הן, אמא?” שאלה לוסי
הקטנה, בהתרפקה על אמה.

“כן, יקירתי.”

“הן, אזרח.”

“אכן! אך אין זה עסקי. אין לי אלא
מלאכתי. ראי את המשור שלי! זו היא הגיליוטינה
הקטנה שלי, לה, לה, לה – והראש כרות!”

גזר־העץ נפל, והוא השליך אותו לתוך
הסל.

“אני ‘שמשון’ של הגיליוטינה בשביל
עצי בער! ראי, הנה ראש ילד, והנה ראשי משפחה
שלמה!”

לוסי חרדה חרדה גדולה, כאשר השליך
האיש את גזרי העץ הכרותים לתוך הסל. ואולם
בבואה אל המקום ההוא לא יכלה להמלט מעינו של
בר־נש זה לבל יראנה.

לוסי היתה באה בכל יום, בצנת החרף,
ברוחות האביב, בחם הקיץ, בגשמי הסתו, ועמדה
שתי שעות במקום הקבוע, ובכל יום ויום בלכתה
היתה מנשקת את כתלי בית הסהר. אביה היה אומר
לה, כי שרל רואה אותה פעם בחמשה ימים, ויש
אשר יעבר שבוע ימים וגם שבועים ולא יראה אותה.
אך היא לא חדלה לבוא שבע פעמים בשבוע.

באחד מימי החרף פגשה לוסי את אביה
בסמטה ההיא והוא קרא אליה:

“בתי, במהרה בקרוב נציל אותו… זה
עתה הייתי אצלו והוא טפס ועלה על החלון ואנכי
באתי להגיד לך. אין איש נראה פה. יכלה את לשלח
בידך נשיקה לעמתו, למול הזיז העליון
ההוא.”

“כן אעשה, אבי, שלח אשלח לו את נפשי
בנשיקתי.”

“האם לא תראי אותו, בתי העלובה?”

“לא, אבי,” ענתה לוסי, בהרימה ראשה
מתוך בכי, כשנשקה את ידה, “לא.”

קול צעדים נשמע על פני השלג. מרת
דפרג'.

“שלום, אזרחית,” קרא הדקטור.

“שלום, אזרח,” ענתה האשה כלאחר
יד.

ולא יותר. מרת דפרג' חלפה כצל על פני
הדרך הלבנה.

“תני לי ידך, חמדתי. בלכתך מזה
תעמידי פנים צוהלים ואמיצים, עשי זאת למענו. מחר
עתיד שרל לעמד לפני בית־דין.”

“מחר?”

“אסור לאבד רגע. אמנם התקנתי עצמי
יפה, אך יש לאחז בתחבולות של זהירות, שאי אפשר
היה לאחז בהן בטרם ידעתי אל נכון את יום הקראו
למשפט. הוא לא קבל עדין את ההזמנה, אך יודע
אני בברור, כי יקרא עתה למחר לבית־דין ויעבירו
אותו לקונסרג’רי.28 אותי יודיעו
בשעה הראויה. האם לא תפחדי?”

היא ענתה בכבדות:

“בך אבטח.”

“עשי זאת, בתי. במהרה יבוא הקץ
ליסורי נפשך, תמתי. בעוד שעות מועטות ישוב
אליך אישך. בקשתי ומצאתי למענו כל מיני
מליצי ישר. עלי לראות עתה את לורי.”

הוא עמד רגע. מרחוק נשמע קול אופנים של
עגלות עמוסות עוברות. שניהם ידעו יפה, מה זאת: אחת,
שתים, שלש. שלש עגלות עם משאן הנורא עוברות
ברחוב על פני השלג הרכיך.

“עלי לראות את לורי,” חזר הדקטור על
דבריו, בהחזירו אותה לצד אחר.

האיש הזקן והתקיף בדעתו עוד ישב
בבית הבנק, ששם אמון בו; הוא לא עזבו. לעתים
קרובות קראו אותו עם פנקסיו בדבר הרכוש של
אצילים שהחרם לאוצר העם, והוא הציל מה שהיה
בכחו להציל בשביל האנשים שהפקידו את הונם
בבית הבנק של טלסון.

השמים שעטפו אדם־כהה והערפל שעלה
מן הסנה העידו, כי החשך קרוב לבוא. ואמנם ירד
החשך על הארץ, כאשר הגיעו לבית הבנק. הארמון
הנהדר של הוד מעלתו לשעבר עמד קודר ושומם. על
גבי ערמה של אפר ואבק אשר בחצר נראה לוח עם
כתבת: רכוש העם. הרפובליקה היחידה והמאחדה.
חפש, שויון, אחוה – או מות.

מי זה יושב בשעה זו עם מר לורי – מעילו
של האיש נתון על הכסא – ואין לראותו? מעם מי זה
יצא מר לורי, והוא כלו מזעזע ונדהם, וחבק את
חביבתו בזרועותיו? אל מי זה בא לחזר על הדברים
המגמגמים ששמע מפיה, כאשר הרים את קולו
והחזיר ראשו למול הפתח שיצא משם וקרא:

“העבירו אותו לקונסרג’רי והזמן
לבית־דין ליום מחר?”





ו. הנצחון





בית־הדין הנורא של חמשה שופטים,
קטגור ומספר משבעים, היה יושב למשפט בכל
יום. בערב היו עורכים רשימות, שהיו נקראות על ידי
שומרי הסהר לפני האסירים. בפי השומרים היתה
שגורה ההלצה: “צאו, אסירים, לשמע את קריאת עתון
הערב.”

“שרל אברמונד המכנה דרני!”

כך נפתח סוף סוף עתון הערב אשר בבית
הסהר המבצר.

כאשר קראו בשם איש מתוך הרשימה,
היה בעל השם הזה יוצא מתוך השורה ועומד
במקום המיחד לאלה, שנגזר עליהם לעמד
למשפט. שרל אברמונד, המכנה דרני, ידע יפה את
המנהג; עיניו ראו אנשים למאות שיצאו בדרך זו
ולא שבו לעולם.

שומרו הנפוח, שהרכיב משקפים על
עיניו לקרא את הרשימה, הביט עליו לראות ולהוכח,
אם תפס את המקום המיעד, והמשיך את קריאת
הרשימה בהפסקות קטנות אחרי כל שם ושם. עשרים
ושלשה שמות היו, אך אסירים היו רק עשרים. האחד
מת בכלאו ונשכח, ועוד שנים הוצאו להורג עוד קדם
ונשכחו אף הם.

“שרל אברמונד, המכנה דרני,” נשמע
סוף סוף קול הדינים.

שרל אברמונד, המכנה דרני, נאשם על
ידי הקטגור כאציל וכמהגר, שחייו חרם
לרפובליקה, אחרי אשר יצאה הפקדה לגרש את כל
המהגרים ולהטיל עליהם ענש מות אם ישובו. אין
בכך כלום, כי הפקדה נתנה אחרי שובו לצרפת.
הרי הוא פה והפקדה פה, והוא נתפס פה, הרי
שחיב ראשו.

“כרתו ראשו!” קרא הקהל, “הוא שונא
הרפובליקה!”

הנשיא צלצל בפעמון להשתיק את
הקריאות האלה ושאל את האסיר, אם אמת נכון הדבר,
כי ישב שנים רבות באנגליה.

“אמנם כן.”

“הרי אתה אפוא מהגר? מה השם שאתה
קורא לעצמך?”

“לא מהגר על פי המובן של החק
ורוחו.”

“מפני מה?” חקר הנשיא.

“מפני שותרתי לרצוני על תאר
האצילות, שהיה תועבה בעיני, ועל העשירות שלי,
שהיתה תועבה לי, ועזבתי את ארץ מולדתי, – עוד
הרבה קדם שהשתמשו במלה מהגר במובנו
החדש, – כדי לחיות באנגליה מיגיעי ולא
להתפרנס מעמל העם הצרפתי, הנושא על שכמו
משא מסים.”

“מי יוכיח, כי אמת דברת?”

הנאשם קרא בשם שני עדים: תאופיל
גבל ואלכסנדר מנט.

“אבל הלא נשאת אשה באנגליה?” העיר
הנשיא.

“אמנם כן, אך אין היא אשה
אנגלית.”

“אזרחית צרפת?”

“כן, על פי מולדתה.”

“מה שמה ושם משפחתה?”

“לוסי מנט, בתו היחידה של הדקטור
מנט, הרופא הטוב היושב פה.”

המענה הזה עשה רשם נוח על הקהל.
באולם נשמעו קריאות התלהבות לכבוד הרופא הטוב,
המפרסם לשבח. רבו החליפות ברוח הקהל, עד כי
דמעות ירדו על לחיי האנשים, אשר עוד לפני רגע
הביטו בזעם על האסיר, כאלו חכו בקצר רוח
לשעה שיוכלו לקרע אותו בחוץ כדג.

שרל דרני הציג את כף רגלו ועבר את
הפסיעות הראשונות בדרך הסכנה על פי עצת
הדקטור מנט אשר הורהו, וכל צעד לפנים צעד
הנאשם בנתיב, אשר הכין לו הדקטור מראש.

הנשיא שאל אותו, מדוע שב לצרפת עתה
ולא קדם לכן.

“לא שב קדם,” ענה הנאשם, "פשוט, מפני
שלא היה לו במה להתפרנס בצרפת, מלבד נכסיו
שהסתלק מהם, בעוד אשר באנגליה עסק בהוראת
הלשון הצרפתית וספרותה ועל זה פרנסתו. עתה
שב לצרפת על פי מכתב מאת אזרח צרפתי, אשר כתב
לו, כי סכנה מרחפת על ראשו, אם לא יחיש להצילו.
הוא שב אפוא להציל חיי אזרח ולהעיד אמת, אף כי
בזה השליך נפשו מנגד. האם זה הוא מעשה פשע
בעיני הרפובליקה?

ההמון קרא בהתלהבות: “לא!” הנשיא
צלצל בפעמונו להשקיט את הקהל, אך הקולות לא
חדלו: “לא!” “לא!” עד אשר נלאו.

על שאלת הנשיא, מה שם האזרח ההוא,
ענה הנאשם, כי האזרח הוא העד הראשון. הוא הזכיר
גם את דבר המכתב מאת האזרח, אשר לקח ממנו
ביום בואו לפריס, אך אין ספק, כי הוא נמצא בין
הכתבים המנחים לפני הנשיא.

הדקטור דאג לכך קדם, כי המכתב
ימצא פה. והנשיא קרא אותו בקול רם. האזרח גבל
נקרא להעיד, והוא העיר בנמוס רב ובאדיבות, כי
מפני רב האויבים אשר לרפובליקה, שבית הדין
טרוד בהם, שכחו אותו, את גבל, בבית הסהר של
המנזר – ולא זכרו את שמו עד לפני שלשה ימים. אז
נקרא לבית דין, עינו במשפטו והוציאוהו לחפשי,
יען כי נוכחו השופטים בצדקתו, אחרי אשר האזרח
אברמונד, המכנה דרני, בא ומסר עצמו בידי
המשפט.

אחריו חקרו את הדקטור מנט. פרסומו
הרב ותשובותיו הברורות עשו רשם אדיר. כל
הדברים אשר ספר על הנאשם, על מעלות רוחו, על
טהר נפשו, נכנסו ללב השופטים.

כלם כאחד הפכו בזכותו של הנאשם
ואב־בית־דין הכריז עליו: זכאי.

כאן נפתח אחד המחזות שאינם רגילים,
שההמון מוכיח על ידם לפעמים את קלות דעתו או את
נטיתו למעשי חסד ונדיבות או את כשרונו לעשות
לא רק רע. איש לא יכל להחליט, איזה משלשה
הנמוקים גרם ביותר למחזה זה. קרוב לשער, כי כל
השלשה יחד. אך יצאה מפי השופטים המלה
“זכאי,” וזרם דמעות פרץ מעיני הקהל, כזרם דם
בזמן אחר, ורבים מן הקהל, אנשים ונשים,
התפרצו אל דרני לחבקו ולנשקו, עד כי אחרי
ישיבתו זמן רב במאסר היה קרוב להתעלפות. ידע
ידע גם זאת, כי ההמון הזה מסגל היה, עם זרם אחר,
להתנפל עליו בחמה ולקרעו לקרעים.

ההמון הושיב אותו על כסא גדול, שלקחו
מבית המשפט או מאחד החדרים האחרים. מעל לכסא
תלו דגל אדם, ואל גבו קשרו רמח ומצנפת אדמה
בראשו. לשוא התחנן אליהם הדקטור, כי ירפו
מחתנו: הם לא שמעו לו ונשאוהו על כתפיהם
באפריון, וים של מצנפות אדמות נהר אחריו.
ובהביטו מלמעלה ראה כמה וכמה פנים אימים כל
כך, עד כי החל הספק להתגנב אל לבו, אם אין זה
טרוף הדעת והוא מובל בידי ההמון בקרון אל
הגיליוטינה.

התהלוכה הזאת היתה דומה לחלום נורא.
ההמון נשא את הפדוי ממות ברחובות, עד בואו לבית
דירתו. הדקטור הלך לפניהם לבשר לבתו את כל
אשר קרה, וכאשר עמד לפניה בעלה, נפלה מתעלפת
בזרועותיו.

בלחצו אותה אל לבו ובהסבו את ראשה
הנאה אליו, עד כי לא יראה איש את דמעותיו, יצאו
אחדים מן ההמון במחול, וכרגע יצא במחול כל ההמון
אשר בחצר. אחרי כן העלו והושיבו על הכסא
הפנוי אשה צעירה מבין ההמון לשאת אותה בתרועה
כאלילת החפש ויצאו עמה מן החצר מתוך שירים
ורקודים.

דרני חבק את ידי הדקטור, אשר עמד
לפניו מלא גאון על נצחונו; הוא חבק את ידי מר לורי,
אשר בא במרוצה וברב עמל פרץ לו דרך בין ההמון
המחולל; הוא נשק את בתו הקטנה, אשר לפתה את
צוארו בידיה הקטנות. אחרי כן לקח את אשתו
בזרועותיו ונשא אותה אל חדרם.

“לוסי! נשמתי! נחלצתי.”

“הה, שרל אהובי, תן לי לכרע ולהודות
לאלהים, אשר שמע את תפלתי.”

כלם הרכינו ראשיהם מתוך חרדת קדש
ובחבקו שוב את אשתו קרא:

“ועתה, יקירתי, דברי תודה לאביך. אין
איש בכל ארץ צרפת, אשר היה יכל לעשות את אשר
עשה הוא למעני.”

היא שמה את ראשה בחיק אביה, כאשר שם
הוא את ראשו בחיקה לפני שנים רבות. הוא היה
מאשר, כי עלה בידו לגמל עמה טוב. זה היה לו
שלומים על כל יסוריו והוא התגאה בכחו.

“אל נא תהיי, בתי, תשושה כל כך,”
שדל אותה, “אל תרעדי ככה. הן הצלתי אותו.”





ז. קול דופק בדלת





“אנכי הצלתיו.” הדבר לא היה בחלום,
כי אם בהקיץ. הוא שב אליהם. ובכל זאת חרד חרדה
אשתו ופחד לא נודע רחף על ראשה.

כל האויר מסביב היה קשה וקודר כל
כך, ההמון היה מלא חמת נקם ואכזרי כל כך,
אנשים חפים מפשע הוצאו בכל שעה להורג בשל
חשד כל שהוא ודבה כל שהיא, קשה היה כל כך
לשכח, כי אנשים תמימים כבעלה וחביבים על בני
ביתם כאישה עליה נכנעים לגזר דינם, אשר בעלה
נפדה ממנו – עד כי לבה לא יכל להרגע ולהקל
מעליו את משא היגון.

צללי יום חרף התחילו יורדים על הארץ,
וגם בשעה זו נשמע קול הקרונות הנוראים
בהתנהלם ברחובות. דמיונה הלך אחריהם, והיא
בקשה בין הנדונים אותו; ואז התרפקה על
אישה ביתר עז ולבה רעד ביתר שאת.

אביה עודד את רוחה וראה את עצמו עליון
על כל חלשות אלו של נשים. פלא היה לראות את
האיש הזה. אין עליה, אין סנדלרות, אין מאה
וחמשה, מגדל הצפון! הוא מלא את העבודה אשר
הטיל על עצמו, הוא שמר הבטחתו, הוא הציל את שרל.
הכל יכלים לבטח בו.

משק ביתם היה דל, לא רק כדי שלא
לעורר קנאה בלב הבריות, כי אם גם באשר לא היו
עשירים. בימי ישיבתו בכלא היה שרל מחיב
לשלם מחיר רב בעד מאכליו הגרועים ובעד שמירתו
המעלה. משרתת לא היתה בביתם, ומרת פרוס היא
הסוכנת וי’רי (אשר מר לורי שלח אותו ללוסי) עוזר
על ידה.

בערב יצאו שניהם אל הרחוב לקנות אכל,
ולוסי עם בעלה, אביה והילדה הקטנה נשארו
בבית יושבים ליד האח המבערת. הם חכו למר לורי,
אשר אמר לשוב מבית הבנק. מרת פרוס הדליקה את
המנורה, אך סלקה אותה אל הפנה, כדי
שיתענגו על אור האש באח. לוסי הקטנה ישבה
אצל הסב וחבקה בידיה את זרועו, והוא התחיל
מספר לה בקול מלחשים מעשה בפיה אדירה,
שפתחה חומת בית־כלא ופדתה משם אסיר, אשר עשה
עמה חסד לפנים. בכל הבית שרר שקט, ולב לוסי
נרגע כמעט.

פתאם קראה בקול:

“מה זאת?”

“יקירתי!” אמר אביה, בהפסיקו ספורו
ובשימו ידו על ידה, “אמצי את לבך. מה החרדה
אשר תחרדי! כל דבר קטן – לא כלום – מרעיד אותך.
האת היא בת אביך?”

“נדמה לי, אבי,” קראה לוסי בהתנצלות,
פניה חורים וקולה רועד, “כי שמעתי קול צעדים
זרים על המעלות.”

“חביבתי, שקט על המעלות ודממה.”

הדברים עודם בפיו ובדלת קול
דופק.

“הה, אבי, אבי. מה זאת? הצפינה את שרל.
הצילה אותו!”

“בתי,” קרא הדקטור בקומו ובשימו את
ידו על כתפה, “אנכי כבר הצלתיו. מה החלשה
הזאת לך, יקירתי!? תני לי לגשת אל הדלת.”

הוא לקח את המנורה בידו, עבר את שני
החדרים המבדילים ופתח את הדלת. נשמעו פסיעות
גסות על הרצפה וארבעה אנשים גסים ומצנפות
אדמות לראשם, מזינים בחרבות וברובים, נכנסו אל
החדר.

“האזרח אברמונד המכנה דרני,” קרא
הראשון.

“מי מבקש אותו?” שאל דרני.

“אני מבקש אותו. אנו מבקשים אותו.
הכרתיך, אברמונד, ראיתיך היום בבית המשפט.
עוד הפעם אתה אסיר מטעם הרפובליקה.”

ארבעה האנשים הקיפוהו בעודנו עומד
עם אשתו וילדתו המתרפקה עליו.

“הגידו לי על מה ובשלמה אני אסיר
שוב?”

“די אם תשוב היום ישר אל
הקונסרג’רי ומחר תדע הכל, מחר תעמד לפני
בית־דין.”

הדקטור מנט אשר היה לאבן מפחד
הבקור הזה, עד אשר עמד עם המנורה בידו כאלו
היה אנדרטה, זז ממקומו אחרי שמעו את הדברים
האלה, העמיד את המנורה, ובפנותו אל הדובר
ובתפשו בשולי חלצת־הצמר האדמה אשר עליו,
אמר:

“הנה אמרת, כי מכיר אתה אותו.
המכיר אתה גם אותי?”

“כן, מכיר אני אותך, אזרח דקטור.”

“כלנו מכירים אותך, אזרח דקטור,” ענו
יתר השלשה.

הוא הביט מתוך פזור נפש מן האחד אל
השני ואחרי הפסקה קלה קרא בקול נמוך:

“אולי תשיב לי על שאלה זו? כיצד ארע
הדבר?”

“אזרח דקטור,” קרא הראשון בלי חמדה,
“הלשינו עליו לפני הועד של סן־אנטואן. הנה
האזרח הזה,” הורה באצבעו על זה שנכנס שני,
“הוא תושב סן־אנטואן.”

האזרח המדבר נענע בראשו
והוסיף:

“בשכנת סן־אנטואן מאשימים
אותו.”

“במה?” שאל הדקטור.

“אזרח דקטור,” קרא הראשון בלי חמדה
כקדם, “אל תשאל עוד. אם הרפובליקה דורשת קרבן
ממך, אין ספק, כי אתה, הפטריוט הטוב, תביא
בשמך את קרבנך. הרפובליקה קודמת לכל. העם
הוא עליון על הכל. אברומונד, אנו מאיצים בך ללכת
עמנו.”

“רק דבור אחד,” שאל הדקטור, “התואיל
להגיד לי, מי הוא זה אשר הלשין עליו?”

“זה הוא נגד החק,” ענה הראשון, “אך יכל
תוכל לשאל את פי זה בן סן־אנטואן.”

הדקטור החזיר ראשו אל האיש ההוא, אשר
הניע את רגליו בלי נחת, החליק רגע את זקנו
ולבסוף אמר:

“אמנם דבר זה אסור על פי החק. אולם…
הלשינו עליו והוא נאשם… אשמה קשה… על ידי
האזרח והאזרחית דפרג'. ועוד על ידי איש
אחד.”

“מי הוא?”

“האתה תשאל, אזרח דקטור?”

“כן.”

“אם כן,” ענה בן סן־אנטואן מתוך מבט
מוזר, “תקבל מענה מחר. עתה אני אלם.” –





ח. יום הדין





יום אחד בטרם יצא שרל דרני לחפשי
בא סידני קרטון לפריס. מר לורי קבל את פניו
בתמהון, וקרטון בקש אותו לבל יספר לאיש את
דבר בואו, אף אמר, כי ישב בפריס עד אשר תחלף
הסכנה מעל בית לוסי.

בהיותו משוטט, כדרכו, ברחובות,
ובשבתו באחד מבתי המרזח התודע במקרה אל
אחד המרגלים, היוצא ונכנס בבתי הסהר, ומפיו
נודע לו דבר מאסרו השני של דרני.

הוא הביא את הבשורה הרעה למר לורי,
אשר נדהם למשמע האסון הזה. קרטון ספר לו על
הבטחת המרגל להועיד לו ראיון עם האסיר, אם יצא
חיב בדינו. יותר מזה לא עלה בידו לעשות.

“אך מה יואיל הראיון עמו?” שאל מר לורי
ברוח נכאה, “הן אם יצא חיב בבית־דין לא יצילו
הראיון הזה.”

“לא אמרתי כלל, כי הראיון
יצילו.”

מר לורי ישב ופניו אל האח. לבו היה מלא
צער על האסון שבא על חביבתו. הפגעים של הימים
האחרונים התישו את כחו של הזקן הזה ומעיניו
נשרו דמעות.

“איש טוב אתה וידיד נאמן,” קרא קרטון
וקולו נשתנה, “סלח לי אם ראיתיך בשעת צערך.
אלו ראיתי את אבי בוכה, לא היה לבי מתעורר
יותר.”

הדברים יצאו מלבו, ומר לורי אשר לא
ראהו מימיו בצורה זו, הושיט לו את ידו וקרטון לחץ
אותה בידידות.

“נחזר לעניננו,” קרא קרטון, “אנא אל נא
תספר לה על הראיון הזה. בכלל, אל תדבר עמה
מאומה על אדותי. הלא אמרתי לך בבואי, כי טוב לי
לבלי ראות את פניה. נכון אני לעשות למענה כל מה
שיש בידי. הלא תלך לביתה הערב? ודאי היא
שרויה ביגון.”

“הנה אני הולך מיד.”

“ישמח לבי על זה. היא כרוכה כל כך
אחריך ושמה מבטחה בך. מה מראה פניה?”

“פניה מביעים צער וצרה, אך יפים הם
מאד.”

“הה!”

זו היתה הברה ארכה, קשה, דומה לאנחה
– ואולי לאנקה. עיני מר לורי נמשכו אל פני קרטון,
אשר היו מוסבים אל האש. קו אור או צל (האיש הזקן
לא ידע אל נכון) חלף במהירות, כאשר יחלף רוח
ביום שמש בהיר במורד גבעה. הוא התבונן אל פניו
היפים, אשר דלו ונרזו מאד כפני האסירים.

“ואתה, אדוני, כלית פה את כל
מלאכתך?” שאל קרטון, בהחזירו ראשו אליו.

“כן. כאשר אמרתי לך אמש, גמרתי
פה סוף סוף עד כמה שאפשר את כל הענינים. קוה
קויתי להפרד מעליהם בשלום ולעזב את פריס. כבר
יש לי תעודת־מסע. נכון הייתי לצאת לדרך.”

שניהם שתקו רגע.

“חייך הארכים, אדוני, עברו עליך
במעשים טובים?” קרא קרטון מתוך מחשבה.

“הרי אני בן שבעים ושמונה.”

“וכל ימי חייך היית איש מועיל, עסוק
תמיד בעבודה ומעשה, נתנו בך אמון, הגו לך
כבוד?”

“איש מעשים הייתי מיום עמדי על דעתי.
יכל אני לאמר על עצמי, כי בעודני נער כבר הייתי
איש עסק.”

“מה חשוב המקום אשר תפסת בהגיעך
לשנת השבעים ושמונה! מה רב מספר האנשים, אשר
ידאגו בהפקד מקומך.”

“רוק זקן ובודד,” ענה מר לורי בנענעו
בראשו, “מי יבכה ומי יספד לו?”

“אל תאמר זאת. האם היא לא תבכה לך?
האם ילדתה לא תזכיר את שמך?”

“כן, כן, שבח לאל! לבי לא היה עמי,
כשיצאו הדברים מפי.”

“אכן ראוי לשבח לאל על הדבר הזה.
האם לא כן?”

“ודאי, ודאי.”

“אלו היה לך לאמר באמת ללבך הבודד:
‘לא רכשתי לי אהבה וכבוד בין בני האדם, לא קניתי
לי מקום חבה בעיני שום איש, לא עשיתי אף דבר טוב
אחד, אשר יזכירו עליו את שמי’ – הלא אז היו שבעים
ושמונה שנות חייך שבעים ושמונה קללות קשות.
האם לא כן?”

“כן דברת, מר קרטון. גם דעתי
כך.”

סידני הפנה עיניו שוב אל האש, ואחרי
שתיקה של רגעים מעטים אמר:

“יש עם לבי לשאלך דבר: האם ימי
ילדותך נראים לך רחוקים בזמן? האם הימים אשר
ישבת על ברכי אמך נראים לך כימי עבר רחוק
מאד?”

מר לורי ענה רכות כדרכו:

“לפני עשרים שנה – כן, אך בימי חיי
עתה, – לא. יותר ויותר שאני הולך וקרב אל קצי,
אני הולך וקרב יותר אל ראשיתי. הרי זה אחד הדברים
העשוים להקל ולהכין לנו את הדרך. עתה מתעוררים
בלבי זכרונות על אמי היפה והצעירה (ואני
זקן!), ועוד זכרונות רבים מן הימים ההם, אשר לא
ידעתי את זה שאנו קוראים עולם ונפשי היתה טהורה
מעון.”

“אני מבין לרגש זה!” קרא קרטון ופניו
הבהיקו, “והזכרונות האלה מעדנים את
נפשך?”

“אמנם כן.”

השיחה נפסקה, וקרטון קם ממקומו לעזר
לזקן ללבש את מעילו.

“אבל אתה,” אמר מר לורי בשובו אל נושא
השיחה, “צעיר לימים הנך.”

“כן,” ענה קרטון, "לא זקן אני, אך לא איש
כמוני יגיע לימי זקנה. רב לי.

“גם לי רב,” ענה מר לורי, “התלך
עמי?”

“אנכי אלוך עד שער ביתה. יודע אתה
את מנהגי לשוטט ולהיות נע ונד. אם אשוטט ברחובות
שעה ארכה, אל תדאג. מחר בבקר אשוב אליך. הלא
תלך מחר לבית המשפט?”

“כן, לדאבוני.”

“גם אנכי אהיה שם, אך רק כאחד מתוך
הקהל. המרגל שלי ימצא מקום בשבילי. הבה שים
ידך תחת זרועי, אדוני.”

מר לורי עשה כדבריו ושניהם ירדו מעל
המעלות ויצאו אל הרחובות. כעבר רגעים מעטים
הגיעו אל הבית, אשר הלך אליו מר לורי. קרטון עזב
אותו שם, אך תעה בקרוב מקום וכאשר נסגר השער,
פנה ושב אליו ונגע בו בידו. הוא שמע כי היא
היתה הולכת יום יום לבית הסהר. “כאן יצאה – אמר אל
עצמו בהביטו מסביב – על האבנים האלה דרכו
רגליה. הבה אלך גם אני בעקבותיה.”

באחד הרחובות עמד סידני ליד פנס
דולק וכתב בעפרון מלים אחדות על פסת ניר. אחרי
כן עבר דרך סמטאות אפלות ומזהמות ונכנס לחנות
של רוקח, אשר עמדה כבר להסגר. החנות היתה צרה
ואפלה, החנוני איש גוץ וחגר.

הוא אמר שלום לאזרח הזה והניח לפניו
את פסת הניר.

הרוקח שרק בשפתיו, בקראו את הפתק
וצחק: חי־חי־חי!

“הבשבילך זה, אזרח?”

“בשבילי.”

“תזהר בדבר, אזרח? היודע אתה, כמה
קשה סם זה?”

“יודע אני יפה.”

הרוקח הכין חבילות קטנות אחדות ונתן
לו. הוא שם אותן אחת אחת בתוך צלחת מעילו, שלם
את המחיר ועזב את החנות בזהירות.

“עתה לא נשאר לי עוד לעשות דבר,” אמר
קרטון אל נפשו, בהביטו למעלה אל הירח, “עד מחר.
לנום איני יכל.”

כאשר שב קרטון ממחרת בבקר לביתו
של מר לורי, כבר יצא הזקן מן הבית. קל היה להבין,
לאן הלך. סידני קרטון שתה רק כוס קפה, אכל פרוסת
לחם, רחץ את פניו, החליף את בגדיו ויצא למקום
המשפט.

בית המשפט היה מלא המון אדם. המרגל
העביר אותו דרך ההמון לתוך אחת הפנות. משם ראה
את מר לורי ואת הדקטור מנט. היא ישבה על יד
אביה.

כאשר הובא בעלה, החזירה ראשה
ושלחה אליו מבט כה תומך, כה מעודד, כה מלא
אהבה ורחמים, אך יחד עם זה כה מלא אמץ, עד כי עלה
הדם הבריא בפניו, עיניו הבהיקו ולבו התעורר
לתחיה. אלו נמצאה עין להסתכל ולראות את הרשם
שעשה מבט זה על סידני קרטון, היתה רואה רשם
ממש כזה גם בפניו.

בית־הדין הזה ללא חק ומשפט שמר רק
מעט או לא כלום את סדרי הדינים, וכל נאשם לא היה
יכל להשמיע דברים להמליץ על עצמו. לפני
המהפכה היו השופטים מרבים בעוות הדין, באה
המהפכה הנוקמת והרסה כליל את המשפט.

כל העינים היו נשואות אל השופטים
המשבעים. הפטריוטים והרפובליקאים האלה
ישבו על כסא דין אתמול ושלשום, ישבו גם מחר
ומחרתים. כל הדינים האלה דומים היו לעדר
כלבים שנועדו לשפט את הצבי.

כל העינים נשאו אחרי כן אל חמשת
השופטים ואל הקטגור הצבורי. היום אין לצפות
לחסד מאת האנשים האלה. רוח אכזרי, רוח רצח היה
שפוך בכל. בתוך הקהל הביטו האנשים זה אל זה,
הניעו ראשיהם, אחרי כן גחנו והטו אזן
לשמע.

“שרל אברמונד, המכנה דרני, הוצא
אתמול לחפשי. נאשם ונאסר שוב אתמול. כתב
האשמה נמסר לו אמש. הטילו עליו חשד והלשינו
עליו, כי אויב הרפובליקה הוא, בן אצילים, בן
למשפחת עריצים, בן למשפחה שנגזרה עליה
כליה על אשר השתמשו לרעה בזכיותיהם
שבטלו לדכא את העם. שרל אברמונד, המכנה
דרני, בתקף גזר הדין, נחרץ עליו משפט
מות.”

זה היה נאום הקטגור במלים
קצרות.

הנשיא שאל, אם הלשינו על הנאשם
בסתר או בגלוי.

“בגלוי, הנשיא.”

“מי?”

“שלשה אנשים: ארנסט דפרג', בעל בית
מרזח בשכנת סן־אנטואן.”

“יפה.”

“תרזה דפרג', אשתו.”

“יפה.”

“אלכסנדר מנט, רופא.”

באולם המשפט קמה מהומה. הקהל ראה
את הדקטור מנט, חור ורועד, אשר עמד על רגליו
במקום שישב.

“הנשיא, אני מוחה בזעם לפניך ואומר,
כי זהו מעשה זיוף ורמאות. יודע אתה, כי
הנאשם הוא בעל בתי. בתי והקרוב אליה יקרים
לי הרבה יותר מחיי. מי הוא זה ואי זה הוא הנוכל
השקרן אשר יאמר, כי אנכי הלשנתי על בעלה של
בתי.”

“האזרח מנט, הרגע. כל הפוגע בכבוד
בית הדין, הרי זה כאלו פגע בחק. ואשר לזה
היקר לך מחייך, אין דבר שייקר לאזרח טוב יותר
מן הרפובליקה.”

הקהל מחא כף בתרועה לגערה הזאת.
הנשיא צלצל בפעמונו והוסיף לדבר
בהתלהבות:

“אם הרפובליקה תדרש ממך, כי תביא
בידך את בתך לקרבן, עליך החובה לעשות זאת.
שמע תשמע את הדברים הבאים. בינתים שב
ודם!”

ושוב נשמעו מחיאות כפים בשגעון.
מנט ישב על מקומו ועיניו הביטו מסביב, שפתיו
רעדו. בתו התקרבה אליו.

כאשר שבה המנוחה באולם המשפט, עד
כי אפשר היה לשמע קול העדים, נקרא דפרג', והוא
ספר בקצרה קורות המאסר, כי היה נער משרת בבית
הדקטור, ואחרי אשר הוצא מכלאו תשוש וחולה
נמסר לרשותו. בית הדין לא הרבה בחקירה,
והשופט אמר:

“אתה השתתפת בכבוש בסטיליה,
אזרח?”

“אמנם כן.”

כאן נשמע קול צריחת אשה מבין
הקהל:

“הן אתה היית מטובי הפטריוטים שם.
מדוע לא יספר הדבר הזה? הן אתה היית תותחן
ביום ההוא ואחד מן הראשונים שחדרו אל המבצר
הארור הזה בנפלו. פטריוטים, כן אני
דוברת!”

הקול קול נקמנית, והקהל מחא לה כף על
אשר התערבה בדברי בית דין, הנשיא צלצל
בפעמון, אך נקמנית צרחה: “פעמונך לא ישתיק
אותי!”, והקהל מחא לה כף שוב.

“ספר נא לפני בית דין, אזרח, את אשר
עשית ביום ההוא במבצר בסטיליה.”

“ידע ידעתי,” קרא דפרג' בהביטו
למטה אל אשתו, אשר עמדה לרגלי הבמה ונעצה בו
עיניה "ידעתי, כי האסיר הזה, שעליו אני מספר,
היה כלוא בתא הידוע בשם מאה וחמשה, מגדל
הצפון. ידעתי זאת מפיו של האסיר. הוא היה קורא
לעצמו רק בשם “מאה וחמשה מגדל הצפון” בזמן
שהיה תופר נעלים בעלית ביתי. ובשעה שעמדתי
ליד התותח ביום ההוא גמרתי בלבי, כאשר יפל
המבצר, לבדק את תא־הכלא ההוא. המבצר נפל.
עליתי אל תא הכלא עם חברי האזרח, היושב כעת
בין השופטים המשבעים, בלוית שומר בית הסהר.
בדקתי את הכלא יפה יפה. בחור הארבה, במקום
שהוצאה אבן והושבה, מצאתי גליון כתוב. הנה
הגליון הזה אשר לפניכם. טרחתי לבדק כמה
דגמאות מכתב ידו של הדקטור מנט, והנה הכתב
כתב ידו הוא. אני מוסר לרשותך, הנשיא, את
הגליון הכתוב בידי הדקטור מנט.

“יקראו את הגליון בקול רם.”

דממת מות קמה באולם. האסיר הביט
באהבה אל אשתו. אשתו הביטה פעם אליו ופעם
בדאגה רבה אל אביה. דקטור מנט נעץ עיניו בפני
הקורא, מרת דפרג' לא גרעה עין מן האסיר, דפרג'
לא גרע עין מאשתו האמיצה, וכל העינים היו
נטויות אל הדקטור, אשר לא ראה איש. ובתוך הדממה
הזאת נקראו דברי הגליון. –





ט. מגלת הזעם





"אני, אלכסנדר מנט, רופא אמלל,
שנולד בעיר בבה והתגורר אחרי כן בפריס, כותב
את מגלת הצער הזאת בתא כלאי האפל אשר בתוך
כתלי הבסטיליה, בחדש האחרון לשנת 1767. אני
כותב דברי קטעים קטעים, בהפסקות, בגנבה,
בתנאים קשים. אומר אני להצפין אותה בתוך דפן
הארבה, אשר שם בראתי אט אט, בטרח וביגיעה, מקום
גניזה. אולי תמצא אותה שם יד רחמניה באותו
הזמן, אשר גם אני גם צערי יחלפו כעשן.

"הדברים האלה נכתבים ביתד של ברזל
חלוד בעמל רב, ואני טובל את חרטי באבק פחם ופיח
מערב בדם. בחדש האחרון לשנה העשירית לשבתי
בכלאי. התקוה נגוזה מלבי. יודע אני על פי
סמנים נוראים, כי לא יארכו הימים ואצא מדעתי,
אך אני מכריז ומודיע, כי בזמן הזה אני שפוי
בדעתי, כי זכרוני שלם ושומר בדיוק את כל
הפרטים, וכי אני כותב דברי אמת, בין אם יקראו
אותם בני אדם בזמן מן הזמנים בין לא, כאלו
אני עומד למשפט לפני כס יה בעולם האמת.

"באחד הלילות, ליל ירח וענן, בשבוע
השלישי לחדש דצמבר (כמדמני, ביום העשרים
ושנים לחדש), בשנת 1757, הייתי מהלך ברחוב
בודד על שפת הנהר סנה דרך טיול בצנת האויר,
מהלך שעה אחת מבית דירתי ברחוב בית הספר
למדיצינה, והנה מרכבה עברה על פני במהירות
רבה. בנטותי הצדה מתוך זהירות לבל תפגע בי,
ראיתי ראש מוצא דרך חלון המרכבה וקול קורא אל
הרכב לעמד.

"המרכבה עמדה, אחרי אשר הרכב עצר
בעד הסוסים, ואותו הקול קרא בשמי. עניתי.
המרכבה עברה אז ממני והלאה במרחק כזה, עד
כי שני האנשים הספיקו לפתח את הדלת ולרדת
מעל המרכבה בטרם קרבתי אליהם. התבוננתי
וראיתי, כי שניהם היו עטופים מעילים ונראו
כמסתירים את פניהם. כאשר עמדו זה בצד זה סמוך
לדלת המרכבה, ראיתי גם את זה, כי הם כבני גילי
או צעירים קצת ממני וכי דומים הם זה לזה בתארם,
בהליכותיהם, בקולם וגם (עד כמה שיכלתי לראות)
בפניהם.

“האתה הוא הדקטור מנט?” שאל
האחד.

“אנכי.”

“דקטור מנט, מי שהיה לפנים בעיר בבה,”
קרא השני, “הרופא הצעיר, מנתח ממחה, שבשתי
השנים האחרונות קנה לו שם גדול בפריס?”

“אדוני,” עניתי, “אני הוא הדקטור מנט,
אשר דברתם אליו דברי שבח כאלה.”

“אנו היינו בדירתך,” קרא הראשון,
“וכאשר לא עלה בידנו למצאך שם ואמרו לנו, כי
יש לשער שאתה מטיל במקומות אלה, יצאנו מתוך
תקוה להשיגך. התואיל להכנס לתוך
המרכבה?”

"מנהג שני האנשים האלה היה של
שליטים, ואחרי אשר כלו לדבר קרבו זה אל זה
ואנכי עמדתי בין שניהם ובין דלת המרכבה.
שניהם היו מזינים. בידי לא היה נשק.

“אדוני,” אמרתי, “הלא תסלחו לי, אך
רגיל אני לשאל מי ומי החולק לי כבוד לפנות
לעזרתי ומה טיבו של הענין, שבשבילו קוראים
אותי.”

"התשובה על דברי באה מפי האיש, אשר
דבר שני, וכה אמר: “הדקטור, הפונים אליך הם
אנשי מעלה. ואשר לטיב המחלה, אנו בוטחים
בחריצותך וכשרונך, כי תראה בעיניך ותדע יותר
מאשר נוכל אנחנו לתאר לך. רב לנו. התואיל לעלות
על המרכבה?”

"באין בררה עשיתי כאשר פקדו
ועליתי אל המרכבה בחשאי. שני האנשים עלו
אחרי. המרכבה זזה ונסעה במהירות כקדם.

"אני מביא את דברי השיחה כהויתם. אין
ספק בעיני, כי אלה היו הדברים מלה במלה. מתאר
אני כל דבר בדיוק כמו שהיה, בהתאמצי לבלי
נטות הצדה מן הענין. במקום שאני מעמיד שלשה
ציוני כוכבים, הרי זה סמן, כי עשיתי הפסקה
לזמן, ואת הגליונות טמנתי במקום המחבוא.





* * *

"המרכבה עזבה את הרחובות, חלפה את
השער הצפוני ויצאה אל דרך המלך. מהלך שני
שלישי מיל מן השער – אז לא שערתי את מדת
הדרך, ורק אחרי כן, כאשר עברתי אותה שנית –
נטתה מן הדרך ועמדה לפני בית בודד. שלשתנו
ירדנו מעל המרכבה והלכנו במשעול רך ונוח
בגן, על פני מזרקה עזובה, עד גשתנו אל דלת
הבית. לקול צלצול הפעמון לא נפתחה הדלת תכף,
ואחד משני בני לויתי סטר בכסיה על פני
המשרת, אשר פתח לו.

"המעשה הזה לא הפליאני ביותר, יען
כי ראה ראיתי את האדונים מכים את משרתיהם כאשר
יכו את הכלבים. אך הנה גם השני, בהיותו
מרגז, הכה את המשרת בידו על פניו, ומראהו
ומנהגו של השני היה דומה כל כך לזה של
הראשון, עד כי לבי אמר לי אז, כי אלה הם שני אחים
תאומים.

"מן הרגע אשר ירדנו מעל המרכבה
לפני השער החיצוני (שהיה סגור ואחד האחים פתחו
ונעלו שוב) שמעתי קולות יוצאים מאחד החדרים
בקומה העליונה. אל החדר ההוא הוליכו אותי, וכאשר
עלינו במעלות נשמעו הקולות ביתר עז, ואנכי
מצאתי חולה אחוזת דלקת המח מוטלת במטה.

"החולה היתה אשה יפת תאר ויפת מראה
וצעירה, ודאי לא למעלה מעשרים. שערותיה היו
פרועות ופה ושם מקרחות וידיה היו אסורות לצדיה
בחגורות ומטפחות ושאר חלקי מלבושים של
אצילים. על אחד מהם, סודר עם גדילים, לבוש חג, ראיתי
רקומה גשפנקה של משפחת אצילים עם האות א.

"את זאת ראיתי ברגע הראשון, כאשר
התבוננתי אל החולה, כי הנה בהתפתלה בלי
מנוחה צנחה ושכבה על פניה בקצה המטה ומשכה
את קצה הסודר לתוך פיה, עד כי חשבה להחנק.
מעשי הראשון היה לחלץ אותה ולהשיב לה
נשימתה, ובהטותי הצדה את הסודר, ראו עיני את
הרקמה אשר בקצהו.

"בזהירות הפכתי אותה ופניה למעלה,
שמתי ידי על חזה להרגיעה ולהחזיקה
והסתכלתי בפניה. עיניה היו לטושות ומוזרות,
והיא השמיעה תמיד צריחות חודרות וחזרה על המלים:
‘אישי, אבי, אחי!’ ואחרי כן ספרה עד שנים־עשר
וקראה: ‘הס־ס!’ רגע אחד היתה עומדת להאזין, ואחרי
כן נשמעו שוב הצריחות החודרות והקריאות: ‘אישי,
אבי, אחי!’, ושוב ספרה עד שנים־עשר וקראה: ‘הס־ס!’
לא היה שום שנוי בסדר הדברים או בצורתם. לא
באה שום הפסקה, מלבד הפסקות הרגע אחרי ההברות
האלה.

“כמה זמן נמשך הדבר?” שאלתי.

"כדי להבדיל בין שני האחים, אקרא
לאחד בשם בכור ולשני – צעיר. את הכנוי בכור
אני נותן לזה שהביע יתר שלטון. והוא אשר ענה לי
ואמר: ‘משעה זו בערך אמש.’

" ‘היש לה בעל, אב או אח?’

" ‘אח.’

" ‘האם לא עם אחיה אני מדבר?’

" ‘לא,’ ענה בזלזול רב.

" ‘היש לה איזה קשר במחשבתה עם
המספר שנים־עשר?’

" ‘שתים־עשרה שעות,’ ענה האח הצעיר
בקצר רוח.

" ‘ראו נא, אדוני,’ אמרתי בעודני
מחזיק ידי על חזה החולה, ‘מה מעטה התועלת אשר
מצאתם בי! אלו ידעתי, מה טיב החולה, הייתי בא
הנה מזין ברפואות. אולם בתנאים של השעה, הרי
זה רק בטול זמן. אי אפשר לקבל שום סמי מרפא
במקום הבודד הזה.’

"האח הבכור הביט אל פני הצעיר, וזה
אמר בגאון: ‘הנה פה יש תבה מלאה רפואות.’ הוא
הלך והביא אותה מאחד הארונות והעמידה על
השלחן.




* * *


"פתחתי צלוחיות אחדות, הגשתין אל
אפי, הקרבתי את הפקקים לשפתי. אלו אמרתי
להשתמש בהן, מלבד סמי השנה שהיו מעין סמי
מות, לא הייתי מפיק מהן תועלת.

" ‘מפקפק אתה בשמושן?’ שאל האח
הצעיר.

" ‘הן רואה אתה, אדוני, כי עומד אני
להשתמש בהן,’ עניתי ולא יספתי לדבר.

"ברב עמל ואחרי מאמצים רבים עלה
בידי להגמיא את החולה מסם הרפואה. וכאשר עלי
היה להשקותה שוב כעבר שעה קלה וגם היה לי צרך
לראות את פעלת השקוי עליה, ישבתי אצל מטתה.
בבית היתה משמשת אשה עלובה ומדכאה (אשתו
של שומר הפתח), אשר הלכה וישבה לה בפנה.
הבית היה טחוב ורעוע, והרהיטים בו דלים – נראה
היה, כי דרו בו זה מעט ושכרו אותו לזמן מועט. על
פני החלונות היו פרושות ודבוקות רפידות עבות
וישנות, כדי לשכך את קול הצריחות. אך הן יצאו
מפי החולה בזו אחרי זו כסדרן בלוית הקריאה:
‘אישי, אבי, אחי!’ עם מנין המספרים עד שנים־עשר
ועם הקול: ‘הס־ס!’ השגעון היה חזק כל כך, עד כי
לא התרתי את האסורים מעל ידיה, ורק שמתי עין,
לבל יגרמו לה כאב. הזיק המעודד היה זה, כי
בשימי ידי על חזה של החולה היתה נרגעת רגעים
אחדים מפרפוריה. ואולם היא לא חדלה מצריחותיה
ומקריאותיה.

"ובאשר כי ידי היתה מביאה לה רוחה
(כך נדמה לי), ישבתי על יד מטתה כחצי שעה
ושני האחים התבוננו אלי. אחרי כן פתח הבכור
ואמר:

" ‘יש עוד חולה אחד’.

"הזדעזעתי ושאלתי: ‘הגם זה טעון
רפוי חיש?’

" ‘ראה תראה בעיניך,’ ענה האח
באדישות ולקח את הנר.





* * *

"החולה השני שכב בחדר מרחק בקומה
השנית, שהיה מעין עליה על גבי רפת. בחלק אחד
מן החדר היתה תקרה נמוכה ומטיחה, והשאר היה
פתוח עד ראש הגג המכסה רעפים. שם נערמו ערמות
שחת ותבן, חבילות זרדים 29 להסקה וכרי של תפוחים בתוך חול. עלי היה
לעבר את החלק הזה של החדר, כדי להגיע אל
השני. כח זכרוני איתן. אני מחטט להעלות את כל
הפרטים ואני רואה את כל הדברים בעיני רוחי
בתוך תא כלאי של הבסטיליה, בקץ השנה
העשירית למאסרי, כאשר ראיתים בלילה ההוא.

"על מצע שחת על גבי קרקע, ומראשותיו
כר משלך, שכב בן אכרים, יפה מראה – עלם כבן
שבע־עשרה, לא יותר. הוא שכב על גבו, שניו
הדוקות, ידו הימנית קפוצה ומוטלת על חזהו, ועיניו
הנוצצות מביטות אל על. כאשר כרעתי על ברכי
האחת, לא יכלתי לראות את מקום פצעו, אך זאת
ראיתי, כי הולך הוא למות מפצע על ידי דקירה
חדה.

" ‘רופא אני, בני המסכן,’ אמרתי, ‘תן
לי לבדק את פצעך’.

" ‘איני רוצה שיבדקוהו,’ ענה העלם,
‘יהא כך.’

"הפצע היה תחת זרועו, ואנכי דברתי
על לבו, כי יזיז את ידו. זו היתה מכת חרב, שפגעה
בו לפני עשרים או עשרים וארבע שעות, אך אין
חכמת רופא אשר היתה יכלה להצילו, לו גם באה
העזרה בזמנה. המות הלך וקרב אליו בצעדים
מהירים. כאשר החזרתי עיני אל האח הבכור, ראיתי
והנה הוא מביט על העלם יפה המראה, אשר חייו
דועכים, כאלו היה זה עוף פצוע, ארנב או שפן, לא
בן־אדם נברא בצלם אלהים.

" ‘כיצד ארע הדבר, אדוני?’
שאלתי.

" ‘כלב צעיר שנשתטה! עבד! הוא הכריח
את אחי לשלף חרבו והוא נפל חלל בידי אחי – כבן
אצילים’.

"בתשובה הזאת לא היה אף רמז לחמלה,
לרחמים, לרגש אנוש. נראה היה, כי הדובר רואה את
הדבר לבלתי נוח לו, שבריה המונית זו תמות פה,
וטוב טוב היה לו, לו מת בתוך חשך וצלמות כשאר
בני מינו. לבו היה כמעט אטום בפני כל רגש
השתתפות באסון העלם וגורלו.

"עיני העלם נסבו לאט לאט אל פני האיש
בדברו, ועתה נטו אט אלי.

"דקטור, הם גאים מאד, האצילים האלה, אף
גם אנו, דלת העם, כלבים בעיניהם, גאים לפעמים.
הם בוזזים אותנו, עולבים אותנו, מכים אותנו, הורגים
אותנו, אך בלבנו עוד נשאר מעט מרגש הגאון

"הצריחות והקריאות נשמעו עד פה, אף
כי המרחק המעיט את כחן. העלם דבר על אחותו,
כאלו שכבה פה לעינינו.

" ‘ראיתיה,’ עניתי.

" ‘אחותי היא, דקטור. הם, האצילים האלה,
קבלו זכות תועבה להתעלל באחיותינו, כבודן היה
הפקר בעיניהם. אך יש בהן נערות טובות ונאות. אני
יודע זאת וגם מפי אבי שמעתי כן. אחותי היתה
נערה נאה. היא היתה ארוסה לבחור טוב, אחד האריסים
שלו. כלנו אריסים משעבדים לו… לאיש ההוא
העומד פה. השני הוא אחיו, הנצר הגרוע מכל
הגזע הרע’.

"העלם אסף את שארית כחו הגופני לדבר
את דבריו, אך רוחו היה ממלל באון נורא.

" ‘למשסה היינו בידי האיש ההוא, העומד
פה, כאשר יבזו בכלל הבריות העליונות האלה
אותנו, את הכלבים הנקלים. הוא הטיל עלינו מסים
וארנוניות בלי חמלה, צוה עלינו לעבד את שדותיו
בלי שכר, צוה עלינו לטחן דגננו בטחנה שלו,
צוה עלינו לכלכל עדרים עדרים של עופות הבית
בשבילו, בעוד אשר לנו היה אסור באסור חמור
לכלכל עוף אחד בשביל עצמנו. אנו שדדנו במדה
כזאת, עד כי בשעה שנזדמנה לידנו חתיכת
בשר, היינו אוכלים אותו בחדרי חדרים, בדלתים
סגורות ובתריסים מוגפים, מפחד פן יראו אותנו
אנשים ויגזלו את הבשר מפינו. כל כך היינו
למשסה, כל כך נרדפנו, כל כך דלונו, עד כי
אבינו היה אומר לנו: חטא גדול הוא להביא ילד לעולם,
ועלינו להתפלל תמיד, כי נשינו תהיינה עקרות,
ונמצא זרענו כלה מאליו!’

"עד היום ההוא לא ראיתי, כי רגש העם
המדכא יתפרץ באש רבה כזאת. אמנם לבי אמר לי
כי בסתר נפשו טמון רגש כזה, אך מימי לא ראיתי
בהתפרצו, עד אשר ראו עיני את העלם הגוסס.

" ‘ובכל זאת, דקטור, התחתנה אחותי.
בעלה העלוב היה חולה בעת ההיא, ואחותי יצאה
והיתה לו לאשה, למען תוכל לשמר עליו
ולכלכלהו בחליו בביתנו הקטן… ב’מאורת
הכלבים,’ כאשר יקרא לו האיש ההוא. לא עברו
שבועות רבים מיום חתנתם, ואחי האיש ההוא ראה את
אחותי, אשר מצאה חן בעיניו, והוא בקש את אחיו
לתתה לו… מה להם ולזה, כי אשת איש היא?! האח
נאות, אך אחותי היתה אשה טובה וצנועה, והיא שטמה
את אחי האדון משטמה עזה כמוני. מה רבו
התחבולות והמזמות, אשר עשו שני האנשים
לאלץ את בעלה, כי ישפיע עליה לעשות
רצונם!'

"עיני העלם, אשר היו נעוצות בי, נטו
לאט לאט לצד האיש ההוא, שעמד והביט, ואנכי ראיתי
בפני שניהם, כי כל דברי העלם אמת. גם בתוך
כלא הבסטיליה אני יכל לראות את שני מיני הגאון
זה מול זה: את פניו הגאים של האציל, המביט על הכל
בזלזול ובשויון־נפש, ואת פני האכר, המביעים
רגש של אדם, שרמסו את כבודו לעפר והוא שואף
נקמה.

" ‘ידוע לך, דקטור, כי בין הזכיות של
האצילים האלה יש אחת הנותנת להם רשות לרתם
אותנו הכלבים לעגלותיהם ולדפק אותנו. ועוד זכות
אחת יש להם לשלח אותנו לכל הלילה אל שדה
אחזתם להשתיק את קרקור הצפרדעים, המטרידים
את שנתם של האצילים. הם שלחו אפוא את בעל אחותי
בלילות ערפל אל השדה וביום צוו לרתם אותו
בעגלה. ואולם הוא לא שמע בקולם. לא! באחד הימים,
אחרי הצהרים, כאשר התירו אותו ממוסרותיו
ושלחוהו הביתה לאכל – אם ימצא מזון – בא והוציא
שתים־עשרה אנחות, אחת בכל שעה, ומת בחיק
אשתו’.

"שום תחבולת אנוש לא יכלה לחזק רוח
חיים בעלם הזה, ורק רצונו הכביר לספר את כל
צרתו. צללי המות נאספו סביבו, אך הוא הבריחם,
כאשר הכריח את ידו הקפוצה להיות קפוצה ולכסות
פצעו.

"ובכן, ברשותו של האיש ההוא וגם
בסיועו גזל אחיו את אחותי. למרות כל הדברים אשר
דברה אליו – בקרוב תדע אותם, אם לא שמעתם עוד –
גזל אותה אחיו להתעלל בה לזמן מה. ראיתיה
בעברם על פני בדרך. כאשר מהרתי להביא את
הבשורה הרעה לביתי, נשבר לב אבי בקרבו. הוא לא
הוציא מימיו דבור מאשר העיק על לבו. לקחתי את
אחותי הצעירה (יש לי עוד אחת), להחביאה במקום
אשר לא תשיגה יד האיש הזה ולא תהיה, לפחות,
שפחה חרופה לו. אחרי כן ארבתי לאחיו פה, ואמש
טפסתי ועליתי, אנכי הכלב העלוב, וחרב בידי…
איה פה הצהר?.. במקום הזה היה צהר…

"החדר עטף קדרות לעיניו, העולם מסביב
לו הלך וצר. הבטתי סביבותי ואראה, כי השחת
והתבן היו רמוסים על גבי קרקע, כאלו נערך
במקום הזה קרב.

"היא שמעה את קולי ובאה במרוצה.
אמרתי לה לבל תגש אלי, עד אשר יומת. הוא נכנס,
בתחלה זרק לי מטבעות זהב, אחרי כן הכה אותי
בשוט. אולם, אף כי בן כלבים אני, אנכי התנפלתי
עליו, עד כי הכרח להוציא חרבו מתערה. ואם גם
שבר את חרבו לרסיסים, – גאל גאל אותה בדם אדם
לא אציל, והוא שלף אותה להגן על נפשו… הוא נלחם
עמי בכל התחבולות להציל את חייו.

"עוד לפני כמה רגעים נפל מבטי על
מכתות חרב שבורה, שהתגלגלו בתוך השחת.
הנשק ההוא היה של אציל. בפנה אחרת התגוללה
חרב ישנה, אשר היתה כנראה חרב חיל.

“עתה, הדקטור, הרימה אותי, הרימני.
איהו?”

“הוא איננו פה” – אמרתי בסעדי את
העלם ובחשבי, כי שואל הוא לאחי המרקיז.

“הוא! אף אם גאים הם האצילים האלה, מפחד
הוא לראות פני. איה האיש, אשר היה פה? הסב פני
אליו.”

עשיתי כבקשתו והרימותי את ראש העלם
אל מול ברכי. אך הוא התאזר און ברגע הזה ובכח
לא רגיל התרומם כלו, עד כי הכרחתי לקום ולהחזיק
בו.

“המרקיז!” קרא העלם, בהחזירו לעמתו
את עיניו הפקוחות לרוחה, וידו הימנית עודנה
מורמה, “כאשר יבוא יום הדין לכם על כל המעשים
האלה, מידך ומיד כל ביתך הרע עד דור אחרון
אדרש את דמי. אני עושה את הציון הזה, ציון דם,
עליך, והיה לי לעד. כאשר יבוא יום הדין לכם על כל
המעשים האלה, מידי אחיך, הנצר הרע מכל הגזע,
אדרש את דמי לבד. אני עושה את התו הזה, תו דם
עליו, והיה לי לעד.”

"שתי פעמים שם את ידו על הפצע של
חזהו, ובאצבעו תאר צלב באויר. רגע אחד עמד
ואצבעו עודנה מורמה, וכאשר צנחה האצבע, צנח
גם גופו עמה, ואנכי השכבתי את המת על
הארץ.





* * *

"כאשר שבתי אל ערש האשה הצעירה,
מצאתי אותה מדמדמת בסדר זה ובצורה זו כמו קדם.
ידעתי כי המצב הזה יוכל להמשך שעות הרבה
וסופו, קרוב לודאי, דממת קבר.

"שבתי ונתתי לה את השקויים
וישבתי ליד מטתה עד שעה מאחרת בלילה. היא לא
השפילה את קול צריחותיה החודרות, אף פעם לא טעתה
בנוסח ובסדר של דבוריה. מפיה יצאו תמיד
המלים: “אישי, אבי, אחי! אחת, שתים, שלש, ארבע,
חמש, שש, שבע, שמונה, תשע, עשר, אחת־עשרה,
שתים־עשרה. הס–ס!”

"הדבר הזה נמשך עשרים ושש שעות מן
הרגע אשר ראיתיה בפעם הראשונה. פעמים הלכתי
וחזרתי ושוב ישבתי על ידה, והנה ראיתי, כי
דעתה מתבלבלת. עשיתי את המעט שהיה בידי
להקל מעליה יסוריה ומעט מעט שקעה בתוך
תרדמה ושכבה כמתה.

"הדבר היה כאלו שקטו הרוח והגשם
אחרי סערה ארכה ואימה. הרפיתי מידיה וקראתי
לאשה המשרתת לעזר לי בתקון גופה ובגדיה
שקרעה. ואותה שעה נודע לי, כי החולה היא במצב
של אשה המחכה להיות אם. ואז נואשתי מתקותי
הדלה, כי עוד תוכל לקום מחליה.

" ‘האם מתה?’ שאל המרקיז, שאני קורא לו
בשם האח הבכור, בבואו החדרה נעול במגפים,
אחרי אשר ירד מעל סוסו.

" ‘לא מתה,’ עניתי, ‘אך קרובה למות.’

" ‘מה רב הכח הצפון בגופם של בני
ההמון האלה!’ קרא האיש, בהביטו מתוך סקרנות אל
מטת החולה.

" ‘הצער והיאוש,’ עניתי לו, ‘מגדילים
ומרבים את הכח.’

"תחלה צחק לשמע דברי, ואחרי כן רעם
פניו. הוא הסיע ברגלו כסא סמוך לכסאי, פקד על
המשרתת לצאת ופנה אלי בקול כבוש: ‘דקטור,
בראותי את אחי נתון בצרה בשל בני כפר אלו,
יעצתיו להזמין אותך. שמך הטוב הולך ועולה,
וכרופא צעיר, הרוצה לעשות לביתו, ודאי תבין את
הטוב לך. הדברים האלה אשר אתה רואה פה, נתנים
רק לעין לראות ולא לפה לגלותם.’

"הטיתי אזן לשמע את נשימת החולה
ונמנעתי להשיב על הדברים.

" ‘האם הואלת לשמע את דברי,
דקטור?’

" ‘אדוני,’ עניתי, ‘באמנותי, אמנות
רופא, כל הדברים שהחולה מוסר לי, שמורים בלבי
תמיד בסוד.’

"זהיר הייתי במענה פי, כי לבי היה
דואב מכל אשר ראיתי ושמעתי.

"נשימתה של החולה היתה רפויה מאד, עד
כי מששתי את דפקה ואת לבה. כמעט רוח חיים
נשאר בהם. בשובי למקומי ובהביטי סביב, ראיתי
והנה שני האחים מסתכלים בי.





* * *

"אני כותב את מגלתי בעמל רב, הקר
קשה מאד, והפחד ממלא את לבי פן אתפש בעוני
זה ויגזרו עלי להכלא בתא מרתף ולהיות שרוי
באפלה שלמה, ולכן אני אנוס לקצר את ספורי.
בזכרוני אין בלבול ואין פגם. הוא שמר בדיוק כל
דבור ודבור של השיחה ביני ובין שני האחים
האלה.

"היא התאבקה עם המות שבוע ימים.
בימיה האחרונים יכלתי להציל מפיה הברות
בודדות, בשימי את אזני סמוך לשפתיה. היא שאלה
אותי, היכן היא, ואנכי ספרתי לה. שאלה, מי אנכי,
וספרתי לה. לשוא שאלתיה לשם משפחתה. היא
רק נענעה בראשה מתוך רפיון ושמרה את סודה,
כאשר עשה כן אחיה העלם.

"לא היתה לי שום הזדמנות לשאל אותה
שאלה כל שהיא, עד אשר אמרתי לאחים, כי חייה
דועכים וספק הוא, אם תחיה עד מחר. עד השעה ההיא,
אף כי החולה לא ראתה שום איש, מלבד את המשרתת
ואותי, היה אחד משני האחים שומר תמיד בשבתו
מאחורי המסך למראשותי החולה בכל הזמן
שהייתי שם. אולם אחרי אשר הגיעו השעות
האחרונות נראה, כי אחת היא להם מה שתספר לי
החולה – כאלו – רעיון כזה חלף במחי – גם אנכי
אמות עמה.

"התבוננתי וראיתי, כי רגש הגאוה
של האחים נפגע קשה על ידי זה, כי האח הצעיר היה
אנוס לצאת לקרב עם אכר פשוט, ובן אכרים זה עלם
היה. את לב שניהם הטריד מאד הרעיון האחד, כי
הדבר הזה יוכל לחלל את כבוד משפחתם ולגרם
להם בזיון. בכל פעם שפגשתי את עיני האח
הצעיר, ראיתי בהן איבה עמקה אלי, על כי ידעתי
מה שידעתי מפי העלם. הוא היה אדיב ורך אלי יותר
מאחיו הגדול, אך ראיתי את שנאתו לי. אף זה ראיתי,
כי למפגע אני בעיני האח הבכור.

"החולה מתה שתי שעות לפני חצות
הלילה – בדיוק, על פי שעוני, באותו הרגע,
שראיתיה בפעם הראשונה. הייתי לבדי עמה
באותו רגע, כשצנח ראשה הגלמוד ברך על
כתפה, וכל צרותיה ופגעיה עלי אדמות ספו
תמו.

"האחים היו מחכים בחדר בקומה
הראשונה מתוך קצר רוח, בחפצם לרכב ולצאת.
בשבתי לבדי ליד מטת המתה, שמעתי אותם
משוטטים אנה ואנה ומשמיעים קול בצליפות שוטיהם
על מגפיהם.

" ‘סוף סוף מתה?’ שאל האח הגדול, כאשר
נכנסתי אליהם.

" ‘מתה,’ עניתי.

" ‘מזל טוב לך, אחי,’ היה דבר האח הבכור
בהחזירו ראש.

"עוד קדם הציע לפני כסף, אך אנכי
סרבתי לקחת. עתה נתן לי צרור של מטבעות זהב.
קבלתי מידו, אך הנחתיו על גבי השלחן.
עינתי בשאלה זו וגמרתי בלבי לבלי קחת
מאומה מידם.

" ‘אני מבקש סליחה,’ אמרתי, ‘אך
בתנאים אלו איני יכל לקבל כסף.’

"שני האחים הביטו זה אל זה, אך הם


הרכינו ראשיהם למענה על השתחויתי, ואנו
נפרדנו זה מזה באין אמר.




* * *

"אני עיף, עיף, עיף… יגעתי באנחתי.


אין בכחי לקרא את הדברים שכתבתי בידי
הצנומה.


בבקר השכם ביום המחרת מצאתי את
צרור הזהב ליד פתחי בתוך תבה קטנה, ועל גבה
רשום שמי. למן השעה הראשונה חשבתי מחשבה
בדאגה, מה יש לי לעשות. ביום ההוא גמרתי
בלבי לכתב מכתב פרטי אל המיניסטר ולספר את
דבר שני החולים אשר נקראתי אליהם, ואת המקום
שבאתי שמה: בקצור, לספר את כל הקורות.
ידעתי, מה פרוש מקרב למלכות ומה זכותם של
האצילים, הפטורים אם פגעו באחרים. ולכן לא
צפיתי, כי תשיג אותם יד המשפט. אולם חפצתי
לצאת ידי חובתי ללבי. שמרתי את הדבר בסוד
גמור, וגם לאשתי לא גליתי מאומה. וגם את זה
ספרתי במכתבי אל המיניסטר. לא עלה על דעתי,
כי סכנה צפויה לי, אך לבי אמר לי, כי יש בדבר
סכנה לאחרים, אם יודע להם דבר מן הדברים
שנודעו לי.

"טרוד מאד הייתי ביום ההוא, ולכן לא
עלה בידי לגמר את מכתבי. ביום השני השכמתי
קום, כדי לגמר אותו. זה היה ביום האחרון של
השנה. המכתב היה מנח לפני, והנה אמרו לי, כי
אשה מבנות אצילים מחכה ורוצה לראות את
פני.





* * *

"כחי הולך ותש לשאת את המשא
שהטלתי על עצמי. הקר חזק, החשך רב, רגשותי
קפאו, וקדרות נוראה עוטה כל נפשי.

"האשה היתה צעירה, חביבה ויפה, אך
בפניה ראיתי, כי לא תאריך ימים. היא היתה
מזעזעה מאד. היא התודעה אלי כאשת המרקיז
אברמונד. נזכרתי, כי בתאר זה פנה העלם הגוסס
אל האח הגדול, ועוד זכרתי את ראשי־התבות שראיתי
מרקמים על הסודר, ולכן באתי בלי עמל לידי
מסקנה, כי ראה ראיתי את בעלה של האשה הזאת
לפני יומים.

"אמנם כח זכרוני חזק, אך כח אין בי
לכתב את דברי שיחתנו. חושד אני, כי בזמן
האחרון אורבים לי יותר, ומי יודע אם לא היום או מחר
יראו את אשר אני עושה.

"במקצת חשדה האשה ובמקצת נגלו לה
העבדות האימות, שבעלה השתתף בהן, וגם כי
פנו אלי לעזרה. היא לא ידעה, כי הנערה מתה. היא
קותה אפוא – אמרה מתוך צער רב – לעשות עמה טוב
בסתר. היא קותה להשיב חרון־אף אלהים מן הבית,
אשר זה שנים רבות היה שנוא בשל הרעה אשר
עשה.

היה לה יסוד לשער, כי נשארה בחיים
אחות צעירה, ומשאלת לבה היתה לבוא לעזרה לאחות
ההיא. לא יכלתי להגיד לה מאומה, רק את זה כי אמנם
יש אחות, וחוץ מזה לא ידעתי כלום. האשה הזאת
באה אל ביתי, בסמכה על נאמנותי, מתוך תקוה כי
אוכל לספר לה את שם האחות הזאת ומקום מגוריה.
ואולם עד היום הזה איני יודע מאומה עליה.





* * *

"פסות הניר תמו. אחת לקחה ממני
אתמול מתוך אזהרה חמורה. עלי לכלות היום את
מגלתי.

"היא היתה אשה טובה ובעלת לב ואמללה
בחיי־המשפחה שלה. ואיככה יכלה להיות
מאשרה?! גיסה לא חבב אותה ולא כבד אותה
והתנגד לכל מחשבותיה ומעשיה; היא היתה שרויה
בפחד ממנו, כאשר פחדה גם מפני בעלה. כאשר
לויתי אותה עד מבוא הבית, ראיתי בתוך המרכבה
ילד יפה־מראה כבן שנתים או שלש.

" ‘למענו, הדקטור,’ אמרה האשה
בהצביעה על הילד ובעיניה נוצצו דמעות, ‘עשה
אעשה כל מה שבידי לתקן מעט את הרעה. אם לא כן,
לא תביא לו נחלת אבותיו אשר. לבי אומר לי, כי אם
לא יעלה בידי לכפר מעט בעד העון, אז ידרש
ממנו ביום מן הימים. כל מה שיש לי רשות לקרא
בשם רכושי שלי – והוא רק אבנים טובות אחדות – אני
מניח בשבילו למשמרת, ועליו יהיה למצא את
המשפחה העלובה ולתת את פקדוני לאחות הצעירה
בצרוף בקשת סליחה ומחילה מאת אמו המתה.’

"היא נשקה את הילד ואמרה מתוך
לטוף:

למענך הדבר, בני. הלא תעשה את מצות
אמך, שרל מחמדי?"

"והילד ענה לה בעז ‘כן’! נשקתי את
ידה, והיא לקחה את הילד בזרועותיה, חבקה אותו,
והמרכבה נסעה. מאז לא ראיתי עוד את האשה.

"האשה הזכירה את שם בעלה,
בהאמינה כי ידוע הוא לי, ואולם במכתבי לא
הזכרתי את השם הזה. חתמתי את מכתבי, ובאשר
לא חפצתי למסר אותו לידי שליח, מסרתיו אנכי
בעצמי ביום ההוא.

"בלילה ההוא, הלילה האחרון של
השנה, בתשע שעות בערך, צלצל בפעמון השער
בביתי איש לבוש שחורים ושאל לי, ובפסיעות דקות
עלה אחרי משרתי הצעיר, שמו דפרג', אל הקומה
השנית. כאשר נכנס משרתי לתוך החדר, שבו
ישבתי עם אשתי… – הוי, רעיתי, תמתי, אשת
נעורי!.. – ראינו את האיש עומד באין אמר מאחריו,
בעוד אשר חשבנו כי עומד הוא ליד השער.

“יש חולה מסכן ברחוב סן־הונורה,” קרא
אלי האיש, “לא יעצרוני זמן רב, ובחוץ מחכה לי
מרכבה.”

"המרכבה הביאה אותי הנה, היא הובילה
אותי אל קברי. אך יצאתי מן הבית, ומי שהוא תפש
אותי מאחורי, קשר את פי במטלית 30
שחורה ואסר את ידי. שני האחים יצאו מתוך
פנה חבויה, עברו את הדרך וברמז אמרו, כי אני
האיש שהם מבקשים. אחרי כן הוציא המרקיז מכיסו
את המכתב שכתבתי, הראני אותו, הציתו באש
הנר אשר בפנס שבידו ורמס ברגלו את האפר.
איש לא הוציא מפיו מלה. הובאתי הלום, הובאתי אלי
קברי חי.

“לו הואיל אלהים להביא בלב הקשה של
אחד מן האחים, במשך השנים הנוראות האלה,
מחשבה טובה להמציא לי ידיעה כל שהיא על אשתי
האהובה – לו רק אדע אם חיה היא או מתה – כי אז היה
עולה רעיון על לבי, כי אלהים לא הסיר פניו מהם
כליל. אולם כעת אני מאמין, כי התו האדם חתם גזר
דינם וכי חסד אלהים לא יבואם. ואני, אלכסנדר
מנט, האסיר האמלל, בלילה הזה, הלילה האחרון
לשנת 1767, בתוך יסורים קשים מנשוא, מוסר דינם
לשמים, דין האחים וזרעם אחריהם עד דור אחרון,
כאשר יבוא יום הדין לשפט את כל המעשים האלה.
אני מוסר אותם לדין השמים והארץ.”





* * *

קול־ענות נורא עלה באולם המשפט,
כאשר נגמרה קריאת המגלה הזאת. בקול הזה
נשמע הד הצמאון לדם. הספור עורר בקרב הלבבות
את רגשות הנקמה, ולא היה איש בארץ אשר יוכל
לעמד בפני חמה זו.

וכלתה הרעה אל הנדון האמלל, כי העיד
עליו לרעה אזרח מכבד ומפרסם, ידידו הדבק בו,
אביה של אשתו. אחד מן השגעונות של ההמון,
בחקוי למעשים הטובים של הדורות העתיקים,
להקריב קרבנות על מזבח העם. ואשר לכן, כאשר
אמר הנשיא (אם לא כן, היה ראשו מוטל בסכנה), כי
הרופא הטוב, הנאמן לרפובליקה, זכאי הוא לסיע
לה לעקר מן השרש משפחה שנואה של אצילים, ואין
ספק, כי לבו ידע שמחת קדש על ידי זה, שבתו
תהי אלמנה וילדה יתום – עלתה ההתלהבות של
הפטריוטים למרום קצה, ואיש לא חש השתתפות
בגורלו של אדם.

“ראי נא, מה רבה השפעתו של הדקטור,”
לחשה מרת דפרג' בחיוך לנקמנית, “עתה חושה,
הדקטור, להצילו, הצילהו נא!”

לכל קול של שופט ענה הד של ההמון. קול
אחד, קול שני, ואחריהם עוד ועוד.

פה אחד השמיעו השופטים דעותיהם
לחובה. הנדון הוא אציל על פי נטיות לבו ועל פי
מוצאו. שונא הוא לרפובליקה, נודע כמדכא העם.
יושם לבית הסהר קונסרג’רי, וכעבר עשרים וארבע
שעות יוצא להורג.





י. דמדומים





האשה האמללה, אשת האיש החף מפשע
שנדון למיתה, נפלה בשמעה את גזר־הדין, כאלו
פגע בה חץ מות. אך היא לא הוציאה אף הגה, וכה חזק
היה בלבה הקול, אשר אמר לה, כי היא האחת בתבל
כלה, המחיבת לחזק את רוחו באסונו ולא
להרבות את יסורי נפשו, עד כי התעודדה מהרה
ורוחה שבה אליה.

על השופטים היה להשתתף ביום ההוא
בתהלוכת הפגנה בחוצות, ולכן הפסיק בית־הדין את
עבודתו. הקולות והתנועות של הקהל, אשר מהר לצאת
מאולם המשפט דרך המבואות הרבים, עוד לא חדלו,
ולוסי עמדה ופשטה זרועותיה לקראת בעלה, ופניה
לא הביעו בלתי אם אהבה ותנחומין.

“לו יכלתי לנגע בו! לו יכלתי
לחבקו פעם אחת! הה, אזרחים טובים, חנוני נא!”

באולם נשאר רק שומר בית הסהר עם שני
החילים מן הארבעה שאסרו אותו אמש ועם המרגל
ברסד, מכרו של קרטון. בינתים יצא כל הקהל אל
הרחובות לראות במחזה. ברסד פנה אל חבריו:

“תנו לה לחבק אותו, הלא מצער
היא.”

החילים הסכימו דומם והעבירו אותם על
פני מקומות המושב באולם עד הבמה, שם גחן על
הספסל ולקח אותה לתוך זרועותיו.

“היי שלום, נשמת חיי. קחי ממני
ברכת הפרדה. פגש נפגש שוב בעולם, אשר שם
ינוחו עיפי החיים!”

אלה היו דברי בעלה בשעה שלחץ
אותה אל לבו.

“אנכי אשא ואסבל, שרל יקירי. אלהים
בשמים יתמך בי. אל תדאג לי. שלח ברכה
לילדתנו.”

“אני שולח לה ברכתי על ידך. אני
שולח לה נשיקה על ידך. אני אומר לה שלום על
ידך.”

“אישי. לא! עוד רגע! (הוא אמר להחלץ
ולהפרד ממנה) לא לימים רבים אנו נפרדים. אני
חשה, כי האסון הזה ישבר את לבי מעט מעט. אך כל
עוד נשמה בקרבי, עשה אעשה את חובתי, וכאשר
אעזב אותה, ישלח לה אלהים ידידים, כאשר שלח
לי.”

אביה הלך אחריה ואמר לכרע על ברכיו
לפני שניהם, אך דרני שלח ידו ותפש אותו,
בקראו:

“אל נא, אל נא! מה עשית רעה, מה עשית
רעה, כי תכרע לפנינו?! עתה ידענו, מה גדולה היתה
המלחמה בלבך. עתה ידענו, מה רבו יסורי
נפשך, כאשר נולד בקרבך חשד בדבר מוצאי
ואחרי שמעך כי אמנם כן הוא. עתה ידענו, כי
נאבקת עם האיבה הטבעית אלי והתגברת עליה
למען בתך החביבה. אנו מביעים לך תודה בכל
לבנו, בכל אהבתנו. יהיה אלהים עמך!”

במקום מענה תפש האב בידו את שערות
השיבה על ראשו ומתוך קולות יאוש תלש אותן.

“אי אפשר היה שלא כן יהיה,” קרא
האסיר, “הכל נוסד יחד להביא את הרעה. מן הרעה לא
תצא לעולם הטובה, אחרית טובה לא תבוא מראשית רעה.
תנוח דעתך, ואתה סלח לי. יברכך אלהים!”

כאשר הובילוהו החילים, הרפתה אשתו
ממנו, עמדה והביטה אחריו, וידיה שלובות זו בזו
כמו לתפלה, ומעיניה נשקף מבט מזהיר, שהיה בו
מעט מן הצחוק של נחת. אך אחרי אשר יצא דרך
הפתח של האסירים, החזירה פניה, הניחה ראשה
הנאה על חזה אביה, נסתה לדבר עמו ונפלה
לרגליו.

מפנה אפלה, שלא זז משם כל הזמן,
יצא סידני קרטון והרים אותה על כפיו. עמה היו רק
אביה ומר לורי. ידו רעדה בהרימו אותה ובתמכו את
ראשה. ואולם פניו הביעו לא רגש חמלה בלבד – קרן
של גאון זרחה עליהם.

“האקח אותה לתוך כרכרה? איני חש
כלל את כבד המשא.”

הוא נשא אותה ברך דרך הפתח ושם
אותה בכרכרה. אביה וידידם הזקן נכנסו לתוכה
והוא ישב לצד הרכב.

כאשר באו אל שער הבית, אשר אמש
עמד שם קרטון באפלת הלילה ותאר בדמיונו את
אבני הרחוב שרגליה דרכו עליהן, הרים אותה שוב
ונשא אותה על המעלות עד חדרה. שם השכיבה על
המטה, וילדתה עם מרת פרוס עמדו ובכו לה.

“אל נא תעוררו אותה,” קרא ברך אל
האומנת, “טוב לה כן, אל תשיבו לה את רוחה, בעוד
היא מתעלפת בכל רגע.”

“הה, קרטון, קרטון חביב!” קראה לוסי
הקטנה בקפצה אליו ובלפתה את צוארו בידיה
הרכות, מתוך התפרצות של צער, “עתה כי באת, אני
מאמינה, כי תעשה דבר לעזר לאמא. תעשה דבר
להציל את אבא! הה, הבט נא עליה, קרטון חביב!
התוכל אתה, אשר כה אהבת אותה, לראותה
בצרתה?”

הוא גחן על הילדה והגיש את לחיה
הפורחת אל שפתיו. אחרי כן הרחיק אותה ברך מעליו
ונתן עינו באמה השוכבת באבוד החושים.

“בטרם אלך,” קרא בגמגום, “היש לי
רשות לנשק לה?”

אלה שהיו באותו מעמד זכרו אחרי כן,
כי כאשר גחן עליה ונגע בשפתיו אל פניה לחש
מלים אחדות, והילדה, שעמדה סמוך לו, ספרה
אחרי כן, וכך ספרה גם לנכדיה בהיותה כבר אשה
זקנה ונאה, כי שמעה מפיו את המלים: “נפשי תחת
נפשך.”

"כאשר יצא אל החדר השני, פנה פתאם
אל מר לורי ואל אביה, אשר הלכו אחריו, ואמר אל
הדקטור:

“רבה היתה השפעתך אתמול, דקטור
מנט, אולי תנסה, לפחות, גם עתה. השופטים האלה,
וכל אנשי השלטון, הוגים אליך ידידות וגם מוקירים
את פעלותיך, לא כך?”

“כל מה שנוגע לשרל לא היה נסתר
ממני. הבטח הבטיחו לי, כי אציל אותו, ואף אמנם
הצלתיו.”

את הדברים האחרונים הוציא מפיו ברב
עמל אט אט.

“נסה נא עוד פעם. מעטות וקצרות הן
השעות בין היום ומחר, אך נסה נא.”

“נסה אנסה. לא אנוח אף רגע.”

“טוב ויפה. ידעתי כי במרץ רב כמרצך
נעשו דברים גדולים, אף כי,” הוסיף בחיוך ואנחה
כאחד, “לא דברים גדולים כאלה. ובכל זאת תנסה!
חיים ללא תכלית אמנם אין להם ערך רב, ובכל זאת
כדאי לבחר בחיים.”

“הלך אלך,” קרא הדקטור מנט, “ישר אל
הקטגור ואל אב־בית־דין ואל אחרים, שלא כדאי
לקרא בשמותם. גם כתב אכתב… אך המתן! הנה
חגיגה עתה ברחובות ועד הערב אי אפשר יהיה לדבר
עם שום איש.”

“כן הוא. התקוה קלושה היא, ואין אסון אם
תדחה את הבקור עד הערב. רוצה הייתי לדעת, מה עלה
בידך לעשות,, אף כי – למה אכחד – איני מצפה
למאומה! למתי אתה חושב, דקטור מנט, לראות את פני
השליטים הנוראים?”

“מקוה אני לראותם עם רדת היום, בעוד
שעה או שעתים.”

“בארבע שעות שקיעת החמה. נוסיף על זה
שעה או שתי שעות. אם אבוא אפוא אל מר לורי בתשע
שעות, הלא אשמע מפי ידידך או מפיך את כל אשר
עלה בידך לעשות?”

“כן.”

“יהי רצון שתצליח!”

מר לורי הלך אחרי סידני ללוותו עד
הפתח, ובנגעו בכתפו, כאשר פנה ללכת, החזיר
סידני את ראשו.

“בלבי אין תקוה,” קרא מר לורי בלחש
מתוך צער.

“גם בלבי אין.”

“אם גם אחד מן האנשים האלה, או גם
כלם יחד, יהיו נוטים לחוס עליו – אף כי רחוק הדבר
מהאמין בו, כי מה הם בעיניהם חייו של אדם זה או
חיי אדם בכלל?! – ספק הוא, אם יהינו לעשות זאת
אחרי ההפגנה בבית הדין.”

“גם דעתי כן. שמע שמעתי בקול
ההמון ההוא את צלצל הגרזן.”

מר לורי נשען בידו על מזוזת הפתח
ושם ראשו על ידו.

“אל צער,” קרא קרטון ברך רב, “אל דאבון.
אנכי עודדתי את הדקטור מנט ללכת, בדעתי כי
הדבר הזה ינחם אותה מיגונה ביום מן הימים. אם
לא כן, יבוא רעיון אל לבה, כי הפקירו את חייו ולא
עמלו להציל את נפשו, ורעיון זה היה גורם לה
צער.”

“כן, כן, כן,” ענה מר לורי במחותו דמעה
מעיניו, “כן דברת. אבל הוא ימות. אין כל תקוה
להצילו.”

“כן. הוא יומת. אין כל תקוה,” ענה קרטון
כהד, והוא ירד מעל המעלות בצעדים אמיצים.





יא. חשכה





סידני קרטון עמד ברחוב בלי החלט לאן
ישים פעמיו.

“אל בית הבנק של טלסון בתשע שעות,”
אמר אל נפשו, “הטוב לי בינתים להראות בעיר?
לדעתי, טוב הדבר. טוב כי ידעו האנשים האלה,
שיש בעיר איש אשר כמוני. יש בזה משום זהירות
ואולי ישמש גם לצרך הכנה. אך אל חפזון!
נחפשה ונחקרה! נעין בדבר יפה!”

בלכתו בצעדים אטיים אל המקום שעלה
בדעתו, טיל אנה ואנה ברחוב עם רדת היום וחשב
מחשבתו על העתיד לצאת מתוך מעשהו. והוא בא
לידי החלטה, כי אמנם “טוב אשר ידעו האנשים האלה
שיש איש כמוהו בעיר.” והוא פנה והלך לרבע
סן־אנטואן.

עוד ביום ההוא שמע מפי דפרג', כי בעל
בית מרזח הוא בפרבר סן־אנטואן. לא קשה היה לאדם
אשר ידע את העיר יפה למצא את הבית הזה בלי שאל
פי איש. בדרך סר אל בית מזון, סעד שם ואחרי
הסעדה ישן שעות אחדות שנה מתוקה. זו הפעם
הראשונה במשך כמה שנים, שלא שתה קרטון יין
ושכר. עוד אמש, בשבתו בבית לורי, נסך את היין
על הכירים, כאיש שגמר בלבו להנזר מיין.

הוא הקיץ משנתו בשבע שעות, ובכח
רענן קם ויצא שוב אל הרחובות. בעברו על פני אחד
מחלונות הראוה, ששם היה ראי, עמד ותקן את
עניבתו ואת שערותיו הפרועות. אחרי כן הלך ישר
אל בית דפרג' ונכנס לבית היין.

אותה שעה לא היה בבית המרזח איש
מלבד י’ק השלישי, זה האיש שהיה בין חברי בית
הדין בבקר. הוא עמד ליד שלחן המכירה, שתה כוסו
וסח עם דפרג' הבעל והאשה. גם נקמנית השתתפה
בשיחה זו, כחבר קבוע של הבית הזה.

כאשר נכנס קרטון, ישב לו על מקום
שבחר ושאל (בלשון צרפתית מגמגמת) כוס קטנה
של יין. הגברת דפרג' העיפה עין עליו, אחרי כן
התבוננה אליו, ולבסוף נגשה ושאלה מה הוא
מבקש.

הוא חזר על בקשתו.

“אנגלי?” שאלה מרת דפרג', בהרימה את
גבותיה השחורות.

הוא נעץ בה עיניו, כאלו צלצול המלה
האחת בלשון נכריה מוזר לאזנו, אחרי כן ענה
במבטא של בן חוץ:

“כן, גברת, כן, אנגלי אני.”

הגברת דפרג' שבה אל שלחנה לקחת את
היין, וכאשר לקח האורח בידו את העתון ועשה
עצמו כשקוע בקריאה להבין את הכתוב, שמע את
האשה אומרת:

“בחיי, פניו כפני אברמונד!”

דפרג' הביא לו את היין ואמר לו “ערב
טוב”.

“מה?”

“ערב טוב.”

“הה, ערב טוב, אזרח,” הוא מלא את הכוס,
“גם היין טוב. אני שותה לחיי הרפובליקה.”

דפרג' שב אל השלחן ואמר:

“אכן, דומה הוא קצת.”

אך הגברת השיבה:

“ואני אומרת לכם: דומה הוא הרבה.”

ועל זה העיר י’ק השלישי בנחת:

“אין זה אלא משום שלבך הוגה תמיד
באברמונד.”

ונקמנית הזריזה הוסיפה ואמרה
בצחוק:

“כן, בחיי! ומצפה את להתענג על
מראה פניו עוד פעם ביום מחר!”

קרטון נתן עיניו בשורות ובמלים של
עתונו והעביר עליהן באצבעו ופניו הביעו שקידה
של תלמיד שקוע בקריאה. בני הבית ישבו יחדו
נשענים בידיהם על השלחן ושוחחו בקול נמוך.
אחרי שתיקה של רגעים אחדים מתוך התבוננות אל
פני האיש השקוע כלו בקריאת העתון, שבו אל
דברי שיחתם.

“נכונים דברי הגברת,” העיר י’ק
השלישי, “למה יש להפסיק? כח רב יש בטענתה.
למה נעמד באמצע הדרך?”

“יפה, יפה,” טען דפרג', “אבל אדם הלא
מחיב סוף סוף להפסיק במקום שהוא. כל השאלה היא:
אי המקום הזה?”

“אחרי הכליון,” קראה הגברת.

“נפלא!” צוח י’ק השלישי. גם נקמנית
הביעה הסכמתה בקול צהלה.

“כליה מדה טובה היא, אשתי,” קרא דפרג'
מתוך מבוכה, “ככלל אין לי כלום נגד זה. אך
הדקטור הזה נשא יסורים רבים, הלא ראית את פניו
היום, התבוננת אל פניו בשעה שקראו את
המגלה.”

“התבוננתי אל פניו!” חזרה הגברת על
הדברים מתוך זלזול ורגז, “כן, ראיתי יפה את
פניו. התבוננתי אל פניו ואינם כפני ידיד נאמן
של הרפובליקה. מוטב שישים לב אל מראה
פניו.”

“וגם את פני בתו ראית, אשתי,” קרא
דפרג' תחנונים, “מה רב הצער של הבת ונורא היה
הדבר לאביה לראות בצערה.”

“התבוננתי גם אל בתו!” חזרה הגברת,
“כן, התבוננתי אל הבת לא אחת. ראיתי את פניה
היום, ראיתיה עוד ימים. ראיתי את פניה בבית
המשפט וראיתיה ברחוב ליד בית הסהר. עלי רק
להרים אצבע…” והיא עשתה תנועה באצבעה, דומה
להתזת ראש בגרזן.

“אזרחית זו היא תפארת!” קרא חבר בית
הדין.

“מלאך היא!” קראה נקמנית וחבקה
אותה.

“אלו היה הדבר תלוי בך,” המשיכה
האשה בלי חמלה, בפנותה אל בעלה, “היית גם
היום מוציא את האיש לחפשי. נס גדול הוא, שאין
הכח בידך לעשות זאת.”

“לא!” מחה דפרג', “לא הייתי נוקף באצבע
קלה לשם כך! אולם אומר אני, כי כאן יש
להפסיק.”

“שמע נא אפוא, י’ק,” קראה הגברת דפרג'
בקול מלא חמה, “וגם את, נקמנית חביבה, שמעי נא.
זה ימים רבים הכנסתי את המשפחה הרעה הזאת,
משפחת מדכאים ועושקים, לתוך רשימתי, רשימת
הנדונים לכליה ולאבדון. שאלו את בעלי, האם לא
כן?”

“כן הוא,” הסכים דפרג' בטרם
שאלוהו.

“בראשית הימים הגדולים, כאשר נפלה
בסטיליה, מצא את הכתבים, אשר נקראו היום בבית
המשפט, והביא אותם הביתה, ובחצות הלילה, אחרי
אשר הלכו האורחים ובית־המרזח נסגר, קראנו את
הכתבים, כאן במקום הזה, לאור המנורה הזאת.
שאלו אותו, הכן הוא?”

“כן הוא,” הסכים דפרג'.

“בלילה ההוא, אחרי אשר נגמרה קריאת
הכתבים, והמנורה דעכה, ודמדומי הבקר הציצו
דרך התריסים ובין שבכות הברזל, אמרתי לו, כי
יש לי סוד לגלות לפניו. שאלו אותו, אם כן
הוא.”

“כן הוא,” הסכים דפרג' שוב.

“ואנכי גליתי לפניו את הסוד. הכיתי
על לבי בשתי ידי, כאשר אני עושה עתה,
ואמרתי לו: ‘דפרג’, אני גדלתי בין הדיגים
אשר על שפת הים, ואולם משפחת האכרים, זו
שנפגעה קשה על ידי שני האחים אברמונד, ככתוב
במגלה שנמצאה בבסטיליה, משפחתי היא.
דפרג‘, אחותו של העלם ההוא שנפצע פצע מות על
הארץ, היתה אחותי, והבעל ההוא היה בעל אחותי,
והילד שלא נולד ילדם היה, והאח ההוא היה אחי,
והאב ההוא היה אבי, כל המתים האלה מתי הם, ועלי
עלי לתבע דינם!’ שאלו אותו, אם לא כן
אמרתי.”

“כן הוא,” הסכים דפרג' עוד פעם.

“אם כן, צו לרוח ולאש, כי יעמדו!”
קראה האשה, “אך אל תאמר אלי להפסיק.”

שני השומעים התענגו מאד על מראה
המשטמה בדברי הגברת דפרג' והללו ושבחו
אותה בקול רם (קרטון לא הביט אליה, אך הוא הרגיש,
כי פניה חורו). דפרג' נסה לדבר מלים אחדות,
בהזכירו את לבה הטוב של אשת המרקיז, אך הוא
הוציא מפי אשתו רק את המענה האחרון:

“צו לרוח ולאש כי יעמדו, ואלי אל
תדבר!”

לבית המרזח נכנסו אנשים, והחבורה
הקטנה הפסיקה את השיחה. האיש האנגלי שלם
שכר היין ששתה, מנה וספר את מטבעות העדף
שקבל, וכאיש נכרי שאל את הדרך אל הארמון
הלאמי. הגברת דפרג' נגשה עמו עד הפתח
והרימה ידה להורות לו את הדרך.

קרטון הלך לדרכו ובשעה הקבועה
ישב בחדרו של מר לורי. הוא מצא את הזקן מתהלך
אנה ואנה שרוי בדאגה. הוא ספר, כי עד עתה ישב
אצל לוסי ועזב אותה לפני רגעים מעטים לבא הביתה
בשעה הקבועה. אביה לא שב עוד. בלבה נתעוררה
תקוה רפויה, כי יעלה בידו להציל את שרל, אך
תקות שוא היא. זה חמש שעות ויותר מאז הלך, איפה
הוא?

מר לורי חכה עד עשר שעות, אך הדקטור
מנט לא שב עוד. ובאשר לא רצה לעזב את לוסי לבדה,
גמרו כי ילך אל ביתה וישוב אל הבנק בחצות
הלילה. בינתים ישב קרטון לבדו ליד האח וחכה
לשוב הדקטור.

הוא חכה וחכה, השעון השמיע
שתים־עשרה והדקטור מנט לא שב. מר לורי שב ולא
הביא עמו שום חדשות. לאן נעלם הדקטור?

הם ישבו שניהם ודנו בשאלה זו, וגם
בלבם עלה בנין קל של תקוה מתוך שהתמהמה,
והנה הגיע לאזנם קול צעדיו בעלותו במעלות. בו
ברגע שנכנס החדרה נראה ברור, כי הכל
אבוד.

עד עולם לא נודע, אם נכנס אצל מי שהוא או
אולי היה משוטט כל הזמן ברחובות. כאשר עמד
ונתן עיניו בהם, לא שאלו אותו מאומה, כי פניו
ספרו להם הכל.

“איני יכל למצא אותם,” קרא הדקטור, “והם
נחוצים לי. איפה הם?”

ראשו היה מגלה וצוארו חשוף, וכאשר
דבר מתוך יאוש ועיניו משוטטות מסביב הסיר
מעליו את מעילו ופרש אותו על הרצפה.

“איה הספסל שלי? בקשתי בכל
המקומות את ספסלי ולא מצאתיו. מה עשו למלאכתי?
השעה דחוקה: עלי לגמור את הנעלים האלה.”

האנשים הביטו זה אל זה ולבם מת
בקרבם.

“הבה, הבה!” קרא האיש בקול בוכים, “אני
רוצה במלאכתי. תנו לי את מלאכתי.”

וכאשר לא קבל מענה, תלש את שערות
ראשו, רקע ברגליו על קרקע החדר, כתינוק
מפנק.

“אל תענו נפש אדם עלוב ותשוש,”
התחנן אליהם בקול נורא, “השיבו לי את מלאכתי! מה
יהא עלינו, אם לא אשלים את הנעלים האלה
הלילה?”

אבוד, אבוד כליל!

ברור היה הדבר, כי אין תקוה להסביר
לו או להוכיח לו בדברים, עד אשר שני ידידיו –
כאלו הסכימו לדבר אחד – שמו איש איש את ידו על
שכמו ושדלו אותו לשבת לפני האח, בהבטיחם לו
כי עוד מעט וימצאו את מלאכתו. הוא שקע בתוך
הכסא, הרהר בהביטו על הגחלים הלוחשות ועיניו
זלגו דמעות. נדמה היה, כאלו כל הקורות מיום
שבתו בעלית בית דפרג' לא היו כי אם דמיון או
חלום, ומר לורי ראה אותו בצורה זו שראהו אז.

ואף כי לבם היה מלא צער ואימה למראה
חרבן הנפש הזאת, אך לא עת היא להתמכר לרגשות
אלה. הבת הבודדה, שנגזלה ממנה תקותה
וישועתה האחרונה, קראה אל שניהם בחזקה. ושוב,
כאלו על פי הסכם, הביטו איש אל רעהו ופני
שניהם הביעו מחשבה אחת. קרטון היה הראשון,
שפתח ואמר:

“התקוה האחרונה נגוזה: קלה היתה. כן,
טוב כי תקח אותו אל בתו. אך בטרם תלך, התואיל
להטות אזנך רגע לדברי? אל נא תשאל לשם מה אני
מתנה תנאי ודורש דרישותי. יש לי נמוק לכך –
ונמוקי חשוב מאד.”

“איני מטיל ספק בדבר,” ענה מר לורי,
“דבר כי שומע אני.”

האיש, שישב על הכסא ביניהם, היה כל
הזמן מתנודד אנה ואנה ומתאנח. שני האנשים
שוחחו בקול נמוך, כאלו היו יושבים בלילה
ושומרים על מטת חולה מסכן.

קרטון גחן להרים מעל הרצפה את הבגד,
אשר פגע ברגליו. ובעשותו את הדבר, נפל מתוך
הכיס על הקרקע תיק קטן, שבו היה הדקטור רגיל
לשים את רשימת המעשים שעליו לעשות במשך
היום. קרטון הרים את התיק והנה גליון מקפל
בו.

“הבה נראה מה הגליון הזה,” קרא.

ואחרי אשר נענע מר לורי בראשו לאות
הסכמה, פתח את הגליון, עין בו וקרא:

“שבח לאל!”

“מה הגליון הזה?” שאל מר לורי
בתשוקה לדעת.

“חכה רגע! תן לי לדבר על זה במקומו.
ראשית,” והוא שם ידו בתוך כיסו והוציא משם
גליון אחר, “זו היא התעודה, הנותנת לי רשות לצאת
מן העיר הזאת. עין בה. הרואה אתה? סידני קרטון,
איש אנגלי.”

מר לורי החזיק בידו את הגליון הפתוח
והביט בפני האיש הדובר אליו.

“יהי זה שמור בידך עד מחר. הלא זוכר
אתה, כי מחר אראה את פני האסיר ואין רצוני לקחת
את תעודתי לבית הסהר.”

“למה לא תקח?”

“איני יודע. אך כן ישר בעיני. ועתה
קח את הגליון, שהדקטור מנט נשא בתיקו. גם זו היא
תעודה, הנותנת רשות לו ולבתו ולילדתה לצאת
בכל עת את שער העיר ולעבר את הגבול. הרואה
אתה?”

“כן.”

“אפשר שקבל את התעודה אתמול
כתחבולה אחרונה להחלץ מרעה. מה היום הרשום
בה? ואולם אחת היא, לא כדאי לאבד זמן. שים את
התעודה הזאת יחד עם תעודתי שלי ותעודתך
שלך. ועתה שמע! לא היה ספק בלבי, כי יש תחת
ידו או יוכל לקבל תעודה כזאת. כחה של תעודה זו
יפה עד אשר יבטלו אותה, ואנכי יש לי נמוק
לחשב, כי יבטלו אותה.”

“האין סכנה מרחפת עליהם?”

“סכנה גדולה מרחפת עליהם. יש סכנה,
כי מרת דפרג' תלשין עליהם. יודע אני זאת מפיה
עצמה. הערב הזה שמעתי שיחתה של אשה זו
ונודע לי דבר הסכנה. ראה ראו אותה (הוא לא
הוציא מפיו את השם לוסי) עומדת מול בית הסהר. לא
קשה לראות מראש, כי יטילו עליה עון קשר…
והדבר הזה בנפשה הוא… ואולי גם בנפש
ילדתה… ואולי גם בנפש אביה… כי שניהם נראו
עומדים במקום ההוא. אך למה פניך מביעים פחד
כזה? בידך להציל את כלם.”

“מי יתן והיה, קרטון! אך מה כחי?
איככה?”

"הנה אגיד לך את אשר תעשה. הדבר
תלוי בך, ואין איש ראוי לכך יותר ממך.
המלשינות החדשה הזאת, יש לשער, לא תבוא קדם
ממחרתים, ואולי בעוד שנים שלשה ימים אחרי כן.
הלא יודע אתה, כי עון שאול הוא להתאבל או ללבש
בגדי אבל על קרבן הגיליוטינה, והאשה הזאת
(אשר אין קצה לאכזריותה) תחכה לצרף גם את
העון הזה של הבת ואביה. השומע אתה יפה את
דברי?

“אני עושה אזני כאפרכסת, ואני נותן
אמון בכל דבור היוצא מפיך,” ענה מר לורי.

“יש לך כסף ובידך לשכר מרכבה
ולנסע אל שפת הים בלי התמהמה. הכל מוכן
אצלך זה ימים אחדים לנסיעתך לאנגליה. ובכן,
מחר בבקר השכם תכין לך סוסים ומרכבה, כי
תוכלו לצאת לדרך בשתי שעות אחרי
הצהרים.”

“כן אעשה!”

קרטון דבר את דבריו בחם, עד כי הלהיב
גם את נפש מר לורי, אשר נמלא רוח עלומים.

“לב נדיב לך. הלא אמרתי, כי אין איש
כמוך שיש לסמך עליו. הלילה תספר לה את אשר
ידעת על הסכנה המרחפת על ילדתה ועל אביה.
תעמד על דעתך ותדבר על לבה. הן היא עצמה
היתה נותנת את ראשה היפה לקצץ יחד עם ראש
בעלה,” הוא הפסיק שעה קלה, ואחר הוסיף לדבר, “אך
למען ילדתה ולמען אביה תאיץ בה לעזב את פריס
יחד עמהם ועמך בשעה ההיא. אמר תאמר לה, כי
בדבר הזה תלוי הרבה יותר ממה שיעלה על
דעתה. מה דעתך, האם אביה, גם במצבו העלוב
של היום, יכנע לפקדותיה?”

“ברי לי, כי כן.”

“גם דעתי כך. ובכן עשה תעשה הכל
כתקונו וכסדרו, כי תעמד פה בחצר המרכבה
והכל יהא מוכן ומזמן. והיה ברגע אשר אבוא
אליכם, קחוני לתוך המרכבה וסעו.”

“מתוך דבריך אני מבין, כי עלי לחכות
לבואך ויהי מה.”

“הלא תעודת־מסעי בידך היא. ובכן, יהי
מקומי שמור אתכם. אל תחכו למאומה, וכאשר יהיה
מקומי תפוס, סעו לשלום לאנגליה.”

“האח,” קרא מר לורי, בחבקו את ידו
החמה והאמיצה, “ובכן לא כל המשא מוטל על שכם
איש זקן כמוני, כי היה יהיה לי לעזר איש צעיר ורב
אונים כמוך.”

“בעזרת אלהים! אך הבטח תבטיח לי, כי
שום דבר לא ישפיע עליך לנטות מן הדרך, אשר
התוינו יחדו ברגע זה.”

“לא אטה ימין ושמאל, קרטון.”

“זכר את הדברים מחר: כל שנוי בסדר,
כל דחוי – מפני איזה טעם שהוא – לא יתן להציל את
נפשות חביבינו ויעלה לנו בקרבן חיים.”

“זכר אזכר הכל. אקוה לעשות כל מה
שבידי באמונה ובשלמות.”

“גם אנכי אעשה את המוטל עלי. עתה,
שלום לך!”

את הדברים האלה הוציא מפיו מתוך
בת־צחוק חשאית וכבד־ראש. הוא הגיש לפיו את ידו
של הזקן, אך לא נפרד ממנו. הוא עזר לו להקים את
הדקטור העלוב שישב מול האח ונענע בראשו,
להלביש אותו מעיל ומגבעת, אחרי כן הובילוהו
שניהם מן הבית באמרם לו, כי ילכו לבקש את
הספסל והמלאכה, שלא חדל להתאבל עליהם. קרטון
הלך לימין הדקטור ושמר עליו עד בואם אל חצר
הבית ההוא, אשר בו ישבה בלילה הנורא ההוא
האשה האמללה. הוא נכנס לתוך החצר ועמד שם
יחידי רגעים אחדים, בהציצו אל האור דרך החלונות
של החדר. ובטרם הלך הוציא מפיו בלחש ברכה
לראשה, אף שלח לה ברכת־פרדה. –





יב. חמשים ושנים





בבית הסהר האפל קונסרג’רי ישבו
אותו יום הנדונים למיתה וחכו לגורלם. מספרם היה
כמספר שבתות השנה. חמשים ושנים איש נועדו
לעבר ממחרת אחרי הצהרים עם גל החיים בעיר אל
ים הנצח שאין לו גבול. עוד לא נתרוקנו תאי הכלא
וכבר באו אחרים לתפס את המקום; עוד לא התערב
דמם עם הדם שנשפך אתמול, וכבר הוכן הדם
שישפך מחר ויתערב עם דמם.

חמשה מנינים ושנים נוספים הוכנו.
בהם היה מן המכסן 31 בן השבעים, שכל רב עשרו לא יכל לתת כפר חייו, ועד
הנערה התופרת בת העשרים, שכל עניותה
ודלותה לא יכלו להצילה מכף המות. נגעי הגוף,
שמקורם בעונות וחטאים של בני אדם, עושים שמות
על ימין ועל שמאל ואין מבדילים בין קטן לגדול; וגם
נגעי הנפש, שבאו לעולם על ידי היסורים
הנוראים, הדכדוך הקשה מנשא, אף הם משחיתים
צדיק ורשע ואין מבחינים.

בשבתו לבדו בתא כלאו, אחרי אשר
שב מבית המשפט, לא שעשע שרל דרני את נפשו
בדמיונות שוא. בכל שורה ושורה של הספור
שקראו באזניו שמע את גזר דינו. הוא הבין יפה,
כי אין איש בעולם שיש בידו להצילו, כי רבבות
אנשים חרצו עליו משפט מות ואין כח בידי יחידים
להושיעו.

ובכל זאת לא קל היה הדבר להשלים עם
הגורל הצפוי לו, בעוד דמות אשתו האהובה עומדת
לנגד עיני רוחו. הוא נאחז בקרנות החיים וקשה היה
לו, קשה מאד, להרפות מהם. אם עלה בידו, אחרי עמל
ויגיעה, להתיר מעט קשר אחד אל החיים, והנה חזק
הקשר השני; וכאשר נתק ברב מאמץ חוט אחד מזה,
והנה נקשר בחוט שני מזה. מחשבותיו רצו חיש
בזו אחרי זו, לבו דפק בחזקה וסרב לקבל עליו את
הדין. אם רגע אחד חש בנפשו ותור על החיים, ועלה
בלבו הרעיון על אשתו וילדתו, שעליהן לחיות
אחרי מותו, כתוכחת מוסר על דאגתו לעצמו.

אך כל זה היה בשעות הראשונות. לא עבר
זמן רב, ומחשבה באה לעודדו, כי אין חרפה לו
להכנע לגורלו, כי אנשים רבים חפים מפשע הלכו
לקראת המות יום יום בלב נכון ואמיץ. אחרי כן עלתה
מחשבה בלבו, כי השלום והמנוחה של האנשים
היקרים לו יהיה תלוי בעתיד באותו האמץ, שבו
יעלה לגרדם. וכך הרגיע מעט מעט האסיר את
נפשו הסוערת, עד כי יכל להתרומם במחשבותיו
מעלה מעלה ולמצוא בהן תנחומין.

ובטרם ירד עליו החשך בלילה ההוא
נדד בדמיונו בדרך הרחוקה, דרכו האחרונה. הוא
קבל רשות לקנות מכשירי כתיבה ונר, והוא ישב
וכתב עד שעת כבוי המנורות בבית הסהר.

הוא כתב מכתב ארך אל לוסי והוכיח לה,
כי לא ידע מאומה על מאסרו של אביה, עד אשר שמע
את הדבר מפיה, וכי לא ידע דבר על המעשים הרעים
של אביו ודודו, עד אשר קראו את המגלה ההיא. ועוד
באר לה, כי הסתיר ממנה את שמו האמתי, יען כי
זה היה התנאי של אביה ביום ארוסיהם וחזר עליו
ביום חתנתם. אף העתיר עליה, כי לא תחקר ולא
תדרש, אם שכח אביה את דבר המגלה שגנז, הן אם
גם זכר אותה, ודאי חשב, כי כלתה מן העולם עם
הריסות המבצר בסטיליה, אחרי אשר לא נשמע עליה
דבר בתוך שאר הכתבים והרשימות של אסירי
בסטיליה, שנמצאו בין החרבות ונודעו בקהל. הוא
בקש אותה – אף כי למותר הוא – לנחם את אביה
ולדבר על לבו דברים טובים, לבל יחשב כי עשה
דבר שיש להוכיחו עליו. לבסוף הביע לה תודתו על
אהבתה אליו ושלח לה ברכתו, כי תתגבר על
יגונה ותקדיש את עצמה לחנוך ילדתם ולסעד
אביה.

ואל אביה כתב ברוח זה, אף הוסיף, כי
בידו הוא מפקיד את רעיתו ובתו. את הדבר הזה
כתב מתוך כונה לעודד בזה את נפש הזקן
ולהסיח ממנו את הסכנה של מחלתו.

את מר לורי בקש במכתבו לשמר את כל
בני הבית, אף מסר לו את עניני הממונות שלו.
אחרי כן הביע לו בדברים חמים תודה על ידידותו
ועל כל הטוב אשר עשה עמהם. על קרטון לא חשב
מאומה. לבו היה מלא מחשבות על אחרים, עד כי לא
היה בו מקום בשבילו.

הוא הספיק לגמר את המכתבים האלה
בטרם כבו המנורות בבית הסהר. וכאשר עלה על
המחצלת לשכב, חשב כי תמו חשבונותיו עם
העולם הזה.

ואולם כאשר נרדם, שב אליו העולם הזה
ונגלה לפניו בכל זהרו. בחלומו והוא בן־חורין
ובן־אשר בביתו אשר בסוהו, לבו טוב עליו, נפשו
מלאה אורה, הוא חי יחד עם לוסי והיא אומרת לו, כי כל
זה היה חלום רע ומעולם לא עזב את ביתו. בהפסקה של
החלום נשא יסורים, אך הוא נחלץ מהם ושב לביתו
בשלום. ושוב הפסקה – הוא שוכח עצמו ומקיץ עם
בקר קודר, ואין הוא יודע איפה הוא ומה היה לו, עד
אשר חלף כברק הרעיון במחו: “היום הוא יום המיתה
שלי!”

כך עברו עליו השעות, עד אשר בא היום
שבו יתזו חמשים ושנים הראשים. ועתה, אחרי
אשר הרגיע את נפשו בתקוה, כי ילך לקראת המות
ברוח גבורה, והנה באו רעיונות לבלבל את מחו
וקשה היה לו להכריעם.

הוא לא ראה מימיו את המכונה אשר תשים
קץ לחייו. מה טיבה? כמה טפחים היא מעל הקרקע,
כמה שלבים יש בה, איפה יעמידו אותו, מה הידים
אשר תגענה בו, האם ילבינו פניו, האם יהיה
ראשון או אחרון: שאלות כאלה וכאלה עלו שלא
מרצונו בלבו. לא הפחד מפני המות הולידן, כי אם
התשוקה לדעת את הבאות.

השעות חלפו והוא התהלך אנה ואנה,
השעון השמיע את קולו, אשר לא ישמענו עוד לעולם.
תשע שעות עברו לעולם, חלפו לעולם עשר שעות,
גזו גם אחת־עשרה שעות, עוד מעט ותבוא ותחלף
השעה השתים־עשרה. בהתאמצות רבה עלה בידו
לגרש מלבו את הרעיונות של מה־בכך, אשר
בלבלו אותו. הוא התהלך אנה ואנה ושפתיו לחשו
את השמות היקרים לו. עבר בלבול הלב. הוא יכל
להתהלך בחדר ולבו ריק מהרהורים טפלים, והוא
מתפלל על עצמו ועליהם.

עברה לעולמים השעה
השתים־עשרה.

לו אמרו, כי שעתו האחרונה היא השעה
השלישית והוא ידע, כי יבואו להוציאו זמן מה לפני
כך, כי העגלה אל מקום הגרדם מתנהלת בכבדות.
ועל כן גמר בלבו, כי השעה שתים היא שעת
פקדתו, והוא התאמץ בינתים לחזק את לבו, למען
יוכל ברגע ההוא לאמץ גם אחרים.

בהתהלכו בתא כלאו הנה והנה, ידיו
שלובות על לבו, שמע את השעון דופק אחת ונפשו
היתה שקטה. הוא נתן שבח לאל על אשר נתן לו כח
לכבש את עצמו, ובלבו חשב: “נשארה לי עוד שעה
אחת,” פנה והתחיל שוב מתהלך.

מאחורי הדלת על מרצפת הפרוזדור
נשמע קול צעדים. הוא עמד להקשיב.

תקעו את המפתח לתוך המנעול וסבבו
אותו. לפני הפתח הדלת או ברגע שנפתחה שמע
קול אומר באנגלית בלחש: “הוא לא ראני מימיו;
אנכי הייתי משתמט מפניו. לך לבדך אני ממתין
בקרוב מקום. אל נא תתמהמה!”

הדלת נפתחה ונסגרה חיש, ולנגד
עיניו, פנים אל פנים, עמד במנוחה סידני קרטון.
עיניו נעוצות בו, על תוי פניו בת־צחוק קלה
ובאצבע על שפתיו הוא מזהיר בו.

במבטו היה משהו מזהיר ומפליא, עד
כי ברגע הראשון פקפק האסיר, אם אין זה חזון
דמיונו. אך הנה הוא מדבר והקול קולו; הוא תפש
את ידי האסיר, והיד יד קרטון.

“מכל האנשים על פני האדמה לא אני הוא
שפללת לראות ברגע זה!” קרא.

“לא יכלתי להאמין, כי אתה הוא. קשה לי
להאמין גם עתה. הן לא” – פתאם חלף חשד בלבו –
אסיר אתה?"

“לא. במקרה רכשתי לי שלטון על אחד מן
השומרים פה, ובזכות זו אני עומד פה לפניך. בא
אני, דרני יקירי, מעמה… מאת רעיתך.”

האסיר לחץ את ידו.

“הבאתי לך בקשה ממנה.”

“מה היא?”

“בקשה תקיפה, תכופה ודחופה שלוחה
אליך ממנה בדברים יוצאים מן הלב, זה הלב היקר
לך כל כך.”

האסיר הסב פניו הצדה קצת.

“אל תרבה שאלה, מדוע זה אנכי המביא
את הבקשה ומה טיבה, אין לי פנאי לספר לך. עליך
רק לשמע בקולי… חלץ את המגפים מעל רגליך
ונעלת את שלי.”

ליד הקיר של התא, מאחורי האסיר, עמד
כסא. קרטון אץ במהירות הברק, תפש והושיבו עליו
ועמד על גבו יחף רגלים.

“מהר ונעל את מגפי, עשה זאת ביד
חרוצה, חיש!”

“קרטון, אין מנוס מן המקום הזה, כל
הנסיונות לא הצליחו. רק אתה תספה עמדי. מעשה
שגעון הוא.”

“אלו אמרתי לך להמלט, היה הדבר
שגעון. אך כלום אמרתי לך זאת? כאשר אבקש
ממך לצאת דרך הפתח ההוא, תאמר אלי כי שגעון
הוא ותמאן. לפי שעה החלף צוארונך בצוארוני, את
מעילך במעילי. ובשעה זו תן לי רשות להסיר את
הסרט מעל ראשך ולפרע את שערותיך כמו שערותי
אני!”

במהירות נפלאה ובכח רב, כח הרצון
וכח המעשה, שהיה נראה כלמעלה מדרך הטבע,
אלץ אותו לעשות את כל התמורות האלה. האסיר היה
בידו כתינוק.

“קרטון! קרטון יקר! מעשה שגעון הוא. אי
אפשר שיצליח, לא הצליח מעולם, נעשו נסיונות
ותמיד עלו בתהו. אני מתחנן אליך לבל תוסף את
מותך על מר מותי.”

“כלום אמרתי לך, דרני יקירי, כי
תצא דרך הפתח? אם אבקש זאת ממך, תמאן. הנה
יש לך על השלחן עט ודיו וניר. היש די כח
בידך לכתב?”

“בשעה שנכנסת היה בי כח.”

“התאזר נא שוב וכתב את אשר אקרא לך.
מהר, ידידי, חיש!”

דרני לפת בידו את ראשו המבלבל
וישב אל השלחן. קרטון עמד סמוך לו וידו הימנית
בחיקו.

“כתב מפי מלה במלה.”

“אל מי כתובים הדברים?”

“לא לשום איש,” ענה קרטון וידו על
חזהו.

“היש לי לכתב את היום?”

“לא.”

עם כל שאלה ושאלה הביט האסיר בפני
הדובר. קרטון עמד עליו, ידו בחיקו ועיניו מביטות
למטה.

“אם זוכר אתה,” הקריא קרטון, “את הדברים
שעברו בינינו לפני שנים רבות, תבין יפה את הכל,
בראותך אגרת זו. הלא זכורים לך הדברים
שדברנו, לא איש כמוך ישכח.”

הוא הוציא ידו מתוך חיקו. האסיר הביט
אליו במקרה בשעת כתיבתו וראה את ידו אוחזת
דבר מה.

“האם כתבת ‘ישכח’?” שאל קרטון.

“כתבתי. היש נשק בידך?”

“לא. אין אני מזין.”

“מה זה אפוא בידך?”

“עוד מעט ותדע. כתב נא שוב. עוד לי רק
מלים אחדות.” והוא הקריא שוב – “אני מודה לאל, כי
בא יום, שיש בידי להוכיח את הדבר. המעשה אשר
אני עושה אינו ראוי לחרטה או לצער.”

וככלותו את הדברים האלה ועיניו
נעוצות באיש הכותב, נטה ידו לאט וברך אל עבר
פני הכותב.

העט נשמט מידי דרני ונפל על השלחן,
והוא הביט סביבותיו בתמהון.

“מה הערפל הזה?” שאל.

“ערפל?”

“משהו בדומה לזה מקיפני.”

“אין אני רואה שום דבר, אף אין דבר פה.
קח את העט וכלה את המכתב. חיש, חיש!”

האסיר התאמץ לעשות את בקשתו, אך
הוא חש, כי כח זכרונו תש או כשרונו לחשב נטל
ממנו. ובשעה שהביט אל קרטון בעינים מבלבלות
ומתוך נשימה כבדה, נתן בו קרטון את עיניו – וידו
שוב נתונה בחיקו.

“חיש, חיש!”

האסיר גחן שוב על גבי הניר.

" ‘לולא היה כדבר הזה," הקריא קרטון,
בהחביאו שוב את ידו בזהירות וברך, "לא הייתי
מעולם משתמש בהזדמנות זו. לולא היה כדבר
הזה…’ " הוא נטה ידו על פני האסיר, " ‘הייתי בא
שוב לידי עונות וחטאים. לולא היה כדבר הזה…’
"

קרטון הביט אל העט וראה, כי מתנהל הוא
על פני אותיות שאינן נקראות.

ידו של קרטון לא שבה עוד אל חיקו.
האסיר קפץ ועיניו הביעו תוכחה, אך ידו של קרטון
היתה נטויה וסמוכה אל נחיריו וידו השמאלית לפתה
את מתנו. רגעים אחדים התאבק האסיר ברפיון עם
האיש, אשר בא לתת נפשו תחת נפשו, אך כעבר
שעה קלה שכב מתעלף נטול חושים על גבי
הקרקע.

בחפזון, וידיו אמונה כלבבו, לבש
קרטון את הבגדים שפשט האסיר, סרק את שערו
וקשר אותו בסרט שהיה בראשו של האסיר. אחרי
כן קרא בקול רך:

“הכנס! בוא!”

והמרגל נכנס ועמד לפניו.

“הרואה אתה?” קרא קרטון, בהביטו אליו,
והוא כרע על ברכו ליד האיש נטול החושים ושם את
הפתקה בחיקו, “האם רבה הסכנה לך בבואך לי
לעזרה לעשות הדבר?”

“מר קרטון,” ענה המרגל בפרקו
אצבעותיו, “הסכנה המרחפת עלי היא לא במעשה
שעשינו פה, כי אם בדבריך שתדבר שם.”

“אל תירא מפני. אנכי נאמן למוצא שפתי.
הלא עוד מעט יסלקו אותי מעל דרכך ולא אוכל
לעשות עמך רעה. ועתה קרא לעזרה וקח אותי לתוך
המרכבה.”

“אותך?” קרא המרגל בחרדה.

“אותו, בר־נש, את זה שהתחלפתי עמו.
הלא תצא דרך השער ההוא שנכנסנו בו?”

“ודאי.”

“חולה הייתי ותשוש כשהכניסוני,
והנה תש כחי יותר, כשמוציאים אותי מזה.
הראיון והפרידה הכריעוני. דברים כאלה שכיחים
פה. מעשים בכל יום. חייך בידך הם. מהר! קרא
לעזרה!”

“התשבע, כי לא תבגד בי?” קרא המרגל
הרועד בעמדו רגע.

“בר־נש, בר־נש!” קרא קרטון, ברקעו
ברגלו, “האם לא נשבעתי לך בשם כל קדש, כי
אני הולך לעולמי, ולמה זה תאבד לריק את הרגעים
היקרים? ראה, בידך תקחהו לתוך החצר הידועה לך
ותושיבהו במרכבה, אחרי כן תראהו למר לורי
ובפיך תאמר לו, כי לא יעשו דבר להשיב רוחו,
מלבד האויר הצח, וכי יזכר את דברי שדברתי
אליו אמש ואת הבטחותיו שהבטיח לי, וכי ימהר
ויסע!”

המרגל יצא וקרטון ישב אל השלחן
וראשו תמוך בידיו. עד מהרה שב המרגל ועמו
שני אנשים.

“איכה?” קרא האחד מהם, בהתבוננו אל
האיש השוכב לארץ, “האמנם כך נפגע מזה,
שידידו זכה בגורל לעלות במעלות הגיליוטינה
הקדושה?”

“פטריוט טוב,” נענה השני, “היה מצטער
לא פחות, אלו לא זכה האציל הזה בגורל.”

הם הרימו את האיש נטול החושים, שמו
אותו על האלנקה 32 שהביאו וגחנו
להוציאו מתוך התא.

“הזמן קצר, אברמונד!” קרא המרגל בקול
אזהרה.

“יודע אני יפה,” ענה קרטון, “הזהרו
בידידי, אני מפקידו בידכם, והניחו לי.”

“הבה, ילדים!” קרא המרגל, “הרימוהו
ונצא מזה.”

הדלת נסגרה וקרטון נשאר לבדו.
באזרו את כחו להקשיב אל הנעשה בחוץ, האזין
לכל צליל שיכל לעורר חשד או חרדה. ואולם לא היה
דבר. המפתחות סבבו, הדלתות חרקו, הצעדים עברו
דרך הפרוזדורים הרחוקים: לא נשמעה צוחה, לא עלה
קול ענות. אחרי אשר שאף רוח לרוחה שעה קלה, ישב
אל השלחן והקשיב שוב, עד אשר השמיע השעון
שתים.

אחרי כן נשמעו צלילים, אשר לא
הפחידוהו, יען כי ידע והבין את טיבם. נפתחו דלתות
אחדות בזו אחרי זו, ולבסוף פתחו גם את דלת
כלאו. שומר הסהר ורשימה בידו הציץ וקרא:
“אברמונד, בוא אחרי!” והוא הלך אחריו אל חדר אפל
ורחוק. היה יום חרף קודר, בבית היו צללים, ובחוץ
היו צללים, עד כי בעמל יכל להבחין בין האנשים,
שהובאו שם לאסר את ידיהם. אחדים מהם היו עומדים,
אחדים יושבים. אחדים יבבו ונעו ונדו בחדר, אך
אלה היו המעטים. הרב הגדול היו שותקים
ומחרישים, ועיניהם נעוצות בקרקע.

כאשר עמד קרטון ליד הקיר בפנה
חשכה, בשעה שהכניסו כמה מן החמשים ושנים
שבאו אחריו, עמד איש אחד בעברו על פניו לחבקו,
כאלו היה מידעו. הדבר הזה הפיל עליו פחד
גדול פן יגלה הסוד, אך האיש חלף ועבר. רגעים
אחדים אחרי כן קמה ממושבה ונגשה אליו נערה
צעירה, דלת גוף, ובפניה הנעימים והקטנים אין
סמן לאדם, ועיניה הפקוחות מביעות סבל רב.

“האזרח אברמונד,” קראה הנערה בנגעה
בו בידה הקרה, “אני התופרת העניה, שישבה
יחדו עמך בבית הסהר ‘המבצר’.”

הוא לחש מענה:

“אמנם כן. אך שכחתי, מה האשמה
שמאשימים אותך?”

“קשר. אף כי אלהים בשמים יודע, כי
חפה אני מכל פשע. היאמן הדבר? מי זה יבוא
לשתף בקשר בריה עלובה כמוני?”

בת־הצחוק הנבוכה, שבה נאמרו
הדברים, נגעה כל כך עד לבו, עד כי דמעות נוצצו
בעיניו.

“אין אני מפחדת מפני המות, אזרח
אברמונד, אך מאומה לא עשיתי. לא הייתי מסרבת
למות, לו היתה הרפובליקה, אשר באה לעשות טובה
רבה לנו העניים, מפיקה תועלת ממותי. אך איני
יודעת, כיצד יהיה כדבר הזה, אזרח אברמונד.
בריה עלובה כמוני!”

לבו נעשה רך וחם, כי נכמרו רחמיו על
הנערה העלובה הזאת.

“שמעתי, כי הוציאוך לחפשי, אזרח
אברמונד. הכן הוא?”

“כן הוא, אך אחרי כן נאסרתי שוב ודיני
יצא למיתה.”

“אם יובילוני יחד עמך, אזרח אברמונד,
התתן לי רשות להחזיק בידך? איני מפחדת, אך
קטנה אני ותשושה, והדבר הזה יוסיף לי
אמץ.”

כאשר הרימה עיניה המפיקות סבל אל
פניו, ראה בהן ספק־פתאם ואחריו תמהון. הוא חבק
את האצבעות הצנומות מרעב ומעמל ונגע
בשפתיו.

“האם תלך למות בעדו?” שאלה
בלחש.

“ובעד אשתו וילדתו. הסי! כן.”

“הה, התתן לי, הנכרי, להחזיק בידך
האמיצה?”

“הסי! כן, אחותי העלובה, עד הרגע
האחרון.”





הצללים האלה, אשר ירדו על בית הסהר,
פשטו אותה שעה, אחרי הצהרים, גם על שער העיר
ועל ההמון מסביב, ושם עמדה מרכבה שיצאה
מפריס. החלה הבדיקה.

“מי הנוסע ולאן? כמה אנשים?
התעודות!”

התעודות נמסרות והפקיד קורא
בהן.

“אלכסנדר מנט. רופא. צרפתי. מי
הוא?”

הנהו, זה האיש הזקן, הכפוף, המוציא
מפיו הברות מקטעות.

“כפי הנראה, אין הרופא שפוי בדעתו?
קדחת המהפכה הכריעה אותו?”

אמנם כן הוא.

“הה, רבים חלליה. לוסי. בתו. בת צרפת.
מי זאת?”

הנה היא.

“אכן, זאת היא. לוסי אשת אברמונד, הכן
הוא?”

כן הוא.

“הה, אברמונד עצמו נועד ללכת היום
למקום אחר. לוסי, ילדתה, אנגליה. הזו היא?”

היא ולא אחרת.

“שקי לי, בת אברמונד. דעי, כי נשקת
היום לרפובליקני הגון; דבר חדש הוא
במשפחתך, זכרי זאת! סידני קרטון, עורך דין.
אנגלי. מי הוא זה?”

“הנה הוא שוכב פה בפנת המרכבה. אף
הוא כפוף.”

“כפי הנראה, התעלף העורך־דין
האנגלי?”

“יש תקוה, כי באויר הצח תשוב רוחו
אליו. הוא איש חולה ונפרד מעל ידיד, שפגעה בו חמת
הרפובליקה.”

“ולא יותר? אין זה ענין חשוב! רבים
האנשים שפגעה בהם חמת הרפובליקה ונפגעו.
י’רויס לורי, בנקיר. אנגלי. מי הוא זה?”

“אני הוא. עלי החובה להיות אחרון.”

י’רויס לורי הוא המשיב על שאלות
הפקיד. י’רויס לורי הוא שירד מעל המרכבה ועמד
ליד דלת המרכבה וענה על דברי כל הפקידים.
אלה הקיפו את המרכבה, הרימו את הדוכן לבדק את
החבילות. בני המקום עמדו מסביב, נדחקו לגשת אל
פתח המרכבה ולהציץ לתוכה בתשוקה.

“שמור את תעודותיך, י’רויס לורי,
המאשרות בחותם.”

“האפשר לנסע, אזרח?”

“אפשר. סעו, העגלונים! דרך
צלחה!”

“ברכתי לכם, אזרחים… הסכנה
הראשונה עברה!”

אלה היו דברי י’רויס לורי, כאשר הציץ
אל המרכבה. האנשים היו שרויים בפחד, היו
בוכים, והנוסע נטול החושים נשם בכבדות.

“האם אין אנו נוסעים אט מאד? האם אפשר
להחיש את העגלונים?” שאלה לוסי, בהתרפקה על
האיש הזקן.

“הדבר יראה כבריחה, יפתי. אסור לי
להאיץ בהם, הדבר יכל לעורר חשד.”

“הביטה לאחור, הביטה לאחור, האין
רודפים אחרינו?!”

“הדרך עוברת בשלום, יקירתי. לפי
שעה, אין רודף אחרינו.”

בתים שנים־שנים ושלשה־שלשה חולפים
על פנינו, חוות בודדות, בנינים מטים לנפל, בתי
חרשת לצבעים, בתי בורסקי 33 וכדומה, מרחב שדות, שדרות עצים חשופי עלים. מתחתינו מרצפת לא ישרה ובצה עמקה מזה ומזה. יש אשר אנו נוטים לצד הבצה, כדי להמנע מן האבנים המכשילות אותנו, ויש אשר אנו נתקעים לתוך הטיט. מקצר רוח ומתשוקה רבה להמלט אנו נכונים לצאת, לרוץ, להחבא, אך מכרחים אנו
לעמד.

אנו יוצאים ממרחבי השדות ושוב אנו
עוברים על פני בנינים מטים לנפל, חוות בודדות,
בתי חרשת לצבעים, בתי בורסקי וכדומה, בתים
כפולים ומשלשים, שדרות עצים חשופי עלים. האמנם
רמו אותנו האנשים והשיבו אותנו אחור בדרך
אחרת? האם לא עברנו כבר במקום הזה? השבח לאל,
לא כן הוא. כפר הוא. הביטו לאחור, הביטו לאחור
וראו, אם אין רודף אחרינו! הס, הנה בית
התחנה.

בנחת לוקחים את ארבעת הסוסים אשר
לנו; בנחת עומדת המרכבה ברחוב הקטן, באין
סוסים רתומים לה, ונדמה כי לא תזוז עוד; בנחת
באים עגלונים חדשים ומצליפים בשוטיהם; בנחת
מונים העגלונים הישנים את המעות שקבלו, טועים
בחשבון החבור ובאים לידי רגז. כל אותו הזמן
לבנו הנלאה דופק בחזקה ובמהירות.

סוף סוף יושבים העגלונים החדשים על
דוכנם והישנים הלכו לדרכם. עוברים אנו דרך
הכפר, עולים על הגבעה, יורדים מעל הגבעה ונוסעים
על פני המישור. פתאם נשמעו דבורים בין
העגלונים בלוית תנועות נלהבות והסוסים נמשכים
במושכות לעמד. אין זאת כי אם רודפים אחרינו!

“הוי! היושבים בתוך המרכבה. פתחו
פיכם!”

“מה הדבר?” שאל מר לורי, בהציצו דרך
החלון.

“כמה אמרו שם?”

“איני מבין שאלתך.”

“… שם בבית הדאר. כמה העלו
לגיליוטינה היום?”

“חמשים ושנים.”

“אף אני אמרתי כך. מספר הגון. וחברי
האזרח שם אמר ארבעים ושנים. עוד עשרה ראשים
ראוים לגרדם. הגיליוטינה עושה מלאכתה באמונה.
חביבה היא עלי. עתה נסע הלאה!”

הלילה ירד, ליל חשך. הנה הוא מתנועע;
רוחו החלה לשוב אליו. מפיו נשמעים דבורים; הוא
חושב כי הם יושבים כלם יחדו; הוא קורא בשמו,
שואל מה יש בידו. הה, אלהי הרחמים, חוסה עלינו
והושיענו! הביטו נא, הביטו וראו, אם אין רודף
אחרינו.

הרוח רץ אחרינו, העננים עפים אחרינו,
הירח צף אחרינו, אך מלבדם אין רודף. –





יג. הקץ לסריגה





בו ביום שחמשים ושנים האנשים
חכו לגורלם נועדה הגברת דפרג' עם נקמנית ועם
י’ק השלישי, הדין הצמא לדם, להתיעץ על
צפונותיהם.

מרת דפרג' הוכיחה לאנשי סודה, כי אחת
גמרה בלבה להשמיד כל זכר למשפחת אברמונד,
ולא תנוח ולא תשקט עד אשר תעלה לגרדם את אשת
אברמונד וילדתו, ואם יהיה צרך בדבר – גם את
הזקן הדקטור מנט.

היא גמרה להלשין עליהם לפני הועד,
כי בעיניה ראתה אותם עומדים מול בית הסהר
ונותנים אותות לאסיר שישב שם, ואשר על כן הם
חיבים מיתה.

הגברת דפרג' אמרה אל אנשי
סודה:

“אשת אברמונד יושבת אל נכון בשעה זו
בביתה ומחכה לרגע מות אישה. היא ודאי בוכה
ומתאבלת ושרויה ביגון ומקללת את הרפובליקה.
אלכה עתה אל ביתה.”

“אשה נפלאה! אשה דגולה!” קלסו אותה
חבריה, ונקמנית חבקה ונשקה אותה בהערצה.

“קחי את מלאכת הסריגה שלי,” קראה
הגברת דפרג' אל חברתה, “ושימי אותה על מקום
מושבי הרגיל. מהרי ולכי שמה, כי היום ודאי
יהיה קהל רב יותר מבכל הימים.”

“כפקדתך אעשה,” ענתה נקמנית
בנשקה לה, “ואת הן לא תתמהמהי?”

“בוא אבוא שמה לפני הפתיחה.”

“אנא בואי בטרם תבאנה העגלות!” קראה
נקמנית אחריה, כאשר פנתה אל הרחוב.

הגברת דפרג' נפנפה בידה להוכיח,
כי שמעה את הדברים, ולהבטיח כי לא תאחר את
המועד. אחרי כן פסעה דרך הבץ מסביב לקרן
החומה של בית הסהר. נקמנית והדין הביטו אחריה
מתוך התפעלות למראה פניה היפים ומעלות
רוחה.

היא היתה לבושה בגדים פשוטים. בחיקה
היה טמון רובה ממלא ובחגורתה – פגיון חד. היא
הלכה בפסיעות בטוחות של אשה אמיצת לב, אשר
למדה מילדותה לעמד ברשות עצמה.

במרכבה עם הנוסעים, אשר יצאה אותו
יום לדרך, לא לקחו את מרת פרוס, לא רק מאשר צר
היה המקום, כי אם מפני שחשוב היה מאד לבל תהיה
רשימת הנוסעים ארכה. אחרי ישוב הדעת גמרו,
כי מרת פרוס עם י’רי ישארו בעיר עד שלש שעות
ואחרי כן יצאו במרכבה קלה לבדם ויהיו להם
לעזר בדרך.

מרת פרוס קבלה את הדבר בשמחה על כי
בא לידה לעשות חסד עם אהובי נפשה. היא וי’רי
ידעו מה טיבו של הנוסע אשר הובא נטול חושים אל
המרכבה. ואחרי אשר יצאה המרכבה מן החצר,
הלכו הביתה להכין עצמם לדרך. ובה בשעה יצאה
גם מרת דפרג' והלכה דרך הרחובות וקרבה אל הבית
העזוב ההוא, אשר בו ישבו שניהם והתיעצו.

“מה דעתך, מר קרונצ’ר,” קראה מרת
פרוס, אשר מרב זעזועי נפש לא יכלה לעמד על
רגליה ולדבר, “האם לא טוב לנו, כי לא נסע מן החצר
הזאת? הן מרכבה אחת כבר יצאה מפה היום, ועל כן
יעורר הדבר חשד.”

“לפי דעתי,” ענה מר קרונצ’ר, “יפה
אמרת ואני מסכים לדבריך.”

ואותה שעה הלכה מרת דפרג' וקרבה אל
הבית.

אחרי ישוב הדעת גמרו, כי ילך י’רי
וישכר את המרכבה, ומרת פרוס תכין בינתים את
עצמה לדרך, ואחרי כן תבוא אל מקום מיעד לנסע
משם ולא מחצר הבית.

מרת פרוס היתה שרויה בזעזועי לב, עד
כי החדרים הריקים הטילו עליה אימה. נדמה לה, כי
בעד הפתחים מציצים אליה ואורבים לה. כאשר יצקה
מים לתוך האגן, שטפה תחלה את עיניה שאדמו
וצבו מבכי. בהיותה אחוזת פחד לא נודע טיבו, לא
יכלה להתרחץ ועיניה הביטו לכל עבר. באחד
הרגעים האלה נרתעה פתאם לאחוריה והוציא צעקה,
כי עיניה ראו דמות אדם עומדת בחדר.

האגן נפל לארץ ונשבר, המים נשפכו
לרגלי מרת דפרג'.

מרת דפרג' נתנה בה עיניה הקרות
ושאלה:

“אשת אברמונד איה?”

רק עתה ראתה מרת פרוס, כי כל הדלתות
היו פתוחות והדבר יכל לעורר מחשבה על בריחה.
מעשה הראשון היה לסגר אותן. ארבע דלתות היו,
והיא קרבה ועמדה לפני דלת החדר, שבו היתה לוסי
יושבת.

עיניה השחורות של מרת דפרג' תרו
אחרי תנועותיה הזריזות. מרת פרוס לא היתה יפת
תאר, ורב השנים לא הוסיפו לה חן ויפי, אך גם היא
היתה אשה אמיצה, והיא מדדה בעיניה את מרת
דפרג' מכף רגלה ועד ראשה.

“לפי מראה פניך, ראויה את להיות אשת
השטן,” קראה מרת פרוס בנשמה בכבדות, “אך בכל
זאת לא תכריעיני. אשה אנגלית אנכי.”

מרת דפרג' הביטה אליה בבוז, אך היא
ידעה, כי לפניה אשה עזת־נפש, בעלת יד חזקה.
היא ידעה יפה, כי מרת פרוס היא ידידה מסורה בכל
נפשה לבית הזה; ומרת פרוס אף היא ידעה, כי
הגברת דפרג' אויבת למשפחה הזאת ודורשת
רעתה.

“בדרכי אל הככר ההיא,” קראה מרת
דפרג', “סרתי אליה לראות פניה. היכן היא?”

“יודעת אני את מזמת לבך,” קראה מרת
פרוס, “אך דעי וראי, כי לא אלכד.”

כל אחת מן הנשים דברה בלשונה,
ואשה לא הבינה את דברי רעותה, אך שתיהן
הסתכלו זו בפני זו, ועל פי התנועות הבינו את
פרוש המלים.

“לא טוב את עושה להסתירה ממני
ברגע זה,” קראה מרת דפרג', “תני לי לראות פניה.
לכי ואמרי לה, כי רוצה אני לראותה.
השמעת?”

“אלו היו גם עיניך מקדחים,” 34
השיבה מרת פרוס, “לא תוכלי לי. לא,
אשה מרשעת, אימתך לא נפלה עלי.”

מרת דפרג' לא הבינה את פרוש המלים,
אך היא הבינה, כי האשה מזלזלת בה זלזול
רב.

“אשה פתיה!” קראה מרת דפרג' וגבות
עיניה קדרו, “אל תרבי מלים! רוצה אני לראותה.
לכי ואמרי לה, כי מבקשת אני לראות פניה, או
סורי מעם הדלת ותני לי להכנס.”

שתי הנשים לא גרעו עין זו מזו אף
רגע. מרת דפרג' לא זזה מן המקום אשר עמדה שם
בהכנסה, אך עתה פסעה פסיעה אחת לפנים.

“אשה בריטית אני,” קראה מרת פרוס,
“ואני מפקירה את חיי. יודעת אני, כי כל רגע שאני
משהה אותך פה מביא פדות לגברתי־צפורי. אם
תגעי בי באצבע קלה, אתלש את שערותיך
השחורות מעל ראשך.”

את הדברים האלה הוציאה מרת פרוס
מפיה בחטיפה מתוך נענוע ראש, ועיניה
נוצצו.

מרת דפרג' פרצה בצחוק למראה
וקראה:

“רואה אני, כי לשוא אדבר עמך. אפנה
אל הדקטור.”

והיא הרימה קולה וקראה: “אזרח דקטור!
אשת אברמונד! מי שהוא יצא אלי, אך לא זו
המטרפת!”

השתיקה שבאה אחרי כן, ואולי ארשת
פני מרת פרוס, העלו על לבה את הרעיון, ואולי
חשד פתאם נולד בלב מרת דפרג', כי בני הבית
נמלטו. היא פתחה חיש את שלש הדלתות והציצה.

“החדרים האלה פרועים, פה צררו חפצים
בחפזון, הנה שירי חבלים. אין איש גם בחדר ההוא!
תני לי להכנס!”

“לעולם לא!” קראה מרת פרוס, אשר הבינה
טיבה של דרישה זו.

“אם אינם שם בחדר ההוא, נמלטו מזה
ויש לרדף אחריהם ולהחזירם,” קראה מרת דפרג' אל
עצמה.

“כל זמן שאת מפקפקת, אם ישנם בחדר
או לא, לא תדעי מה לעשות,” אמרה מרת פרוס אל
עצמה, “ואני לא אתן לך לצאת מזה בין שתדעי בין
שלא תדעי.”

“אני הייתי מן הראשונות בתנועת
המהפכה ואיש לא עמד בפני. לקרעים אקרע אותך,
אם לא תעזבי את הדלת,” קראה מרת דפרג'.

“אנו לבדנו בקומה העליונה של בית
גבוה בחצר שוממה; איש לא ישמע קולנו, ואני
מתפללת לאלהים, כי יתן לי כח ועז לעצר אותך
פה, כי כל רגע ורגע יקר ליפתי מאלפי אלפים
דנרי זהב,” קראה מרת פרוס.

מרת דפרג' פרצה אל הדלת. אך מרת
פרוס, בחוש הרגע, לפתה אותה בשתי זרועותיה
במתניה ואחזה בה בחזקה. לשוא התפתלה
והתאבקה מרת דפרג‘; בכח האהבה, הגדול תמיד
מכח השנאה, החזיקה בה מרת פרוס, אף הרימה
אותה מעל הארץ בהאבקן. מרת דפרג’ חבטה וצבטה
את פניה בשתי ידיה, אך מרת פרוס השפילה
ראשה ואחזה במתניה בכח רב יותר מטובע האוחז
בקרש להציל את נפשו.

עד מהרה חדלו ידי מרת דפרג' לחבט
והתחילו ממששות בחגורה.

“הרי הוא תחת ידי,” קראה מרת פרוס בקול
חנוק, “ואת לא תוציאיהו. אני חזקה ממך, שבח לאל.
אנכי אחזיק בך, עד אשר אחת מאתנו תתעלף או
תמות.”

ידה של מרת דפרג' צנחה לתוך חיקה.
מרת פרוס הרימה ראשה ועיניה ראו את הדבר
שהוציאה משם, היא הכתה באגרופה, פרץ ברק
ואחריו רעם, והיא עומדת… בתוך עשן.

כל זה נעשה ברגע קט. כאשר חלף העשן
באויר ובחדר קמה דממה אימה, והנה על הארץ
שוכבת האשה ורוח חיים אין בה.

ברגע הראשון, בתוך האימה והפחד,
ברחה מרת פרוס מעל הגוף המת ורצה מעל המעלות
לקרא לעזרה. לאשרה שבה רוחה אליה בעוד מועד
וחזרה לביתה. נורא היה לה לשוב אל החדר, אך היא
נכנסה, אף קרבה אל מקום המתה לקחת שם את
מגבעתה ושאר בגדיה. היא התלבשה בחפזון,
סגרה ונעלה את הבית, לקחה עמה את המפתח
וירדה מעל המעלות. אחרי כן ישבה רגעים אחדים על
המעלות, שאפה רוח, בכתה בכי חרישי, ואחרי כן
קמה ומהרה ללכת לדרכה.

שחק לה מזלה, כי צעיף ירד מעל
מגבעתה וכסה את פניה, לולא כן לא היתה יכלה
לעבר את הרחובות בשלום. ועוד שחק לה מזלה, כי
מראה היה בכלל משנה מתאר שאר נשים. ועל כן
לא נראו השריטות על פניה, לא שמו לב אל שערותיה
התלושות, אל בגדיה (שלבשה בחפזון ובידים
רועדות) המקמטים והפרועים.

בעברה את הגשר, זרקה את מפתח
הדלת לתוך הנהר. בהגיעה אל המקום המיעד ליד
בית הכנסיה רגעים מעטים לפני בוא המרכבה עם
בן לויתה, ישבה שם לחכות, ובלבה עלה הרהור,
מה יהא אם יעלו את המפתח ברשת, ומה יהא אם
יכירו של מי הוא, ומה יהא אם יפתחו את הדלת
ויגלו את כל הדבר, ומה יהא אם יעצרו אותה ליד
שער העיר וישלחוה לבית הסהר וידינוה כדין
רוצח! באמצע ההרהורים האלה בא בן לויתה, לקח
אותה לתוך המרכבה, והם יצאו לדרך.

“היש שאון ברחובות?” שאלה אותו.

“השאון הרגיל,” ענה מר קרונצ’ר והביט
אליה בתמהון על שאלתה המוזרה ועל פניה
המשנים.

“איני שומעת את קולך,” קראה מרת פרוס,
“מה אמרת?”

מר קרונצ’ר חזר על דבריו, אך לשוא –
מרת פרוס לא שמעה קולו.

“אם כן, אנענע בראשי,” חשב מר
קרונצ’ר הנבוך, “על כל פנים, תראה את זה.”

ואמנם כן, כאשר שאלה שוב: “היש
שאון ברחובות?” ענה מר קרונצ’ר בנענוע ראש:
“הן.”

“אין אני שומעת את השאון.”

“במשך שעה אחת חרשו אזניה?” תמה
מר קרונצ’ר מתוך דאגה, “מה ארע לה?”

“אני חשה,” קראה מרת פרוס, “כאלו
הבריק ברק והרעים רעם, והשאון הזה היה האחרון
אשר שמעתי בחיי.”

“פלאי פלאים!” קרא מר קרונצ’ר ומבוכתו
גדלה, “מה זה פגע בה? הסכת! הנה העגלות האימות
מתנהלות. השומעת את את השאון הזה?”

“איני שומעת כלום,” ענתה מרת פרוס
בראותה כי מדבר הוא אליה, “התבין, חביבי, תחלה
היה רעש גדול, אחרי כן דממה גדולה, והדממה
הזאת לא פסקה, כאלו לא תחדל לעולם כל ימי
חיי.”

“אם אין היא שומעת את רעש האופנים של
הקרונות האימים האלה, ההולכים וקרבים עתה,” קרא
מר קרונצ’ר, בהביטו לאחוריו, “סובר אני, כי אמנם
לא תשמע עוד דבר כל ימי חייה בעולם הזה.”

ואמנם כן, היא נתחרשה לעולם.





יד. נדמו הצעדים לעד





בשאון והמולה עוברים בחוצות פריס
הקרונות המלאים אנשים מוצאים להרג. שש עגלות
מובילות נסך הדם, קרבן היום, לגיליוטינה.

אחדים מן היושבים בתוך העגלות רואים
את ההמון אשר ברחובות בשויון רוח; אחרים
מתבוננים אל הליכות בני אדם מתוך תשוקה קלה.
אחדים מהם יושבים בראש מורד שקועים ביאוש דומם;
ואחרים מתאמצים להראות את עצמם לעיני ההמון
בדמות גבורים. אחדים עוצמים עיניהם ומתאמצים
לאסף מחשבותיהם הנבוכות. רק האחד, בר־נש עלוב
ומראהו כמטרף, שכור מאימה, עד כי הוא מזמר
בקול ומנסה גם לרקד.

בצד העגלות רוכבים שומרים על סוסים.
רבים מן ההמון מורים באצבע על העגלה השלישית,
שבה איש עומד וסח עם נערה אחת, היושבת על
הספסל ואוחזת בידו. הוא אינו שם לב לכל אשר
מסביב לו וכל מעינו בנערה ההיא. בעברם ברחוב
סן־הונורה עולים מתוך ההמון קולות חרוף לעמתו, אך
הוא לא ישים להם לב. רק לעתים רחוקות עולה על פניו
בת־צחוק שקטה והוא מנענע בשערות ראשו,
היורדות על פניו. אין הוא יכל לתקן אותן, כי ידיו
אסורות.

“מי כאן אברמונד?” שואל האחד מתוך
הקהל.

“הנה זה העומד בתוך העגלה
השלישית.”

“זה שאוחז בידי הנערה?”

“כן.”

ואיש ההמון קורא בקול:

“הלאה אברמונד!”

מורה־השעות במגדל ישמיע עוד מעט
שלש. מסביב למקום הגיליוטינה עומדת שורה של
כסאות, כמו בגן שעשועים, ועליהם יושבות נשים
ועוסקות בסריגה. על יד אחד הכסאות הראשונים
עומדת נקמנית ומביטה מסביב, מדוע בוששה
ידידתה לבוא.

“תרזה!” היא קוראת, “אולי ראה אותה מי
שהוא? תרזה דפרג'!”

“היא לא דלגה מימיה על המחזה,” אומרת
אחת מן הנשים הסורגות.

“גם הפעם בוא תבוא,” עונה נקמנית
בחם.

“הרימי קולך!” מיעצות לה הנשים.

הוי, הרימי קולך, נקמנית, אך היא לא
תשמע! שלחי נשים בנות חיל לחפש אותה, אך מצא
לא ימצאוה!

הנה כבר קרבו העגלות. נקמנית בוכה
ומיבבת על אשר לא תראה חברתה את ראש אברמונד.
משרתי הגיליוטינה, העטופים בגדי השרד, החלו
עבודתם…

נתרוקנה העגלה השניה, והעגלה
השלישית הנה באה.

אברמונד המדמה יורד מעל העגלה
ואחריו מורידים את הנערה. הוא לא הרפה מידה
ומחזיק בה, כאשר הבטיח. היא מביטה אליו בעינים
מביעות תודה.

“לולא אתה, הנכרי, לא היה לבי שקט כל
כך. בריה עלובה כמוני לא היתה מסגלה להתרומם
במחשבותיה אל על. מן השמים שלחוך אלי!”

“ואולי שלחו אותך אלי!” עונה סידני
קרטון, “תני עיניך בי, ילדתי, ואל תשימי לבך
לכל דבר.”

“איני מפחדת, כל עוד אני מחזיקה בידך.
לו ימהרו לכלות.”

“הם ימהרו. אל תיראי!”

שניהם עומדים בתוך הקהל, אך הם סחים
זה עם זה, כאלו היו פה רק הם לבדם. עין אל עין,
קול אל קול, יד אל יד, לב אל לב עומדים שני הילדים,
בני אם תבל, שונים זה מזה, אשר נפגשו בדרך
החשכה של החיים ללכת יחדו הביתה ולנוח בחיק
הורתם.

“האם בא הרגע?” שאלה הנערה בשפתים
רועדות.

“כן.”

היא נשקה את שפתיו, אף הוא נשק שפתיה.
הם נפרדים זה מעל זה בברכה. ידה הצנומה לא רעדה,
כאשר הרפה ממנה; על פניה נראה שחוק נעים. היא
הלכה, אחרי אשר הוא כבר הלך לעולמו…

אמרו עליו בעיר בלילה ההוא, כי פנים
שקטים כפניו לא נראו במקום הזה. רבים הוסיפו,
כי פניו הביעו חזון.

אלו נתן לו להביע את הרהוריו
בדברים, כי אז היה אומר:

"אני רואה בעיני רוחי את האנשים, אשר
נתתי נפשי כפר נפשם, הם חיים חיי שלום, חיי
אשר, חיי ברכה. אני רואה אותה עם תינוק
בחיקה, ושמו כשמי. אני רואה את אביה, זקן
ושחוח, אך הוא נרפא ממחלתו וחי חיי מנוחה. אני
רואה את האיש הזקן והטוב, ידידם משנים רבות,
אשר הנחיל להם את עשרו ונאסף אל אבותיו.

"אני רואה, כי זכרי קדש קדשים בלבם
ובלב הבאים אחריהם. אני רואה אותה, אשה זקנה,
והיא מזילה דמעה ביום־הזכרון למותי. אני רואה
אותה ואת אישה מקץ חייהם עלי אדמות, ואני יודע,
כי הגו זה לזה כבוד ואהבה לא יותר, מאשר הגה לב
שניהם אלי.

“אני רואה את התינוק, המוטל בחיקה,
אשר שמו כשמי והנה גדל ובחר לו נתיב בדרך
החיים. אני רואה בעיני רוחי, כי כבש לו דרכו, עד
כי שמי היה לתפארת על ידו. אני רואה אותו עולה
במעלות הכבוד והתהלה… ואני שומע אותו מספר
לילדו את קורותי בקול מלא עדנה…”

“המעשה אשר עשיתי הוא הטוב מכל אשר
פעלתי. והמנוחה אשר אני הולך אליה היא השלמה
מכל אשר ידעתי בימי חיי.”










לסטים – שודדים, חמסנים.  ↩



אדוות – גלים קטנים, תנודת המים.  ↩



ראש הגדוד של השודדים.  ↩



בלם – מכשיר מיחד, העשוי להאט את מרוצת העגלה במורד ההר.  ↩



מין מטבע.  ↩



לפנים היו החדרים בבתי המלון	מסמנים לא במספרים, כי אם בשמות מיחדים לכל חדר וחדר.  ↩



קפלט – פאה נכרית.  ↩



כפיס – גזר עץ.  ↩



אבני גויל – אבנים לא מסתתות.  ↩



מקטרן – מעיל בלי שרולים.  ↩



צנורה – כעין מחט גדולה
לסריגה.  ↩



פספס – אבן מאבני משחק, אבן במשבצת אבנים של רצוף Dominoes  ↩



ארלקין – בדחן, לץ, לבוש בגדים מנמרים.  ↩



בסטיליה – מבצר ובית־כלא מפרסם בפריס בימי שלטון המלכים; נהרס בידי ההמון	בימי המהפכה הצרפתית.  ↩



במתולוגיה היונית העתיקה מספר על המפלצת מדוזה, שבמקום שערות התפתלו נחשים על ראשה, וברגליה פרסות ברזל, וכל דבר שפגעה בו עינה נהפך והיה
לאבן.  ↩



מפסלת – כלי ברזל לחקק בו.  ↩



פדחת – חלק הגלגלת מצדהפנים.  ↩



לקוח – קונה, כל אדם ביחס למוסד המסחרי שהוא בא עמו במשא ומתן.  ↩



מערבל – שבלת מים, מקום בים או
בנהר שהמים מסתובבים שם במקום אחד.  ↩



נחשול – סופה בים.  ↩



גשר־פרקים – גשר מתפרק ומתקפל.  ↩



בריקדה – קיר־מכשול בפני הצבא, עשוי בידי ההמון מרהיטים וחפצים שונים.  ↩



דקר – מכשיר פשוט לעשות בו חורים.  ↩



מכתות – שברי כלים.  ↩



כל אציל, שברח מצרפת בימי	המהפכה, נקרא מהגר.  ↩



נים ולא נים – ספק ער ספק ישן.  ↩



גיליוטינה – מכונה, שהמציאו בימי	המהפכה הצרפתית, להתיז בה ראשי אנשים	שנדונו למות.  ↩



בית הסהר הגדול בפריס.  ↩



זרדים – ענפים רכים.  ↩



מטלית – סחבה.  ↩



מכסן – פקיד גובה המכס.  ↩



אלנקה – ערש להעביר חולים.  ↩



בורסקי – בית חרשת לעבוד עורות.  ↩



מקדח – כלי ברזל לנקב בו חורים.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/22757