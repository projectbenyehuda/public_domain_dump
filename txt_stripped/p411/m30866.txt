


	
	כניעת אשת מדנים
	




באחת הערים היפות בארץ איטליה חי
לפנים איש עשיר ושמו בפטיסטו, ולו שתי בנות,
שם האחת ביאנקה, נערה עדינה ויפה, ושם השנית
קתרינה, אף היא יפת־מראה כאחותה, אך מהירת־חמה
ואוהבת מדון, עד כי יודעיה קראו לה קתרינה
המדנית.

אחרי ביאנקה חזרו חתנים רבים, אך כל
איש ירא את שוט לשונה של קתרינה ואת מנהגה
הפרא, ואף כי היתה יפת מראה, לא הלך לב איש
אחריה.

בפטיסטו התחיל לפחד, כי לא ימצא איש
אשר יקח את בתו הבכירה לאשה, ולכן עלתה על
לבו מחשבה אחת: לכל איש אשר בא להתחתן עם
ביאנקה בתו אמר, כי לא ישיא את בתו זו עד אשר
תנשא בתו הבכירה: ובכן באו הבחורים לבקש
ולחפש איש בעל לב, אשר יואיל לקחת לאשה את
“קתרינה הפראית”, כי כן קראו לה.

בעת ההיא בא לעיר פדואה מן העיר
העתיקה והנאה ורונה בחור אחד ושמו פטרושיו.
אביו מת והוריש לו אחזת שדה וגם כסף לרב
ופטרושיו יצא לראות את העולם ולמצא לו
אשה…

פטרושיו היה איש אשר הכניע בנקל את
לב כל הקרב אליו. הוא אהב מאד את הבדיחות ואת
מעשי הליצנות, ולבו טוב מאין כמהו, אף כי
לפעמים העמיד פנים כמלא־חמה, עד כי האיש אשר לא
ידע אותו ברח מפניו בפחד כמפני משגע. אך הוא
היה עלם חכם ונבון, מהדר ומלא חן, וכל ידידיו
אהבוהו כנפשם.

ובין הידידים אשר פגש פטרושיו
בפדואה היה אחד הבחורים שחזר אחרי ביאנקה,
כאשר שמע מפי פטרושיו, כי הוא מבקש לקחת לו
אשה, ספר לו על קתרינה, מה יפה היא ומה עשירה,
אך בתם־לבו הגיד לו את האמת על דרכיה העקשים
ועל לשונה החדה.

– גם אם תרים את קול גדופיה כקול הרעם,
אנכי אהפך את לבה לאהב אותי – אמר
פטרושיו.

והוא הלך אל בפטיסטו.

– אנא, אדוני, האין לך בת ושמה קתרינה, עלמה יפה וטובה? –שאל הבחור.

– כן, אדוני, יש לי בת ושמה קתרינה – ענה האב.

ופטרושיו אמר:

– אני עלם מעיר ורונה. שמע שמעתי על
יפי בתך, חכמתה ובינתה, ואבא לבקשך, כי
תתן אותה לי לאשה.

– חושש אני, כי בתי אינה הוגנת1 לך – קרא בפטיסטו בדאבה.

– רואה אני, כי קשה לך להפרד ממנה
או כי ממאן אתה בי לחתן לבתך – אמר
פטרושיו.

– טועה אתה, אדוני, ומה שמך?

וכאשר הגיד לו פטרושיו מי ומה הוא,
מצא בפטיסטו, כי בן הוא לאחד מידידיו הישנים
ובכל לבו היה נותן לו את בתו לאשה. אך לא יכל
לשקר לו ולאמר, כי קתרינה תהי לו אשה טובה, כי
ידע יפה את מנהגי בתו הרתחנית ואת
שגעונותיה

ובעת אשר עמדו בפטיסטו ופטרושיו
ודברו זה עם זה, נפתחה פתאם הדלת ואל החדר
התפרץ המורה־לנגינה של קתרינה, ראשו פצוע וזב
דם, פניו חורים מאד ועיניו מלאות פחד.

– למה פניך כה חורים? – שאל בפטיסטו – מה ארע? האם יפה כח בתי בנגינה?

– כחה יפה יותר במלחמה – קרא המורה לנגינה.

אחרי כן ספר, כי גער בקתרינה על
השגיאה שעשתה בנגינה. ובו ברגע חבטה הנערה
על ראשו בנבל ותפצע את ראשו ותשבר את הנבל,
עד כי דבק אליו כאל עמוד־קלון. ובשעה שעמד
לפניה מלא תמהון ומבוכה, שפכה עליו כל מיני
גדופים וחרפות:

“איש־נבל נבל”, “בהמה בצורת כנור” ועוד ועוד, עד כי מהר לברח מפניה על נפשו.

פטרושיו שמע את הדברים בעליצות.

– אכן נערה בת חיל היא! – קרא – אני אוהב
אותה עתה שבעתים ונפשי חשקה להתודע
אליה.

והוא אמר אל בפטיסטו, כי אץ הוא לדרכו ורוצה הוא לראות את הכלה מיד.

ובעת אשר הלך בפטיסטו לקרא לבתו,
עמד פטרושיו וחשב מחשבות, אי זה הדרך יבחר
להתהלך עם עוף פרא זה כקתרינה.

“עלי להתנהג עמה בבינה יתרה” – אמר
אל נפשו. “אם תרים קולה בחריפות, אגיד לה, כי
קולה ערב כקול הזמיר. אם תקדיר פניה, אז אגיד
לה, כי מראה צח כשושני בקר רחוצים בטל. אם לא
תוציא מפיה מלה, אמר לה כי מדברה לוקח לב. אם
תאמר לי: גש־הלאה! – אביע לה תודה, כאלו הזמינה
אותי לשבת עמה שבוע ימים. אם אשמע מפיה, כי
ממאנת היא להנשא לי, אשאל ממנה לקבע לי יום
חתנתנו”.

כאשר באה קתרינה בקומה זקופה והיא
מרגזה, כי איש זר בא לראות את פניה, קרא אליה
בדיצה:

– שלום עליכם, קת, הלא כך שמך, שמעתי.

– שמי קתרינה, וכן תדבר אלי – ענתה הנערה קשות.

– שקר בפיך – קרא פטרושיו – קת שמך,
קת נאה ולפעמים קת רעה, אבל קת את, ובשמעי
את דבר יפיך וטובך וחסדך, המהלל בכל ערי
הארץ, באתי לבקש אותך, כי תהיי לי לאשה.

כשמוע הנערה את הדברים האלה, פתחה
פיה באלות וקללות, בחרופים וגדופים, כאשר
יכלה. אך פטרושיו לא חפץ לבוא עמה בריב. על כל
הדברים הגסים שחלקה לו ענה במלים רכות
ועליזות, בשבחו ובהללו אותה על יפיה, על
נעימותה, על עדינותה ועל חביבותה, ובאמרו לה,
כי האיש, אשר תאר אותה בצורה אחרת, כזב
לו.

לאחרונה אמר לה:

– קת נעימה, אומר אני לקחתך לי
לאשה, אם תאבי ואם תמאני. אביך נתן את הסכמתו
ואני נכון לכבש אותך, קת, ולהפך לך לב אחר
ורוח אחרת.

כאשר בא בפטיסטו החדרה, אמר לו
פטרושיו, כי קתרינה, התהלכה עמו בחבה רבה
וכי בהסכם שניהם קבעו את יום חתנתם ליום
הראשון הבא.

– קדם אראה אותך תלוי על עץ! – קראה
קתרינה, בחמה רבה, ובקצף גדול חרפה את אביה על
רצונו להשיאה לרוצח בן בליעל כזה.

– השקט נא – קרא פטרושיו אל בפטיסטו
– היא דוברת זאת רק במעמדך. ואולם בהיותנו
לבדנו, אין בעולם חביבה ועדינה ממנה.

ובפנותו אל קתרינה אמר:

– תני לי את ידך, קת, אנכי אלך
לויניציה לעיר לקנות שם טבעות, שמלות נאות ושאר
דברים יפים לכבוד חתנתנו ביום הראשון. נשקיני
נא, קת, ואתה, אבא, הכינה הכל לחג החתנה והזמן
את הקרואים.

בא היום הראשון, המשתה היה ערוך,
הקרואים ישבו מחכים, וקתרינה, בלבושים נאים
ובפנים זועפים, היתה נכונה לקראת החתן. השעה
שנקבעה לחפה באה וחלפה, אך החתן לא בא.
הקרואים התלחשו, בפטיסטו רגז, קתרינה קצפה,
אחרי כן בכתה מר על הבזיון שגרמו לה. וכאשר
היו הכל בטוחים, כי פטרושיו לא יבא כלל, בא
החתן רוכב על סוס זקן צולע עם כלי רתמה שבורים
ובלים. הוא עצמו היה לבוש כקבצן בגדים מגאלים
ומטלאים, ועל ירכו חרב חלודה ולה נצב שבור,
והעבד אשר הלך אחריו היה לבוש בגדים מעוררים
צחוק יותר מלבוש אדוניו.

– איה קת? איה כלתי האהובה? – שאל
החתן בקפצו מעל סוסו. בפטיסטו, אשר התרגז מאד
על כי הכלימו חתנו, ענה לו בשפה רפה ויאמר לו
ללכת מיד ולהחליף שמלותיו.

– לך אל חדרי ואנכי אשאילך מבגדי – קרא אחד הקרואים.

אך פטרושיו מאן ללכת אל החפה בבגדים אחרים מלבד המעיל המטלא אשר עליו.

– קת עומדת להנשא לי ולא לבגדי – אמר.

וכאשר ראו, כי לשוא ישחתו דברים
עמו, הלכו אל בית־הכנסיה, שם התנהג החתן
כמשגע. בשאל אותו הכהן, אם יש עם לבו לקחת את
קתרינה לאשה, הרים קולו בעז, עד כי השמיט הכהן
את הספר מידו. וכאשר כרע להרימו, טפח לו
פטרושיו על ראשו, עד כי נפל הכהן לארץ עם
הספר.

כל הזמן היה החתן מקלל ומצעק
ודבריו כה קשים וכה גסים, עד כי קתרינה, אשר
מימיה לא פחדה מפני איש, רעדה והתנודדה מפחד.
אחרי אשר נגמר סדר־הקדושין, בקש להביא לו יין,
שתה ממנו מעט ואת הנותר שפך על פני החזן.

– מראה זקנו כה צמא – קרא – עד כי נדמה מבקש נטפים.

וכאשר היו כל הקרואים נכונים לשבת אל
משתה החתנה, אמר פטרושיו, כי אי אפשר לו
ולכלתו להשאר.

– אם אוהב אתה אותי, תשאר – קראה קתרינה.

אך פטרושיו לא ענה ויצו על משרתו להביא את הסוסים.

אז קצפה קתרינה, קצף גדול, כדרכה מימים.

– לך אפוא! – קראה – השער פתוח. אנכי
לא אלך היום, אף לא מחר ומחרתים, עד אשר יעלה
רצון לפני.

– הוי, קת, אנא אל תרגזי – קרא פטרושיו.

– רגז ארגז – ענתה קתרינה ברגז –
ועליך לשבת פה כל הזמן שארצה. ואתם, אדוני,
קומו ולכו אל הסעדה. רואה אני, כי אפשר להעביר
אשה על דעתה, אם אין בה רוח לעמד על
דעתה.

– האנשים ילכו לסעד כאשר צוית, קת –
קרא פטרושיו – מהרו נא, אדונים, כאשר פקדה
עליכם אשתי. ואולם היא עצמה, רעיתי החביבה, הלך
תלך עמי. אני הבעל ובקולי תשמע.




4.png



הדברים יצאו מפיו, ובטרם תספיק
קתרינה לדעת מה ארע, חטף אותה, והיא רכבה על הסוס
ותסע עם בעלה העקשן אל ביתו אשר בכפר.

הסוסים אשר רכבו עליהם היו זקנים, דלים וחלשים, והדרך אשר2 בה עבר פטרושיו לבוא לביתו עם כלתו
היתה רעה מאד.

בבואם עד גבעה מלאה בץ, נפל סוסה של קתרינה, והפיל את הרוכבת לתוך הבץ.

פטרושיו לא נסה לבוא לעזרתה, כי אם
התנפל על משרתו והכה אותו באמרו, כי הוא האשם
במפלת הסוס. קתרינה, נחלצה בעמל רב ועברה את
הבץ ברגל להציל את המשרת מידי בעלה. אך
פטרושיו עוד התקצף יותר, ובעוד הבעל מגדף,
האשה גוערת והעבד מבקש רחמים, קמו שלשת
הסוסים וברחו. לאחרונה תפשו את הסוסים,
וקתרינה הגיעה עיפה ופצועה ומלכלכה בבץ עד
ביתה החדש.

כאשר יצאו העבדים לקראתם לברכם, חרף
וגדף אותם פטרושיו, עד כי התחננה לפניו
קתרינה, להתהלך עמהם ביתר נמוס.

כאשר הביאו את סעדת־הערב, מצא
פטרושיו מגרעת בכל תבשיל ותבשיל. זה תפל וזה
ממלח יותר מדי ולא יצלח למאכל. ואף כי היתה
קתרינה רעבה, אמרה לו, כי טוב יעשה אם לא יתן לה
מאומה מכל התבשילים. “מות במאכלים האלה – קרא –
והשליך אותם לארץ”.

עיפה ורעבה עלתה קתרינה על המטה,
אך מנוחה לא מצאה. פטרושיו מצא מגרעות במטה
כאשר מצא בסעדה. הוא התלונן על הכרים ועל
הכסתות ועל הסדינים, עד אשר לאחרונה נאלצה
האשה לשבת על הכסא ולנום. אך גם אז נדדה
שנתה, כי קול פטרושיו הרגז, בגערו במשרתיו
שהציעו את המטה לאשתו ברע, העיר אותה בכל
רגע כל הלילה.

ביום השני נהג פטרושיו בדרך זו:
בפיו דבר אל אשתו בנמוס רב, אך הכל עשה
בשבילה לגזל מנוחתה כאשר יכל. היא היתה רעבה
כל כך, עד כי בקשה מאת אחד המשרתים להביא לה
מעט אכל, אך הלז הציע לפניה כמה מיני מאכלים
ולבסוף בקש ממנה סליחה על שלא הביא לה, יען
כי אין לו רשות להביא לה דבר בלי פקדת
אדוניו.

– מה זה? האמנם לקח אותי להמיתני ברעב?
– שאלה ברגז – הקבצנים שהיו באים אל פתח בית
אבי קבלו לחם לאכל, ואנכי אשר מעודי לא בקשתי
נדבה, אף לא היה לי צרך לבקש, מתענה היום
ברעב, ראשי סחרחר מנדודי שנה, מזוני - אלות וכל
היום אשמע רק קולות. והדבר המרגיז את נפשי
ביותר, כי לפי דבריו הוא עושה הכל מתוך אהבה
אלי.

ברגע זה נכנס פטרושיו ובידו קערה ובה בשר.

– מה שלומך, רעיתי הנעימה? – שאל –
ראי נא מה טוב אני לך. הנה הכינותי בעצם ידי אכל
בשבילך.

קתרינה, לא ענתה מאומה.

– לא אמרת חן־חן? – קרא פטרושיו – מה,
אין בפיך מלה? ובכן סמן הוא, שהמזון לא מצא חן
בעיניך.

ובדברו צוה על המשרת להוציא את הקערה עם התבשיל מן החדר.

– אנא, השאר את זאת – קראה קתרינה.

– על כל שרות קטן אומרים: תודה, וגם את תעשי כן בטרם תגעי בבשר – קרא פטרושיו.

– תודה, אדוני – אמרה קתרינה, כי הרעב הרך את לבה.

אז התיר לה פטרושיו לטעם מן המזון.

– תאכלי, תשבעי וייטב לבך – אמר הבעל.

ועתה, יונתי, תמתי

נשובה ביתה אביך;

אלבישך שני עם עדנים,

שמלות משי, שביסים, טבעות

מחלצות, מעטפות, מטפחות;

רעלות, מניפות, מיני מינים,

אצעדות, נטיפות, גליונים.

ובטרם הספיקה קתרינה לשבר רעבונה, צוה הבעל על משרתו לסלק את הקערה.

– הלא גמרת את הסעדה? – קרא אליה.

אחרי כן צוה לקרא לחיט ולתגר עם הקשוטים שאמר לקנות לה.

התגר הראה לה מגבעת נאה.

– אי! מה המגבעת הזאת?! – קרא
פטרושיו – הרי זו קלפת אגוז. הרי זו מצנפת של
תינוק, בואי, נקנה נא מגבעת אחרת גדולה.

– איני רוצה באחרת! – צעקה קתרינה – זו
היא מגבעת לפי טעמי וכל הנשים העדינות חובשות
מגבעות כאלה.

– אחרי אשר תהיי עדינה, תקני גם את כזו, אך עד אז לא – קרא הבעל.

אז לא יכלה עוד קתרינה, להתאפק.

– מה זאת, אדון? – קראה – הלא יש לי רשות
לדבר, ואנכי אדבר! לא ילדה אני, לא תינוקת, הכל
היו רגילים לשמע את דברי היוצא מפי, ואם אין
אתה יכל, אטם את אזניך.

– כן דברת – קרא פטרושיו – הרי זו
מגבעת גרועה, צעצוע לתינוקות, עוגה של משי,
אהבתיך על טוב טעמך.

– אהבתני או לא – אמרה קתרינה, – אך
המגבעת מצאה חן בעיני ואני רוצה בה, ואם לא זו
איני רוצה בשום מגבעת.

– שמלה לך? – קרא פטרושיו, כאלו לא
הבין את דבריה – ודאי, כן, בוא נא חיט, ונראה, הוי
מה האריג הזה? מה זאת? –שרוול? הרי דומה הוא לתותח
קטן, גזור מלמעלה ומלמטה. הנה פה סריטה,
מריטה, קמיטה, חתך, תפר. מה שם תקרא, חיט, לבגד
כזה?

החיט ענה:

– הלא אמרת לי לעשות את השמלה יפה והדורה ולפי טעם הזמן ולפי האפנה.

– מימי לא ראיתי שמלה תפורה בטוב טעם
יותר מזו – קראה קתרינה – אני ששה עליה מאד
מאד.

אך פטרושיו גער בקול רם בתגר
ובחיט ויצו עליהם לצאת מביתו, כי לא יקנה דבר מן
הסמרטוטים שהביאו. את עבדיו צוה בלאט לקחת את
הדברים שמצאו חן בעיני אשתו ולשלם מחירם
למוכרים, ואל קתרינה אמר:

– ובכן, רעיתי, הלך נלך לבית אביך במלבושים דלים אלו שאת לובשת היום.

ואז צוה להביא את הסוסים, באמרו כי
אם השעה היא שבע, יגיעו לבית בפטיסטו לעת סעדת
הצהרים. ואולם לא שבע בבקר היתה השעה
בדברו את דבריו, כי אם כשתי שעות אחרי הצהרים, וקתרינה העירה אותו על זה מתוך נמוס.

– לסעדת הערב תבא שמה – אמרה האשה.

– עד שאלך תבא השעה השביעית – ענה
הבעל – אנכי לא אלך היום. ואת, קתרינה, זכרי:
בלכתי, כל היוצא מפי כן יהי.

ביום המחרת כבר למדה קתרינה את
הלקח לתת לפטרושיו לדבר כרצונו על שעת
יציאתם.

בדרך זרחה להם השמש בזהר ופטרושיו רצה לנסות את אשתו ויאמר:

– מה נעים ומה בהיר אור הירח הזורח!

– הירח? – קראה קתרינה – השמש היא; לא אור הירח עתה.

– אני אומר, כי הירח הוא הזורח באורו – חזר פטרושיו על דבריו.

– הלא עיני הרואות את השמש הזורחת – עמדה קתרינה על דעתה.

– בחיי בן אמי, כלומר, בחיי – קרא
פטרושיו – עד אשר אסע אל בית אביך יהי ירח או
כוכב או כל העולה על לבי.

והוא אמר להחזיר את הסוסים ולשוב אל ביתו, לולא מהרה קתרינה לקרא:

– אנא, נסע נא הלאה, אחרי אשר עברנו
חצי הדרך, יהי כדבריך ירח או שמש או מה שאתה
רוצה, ואם יהי רצונך לקרא לזה נר של חלב,
נשבעתי כי מהיום והלאה לא אמרה את פיך.

– אני אומר אפוא, כי ירח הוא זה המאיר – קרא פטרושיו.

– יודעת אני, כי זה הירח – ענתה קתרינה.

– הוי, שקר את דוברת, הלא זאת היא השמש הברוכה – קרא פטרושיו.

– אם כן הרי זו השמש הברוכה – השיבה
קתרינה, – ואין זו שמש אם אתה אומר לא. כל אשר
תקרא לו בשם כן הוא, וכן יהי בעיני קתרינה.

אחרי הדברים האלה רכבו יחדו בשלום.

והנה לקראתם איש זקן. ולמען נסות את קתרינה, אם קבלה מרותו קרא פטרושיו:

– שלום, אשה עדינה!

ואל קתרינה אמר:

– הגידי לי, קת חביבה, הראית מימיך אשה יפה מזו?

והוא בא לשבח ולהלל את תארו הנאה של הזקן, באמרו, כי עיניו – כוכבים.

– חבקי נא, קת, את העלמה הזאת למען יפיה – אמר הבעל.

– עלמה יפה ונעימה וצעירה, מאין ולאן?
– קראה קתרינה, בשחקה את המשחק יפה כרצון
פטרושיו – איה מקום מושבך? אשרי ההורים שבת
נאה להם כמוך!

– מה זאת, קת? – קרא פטרושיו קשות –
האם מדעתך יצאת? הלא זה הוא גבר, זקן מקמט,
חלש, צנום, ולא עלמה צעירה כאשר אמרת.

– סליחה, אב־זקן – קראה קתרינה, – עיני
הכו בעורון מפני השמש, עד כי כל דבר נראה לי
ירק. סלח נא לי על טעותי שלא בדעת.

האיש הזקן נלוה אליהם בדרכם.
וכאשר הגיד להם את שמו, בשרו לו את הבשורה
הטובה, כי בנו עומד לקחת לאשה את ביאנקה הנאה
אחות קתרינה, אשר כרב עשרה כן רבה
חכמתה.

אחרי אשר יצאה קתרינה והיתה לאיש,
נאות בפטיסטו להשיא את ביאנקה בתו לאחד
הבחורים שחזרו אחריה, וכאשר באו קתרינה
ופטרושיו והאיש הזקן העירה, נערך משתה
החתנה.

בשבתם כלם אל השלחן, היו שם לא רק
ביאנקה וחתנה, קתרינה ופטרושיו, כי אם עוד צמד
אחד, חתן וכלה, וכאשר ישבו בסעדה התחילו שני
הזוגות האחרים להשמיע הלצות על דבר קתרינה
המדנית. קתרינה השיבה להם מתוך חדודים ובדיחות
הדעת ופטרושיו עזר על ידה. אך כאשר עזבו
הנשים את החדר, באו הגברים שעמדו מאחור
והתחילו מלגלגים על פטרושיו, כי נשא לאשה את
הפראית. אף בפטיסטו הזקן אמר אליו מתוך
צער:

– אכן, בני פטרושיו, בחלקך נפלה אשת מדנים מאין כמוה.

– שמעוני, אני אומר: לא – קרא פטרושיו
בעז – ובזאת תבחנו: ישלח איש איש מאתנו לקרא
לאשתו, והיה האיש אשר אשתו תקשיב לקולו
ותבא מיד, הוא יזכה בפרס אשר אקבע.

שני הבעלים האחרים, בהיותם בטוחים
בנשיהם העדינות כי תשמרנה פקדתם, הסכימו
ברצון רב, ופרס של מאה כתר נקבע.

בעלה של ביאנקה שלח ראשון אחד העבדים לקרא לאשתו כי תבא.

אך העבד שב בלעדיה.

– הגברת שלחה להגיד לאדוני, כי טרודה היא ולא תוכל לבוא – השיב העבד.

– כיצד?! טרודה היא ולא תוכל לבוא! האם זו היא תשובה? – התל פטרושיו.

אך הבעלים לגלגו על פטרושיו ואמרו
לו, כי ישמח אם אשתו לא תשלח לו תשובה גרועה
מזו.

ובהגיע תור הבעל השני, אמר אל עבדו: – לך ובקש את אשתי בשמי לבוא אלי.

– אי־אי! לבקש אותה! – צחק פטרושיו – לא, היא מכרחה לבוא.

– אני חושש, אדוני – ענה הבעל – כי אשתך לא תעתר לבקשתך.

וגם העבד הזה שב לבדו.

– איה אשתי? – שאל הבעל ופניו חורו.

– היא אמרה, כי צחוק עשית לה – השיב העבד – היא לא תבא. היא צותה עליך לבוא.

– גרוע שבעתים, היא לא תבוא! הוי, בוז
וקלון, לבלי נשא! – לגלג פטרושיו. ואל עבדו
אמר:

– לך אל גברתך ואמרת לה, כי צוית עליה לבוא אלי.

– אני יודע את תשובתה – קרא הבעל, שאשתו מאנה זה עתה לבוא.

– מה? – שאל פטרושיו.

– כי לא תבא – ענה הלז.

עודנו מדבר ואבי קתרינה השמיע קול תמהון.

– אלי! הנה קתרינה, באה.

ואמנם נגשה קתרינה, בנמוס ובחן אל בעלה ותשאלהו:

– מה רצונך, אדוני, כי שלחת לקרא לי?

– איה אחותך והכלה השנית? – שאל פטרושיו.

– הן יושבות ליד האח ומפטפטות – ענתה קתרינה.

– לכי והביאי אותן הנה – קרא פטרושיו.

– פה קרה נס! – קרא בעלה של ביאנקה כאשר הלכה קתרינה – אם יש נסים בעולם.

– אכן פלא הוא – קרא גם הבעל השני – מה האות הזה?

– זה אות שלום – ענה פטרושיו – אות אהבה, בקצור אות אשר.

– אתה זכית בפרס, פטרושיו חביב – קרא
בפטיסטו – ואני אוסיף על הכתרים שזכית עוד
עשרים אלף כתר, נדניה חדשה לבת חדשה, כי אמנם
זו היא בת אחרת אשר נתת לי.

– לא, אני רוצה לזכות בפרס ביתר עז –
קרא פטרושיו – אחרי אשר תראו את טוב לבה החדש
ואת הכנעתה.

כאשר נכנסה קתרינה ועמה שתי הנשים, פנה אליה פטרושיו ואמר:

– קתרינה, המגבעת על ראשך אינה נאה לך. הסירי אותה והשליכי לארץ.

בו ברגע הסירה קתרינה את המגבעת מעל ראשה והשליכתה לארץ.

– לו תצא נשמתי תחלה, עד אשר אובא
לידי מצב טפשי כזה! – קראה האשה הצעירה
השנית.

וביאנקה אמרה:

– אי, מה החובה האוילית אשר נטלת עליך?

– לו נטלת גם את אולת זו! – קרא בעלה
– כי הנה חכמתך, ביאנקה היפה, עלתה לי במאה
כתר אחרי סעדת הערב.

– זו היא אולתך – ענתה ביאנקה – כי הטלת עלי חובה כזאת.

– קתרינה – קרא פטרושיו – הואילי נא
לבאר לנשים העקשניות האלה, מה היא חובתן
לבעליהן.

ולשעשוע לב כל המסבים, דברה
קתרינה, אל שתי הנשים הצעירות בחכמה ובתבונה
רבה על חובות האשה, עד כי ככלותה לדבר עמד
פטרושיו ונשקה באהבה על ראשה.

– אכן, זאת היא האשה! – קרא.

– הוא כבש את המדנית! – התלחשו האנשים.

אך קתרינה המדנית לא נראתה עוד, כי
לא היתה בפדואה אשה עדינה וחביבה ומסורה יותר
מזו, שפטרושיו המאשר קראה בשם “קת
חמדתי”.












במקור נדפס הוגגת. הערת פב"י.  ↩



במקור נדפס אשה. הערת פב"י.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30866