


	
	כטוב בעיניך
	




בארץ צרפת, לפני שנים רבות, ישבו שתי נערות והן ידידות נאמנות זו לזו.
הן היו בנות אחים, שתיהן יפות מראה. שם הגדולה מהן רוזלינד ושם השנית צליה.
אבי רוזלינד היה נסיך גדול, אך אחיו,
אבי צליה, עשק ממנו את כל ארצו ויגרש אותו
מנחלתו.
אצילים ורוזנים רבים, אשר שנאו את האח
הרע ואהבו את אבי רוזלינד, הלכו עמו ועשו לו
חצר־מלכות בנכר, תחת עץ רענן ביער ארדן.

כאשר גרש אבי רוזלינד מטירתו,
לקח אותה דודה להיות לרעה לבתו הקטנה צליה.
שתי הילדות גדלו יחד, וצליה היתה כה טובה וכה
חביבה לרוזלינד, עד כי שכחה לפעמים את יגונה
על גלות אביה ואת כעסה על דודה, שהיה כה
אכזרי.

אחד מידידיו הנאמנים של הנסיך
המגרש היה אביר אמיץ ושמו סיר רולנד די בואה.
במותו השאיר אחריו שלשה בנים. אוליבר, הבכור, לא
היה אח טוב. תחת לעשות רצון אביו ולהיות טוב לאחיו
הצעיר, אורלנדו שמו, לא נתן לו פרוטה ולא מקום
ללמד מה, אף הושיב אותו לאכל יחד עם עבדיו. הוא קנא
באורלנדו ושנא אותו על כי היה אמיץ־רוח
ורב־כח ויפה־תאר, והוא היה טוב לסוסיו מאשר
לאחיו.

ולסיר רולנד די בואה היה עבד זקן
ושמו אדם. הוא שרת לפני סיר רולנד באמונה רבה
ואהב את אורלנדו, ולבו דאב על הרעה אשר עשה
אוליבר לאחיו הצעיר.
ויהי היום, אחרי אשר ראה אורלנדו,
כי לא יוכל עוד נשא את על אחיו, שאל ממנו לתת לו
את הכסף ירשת אביו ולשלח אותו לבקש את מזלו.
קצה נפשו – אמר – ללכת בטל, לבלי עשות מאומה
ולבלי למד מאומה.

אך אוליבר לעג לו, ובכן פרץ ריב בין
האחים. כאשר אמר אדם לעשות שלום ביניהם למען
אביהם המת, כעס אוליבר על העבד הזקן ויצו עליו
לצאת.

– צא מביתי, כלב זקן! – קרא.
– כלב זקן אתה קורא לי – השיב אדם –
ואנכי נתתי את חיי בעבדי אתכם. אדני הזקן,
אביך, לא היה מוציא מפיו דברים קשים כאלה.
אחרי הריב הזה שנא אוליבר את אורלנדו
עוד יותר. הוא בקש תחבולות להמיתו ולקחת לו את
הרכוש, אשר השאיר אביו לאורלנדו.

בעת ההיא ערך הנסיך הרע, אבי צליה, התחרות גדולה של מתגוששים.&gt;
ולו היה מתגושש שכיר בעל כח עצום.
האיש הזה היה מתגושש באון, עד כי רק גבור
בגבורים הרהיב עז להאבק עמו, וכמה פעמים הרג את
אלה שהתגוששו עמו.
אורלנדו היה מתגושש עצום מאד ולא
פחד מפני איש, ולכן גמר בלבו ללכת אל ההתחרות
ולהאבק עם האיש הזה.
כאשר נודע הדבר לאוליבר, כי אחיו
הולך לעשות את זאת, שלח לקרא אל טירתו את
המתגושש של הנסיך. הוא ספר למתגושש כל
מיני כזבים ושקרים על דבר אורלנדו. הוא היה, לפי
דבריו, העלם הרע ברעים בארץ צרפת וכל דרכיו
רשע, עד כי טוב יעשה המתגושש, אם ישבר את
מפרקתו.

המתגושש הבטיח לעשות כל מה
שבידו להמית את אורלנדו. “אם ברגליו ישוב מן
המערכה אחרי האבקו עמי – אמר – לא אתגושש עוד
עד עולם”.

ביום המחרת נערכה ההתחרות של
המתגוששים על פני הככר ממול טירת
הנסיך.
הנסיך וכל רוזניו באו לראות במחזה.
גם צליה ורוזלינד באו. כי בימים ההם, הרחוקים
ממנו, היה המנהג לבנות האצילים להתבונן אל
מחזות, אשר בימינו הם נראים לנו קשים מאד
ואכזרים מאד.

ואיש זקן בא אל המערכה, כי שלשת
בניו, בחורים נאים, נגשו להתגושש עם הגבור
המהלל. הם התגוששו איש אחרי אחיו, ואיש אחרי
אחיו נפלו לארץ וצלעותיהם רצוצות. הם היו פצועים
קשה, עד אשר חשב אביהם הזקן, כי הולכים הם למות
ויבך ויתאבל עליהם בקול נהי, וכל השומעים
בכו עמו.

אחרי הדברים האלה אמר כל איש, כי
אולת היא לאדם לנסות את כחו ולהאבק עם גבור
כח כמתגושש אשר לנסיך, ורק אדם אחד גמר
בנפשו לנסות.
האיש הזה היה אורלנדו די בואה.
כאשר קרב אל המערכה, היה מראהו כה
אדיב ורך ואמיץ ונאה, עד כי גם הנסיך הרשע,
אשר לא ידע מי הוא העלם, דאב מפני המחשבה, כי
עוד מעט והמתגושש ידכא את חייו.
– דברנה נא על לב העלם, כי לא יאבק –
אמר הנסיך אל צליה ורוזלינד – הן הוא לא יצלח.
גבורי הן המת ימיתהו.

בדברים נוחים ועדינים פנו שתי
הנערות לבקש את אורלנדו, לבל יצא אל
המערכה.
– הן ראית ונוכחת, מה רב כח האיש הזה
–קראה צליה – לו יכלת לראות את פניך בעיניך,
כי אז לא היית מסכן את נפשך לצאת לקרב זה. אנא
עשה זאת למענך ושוב ממחשבתך.
– שוב נא – אמרה רוזלינד – איש לא יאמר
עליך, כי מוג לב אתה בעשותך זאת. בקש נבקש את
הנסיך כי יפסיק את ההתגוששות.

אך אורלנדו השיב:
– אל נא תחשבנה רעה עלי, גבירותי, אם
אמנע מעשות רצונכן. לא קל הדבר להשיב פני
עלמות כה חביבות וכה יפות. תלכנה נא עיניכן היפות
וברכותיכן הטובות עמדי בקרב. אם אומת, אין לי
איש אשר יספד־לי ואת מקומי הפנוי אחרי ימלא
איש אחר הטוב ממני.

– מי יתן ויכלתי לנדב לך את מעט הכח אשר לי – קראה צליה.
ורוזלינד אמרה:
– גם את כחי אני להיות לעזר.
– מי יתן והייתי רואה ואינה נראה –
קראה צליה הקטנה – למען אוכל לאחז בעקב הבחור
הגבור ולהכשילו, בעמדו להאבק עמך.
וההתגוששות החלה. כל איש מן העומדים
הביט לראות, בהרוג המתגושש של הנסיך את
אורלנדו.
אך תחת להיות מומת בידי הגבור, הרים
אורלנדו את האיש רב־הכח בזרועותיו והשליכו
לארץ.

כל העם הריע בקול דיצה, והנסיך קרא:
– תם המחזה! תם המחזה!
– יעשה נא אדוני חסד – התחנן אורלנדו – תן לנו להמשיך! הלא זה רק החל הקרב.
הנסיך פנה אל גבורו לשאלו מה
שלומו. אך האיש שכב דומם ולא יכל לדבר או
לנוע.&gt;
– הוא נאלם, אדוני – קרא אחד השרים.
ולכן צוה הנסיך לשאת אותו מן המקום.
– מה שמך, העלם? – שאל את אורלנדו.
– אורלנדו, אדוני, הבן הצעיר אשר לסיר רולנד די בואה.
– אביך היה אויב לי – קרא הנסיך
–שמחתי היתה רבה יותר במעשה גבורתך, לו קראת
לי בשם אב אחר.

– מתגאה אני, כי בן הסיר רולנד אנכי
– קרא אורלנדו – ולא הייתי ממיר את כבודי בכבוד
להיות יורשו של הנסיך.
הנסיך ורוזניו ומשרתיו הלכו לביתם ואורלנדו נשאר לבדו עם צליה ורוזלינד.
לב צליה דאב על אשר דבר אביה קשות אל אורלנדו.
– לו הייתי אני במקום אבי, אחותי, האם הייתי עושה זאת? – שאלה הנערה את רוזלינד.
ורוזלינד פתחה ואמרה:
– אבי אהב את הסיר רולנד כנפשו, וכל
העולם ידע, מה רבה נדיבות הסיר רולנד. לו ידעתי,
כי העלם הזה בן הסיר רולנד הוא, כי אז
בקשתיו בדמעות לבלי ילך לקראת סכנה גדולה
כזאת.

– הבה, נלך לדבר עם אורלנדו – קראה צליה העדינה – נכלמתי מדברי אבי הקשים.
והיא הלכה עם רוזלינד אל אורלנדו
ותהללנה אותו על מעשה גבורתו. רוזלינד הסירה
מעל צוארה שרשרת זהב ותתן לו. היא היתה נותנת
לו – אמרה – תשורה יקרה מזו, לולא היתה נערה
עניה.

אורלנדו אהב את שתי הנערות על טוב
לבן, ואולם את רוזלינד אהב אהבה עזה, עד כי גמר
בלבו לקחת אותה לו לאשה, אם תאבה ללכת
אחריו.

בין כה וכה והנסיך קצף על אורלנדו,
בן אויבו, על אשר הכריע את מתגוששו. גם
ברוזלינד חרה אפו על אשר נתנה לאורלנדו את
שרשרת הזהב.
וככל אשר הרבה הנסיך לחשב בדברים
האלה, כן גדלה חמתו. ואחד משלישיו, איש טוב,
אמר לאורלנדו, כי טוב יעשה אם ימהר לברח, יען
כי הנסיך מבקש את נפשו.
והנסיך גער בנזיפה ברוזלינד ויצו עליה לעזב את ארמונו.
– אם ימצאוך גם במרחק עשרים מיל מזה
במשך עשרה ימים מהיום מות תמותי –קרא
הנסיך.

וצליה הצטערה מאד על אכזריות אביה
לרוזלינד, אשר כאחות היתה לה. היא התחננה
לפני הנסיך לבל יעשה עול, אך הוא לא שמע
לדבריה.

אז אמרה לו, כי אם ישלח מעליו את
רוזלינד, יגרש גם אותה, יען כי בלעדיה חייה
אינם חיים.
– שוטה את! – גער בה אביה, והוא פקד
בחמה על רוזלינד ללכת מיד, ואם לא –
ימיתנה.

אך צליה מאנה להפרד מעם רוזלינד.
ולכן גמרו שתיהן בדעתן ללכת יחדו אל יער
ארדן, אשר שם נחבאו אבי רוזלינד ורעיו.
הן ידעו כי שודדים בדרך, ולכן צבעה
צליה את פניה ומראה כשזופת שמש, אף לבשה
בגדי נערה כפרית עניה, אשר אין לה כל.
ורוזלינד התחפשה ותלבש בגדי עלם ותקח
עמה גרזן קטן וחנית.

ולנסיך, אבי צליה, בדחן אחד ושמו
טושסטון. הבדחן הזה היה בר־נש מצחיק ופיו מלא
תמיד שנינות והלצות, והוא אהב מאד את אדונתו
הקטנה, את צליה.
– הלא נקח עמנו את טושסטון? –קראה
רוזלינד, כאשר לבשו הנערות בגדיהן והיו
נכונות לצאת לדרך – האם לא יהיה לברכה לנו?
– הוא ילך עמי עד קצה תבל – אמרה צליה – תנו לי לבקשו כי יבא.
ואכן, כאשר יצאו רוזלינד וצליה אל
היער, הלך טושסטון החביב להורות להן את
הדרך.
לבוש בגדיו האדמים, בראשו המצנפת
עם הפעמונים המצלצלים, על שכמו הכדור הפורח
עם הקטניות המקשקשות בו, צעד הבדחן בדיצה
בראש הנערות הנודדות והוא נושא את צרורן עם
המזון ועם השמלות. וכאשר ירד הלילה וביער
היה חשך ורוזלינד וצליה עיפו בלכתן
והתעצבו אל לבן, עודדו אותן פני טושסטון
העליזים והלצותיו.

ובעת אשר קרו הדברים האלה בקש אחי
אורלנדו תתבולות להמית את אורלנדו. קנאתו בו
היתה רבה עד כי גברה שנאתו אליו, בשמעו את
האנשים מהללים ומפארים אותו על גבורתו
במלחמתו עם המתגושש. הוא גמר בלבו לשלח
אש בביתו ולשרף אותו, ואם ימלט ממות, ירצח
אותו בדרך אחרת.

אדם, העבד הזקן, שמע את דבר
ההתנכלות וימהר להזהיר את אורלנדו. אורלנדו
גמר בלבו לברח אל יער ארדן, ואדם אמר, כי גם
הוא ילך עמו. בידי אורלנדו לא היה כסף, אך אדם
אמר, כי יקח ממנו את כל אשר חשך. אחרי כן
הלכו שניהם יחדו אל היער.

שם במרחקים ביער העבת חיו אבי
רוזלינד ורעיו ברב אשר יחדו. הם ערכו ציד צבאים
וצידה טובה מצאו להם רב ובשבתם לנוח תחת צל
העצים הרעננים, נתנו קולם בשירים עליזים.
הנה אחד השירים אשר היו שרים:

תחת עץ רענן,

שכב אשכב שאנן.

ארים קולי ברן,

אקרא בגרון:

באו הלום, באו הלום

פה אין רודף,

פה אין אויב,

לבד הקר ורוח היום.

פעם אחת בשבתם יחד לאכל, התפרץ אחד הבחורים מבין העצים וחרבו שלופה בידו.
– חדלו, אל תאכלו! –קרא הבחור.
הנסיך ורעיו שאלו אותו מה לו.
– מזון – קרא – אני גווע מרעב.
הם בקשו אותו לשבת ולאכל, אך הוא לא
אבה, באמרו, כי איש זקן אשר הלך אחריו מאהבה
נאמנה עומד ביער וגווע ברעב, ובטרם יאכיל אותו
לא יוכל לטעם מאומה.
הבחור הזה היה אורלנדו; וכאשר אמרו
לו הנסיך ורעיו להביא את אדם אל המקום אשר ישבו
שם ויתנו להם לאכול ולשתות, החליפו כח גם
האיש הזקן גם אדונו הצעיר.
ואחרי אשר נודע לנסיך, כי אורלנדו
הוא בן ידידו סיר רולנד די בואה, קדם את פניו
בברכה והראה חבה רבה לעבדו הזקן
הנאמן.

הנה כי כן חי אורלנדו עם הנסיך
וידידיו בעמקי היער, אך כל הימים היה הוגה
ברוזלינד. יום יום היה כותב חרוזים לכבודה ואת
החרוזים היה חורת על עצי היער או חוקקם עמק
בקלפת האילן. הוא לא חשב על איש מלבדה, עד כה
אהב אותה.

בין כה וכה ורוזלינד עם צליה ועם
טושסטון גם הם באו שלמים אל היער וישכרו להם
אהל קטן אשר לאחד הרועים שם.
רוזלינד אהבה את אורלנדו כאשר אהב
אותה הוא, וכאשר קראה את חרוזי אורלנדו על
העצים, שמח לבה לדעת, כי הוא לא שכחה.
באחד הימים פגשה היא וצליה את
אורלנדו, אך הוא לא הכיר את הנערות בלבושן
ובפניהן הצבועים בצבע חום. והוא חשב אותן לנער
רועה ואחותו, כי כן אמרו על עצמן.
הוא התודע אליהן והיה בא לעתים אל
אהלן הקטן לדבר עמהן על רוזלינד שאהבה
נפשו.

ובעת ההיא באה רעה על אחי אורלנדו
בגלל רשעתו. כאשר הלך אורלנדו, חשב הנסיך
הנבל, אבי צליה, כי אוליבר שלח אותו. הוא לקח את
אדמת אוליבר ממנו ויצו עליו לבל יעז לשוב אל
חצרו עד כי ימצא את אורלנדו.

ובכן נדד אוליבר לבדו לבקש את
אורלנדו. הוא בקש אותו ימים ושבועות, עד כי בלו
בגדיו עליו ושערו גדל פרא ומראהו היה
כקבצן.
פעם אחת הלך אורלנדו מאהל רוזלינד
ומצא אותו שוכב ישן תחת אלון עתיק. על ערפו
התפתל נחש גדול ועוד מעט ונשך אותו נשיכת
מות, לולא ראה את אורלנדו וברח. וברגע זה ראה
אורלנדו סכנה נוראה אחרת אורבת לאחיו הרע. ארי
רעב עלה מסבכו נכון לטרף את האיש הנרדם.
רגע אחד חשב אורלנדו על רשעת אחיו
וכי ראוי הוא להיות לטרף לשני הארי. שתי פעמים
הפנה שכמו ללכת, אך לבו הטוב לא נתנו לעשות
הרעה הזאת גם לאויבו.
הוא נאבק עם הארי ויהרג אותו, אך החיה הרעה שלחה את שניה החדות בזרועו.

רעש המלחמה עורר את אוליבר משנתו
וירא את אורלנדו שם נפשו בכפו להציל את
חייו. הוא נכלם מאד על רשעתו לאחיו, אשר גמל חסד
עמו, ויבקש ממנו סליחה, ושני האחים היו
לידידים זה לזה.

אורלנדו הביא את אחיו אל הנסיך ויתן אל אכל ובגדים, ואת דבר הפצע לא הגיד לאיש.
אך כל הזמן היה דמו זב, ופתאם נפל לארץ ויתעלף מאבדת דם.
כאשר שמעה רוזלינד על דבר פצע
אורלנדו ובראותה מטפחת אדמה מדמו התעלפה
גם היא, ואלה אשר ידעו אותה וחשבו כי נער
לפניהם, שחקו עליה, כי כאשה היתה.
אך עד מהרה גלתה רוזלינד את סודה.
– בידך אפקיד נפשי, כי לך אני – קראה אל הנסיך.
ובפנותה אל אורלנדו, קראה:
– בידך אפקיד נפשי, כי לך אני.
אז ידע הנסיך, כי הנער הרועה בתו
היא, ואורלנדו ידע כי רוזלינד יפתו עומדת
לפניו.
ולא היה איש בכל ארץ צרפת מאשר מן הנסיך ומאורלנדו די בואה.

רוזלינד ואורלנדו חגגו ביום ההוא
את חתנתם. העצים רבי הענפים היו להם לחפה
וצפרי הרן – ללהקת משוררים. ואוליבר, אשר שב
בתשובה שלמה ממעשיו הרעים, נשא לאשה ביום
ההוא את צליה.
ברגע כלולותיהם בא רץ אל הנסיך
להגיד לו, כי אחיו, הוא אבי צליה, הנסיך המזיף,
נחם על עונו. הוא השיב את כסא נסיכותו לאחיו.
היום ההוא היו כלם מלאי שמחה ואשר, בשבתם תחת העץ הרענן.













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38457