


	
	דוד קופרפילד
	



הקדמה מאת המתרגם



1.jpg


I ילדותו


טשרלס דיקנס נולד בשנת 1812 בעיר
פורטסמוט, אשר שם שמש אביו במשרת פקיד
במיניסטריון לעניני הים. בהיות הילד בן
שנתים עברו הוריו לגור בעיר שטם.

שש שנים ישבה משפחת דיקנס בעיר
שטם. אלה היו ימי הטובה בילדותו של טשרלס.
בהיותו ילד תשוש, חלוש עצבים, לא אהב את משחקי
הילדים ההומים ולא השתתף בהם. ואולי בשל
רפיון גופו התפתח בקרבו יתרון רוחו: כשרונו
להסתכל ודמיונו היוצר. שעות שלמות היה הילד
יושב על מקום אחד ומתבונן בעינים פקוחות אל
משחקי חבריו, אל תרגילי הצבא, אל האנשים
העוברים והשבים על פני הבית.

את אמנות הקריאה למד בינקותו ונפשו
חשקה בספרים. הוא קרא את הספרים המפרסמים:
“המוכיח מויקפילד”, “דון קשוט”, “רבינזון קרוזה”,
“אלף לילה ולילה”, ספורי מסעות, והספרים עוררו
את דמיונו העז. לבו הלך אחרי גבורי הספורים
ובדמיונו עבר לעולמם. פעם ראה את עצמו והנה הוא
רבינזון קרוזה יושב על אי שמם, פעם לבש צורה של
גבור מלחמה כובש ארצות, ופעם נשאהו דמיונו
לארמון תפארה והוא יושב בו על כסא מלכות.

בהיות הילד בן חמש או שש, לקחהו
אחד מקרוביו עמו אל התאטרון, וכל ימי חייו לא
שכח דיקנס את הרשם העצום שעשה עליו המחזה
בתאטרון. בהשפעת התאטרון כתב טשרלס הקטן
טרגדיה בשם: “מיסטר השולטן בהדו” ושחק
במחזה עם חבריו הקטנים.

כבן תשע היה טשרלס, כאשר עזבו
הוריו את שטם ועברו לשבת בלנדון. עם הגירה זו
כלו לנער ימי הטובה של ילדותו ובאו לו ימי רעה
ימי עני ומחסור.

אביו היה איש טוב, אוהב את בני ביתו
ועושה באמונה כל עבודה, אך עם זה היה קל דעת,
מבזבז כספו שלא לצרך, לא יודע חשבון. הוא
בזבז את ההון המעט שירש מאביו ואת הנדוניה
שהכניסה לו אשתו, ואחרי כן שקע בחובות, היה
לוה כסף בריבית גדולה ונושיו הלכו ורבו. בני
ביתו באו לגור בדירה קטנה באחת מן השכנות
הדלות בלנדון. שם לא ראה הילד לא גן ולא ככר
למשחק, ותחת זאת שמעו אזניו כל היום מפי הוריו
את המילים: “שטר”, “ארכא”, “עסק”, אשר מלאו את לב
טשרלס הקטן אימה ופחד.

בין כה וכה והנושים הלכו ורבו. יום
יום היו באים החנוני, האופה, הקצב לתבע את
המגיע להם. לשוא בקשו הורי טשרלס עצה
ותחבולה לצאת מן המצר. וסוף סוף הגישו הנושים את
תביעותיהם לבית־הדין, ואבי טשרלס דיקנס הושם
במאסר, כחק ללוה ואינו משלם בימים ההם
באנגליה.

בשבת אבי המשפחה במאסר,
התפרנסו בני ביתו בדחק גדול, ועליהם היה למכר
או לתת בעבוט מכלי הבית. כל העסקים והמשא
והמתן עם התגרים ועם המלוים הטילה האם על
טשרלס. הילד התשוש והבישן היה אנוס ללכת אל
החניות המזהמות ולעמד על המקח עם התגרים
הרמאים. איש לא ידע ולא הבין, מה רב הצער אשר מלא
את לב הילד הרך הזה, מה רבה קנאתו למראה בני
גילו, השבים מבית הספר. כל הילדים – חשב הילד
– לומדים ורוכשים דעת, רק אנכי אין לי אשר זה.

ועל ליבו לא עלה, כי הוא רוכש לו דעת
מספר החיים, כי הדברים שהוא רואה ושומע בין
בני האדם בשוק משכילים אותו ונותנים את העולם
בלבו, ויום יבוא אשר הדעת הזאת תשמש לו יסוד
לגדלתו.

הכל יודעים, כי הקו העקרי אשר
בספרי דיקנס הוא היחס של רחמים אל העלובים,
הנדכאים, המענים. ומי יודע, אם היה לבו מלא
אהבה ורחמים במדה רבה כזו אל אסירי עני, לולא
היה בילדותו עד ראיה לכל הפגעים הרעים
בסמטאות הדלות אשר בלנדון, לולא נשא הוא
עצמו את משא העני והמחסור.

רשמי הילדות חקוקים עמק בנפש האדם,
ורשמי ילדותו של טשרלס לא נמחו מלב הסופר
הגדול עד יומו האחרון, והם שנתנו לו יכלת לעורר
בלב הקוראים רגשות אהבה וחמלה לכל אדם.

לא עברו ימים רבים וצרת־נפש חדשה באה על טשרלס הקטן.

אחד מקרובי משפחת דיקנס, אשר ראה
בעני הבית, הציע לקחת את הילד טשרלס לבית
מלאכתו לעשות משחה בשכר ששה שילניגים
לשבוע. אביו ואימו שמחו מאד על המשרה הזאת והם
לא ידעו או שערו מה רבו יסורי נפש הילד הער
והרגש הזה.

בית המלאכה היה בנין רעוע ומזהם,
שעכברים שוטטו שם כבני בית. על טשרלס היה
לעשות מלאכתו במרתף טחוב יחד עם עוד שני נערים
ופועלים בוגרים אחדים. עליו היה מטל להדביק
פתקאות על גבי תבות המשחה. המלאכה לא היתה
קשה, אך מטילה שעמום. ביחוד נדכא הילד מחברת
חבריו לעבודה, הבוערים והגסים, אשר עמהם היה
עליו לעשות כל ימיו.

בזכרונות ימי חייו כותב טשרלס דיקנס על התקופה ההיא:

"רגש הצער והעלבון נחרת כה עמק
בנפשי, עד אשר גם כיום, בזמן פרסומי, אשרי
וכבודי, יש שאני שוכח את אשר מסביב לי ומתוך
בלהות אני רואה את עצמי בדמיוני שרוי בתקופת
יגון זו בחיי. "

דיקנס היה אז כבן אחת־עשרה או
שתים־עשרה. קטן־קומה ודל־בשר. לעיתים קרובות
היתה תוקפת אותו מחלתו שדבקה בו בינקותו והוא
נשא מכאובים קשים.

ימי המצוקה האלה ארכו כשלש שנים,
ופתאם האיר המזל לו. אביו קבל ירשה לא גדולה,
שנתנה לו היכלת לפרע חובותיו ולצאת לחפשי
מבית הסהר.

האב לא אחר להוציא את בנו מבית המלאכה ולמסרו לבית־ספר.

“שנים רבות אחרי כן,” כותב דיקנס,
“כאשר נזדמן לי לעבר על פני בית המסחר של
משחה, הייתי עובר אל הצד השני של הרחוב, לבל
אריח את ריח המשחה, המזכיר לי את עברי.”




II חייו


שתי שנים עשה טשרלס הקטן בבית
ספרו החדש. ששון רוחו שב אליו, גם גופו הלך
וחזק, וחבריו אהבוהו על טוב לבו ועל בדיחות
דעתו.

הירשה שנפלה לאביו כלתה, ודיקנס
הזקן הכרח לבקש עבודה בעתון לפרנס את ביתו.
בן חמש-עשרה עזב טשרלס את בית הספר והלך גם
הוא לבקש עבודה לפרנס את עצמו. הוא מצא לו משרת
לבלר אצל עורך דין. תקותו לעלות במעלות החברה
ולקנות לו שם נכזבה, ושוב ראה לפניו בעתיד חיים
של שעמום, של עני, של מחסור.

ואולם הפעם לא נכנע העלם לגורלו
ובקש עצה ותחבולה לצאת מן המצר. כדי להשתלם
בלמודים, היה הולך יום יום ויושב שעות אחדות
במוזאון הבריטי וקורא בספרים ורוכש לו
דעת.

יחד עם זה התחיל דיקנס הצעיר לומד את
הסטנוגרפיה. בעמל רב עלה בידו ללמד את האמנות
הזאת, אך סבלנותו הרבה ושקידתו הגדולה עמדו
לו, כי מקץ שתים שלש נעשה אחד מבחירי
הסטנוגרפים בלנדון.

ימים רבים לא הצליח למצא משרת עוזר
בעתון, והוא חלם להיות משחק על במת התאטרון, אך
כעבור זמן מה נמצא לו מקום של רפורטר מן
הפרלמנט בעתון גדול, והעבודה הזאת בלעה את
כל זמנו, עד אשר עזב את חלומו על התאטרון.

עבודתו זאת הביאה את דיקנס הצעיר לעבר
ממקום למקום, לבוא בדברים עם אנשים מכל
המעמדות, לראות מראות שונים של החיים, וכל זה
העניק לו חמר רב ליצירות רוחו הבאות.

בזמן אחד עם עבודתו בעתון התחיל
דיקנס את פעלתו הספרותית. ספוריו הראשונים
מחיי לנדון, שהיה מדפיס בירחונים בשם “בוץ” (
על שם אחיו הצעיר החביב עליו) ושהוציאם אחרי כן
בקבץ בן שני חלקים, קנו להם שם טוב בקהל
הקוראים. בספורים האלה כבר נראו ניצוצות
כשרונו הגדול, שבו קנה את עולמו בספרות.

הספר הראשון הגדול של דיקנס, שכבש
לו בבת אחת את עולם הקוראים והנחיל למחברו עשר
וכבוד, היה “כתבי הקלוב של הפיקויקים”.

הרומן הזה שהיה יוצא חוברות חוברות
בצרוף ציורי־הבאי, הלך וכבש את הלבבות במדה
שלא פלל לה המחבר. החוברת הראשונה של
“הכתבים” נמכרה במספר ארבעת אלפים טפסים,
והחוברת החמש־עשרה – במספר ארבעים אלף.
בבתי המסחר היו מוכרים מגבעות, מקלות
סיגרות á
la פיקויק; כשהיו
נפגשים מודעים ברחוב היו שואלים ודנים על
הגיבורים ברומן הזה, כאלו היו אלה קורות חיי
אנשים קרובים ללב. את “הפיקויקים” קראו אנשים
מכל הגילים ומכל המעמדות. קרליל מספר על כהן
ירא שמים, שבא אל חולה נוטה למות וישב עמו שעה
רבה וספר על חיי העולם הבא ועל עניני תשובה.
ופתאם לחש החולה ואמר: “החוברת החדשה של
פיקויק תצא בעוד עשרה ימים, אולי ירחמני האל
ואזכה לחיות עד היום ההוא, למען אוכל עוד לקרא
בה.”

תקופת העני בחיי דיקנס עברה ועל
מקומה באו ימי עשר וכבוד. היסורים שעברו עליו
בימי נעוריו אמצו את רוחו, עוררו בקרבו את הרצון
העז להתגבר על כל המכשולים בחיים ולנצחם.
כל ימיו היה סמל הדיקנות הדיוק והסדר. פתגם
היה שגור בפיו: “טוב אשר לא תעשה משתעשה דבר
לא בשלמות”. ואמנם רגיל היה לעשות כל עבודה
באמונה ובאהבה.

אחרי אשר הצליח ספרו הראשון, מצא
דיקנס את עצמו והכיר את כשרונו. הוא היה מטבעו
שקדן ועובד משמחה. במשך ארבע שנים כתב
דיקנס חמישה רומנים גדולים, מלבד הרבה ספורים
קטנים.

בנפשו של דיקנס שכנה אהבה רבה אל
חיי משפחתו, אל נוהו, אל חבר מודעים קרובים, יחד
עם תשוקה עצומה לנסיעות, לשנויי מקום. מדי שנה
בשנה היה עורך טיולים ותיורים בגלילות שונים
של אנגליה. ואחרי אשר כתבו לו ידידיו מאמריקה,
כי שמו ושם ספריו מפרסמים מעבר לים וקראו אותו
לבוא ולראות זאת בעיניו, עמד דיקנס ונסע
לארצות־הברית.

באמריקה ערכו לו לדיקנס, פגישה, אשר
כמוה לא ראה בן ארפה. לכבודו נערכו חגיגות
ומשתאות, אספות עם והלולות.

כעבר שנים אחדות נסע דיקנס לאטליה
ושם ישב כשנה באחד הארמונות הנהדרים ועינו
לא שבעה מראות את הדר הטבע אשר בארץ ההיא.
ומקץ שנים מעטות נסע דיקנס עם ביתו לשויץ
וישב שם כשנה שלמה. גם בפריס ישב דיקנס
זמן מה.

ואולם עם כל המראות הנפלאים שראה
דיקנס בארצות נכריות, עם כל התענוגים הרבים
ששבעה נפשו בפנות ברוכות הטבע, נמשך לבו
תמיד לשוב אל רחובות לנדון וסמטותיה, אשר איש לא
הכיר ולא ידע את שביליהן ואת משעוליהן
כמוהו.

העבודה הרבה התישה את כחו של הסופר
הגדול וחיי הנדודים הלאו אותו. לשוא פצרו בו
ידידיו ומוקיריו, כי ינוח ולא ינוע. נפשו המלאה
תנועה לא יכלה למצא ענג בחיי שקט.

בהיותו כבן חמשים עלה בלבו הרצון
לקרא את יצירותיו לפני הקהל. הוא היה אחד מבעלי
הקריאה המפארים, ובכל מקום אשר בא דיקנס לקרא
בפמבי את כתביו, נהרו המונים המונים לשמע את
מקראותיו, שהצטינו באמנות רבה.

באמריקה היו האנשים עומדים בלילות
החרף הקרים שעות רבות לפני הקפה, כדי לזכות
בכרטיס. ויש אשר היו מביאים עמהם פת ערבית
לאכל, כר ומחצלת לשכב, כדי שלא לעזב את
המקום “בתור” ליד הקפה. זרם האנשים היה כה רב,
עד כי קטן היה כל אולם מהכיל את כל הצמאים לשמע
את מקרא דיקנס, ובעיר ברוקלין הסמוכה לניו-יורק,
התירו לסופר הגדול לקרא את יצירותיו לפני הקהל
בבית יראה מעל הבימה, אשר הכהן רגיל לדרש שם
דרשות בקדש.

כותבי הביאוגרפיה של הסופר הגדול מקדישים פרק מיחד ל “דיקנס שבעל־פה”.

הנסיעות הרבות לעת זקנתו התישו יותר
את כחו. חדשים אחדים ישב בביתו, ומעט מעט שב
לאיתנו, עד כי קרוביו ומידעיו חדלו לדאג לשלומו.
אך באחד מימי הקיץ חש פתאם תשישות, וכאשר
באו אליו הרופאים לא מצאו לו כל רפאות. וביום
המחרת מת, והוא בן חמשים ושמונה וארבעה
חדשים.


III ספריו


דיקנס הוא אחד מן הסופרים, שכל
הגבורים שנוצרו בכח דמיונו הם מחננים כל
המעלות הטובות והמומים, המיחדים לבני העם
האנגלי. ואולם הסופר ידע יחד עם זאת לנגע
בנימי הנפש המשתפים לכל בני האדם, ואשר על
כן נעשו גבוריו קרובים ויקרים לא רק לבני עמו,
כי אם גם לכל בני העמים אשר על פני האדמה.

ועוד יתרון גדול מיחד לדיקנס, כמו
לכמה מן הסופרים רבי הכשרון אשר בספרות
העולם: חביב הוא על הקוראים בני גילים שונים
ומעמדות שונים. הקורא המשכיל מתענג על מעשי
האמנות הרבה והדקה אשר בספריו, והקורא
הפשוט, הפועל הלנדוני, מוצא ברומניו של דיקנס
עולם מלא של מעשים הלוקחים את לבו, שונא תכלית
שנאה את האנשים הרעים, המתארים בידי הסופר,
ואוהב אהבה עזה את הגבורים הטובים והיפים
שלו.

שני קוים יסודיים עוברים בספרי
דיקנס והם שעשו אותם מפרסמים בכל העולם, ועל
ידם קנה לו המחבר שם גדול.

הקו האחד הוא – רוח ההומור, שבו הוא
נגש אל חזיונות החיים. אין זה שוט לעג ליסר בו
את חלשות בני האדם, כי אם לגלוג דק ונוח של איש
בעל לב טוב, הרואה אנשים באים בשנים עושים
מעשי ילדות, השומע בני אדם מדברים דברים
נבובים וחושבים, כי פיהם יהגה חכמה.

הקו השני המצין את ספרי דיקנס הוא
רוח האהבה והרחמים, שבו הוא מתאר את חיי בני
האדם עלובי הגורל. בספריו אנו מוצאים שורה שלמה
של טפוסים מבני דלת העם, המעוררים בחיצוניותם
זועה, אך הסופר חשף בקרבם אוצר שלם של מדות
טובות, עד שהקורא מתמלא חבה אל יושבי חשך אלה,
ויחד עם המחבר הוא סולח לעלובים אלו את המגרעות,
שדבקו בהם על ידי חלאת החיים.

הגבורים שיצר דיקנס היו בשבילו לא
יצירי דמיון אלא אנשים חיים, ששפך דמעות על
אסונם ושמח בשמחתם. במשך הזמן שהיה דיקנס
כותב רומן היה רואה את “הגבורים” כקרובים
ומידעים שבאו לגור בביתו ולהשתעשע עמו,
וכשהוא מגיע לסוף הספור, הוא חש צער, כי עוד מעט
ויפרד מעל הנפשות הפועלות בספרו.

רבים ושונים הם הגבורים אשר בספורי
דיקנס, כי עין חדה היתה לו לסופר הגדול הזה
לראות את החיים בכל רבוי גוניהם ומראותיהם. “הוא
רואה עשרה דברים במקום שאדם רגיל רואה רק דבר
אחד” – היו אומרים עליו מידעיו.

את טיב עבודתו בספרות תאר דיקנס
עצמו באחד מנאומיו: "אני נוסע בערים ובכפרים,
כל ימי אני בדרך. נוסע אני מטעם החברה
הגדולה “אוהבי האדם” ובן לויתי הוא מר
“דמיון”.

את הרומן דוד קפרפילד, הנתן בזה
בתרגום עברי, אהב דיקנס יותר מכל ספריו, על כי
השקיע בו הרבה מזכרונות ימי חייו, והרבה ממה
שעבר על דוד קפרפילד עבר על מחברו, ואולם אין
זו “אבטביאוגרפיה” – תולדות ימי חייו – של
דיקנס, כי אם אחד מאלה הספרים שאמת וחזון,
דמיון ומציאות מערבים זה עם זה.

בימינו יש לנו ספרי דיקנס בצורות
שונות, מהדורות זלות לעניי הקוראים ומהדורות
יקרות לעשירים גדולים. באמריקה יצאה מהדורת
תפארת של כתבי דיקנס למליונרים, שמחירה
עולה 75000 דולר. ואולם בימים ההם,
בימי חיי המחבר, היו רב ספריו יוצאים חוברות
חוברות אחת לחדש, והקוראים היו מחכים בכליון
עינים להמשך הספור שלקח את לבם.

אחד מבני דורו מספר בזכרונותיו:

“אותו היום שעמדה החוברת של דוד
קפרפילד להתקבל על ידי הדאר, קצרה רוח
הקוראים לחכות עד אשר יבוא נושא האגרות אל
ביתם, כי אם היו יוצאים לקראתו לחטף מידו את
החוברת הכחלה החדשה של “בוץ” (דיקנס). חדש ימים
רעבו למזון רוחני זה, חכו, צפו, התוכחו זה עם זה.
אם קפרפילד יקח לאשה את דורה או את אגנס, שמחו
על החליפות והתמורות בחיי מיקובר, השתתפו
בגורל כל הגבורים הקרובים ללבם. ומי שזכה
לקבל ראשון את החוברת היה עומד שעה קלה וקורא
בקול רם את קורות קפרפילד, ואחרים היו רצים
בחפזון לביתם, כדי לשתף בתענוג הקריאה את
בני ביתם וקרוביהם, אשר צפו גם הם לחוברת”.

קצת מן המבקרים חושבים את דוד
קפרפילד ליצירתו המבחרת של דיקנס; ויש מן
המבקרים שמבכרים עליו רומנים אחרים משל אותו
ספר. אך בין קהל הקוראים, וביחוד בין בני
הנעורים, תופס דוד קפרפילד את המקום הראשון,
ועד היום ההוא אחד הספרים החביבים על הקוראים לא
רק באנגליה, כי עם בכל העולם.
ב.א.




כרך ראשון





פרק ראשון: יצאתי לאויר העולם


אם אנכי אהיה הגיבור של תולדות־חיי,
או כי הכבוד הזה יפל בחלקו של איש אחר – את זאת
יוכיחו הפרקים הבאים. אני אין לי אלא לספר את
דברי ימי חיי מיום הולדי.

כאשר ספרו לי, ואני מאמין בזה,
נולדתי בערב־שבת בחצות־הלילה, בשעה
השתים־עשרה. בו ברגע אשר השעון השמיע קול
צלצולו, נשמע קול בכיי הראשון.

המילדת וכל הנשים החכמות, אשר ידעו
אותי בטרם נודעתי אליהן, נבאו עלי: ראשית, כי
עתיד אני להיות ביש־גדא, ושנית, כי מן השמים
נתנו לי זכות לראות שדים ורוחות. שני הדברים
האלה, לפי אמונת הנשים, הם נחלת הילדים והילדות
אשר יצאו לאויר העולם בערב־שבת בחצות
הלילה.

על דבר מזלי אם טוב או רע, לא אגיד עתה
מאומה. יבואו דברי ימי חיי ויעידו, אם אמת או שקר
היה חזון הנשים עלי. ואולם על אדות השדים
והרוחות, הנה מעיד אני, כי לא ראיתי ולא ידעתי
אותם, מלבד בדמיונות ילדותי.

ואם נמצא איש אשר גזל ממני את
הזכות לראות את השדים והרוחות – אין בליבי עליו
כלום. יהי לו אשר לו.

מקום מולדתי הוא בלונדרסטון, במחוז
סופולק. יתום נולדתי. כי ששה חדשים בטרם
נפקחו עיני לראות אור עולם, נסגרו עיני אבי לנצח.
מה דאב לבי בימי ילדותי בחשבי, כי אבי לא זכה
לראותי. ועוד דאב לבי בהביטי על האבן הלבנה,
מצבת קבר אבי בבית העלמין. הנה שוכב אבי שם
גלמוד בליל חשך, בעת אשר באהלנו חם ונעים,
המנורה דולקת והאח בוערת. והדלת הנה סגורה
בפניו לבל יבוא. כאכזריות רבה נראה הדבר
בעיני.

דודת אבי, הלא היא דודתי הזקנה, אשר
על אדותיה עוד אספר הרבה, היתה פאר משפחתנו,
שמה מרת טרוטבוד, או מרת בטסי, כאשר קראה אותה
אמי האמללה, בהבליגה על פחדה להוציא מפיה את
שם האשה הגדולה הזאת.

היא היתה נשואה לאיש צעיר ממנה, אשר
פניו היו יפים, אך מעשיו לא היו יפים, כי היה מכה
את אשתו. ופעם אחת נפלה קטטה ביניהם, אז קם
הבעל בחמתו ואמר להשליך את אשתו בעד חלון
החדר אשר בקומה השנית.

הנה כי כן נוכחה דודתי, כי לא זה
בן־זוגה, ולכן נתנה לו חלק מהונה וקבלה ממנו
גט פטורין. הוא לקח את צרור הכסף והלך לארץ הדו,
לצוד שם חיות. אמרו עליו, כי פעם ראו אותו רוכב על
פיל, וקופים מימינו ומשמאלו. אך מקץ עשר שנים
באה השמועה מהדו, כי מת שם האיש.

אם עשה דבר מותו רשם על דודתי – אין איש
יודע; כי אחרי גרושיה שבה דודתי להקרא
בשם־משפחת אביה. היא בנתה לה בית באחד
הכפרים ליד חוף הים, הרחק מבני־אדם, ותשב שם
היא ומשרתה האחת ותהי כנזירה מן החיים
והמונם.

אבי היה, כנראה, חביב עליה לפנים מאד.
אך מיום שנשא את אשתו, היא אמי, חרה אפה בו,
באמרה, כי האשה אשר בחר היא “צעצוע של דונג”.
אמנם בעיניה לא ראתה את אמי, אך שמע שמעה, כי
היא צעירה לימים ועדין לא הגיעה לעשרים, הדבר
הזה היה לה למורת רוח, ומאז לא נפגשו אבי
ודודתי.

אבי היה גדול בשנים פי שנים מאמי,
גם היה רפה־אונים וכעבר שנה אחת אחרי חתנתו הלך
לעולמו, כאשר אמרתי, ששה חדשים קדם שיצאתי
לאויר העולם.

כזה היה מצב הדברים ביום ההוא, באותו יום הששי, יום המכבד, יום הולדתי.

הימים ימי חרף, בחדש שבט, אחרי
שעת־הצהרים, ואמי יושבת ליד האח הבוערת, והיא
רפת־אונים וקשת־רוח, מעיניה נזלו דמעות ולבה
מלא צער ויגון על גורלה וגורל הגר הקטן, היתום
מאביו, אשר עוד מעט ויבוא לעולם, לחיות בין זרים.
ומחשבה נוגה אחת דכאה את רוחה: אולי נגזר עליה
מן השמים למות בלדתה.

ופתאם הביטו עיניה אל החלון ממולה, והנה אשה נכריה הולכת ובאה דרך הגן.

רעיון נולד בלב אמי, כי זו היא מרת
בטסי. השמש היורדת לפאת מערב האירה מעל גדר
הגן על פני אשה גדולה, הצועדת בצעדי גאון
ופניה זועפים – אין זאת כי אם דודתי היא.

ועוד סמן אחד הוכיח, כי האשה הבאה
היא היא מרת בטסי. אבי זכרו לברכה, היה מספר
תמיד, כי מנהג הדודה הוא לא כמנהג שאר בני אדם.
וגם הפעם בהגיעה אל ביתנו, לא צלצלה בפעמון,
אף לא דפקה על הדלת, כי אם קרבה אל החלון ונלחצה
בקצה חטמה אל זכוכית־החלון, עד כי ברגע אחד
הלבין קצה־החטם.

למראיה נבהלה אמי מאד, ומי יודע אם
לא מרת בטסי גרמה לכך, כי נולדתי
בערב־שבת.

אמי קמה ממושבה בחרדה ותסר אל
פנת הבית. מרת בטסי הסתכלה בחדר ועיניה
תועות אנה ואנה, וכאשר ראתה את פני אמי, נענעה
לה בראשה ברמיזה, כי תקום לפתח לה את הדלת.
אמי הלכה אל הפתח.

“אשת דוד קפרפילד, הכן?” קראה מרת בטסי.

“כן,” ענתה אמי בשפה רפה.

“מרת טרוטבוד,” שבה ואמרה האורחה, "ודאי שמעת את השם הזה.

"אמי ענתה, כי כבר היה לה הענג לשמע
את שמה, ואולם פניה הנבעתים לא העידו על הענג
הרב והעצום אשר בנפשה.

“ובכן, הרי היא עתה לפניך!” קראה מרת בטסי.

אמי השתחותה לעמתה ותקרא לה
לבוא אל החדר. ושתי הנשים נכנסו אל החדר ההוא
אשר ממנו יצאה אמי, כי בחדר הגדול אשר בבית
לא הסיקו את התנור מן היום אשר הובל אבי
לקברות.

כאשר ישבו שתיהן, ומרת בטסי לא
הוציאה הגה מפיה, לא יכלה אמי להתאפק ותתן
בבכי קולה.

“אי – הוי! אי – הוי!” קראה מרת בטסי בחפזון, “אל נא, אל נא תבכי: חדלי נא, חדלי!”

ואולם אמי לא יכלה לעצר בעד שטף
דמעותיה ותוסף לבכות, עד כי הוקל מעט מעל
לבה.

“הסירי נא, בתי, את הצניף מעל ראשך,” קראה מרת בטסי, “ואחזה בך.”

אמי פחדה מאד מפניה, עד כי לא העזה
למרות את פיה ולבלי עשות את הפקדה המוזרה של
דודתי, ולכן הסירה מעל ראשה את הצניף, וידיה
רעדו עד כי נפזרו שערות־ראשה הארכות והיפות
על פניה. “שמו שמים!” קראה מרת בטסי, “אכן ילדה
קטנה את.”

פני אמי אמנם היו צעירים מאד, עד כי
נראתה כנערה למטה מעשרים שנה. היא הורידה את
ראשה, כאלו חטא חטאה בזה, ותאמר, כי אכן היתה
בה יד ה' להביא עליה אלמן בעודנה ילדה, וגם
הנה תהי לאם, ברצות ה' בעודנה ילדה.

מרת בטסי ישבה דומם, פניה נזעמים,
ידיה משלבות על ברכיה ורגליה נשענות על
כרכב התנור, והיא מביטה אל האח הבוערת.

“בשם אלהים!” נשמע קולה פתאם, “מה זה קן־עורבים?”

“האם כונתך אל שם ביתנו, גברתי?” שאלה אמי.

“קן־עורבים מה פרושו?” חזרה מרת בטסי,
“אלו ידעתם, גם את, גם אישך, את טיב החיים, כי
אז נתתם את הבכורה ללול־תרנגולים.”

“בעת אשר קנה אישי, זכרו לברכה, את
הבית,” ענתה אמי, “בחר לכנותו בשם זה, כי לפי
דעתו נמצאו עורבים רבים בסביבות המקום.”

רוח הערב נשב באותה שעה בין האילנות
הזקנים אשר בגן, עד כי גם אמי גם דודתי נשאו
עיניהן אל החלון. האילנות השתחוו זה אל זה ונראו
כענקים מתלחשים ביניהם. וכעבר רגעים אחדים של
שקט התעוררו העצים בסערה וירימו למעלה את
דליותיהם, כאלו קמו להלחם על נפשם מפני
הסכנה המרחפת עליהם, והנה השליכו מעל
צמרותיהם קיני־עורבים רעועים ומכי־סער.

“ואיה הצפרים?” שאלה מרת בטסי.

“מה?” – אמי הרהרה ברגע זה בענין אחר.

“העורבים מה היה עליהם?” חזרה ושאלה מרת בטסי.

“לא היו עורבים במקום הזה מיום אשר
באנו לגור פה” אמרה אמי, “אמנם חשבנו, דוד שלי
חשב, כי מחנה רב של עורבים יש פה, אך הקנים הם
עתיקים מאד, והעורבים כבר עזבו אותם זה ימים
רבים.”

“אכן זה הוא קל דעת!” קראה מרת בטסי,
“הנה זה הוא דוד קפרפילד מכף רגלו ועד ראשו!
אדם קורא לביתו קן־עורבים, בשעה שאין במקום אף
עורב אחד ורק בראותו קן האמין באמונה שלמה, כי
עורבים מחיבים לגור בתוכו.”

“דוד קפרפילד,” ענתה אמי רתת “מת, ואם תעזי לגדף את שמו בפני…”

באותו רגע עלה על לב אמי הטובה
והאמללה להגן בעז על כבוד אבי המחלל בפי
דודתי, אף כי קשה היתה המלחמה עם האשה הגדולה
והבריאה. ואולם עד לידי מלחמה לא הגיע הדבר, כי
אמי קמה מעל כסאה, ואחרי רגע חזרה וישבה עליו
באין אונים ותתעלף.

כאשר שב אליה רוחה, ראו עיניה את
דודתי עומדת ליד החלון. דמדומי הערב חלפו
והלילה בא, החשך כסה את החדר.

“ובכן?” קראה מרת בטסי בקרבה אל
כסא אמי, כאלו לא היה דבר ביניהן ורק כי עמדה
רגע ליד החלון להציץ בו אל מראה הגן, “למתי את
מחכה?”

“לבי מלא חרדה,” גמגמה אמי, “לא ידעתי נפשי, מתה אנכי. ברי לי.”

“לא, לא, לא,” קראה הדודה " הדמיון מושל בך. קחי כוס טה."

“הוי, שמים, האמנם יביא לי הטה הצלה?” שאלה אמי בקול מלא יאוש.

“ודאי שיביא,” ענתה מרת בטסי, “אין אלו דברי הבל. מה שם תקראי לנערה שלך?”

"אין אני יודעת, אם בת או בן אלד,” ענתה אמי בתמימות.

“אלהים עמך בתי!” קראה מרת בטסי, “לא
על זאת שאלתי אותך, כי אם: מה שם הנערה המשרתת
בביתך?”

“פגוטי,” ענתה אמי.

“פגוטי?!” חזרה מרת בטסי על השם מתוך
זלזול, “השמעת מימיך כי יקרא בן־אדם לבתו
בשם משנה כזה.”

“זה הוא שם־לוי” התנצלה אמי בשפה
רפה, "אישי, עליו השלום, היה רגיל לקראה בשם זה,
יען כי שמה הראשון הוא כשמי.

“גשי הלום, פגוטי!” קראה דודתי בקול
בפתחה את דלת האולם, “הבי טה. הנה גברתך חולה
קצת. מהרי, על תעמדי.”

היא הוציאה מפיה את דבר הפקדה בקול
מצוה, כאלו היתה בעלת הבית הזה מיום הבנותו.
ואחרי עמדה שעה קלה בפתח לראות את פגוטי,
אשר הלכה למלאות את הפקדה, נעלה את הדלת
בעדה ותשב אל מקומה. ישבה על כסאה ממול האח,
רגליה על הכרכב וידיה משלבות על ברכיה.

“הנה זה דברת על אדות הילדה אשר
תלדי,” קראה מרת בטסי, “אין כל ספק, כי ילדה
תלדי. לבי אומר לי כי כן יהי. ובכן בתי, למן
הרגע אשר תולד הילדה…”

“ואולי ילד,” הרהיבה אמי להפסיק אותה.

“הלא שמעת מפי, כי לבי אומר לי, כי
בת תלדי!” השיבה דודתי, “אל נא תרבי בוכוחים
עמי, ובכן מן הרגע אשר תלדי, בתי, את הילדה,
אנכי אהיה מגן לה. כבת תהיה לי. ואני מבקשת
ממך, כי יקרא עליה שמי: בטסי טרוטבוד
קפרפילד. בטסי זו הקטנה תגדל ותהי מאשרה
בחיים. איש לא יבוא להתעלל ברגשותיה. היא
תלמד ותקנה חכמה ודעת להזהר מפני בני האדם
אשר חלקות בפיהם ושבע תועבות בלבם. אנכי,
אנכי אשמר עליה.”

עם כל דבור ודבור אשר הוציאה דודתי
מפיה, נענעה בראשה, כאלו עמדו לנגד עיניה כל
האסונות אשר עברו על ראשה, והיא התאמצה לגרש
אותם בדבריה.

אמי לא ידעה מה לענות. קצת חרדה מפני
האשה היושבת ממולה, ומלבד זה היה לבה מלא
צער ודאגה עד כי לא מצאה מלים בפיה.

אחרי שעה קלה של שתיקה, כאשר חדלה מרת בטסי לנענע בראשה, שאלה את אמי:

“האם היה דוד טוב אליך, בתי? האם חייתם יחדיו בשלום?”

“מאשרים היינו,” ענתה אמי,“אישי היה טוב־לב מאין כמוהו.”

"הוא פנק אותך, הכן? שאלה מרת בטסי.

“אמנם כן הוא, ובגלל זה אמללה אני
שבעתים עתה, כאשר נשארתי גלמודה בעולם,”
נאנחה אמי.

“אל נא תבכי!” קראה מרת בטסי, “דוד לא היה בן־זוגך. ועתה הגידי לי: הן יתומה היית?”

“כן.”

“אומנת?”

“כן, אומנת הייתי בבית אחד, אשר דוד
קפרפילד היה יוצא ונכנס שם. אנכי מצאתי חן
בעיניו, והוא התקרב אלי, דבר דברים טובים, חבב
אותי, ולאחרונה הציע לפני להנשא לו. וכך
נקשרנו יחדו.”

“הוי מסכן!” רטנה מרת בטסי. ועיניה
מוסבות אל האח הבוערת, הגידי לי, הקנית דעת
בטרם נשאת לאיש?"

“סלחי לי, גברתי,” גמגמה אמי.

“רצוני לומר, היודעת את לכלכל בית?”

“רק מעט מאד,” ענתה אמי, “מעט מאשר
בעלת הבית מחיבה לדעת, ואולם אישי, עליו
השלום, היה מלמד אותי ואני הייתי תלמידה
מקשיבה, והוא היה מורה סבלן, ואלו לא קדם אותו
המות, כי אז…”

אמי לא יכלה להוסיף, כי פרצה בבכי.

“טוב ויפה!” אמרה מרת בטסי, "ספרי עוד.

“אנכי נהלתי את פנקס ההוצאות יום יום,
ובערב בערב היינו אני ודוד אישי מבררים את
החשבונות.”

ושוב פרצה אמי בבכי עצום.

“טוב טוב,” אמרה מרת בטסי,“אל נא תבכי”

“ברי לי, כי מעולם לא היתה קטטה נופלת ביננו, יען כי לא היה פרוד דעות ביננו.”

הדמעות פרצו מעיני אמי ולא נתנו אותה לדבר עוד.

“הבכי יביא מחלה עליך,” קראה מרת
בטסי, “והדבר הזה יגרם רעה גם לך גם לילדה.
חדלי! אל תוסיפי לבכות.”

הדברים של טעם האלה הרגיעו קצת את
נפש אמי, אף כי מכאוביה הלכו ורבו. שעה קלה
שררה דממה, אחרי כן פנתה מרת בטסי אל אמי
ושאלה:

“כפי שידוע לי, הניח דוד את ממונו לקרן-קימת. האם דאג גם לך?”

“אישי עליו השלום,” ענתה אמי מתוך
רפיון, “הואיל בחסדו הגדול להנחיל לי חלק
מהונו.”

“כמה!” שאלה דודתי.

“מאה וחמש לירות לשנה.”

“גם זו לטובה,” קראה מרת בטסי.

ברגע זה נכנסה אל החדר פגוטי ובידיה
כוס טה ונר. ובהעיפה עין על פני אמי ראתה, כי
חולה היא – מרת בטסי לא יכלה לראות זאת, כי לא היה
אור בחדר – ולכן מהרה והוליכה אותה אל
חדר־העליה, הוא חדר־משכבה, ותכף שלחה את חם
פגוטי, בן אחיה אשר גר בביתנו זה ימים אחדים
ואמי לא ידעה, לקרא למילדת ולרופא.

כאשר באו שני “הגואלים” אל הבית,
תמהו זה אל זה בראותם אשה נכריה וחשובה
יושבת דומם ליד האח, מגבעתה תלויה על זרועה,
והיא סותמת את אזניה במוך. פגוטי לא ידעה מי היא,
אף אמי לא הגידה מאומה ולכן נראתה האשה באולם
כפלאית.

הרופא, מר שיליף שמו, אשר עלה אל
חדר־החולה וירד משם בהוכחו כי עליו לשבת
באולם כשתי שעות יחד עם האשה הנכריה, אמר
להתקרב אליה ולבוא עמה בדברים.

מר שיליף היה ענו מכל האדם ונוח מאד
לבריות. הוא היה הולך בפסיעות קטנות ומדבר
בנחת. גם על כלב רע לא יכל מר שיליף להרים את
מטהו, אף את קולו לא הרים עליו, כי אם בנמוס רב
שלחו מעל פניו.

בשבתו עתה באולם עם דודתי ובראותו כי סותמת היא את אזנה במוך, מצא מקום לשיחה:

“האם צרבת באזנך, גברתי?”

“מה?” קראה דודתי בקול רעם והוציאה את המוך מאזנה כמו פקק.

לקולה נפלה אימה גדולה על הרופא, אך הוא חזק את לבו וישאל שנית:

“צרבת היא, גברתי?”

“הבלים!” ענתה דודתי ושוב סתמה בפקק את אזנה.

אחרי הדברים האלה לא מצא מר שיליף
את לבו לשוב ולבוא בדברים עם האשה הקשה,
ולכן ישב מרחוק והביט אליה פעם בפעם, עד אשר
באו לקרא לו שנית אל החולה.

ובשובו משם כעבר רבע שעה, שמע קול דודתי קורא:

“ובכן?”

“שבח לאל גברתי,” ענה מר שיליף, הכל הולך לאט, לאט, כשורה."

“בה – אה!” קראה דודתי מתוך זלזול ותסתם את אזנה שנית במוך.

ושוב קראה את הרופא לעלות אל החולה, ובשובו משם שאלה אותו דודתי שוב:

“ובכן?”

“שבח לאל, גברתי, הכל הולך לאט, לאט,כשורה.”

“יה – אה!” הרעימה דודתי, ובקולה נשמע
זעם כנגד הרופא, עד כי לא יכל נשא עוד, ולכן בחר
לצאת מן האולם ולשבת בפרוזדור, בחשכה, עד אשר
נקרא אל החולה.

מר שיליף לא יכל להיות נוטר איבה לאיש,
ומה גם בשעה גדולה כזו. ולכן נכנס אל האולם מקץ
שעה קלה ובקול רך, כדרכו, קרא אל דודתי:

“מזל טוב, גברתי!”

"למה? שאלה דודתי קשות.

מר שיליף נבהל שוב מפני הקול הזועם
של דודתי, ולכן כרע לפניה כריעה קלה וחיך
חיוך קל, כדי למצא חן בעיניה.

“מה היה לאיש הזה?” קראה דודתי, “למה הוא מחשה.”

“הרגעי נא, גברתי,” ענה מר שיליף רכות, “אל רגז, אל דאגה, גברתי, הרגעי.”

נס גדול היה, כי דודתי לא אחזה בו
לנענע אותו בדברו, ורק נתנה בו עיני זעם, עד כי
פחד גדול נפל עליו. וכעבר פחדו, התעורר מר
שיליף ואמר:

“מאשר אני לבשר אותך, גברתי, את הבשורה הטובה כי הכל עבר בשלום.”

ברגעים אשר דבר הרופא את דבריו לא גרעה דודתי עין ממנו.

“מה שלומה?” שאלה דודתי, זרועותיה שלובות ומגבעתה תלויה על אחת מהן.

“שלום לה. עוד מעט ותשוב לאיתנה,” ענה
מר שיליף, “אם רוצה את, גברתי, הואילי נא לסור
אליה ותראי אותה.”

“והיא? מה היא?” שאלה דודתי קשות.

מר שיליף עמד לפניה, ראשו נטוי הצדה, ומראהו כמראה צפור־חן.

“הילדה” קראה דודתי,“זו מה שלומה?”

“גברתי,” ענה מר שיליף,“הן אמרתי בלבי, כי כבר ידעת. הן בן נולד.”

דודתי לא הוציאה מפיה אף מלה אחת, כי
אם נטלה את מגבעתה וחבשה אותה לראשה
בחיפזון, יצאה מן הבית ולא שבה עוד. נעלמה
דודתי ביום הזה ולא נראתה במקום ההוא.

אנכי שכבתי בעריסתי על יד מטת אמי.
בעד החלון שלח הירח את קרני אורו להאיר על פני
אלה התועים בעמק החיים; ושם בבית־העלמין זרח
הירח ממעל לגל הקטן אשר מתחתיו שוכב האיש
שגרם לי לבא לעולם.






פרק שני: אני מתבונן סביבי


הדברים הראשונים אשר נחרתו עמק
בלבי, בזכרי היום את ילדותי השוממה, הם פני
אמי הנעימים עם שערותיה היפות ותארה הנאה
ופני פגוטי עם עיניה השחורות ולחייה האדמות
כל כך, עד כי פלא היה לי על הצפרים שאינן
מחטטות בהן, כאשר בתפוחים אדמים.

אני זוכר את שתי הנשים האלה בעמדן
כפופות או בכרען זו מול זו במרחק צעדים אחדים,
ואני פוסע אט בתוך מן האחת אל השנית.

אל יפלא הדבר בעיני הקורא, כי
זכרוני מגיע עד לראשית ימי ילדותי. כח־הזכרון
של האדם חזק מאד, גם רשמי הילדות הם חזקים
שבעתים מאשר רשמי השחרות.

אחרי תמונות שתי הנשים, אמי ופגוטי
עולה אלי כמו מן הערפל דמות ביתנו. בקומה
הראשונה – המטבח של פגוטי, הפונה אל החצר,
ובתוך שובך של יונים, ויונים אין בו, ובפנה
מאורה של כלב, וכלב אין בה, ועדה גדולה של עופות
מטילת בהרחבה. הנה עומד התרנגול על דוכנו
לקרא את קריאתו, והוא מסתכל בי בעיני־זעם עד כי
פחד נופל עלי. גם האוזים נטויי־הגרון מטילים עלי
אימה, ואני רואה אותם בחלום הלילה, כאשר יראה
הציד בחלומו חיות רעות.

ומן המטבח דרך פרוזדור ארך, עוברים
אל שני חדרי האולם. באחד מהם אנו יושבים בערב,
בערב שלשתנו: אמי ואנכי ופגוטי – כי אחרי
כלות עבודתה במטבח היא חברה לנו: – והחדר
השני, הגדול והיפה, הוא למושב לנו ביום
הראשון, הוא יום המנוחה. חדר זה היה מעורר בלבי
תוגה, כי פגוטי ספרה לי שם על דבר יום קבורת אבי
ועל אדות האנשים הלבושים שחורים אשר באו אז אל
הבית. ופעם אחת ביום הראשון בערב ישבה אמי
ותספר לנו על דבר תחית המתים. אז נפלה עלי
אימה רבה, עד כי הוציאו אותי הנשים ממטתי
והראו לי בעד החלון את בית־העלמין, כי המתים
שוכבים שם במנוחה בקבריהם תחת אור הירח.

בית־העלמין הוא לא רחוק מביתנו. אין
בעולם דבר ירק כעשב הירק אשר שם; אין בעולם
צללים כצללי האילנות שם; ואין בעולם שקט כשקט
אשר בין מצבות האבן.

הצאן רועות שם בשעה שאני קם בבקר,
כורע במטתי הקטנה, העומדת בקבה בתוך חדר
אמי, ומשקיף החוצה; ואני רואה את אור הפז הזורח
על השעון ושואל את נפשי: האם ישמח מורה־השעות
הזה, כי יוכל שוב להורות את השעות?

והנה אני רואה את ביתנו מחוץ, את
התריסים ואת החלונות של חדר המטות, הנפתחים
בבקר בבקר, להביא אל הבית את האויר הצח
והנעים; והנה עומדים לנגד עיני הקנים הרעועים
אשר על האילנות בגן.

הנה יום קיץ ואנכי בגן אשר מאחורי
החצר, זה הגן המקף גדר גבוהה, שם נושאים
האילנות את הפרות היפים והמשבחים, אשר אין
כמוהם בגנים, ואמי קוטפת מהם אל הסל. אף אני
עומד וקוטף בגנבה גרגרים ונותן אל פי ומעמיד
פנים של תם, לבל יכירו במעשי.

והנה באו הרוחות והקיץ חלף הלך לו.
וביום חרף בין השמשות אנו משתעשעים בבית,
מפזזים ומכרכרים. וכאשר תיעף אמי, תשב על
הכסא הרפוד לנוח ואני עומד על ידה ומתבונן אל
קוצות תלתלי ראשה ואל פניה היפים. מי כמוני
יודע, עד כמה שמחה אמי בלבה לדעת, כי אכן
יפת־תאר היא.

אלה הם רשמי ילדותי הראשונים.
ורעיוני הראשון בילדותי הוא כי גם אני גם אמי
פחדנו קצת מפני פגוטי, ועל פי רב עשינו הכל
כאשר צותה אותנו.

פעם אחת בערב ישבנו אני ופגוטי
לבדנו באולם על יד האח הבוערת. אנכי קראתי לפני
פגוטי מעל ספר על דבר התנינים הגדולים. אם
קריאתי היתה פגומה או כי השומעת היתה שקועה
בהרהורים אחרים, אך זוכר אני, כי בגמרי לקרא
חשבה פגוטי את התנינים למין ירקות. אז חדלתי
מקרא ומלאך־השנה בא אלי. אך אמי הלכה בערב
ההוא אל אחד השכנים, ואנכי אמרתי לה, כי לא
אנום עד שובה הביתה ולכן עמלתי בכל כחי לגרש
את התנומה מעל עיני. ופתאם קראתי אל פגוטי:

“פגוטי, האם היית נשואה לאיש?”

“אל אלהים” קראה פגוטי, “אי מזה בא רעיון זה אליך, דדי?”

המענה הזה יצא מפיה בקול עז כל כך,
אשר עוררני מנמנומי. אז הפסיקה את עבודתה,
והמחט עם החוט הארך בידה.

“אבל ההיית נשואה לאיש, פגוטי?” שאלתי, "הן יפה את, האף אין זאת? "

ואמנם היתה פגוטי בעיני אשה יפה,
כי יפיה הוא ממין אחר, לא ממין היפי של
אמי.

“לא, דוד חביבי,” ענתה פגוטי, " יפה לא
הייתי מעולם. אך מה זה עלה על לבך לשאל על אודות
נשואין?"

“איני יודע! אבל הגידי לי, הן אסור לאשה להנשא לשני אנשים?”

“ודאי אסור,” ענתה פגוטי בלי פקפוק.

“אך אשה שמת עליה אישה, היכלה היא להנשא לאיש אחר, פגוטי?”

“דבר זה תלוי בדעת האשה.”

אנכי לא גרעתי עין ממנה, והיא גם היא הסתכלה בפני.

“דעתי היא,” ענתה פגוטי בהורידה
עיניה אחרי רגע של מחשבה, “כי מעולם לא נשאתי
ועד עולם לא אנשא לאיש, וזהו כל מה שיש לי
להגיד לך בענין זה.”

שעה קלה ישבתי דומם, ואחר פניתי אל פגוטי:

“הן לא תכעסי עלי?”

ואמנם על פי דבריה הקצרים
והנמרצים יכלתי לחשב, כי קוצפת היא עלי, אך
חשבתי וטעיתי, כי הנה הניחה פגוטי מידה את
עבודתה, את הפזמק אשר סרגה, ובזרועות פתוחות
חבקה אותי ותלחצני אל לבה באהבה רבה.

“עתה קרא נא עוד על דבר התנתינים”
אמרה אלי פגוטי אשר לא בטאה כראוי את השם
הזה, יען כי לא שמעה אז בהקשבה.

אמנם לא הבין לבי מדוע היו פני
פגוטי משנים ברגע זה, ולמה השתוקקה פתאם
לשוב אל התנינים, אך מהרתי ואקח את הספר
בידי, ובחשק רב קראתי שם על דבר ביצי התנינים
על שפת הים, ובדמיוננו ערכנו ציד על החיות
האלה, רדפנו אחריהן, הרגזנו אותן, תקענו יתדות
חדות לתוך לוען. על פי האמת הייתי אנכי לבדי
הציד, כי פגוטי היתה גם בפעם הזאת שקועה
בהרהורים, ולא אחת מחצה את פניה במחט אשר
בידה.

אחרי אשר גמרנו לקרא על דבר
התנינים, אמרתי להתחיל בענין אחר, אך הנה
נשמע צלצול הפעמון בגן, אז יצאנו לפתח את
הדלת ואמי באה. פניה היו צהבות מאד, ועל ידה
איש צעיר בעל שערות שחורות ויפות ושפמו גם הוא
שחור. האיש הזה נלוה עלינו גם ביום הראשון
בשבוע זה, בצאתנו מבית התפלה ללכת אל
ביתנו.

כאשר נכנסה אמי החדרה ואמרה לחבק
ולנשק אותי, כדרכה, העיר האיש השחור, כי
אנכי זכיתי לכבוד גדול מכבוד רוזנים.

“מה פרושם של דברים אלו?” שאלתי.

אך האיש טפח לי בחבה על ראשי. אולם
אנכי לא אהבתי אותו ואת קולו העב, גם קנאתי
לאמי כאשר נגעה ידו בידה. אז השמטתי את ידו
של השחור.

“הו, דדי!” גערה בי אמי.

“ילד יקר!” קרא האיש, “אין כל פלא, אם הוא מעריץ אם כזאת!”

פני אמי האדימו קצת, ואחרי אשר
הוכיחה אותי רכות על הנהגתי הרעה, פנתה אל האיש
השחור להביע לו ברכה על אשר טרח להביא אותה עד
ביתה.

“ובכן בן יקיר” פנה אלי האיש השחור בהרכינו את ראשו – “לילה טוב”

"לילה טוב! " עניתי

“הבה תן לי ידך ונהיה ידידים נאמנים!” קרא האיש מתוך חיוך.

ידי הימנית היתה חבוקה בידי אמי, ולכן הושטתי לו את ידי השמאלית.

“לא זו, דדי!” חיך איש.

ואמי שלחה את ידי הימנית, אך אנכי
עמדתי על דעתי ומאנתי להושיט לו את ימיני. אז
לחץ האיש את ידי השמאלית בחבה ויאמר, כי בחור
הגון אני, וילך לו.

ברגע זה, בטרם נסגרה הדלת, ראיתי את
האיש השחור בגן, בהביטו אחריו אלינו בעיניו
השחורות המבשרות רע.

פגוטי, אשר לא הוציאה הגה מפיה ולא
הניעה אצבע קלה כל אותה שעה, מהרה לנעל את
הדלת, וכלנו נכנסנו אל האולם. אמי לא נגשה
כדרכה לשבת על כסאה ליד האח, אך עמדה בקצה
השני של החדר, והיא משוררת בקול דק כמו
לעצמה.

“הערב בלית בענג, גברתי,” קראה
פגוטי בעמדה בתוך החדר נטועה כמסמר והמנורה
בידה.

“חן חן לך, פגוטי,” ענתה אמי בקול נעים, “אמנם ענג רב שבעתי בערב הזה.”

“פנים חדשות נעים לראות,” אמרה פגוטי.

“כן, נעים מאד,” ענתה אמי.

פגוטי הוסיפה לעמד בלי נוע בתוך
החדר, ואמי לא חדלה לשורר בלחש, ואנכי אחוז
שנה, ואולם לא ישנתי, ולאזני הגיעו קולות באין
דברים. וכאשר הקיצותי מתוך נמנומי, ראו עיני
אמי ואת פגוטי ודמעות בעיני שתיהן, והן דנות
זו עם זו.

“לא איש כזה יאהב מר קפרפילד,” אמרה פגוטי “זו היא דעתי, על זה נשבעתי.”

“אלי שבשמים!” "קראה אמי. “הן
מדעתי אצא על ידך! מי ראה ומי שמע, כי משרתת
תתעמר כל כך בגברתה, כאשר את עושה לי?
האמנם ילדה קטנה אני? האם לא הייתי לאיש?”

“חלילה גברתי, אלהים הוא היודע ועד, כי בעל היה לך,” ענתה פגוטי.

“ובכן איכה תעזי,” קראה אמי. “הלא
תביני, כי אין כונתי לעזות, אך איך זה יעמד בך
לגרם לי צער ולדבר אלי דברים מרים כאלה, בשעה
שאת יודעת, כי גלמודה אני בעולם ואין לי אף
מודע אחד!”

“הוא הדבר,” ענתה פגוטי, “כי אני
מחיבה להגיד לך: לא טוב. לא! טוב תעשי. לא! בשום
אפן לא טוב הוא. לא!”

"פגוטי הוציאה מפיה את קריאותיה בעז
כל כך, עד כי התנודדה המנורה אשר בידה ואמרה
להשמט ולנפל.

“כיצד עלה על לבך הרעיון,” קראה אמי
ודמעותיה פרצו מעיניה פרץ רב, “עד כדי לדבר
אלי עול כזה! איך זה תדברי, פגוטי, קשות,
כאלו היה הענין כבר נגמר, בשעה שאני אומרת
לך וחוזרת ואומרת, כי מלבד שיחת־ידידים אין
בינינו כלום! ראי, את אומרת, כי הגברים מעריצים
אותי. אך מה לי לעשות? אם בני־אדם הם סכלים, מה
פשעי ומה חטאתי? מה יש לי לעשות, אני שואלת.
האמנם תאמרי, כי אגז את ראשי ואשחיר את פני, או
כי אשחית את תארי על ידי ספחת או מכוה או נגעים
אחרים? אפשר שכך הוא רצונך, פגוטי, ואולי ישמח
אז לבך למראה הזה.”

פגוטי שמעה את הדברים הקשים האלה
ולבה חשב להשבר, עד כה פגעו בה דברי
אמי.

“ואתה הבן יקיר לי,” קראה אמי
בגשתה אל הכסא הרפוד אשר ישבתי עליו
ובגפפה אותי, “דוד הקטן שלי! הנה זה אמרו
עלי, כי בלבי אין אהבה אל אוצרי הנחמד, אל בני
יחידי, שאין כמוהו בכל העולם!”

“איש לא יאמר כדבר הזה!” קראה פגוטי.

“הן את אמרת זאת!” ענתה אמי "הלא
תודי, כי כן דברת. הן זה יוצא מתוכחתך, אשה
רעה, ועונך גדול עוד בדעתך, כי מאהבתי אל בני
יחידי לא קניתי לי סוכך חדש, אף כי הישן כבר
מדלדל כלו.

ובהפנותה ראשה אלי מתוך חבה רבה, נגעו לחייה בלחיי, ותאמר:

“הן אם רעה אנכי, דדי? אם אכזריה
מבישה מלאה עון אנכי? אמר, בני: ‘כן’; אמר
מחמדי: ‘כן’, אז תאהב אותך פגוטי, ואהבת פגוטי
יקרה לך שבעתים מאהבתי, הן בלבי אין שום אהבה
אליך, בני?”

לדברים האלה פרצנו שלשתנו בבכי.
ואנכי הגדלתי. אך כלנו בכינו בכי עצום. לבי
היה שבור, וברגעים הראשונים נראתה לי פגוטי
בדמות “חיה רעה”. אך האשה הטובה והישרה הזאת
היתה בשעה זו מלאה יגון עד כי לא ידעה את
נפשה.

בלילה ההוא עלינו על מטותינו עצובים
ושעה רבה לא יכלתי להרדם, כי אנחותי לא חדלו,
וכאשר נאנחתי פעם אחת אנחה עמקה, קרבה אמי
אל מטתי ותשב אצלי. אחר גחנה עלי ותחבק אותי,
ואנכי נרדמתי בתוך זרועותיה ואישן.

אין אני זוכר כמה ימים עברו עד אשר
ראיתי את האיש השחור שנית. הוא הלך עמנו
ללוותנו מבית־התפילה ויסר אל ביתנו לראות, לפי
דבריו, את פרחי הגרניום הנהדרים, אשר עמדו על
סף־החלון באולם. ובבואו בקש מעם אמי לתת לו ציץ
אחד מן הפרחים האלה, אמי ענתה כי הרשות בידו
לקחת כטוב בעיניו אך הוא מאן לקחת בעצמו. אז
קטפה אמי למענו ציץ אחד ותתן לו, והוא אמר, כי
הפרח הזה יהי שמור אתו לעולם. ואנכי הרהרתי
אז: אכן שוטה גדול הוא עד בלי דעת, כי הפרח נבל
יבל בעוד יום או יומים, וזכר לא יהי לו.

פגוטי היתה ממעטת לשבת עמנו,
כדרכה בערב בערב, ואמי פחדה מפניה יותר
מאשר בימים שעברו. אמנם חיינו שלשתנו
כידידים נאמנים, אך כעין מחיצה עמדה בינינו,
ורוחה לא היתה לנו עוד. יש אשר עלה על לבי, כי
פגוטי מתרעמת על אמי, על אשר היא לובשת את
שמלותיה היפות, שהיו טמונות בארון, או על כי
הולכת היא יום יום לבקר את בית שכנינו, אך דברים
אלו לא היו אלא השערות.

בין כה וכה והאיש בעל השפם השחור
היה בא אל ביתנו פעם בפעם. לבי לא הגה לו חבה,
אף עיני היתה צרה בו כאשר בתחילה. אך זה היה
מעין נבואת לב ילד, כי נמוק נכון אשר בשבילו היה
עלי לשנא אותו לא ידעתי אז. הן ילד קטן הייתי,
ורק אל חזיונות בודדים יכלתי להתבונן, אך לצרף
אותם לרעיון אחד היה למעלה מבינתי.

בערב אחד, ואמי לא היתה אז בבית,
ישבנו אני ופגוטי כדרכנו, היא עם הפזמק והחוט
בידה, ואנכי עם הספר על דבר התנינים.
הסתכלה בי פגוטי שעה קלה, ואחר שאלה אותי
בבת־צחוק:

“אדוני דוד, היש עם לבך לנסע עמי אל
אחי בעיר ירמות, לבלות שם כשבועים? הלא זו היא
נסיעה של תענוג?”

“ואחיך איש טוב הוא?” חקרתי בזהירות.

“אין טוב ממנו!” קראה פגוטי, “ושם
בירמות תראה את הים, את הסירות ואת הספינות, את
הדיגים ואת השיטים, גם תמצא שם חבר ורע, הוא
חם בן אחי.”

לשמע כל הדברים הנפלאים האלה מפי
פגוטי רחב לבי, ועניתי, כי אמנם נסיעה של תענוג
היא זו, אך מה תאמר אמי לזה?

“התערב עמי ואתן לך שקל זהב,” ענתה
פגוטי, אם לא תתן לך אמא ללכת. אם רוצה אתה,
אשאל אנכי את פיה בשובה הביתה אז תשמע."

“אבל מה תעשה אמי לבדה כאשר נסע
שנינו?” אמרתי בתמכי ראשי בכפות ידי לאות של
עיון רב, “הן אי אפשר לעזבה יחידה.”

"פגוטי לא הרימה ראשה, כי פתאם נעצה
עיניה בחור קטן של הפזמק אשר בידה. אז חזרתי
על שאלתי:

“הלא אמרתי פגוטי, הן ידעת, כי אמא לא תוכל לחיות בודדה.”

“אלהים עמך!” ענתה פגוטי בהרימה
עיניה אלי, “האמנם לא הגדתי לך, כי אמך הולכת
אל מרת גריפר (שם אחת מן השכנות שלנו) לשבת
שם כשבועים, בתוך שאר אורחים שם?”

אם כן נכון אנכי לצאת לדרך. בכליון
עינים חכיתי עד שוב אמי, למען הוכח, כי הרעיון
הגדול של הנסיעה יצא אל הפעל. ואמנם אמי לא
תמהה כלל ובלי שום טענה הסכימה. ובו ביום
הכינה פגוטי צידה לדרך, ואמי נתנה לנו כסף
להוצאותינו בימי שבתנו בירמות.

והיום אשר חכיתי לו לא אחר לבוא. עד
היום ההוא היה לבי חרד, פן תרעד האדמה או
יתגעש הר־שרפה או פרענות אחרת תבוא לעולם, ואז
יבוא עכוב בנסיעתי. עלינו היה לצאת בעגלה
לדרכנו בבקר, וכל אותו הלילה נדדה מנוחתי. כל
כך צפיתי לשעת נסיעתי.

גם עתה בזכרי את זאת ידאב לבי כי
נחפזתי כל כך לעזב את נוה־אשרי, ולא עלה כלל
על דעתי, כי עד עולם לא אשוב לראותו עוד.

כאשר קרבה העגלה אל הגדר ואמי
חבקה ונשקה אותי, פרצתי בבכי מתוך אהבה רבה
אליה ואל מקום מולדתי אשר עד היום ההוא לא
עזבתיו אף פעם, ואמי גם היא ירדה בבכי, ולבה
דפק כלבי.

העגלה כבר זזה ממקומה ואמי יצאה
בחפזון דרך פתח הגן ותקרא לרכב לעמד, למען
תוכל לנשק לי עוד. הזכרונות האלה יהיו יקרים לי
עד יומי האחרון.

כאשר עמדה אמי על אם הדרך, בא
לקראתה מר מורדסטון (זה שם האיש בעל השפם
השחור), וכנראה הוכיח אותה על אשר התרגשה כל
כך. אנכי הבטתי אחרי בתמהון: מה לו
ולאמי?

ישבתי בעגלה שקוע בדמיונות ועיני
מביטות אל פני פגוטי, אשר גם היא שקועה
בהרהורים שלה.






פרק שלישי: חליפות בחיי





הסוס אשר הובילנו לדרכנו היה לפי
דעתי העצל מכל הסוסים אשר על פני האדמה.
תענוג היה לו, כנראה להלאות את הנוסעים
בעגלתו. ויש אשר נדמה לי, כי הסוס הזה היה
משמיע קול צחוק על הנוסעים המתאוננים, אך
בעל־העגלה אמר, כי זה הוא קול שעול.

בעל העגלה ישב וראשו מורד, ידיו על
ברכיו, והוא מנמנם כסוסו. ובלבי חשבתי, כי
הסוס לבדו היה מוצא דרכו לירמות.

פגוטי החזיקה על ברכיה ארגז מלא
מעדנים, אשר היה מספיק לנו גם לדרך רחוקה,
ואחרי אכלה לשבע, הורידה סנטרה על הארגז,
וידה אוחזת בקצהו, ותנמנם גם היא, וקול נחרתה
נשמע למרחוק.

בדרכנו זו עשינו כמה וכמה סבובים,
גם עמדנו כמה וכמה פעמים ליד בתי־המלון, עד
כי עיפתי, ולבי שמח מאד כאשר ראו עינינו
מרחוק את ירמות. המקום נראה לי רטב ומלא אדים
בשאתי עין אל הערבה הגדולה והשוממה ליד
הנהר; ובלבי השתוממתי, איככה זה יש בעולם
מקום שטוח כזה, אם לפי תורת הגאוגרפיה הארץ
היא עגלה. ואולם חשבתי כי, ירמות אולי עומדת על
אחד הצירים של כדור האדמה.

כאשר קרבנו אל העיר ובראותי את
המקום והוא כלו מישור, פניתי אל פגוטי ואמרתי,
כי הר או גבע היה מפאר את העיר. גם העירותי, כי
יפה היה יותר אלו היתה היבשה מבדלה מעט מן
הים, אז לא היו רואים את העיר כעסה בלולה במים.
אך פגוטי ענתה לי בדברים נמרצים, כי עלינו
לקבל כל דבר כמו שהוא, ובנוגע לה, הנה היא
מתגאה, כי בת ירמות היא.

בבואנו אל הרחוב, אשר היה מוזר בעיני,
הגיע לאפי ריח של דגים, קנבוס, זפת, עטרן,
ועיני ראו מלחים עוברים ושבים ועגלות מתנהלות על
גבי מרצפת הרחוב, והתנועה רבה, אז התחרטתי
בלבי על אשר נתתי דפי בעיר מלאה המון כזו, ואת
רגשות לבי אלו גליתי באזני פגוטי, אשר שמעה
את דברי־תהלתי בענג רב, ותאמר לי, כי הכל
יודעים כי ירמות היא העיר היפה בכל העולם.

“הנה חם!” קראה פתאם פגוטי.

ואמנם חכה לנו חם בבית־המלון;
ובראותו אותי שאל לשלומי, כאלו הייתי מידעו
מימים רבים. אכן ידע אותי חם, אשר היה בביתנו
ביום הולדי, אך אנכי לא ידעתיו, כי מן היום
ההוא לא בא אלינו. ואולם הידידות גברה בינינו
כאשר לקחני חם על שכמו לשאת אותי הביתה. הוא
היה עתה בחור בעל קומה. כתפיו רחבות, אך פניו
כפני נער קטן ושערותיו צהבות ומתלתלות
ומראהו כמראה כבש. לבוש היה מעיל בד ומכנסים
של בד־עבה, אשר היו יכלים לעמד גם באין רגלים
בתוכם, ועל ראשו מין כסוי דומה לגג רעוע משוח
בזפת.

עברנו דרך רחובות צרים, המכסים קסמים
ותלי־חול, על פני בתי־עבודה שונים, חצרות לבנין
אניות וסתירתן, כבשני אש, בתי נפחים ועוד
כמה וכמה בנינים, עד אשר הגענו אל מישור רחב
לחוף הים, וחם אמר לי:

“הנה זה ביתנו, אדוני דוד.”

הבטתי סביבותי לכל רוחות השמים עד
מלא עיני, גם לעבר הים גם לעבר הנהר, אך עיני לא
ראו שום בית.

אמנם עמדה בקרבתנו על היבשה סירה
גדולה ושחורה, או מין ספינה שכלו ימיה, ועל
גגה ארבת־ברזל מעלה עשן, אך בית־דירה לא נראה
במקום הזה.

“הלא אין זה בית, זה הבנין הדומה לספינה?” קראתי.

“זה הוא ביתנו,” ענה חם.

אלו נגלה לעיני ארמון־קסם, כזה
שבספורי־האגדה, לא רחב לבי יותר. הנה בצד
הבנין דלת קטנה, והנה חלונות קטנים, אך הקסם
הגדול ביותר הוא, כי אמנם ספינה היא זו, אשר עברה
ארחות ימים מאות פעמים, ומעולם לא נועדה להיות
בית־דירה על פני היבשה. אלו היה בנין בית
פשוט, כי אז אולי היה בעיני צר ובודד וחסר־רחבות,
אך יען כי לא נועד לבית דירה, לכן ראיתיו כהיכל
תפארה.

בחדר פנימה שרר נקיון עד להפליא, שם
עמד שלחן, שעון עתיק, גם תבה גדולה, ועליה טס של
טה, מקף כוסות וקערות ושאר כלי־זכוכית. על גבי
הקירות היו תלויות תמונות, מצפות זכוכית של
גבורי כתבי־הקדש. החשובות בהן היו: “עקדת
יצחק” ו“דניאל בגב האריות”. ארגזים ותבות שמשו
למושב ומלאו בבית חסרון כסאות.

פגוטי פתחה דלת קטנה להראות לי את
חדר משכבי. אכן זה היה חדר משכב נפלא ומהדר
בקצה הספינה, עם חלון קטן, אשר לפנים שמו בו את
המשוט עם מטה קטנה, אשר מדתה כמדת החדר, עם
שלחן קטן אשר עליו עמד צרור של צמחי־ים נתון בתוך
קדרה, ועל גבי הקיר ראי קטן מקף
קליפת־שבלולים. הקירות היו רחוצים ולבנים כחלב,
גם המצעות היו צחורים כשלג. ורק ריח של דגים
וסרטנים היה נודף מכל פנות הבית, ופגוטי אמרה
לי, כי אמנם אחיה מוכר סרטנים ובבתו יש תמיד
“סחורה” זו מן המוכן.

אשה אחת, לבושה סנר לבן, קדמה את
פנינו; גם ילדה אחת קטנה ויפיפיה (כן היתה אז
בעיני) יצאה לקראתנו, וכאשר אמרתי לנשק לה,
התחמקה וברחה מפני. בין כה וכה, אחרי אשר
אכלנו ארחת הצהרים, בא אל הבית איש שעיר, בעל
פנים יפות. הוא קרא את פגוטי בשם של חבה, גם
האציל לה נשיקה עצומה, אז הבנותי, כי אחיה הוא
בעל הבית הזה. ואמנם בקרבו אלי קרא:

“שלום עליכם אדוני! בביתנו לא תמצא רחבות, אבל תמצא ידידות.”

הבעתי לו תודה ועניתי, כי מקוה אני לחיות בענג במקום הנעים והחביב הזה.

“ומה שלום אמך, אדוני! השלום לה?” שאל אחי פגוטי.

עניתי כי שלום לה, ומפני הנמוס הוספתי, כי שלחה לו ברכת־שלום.

“יישר כחך, אדוני, על הכבוד שחלקת
לנו לבוא אל ביתנו, אני והיא (רמז אל אחותו) וחם
ועמיליה הקטנה כלנו נשתדל כי תשבע ענג
בשבתך עמנו.”

ואחרי אשר גמר מר פגוטי את
שאילת־השלום כראוי למכניס־אורחים כמוהו, הלך
לרחץ את ידיו ואת פניו במים רותחים, ובשובו היו
פניו צהבים ואדמים כפני הסרטנים אשר
בביתו.

בני הבית שתו טה, ואחרי כן ישבו איש
איש על מקומו, בעלת הבית בסנרה הלבן ישבה
אצל התנור; פגוטי ישבה לתקן פזמקאות,
כדרכה בבית אמי, ואנכי עם עמיליה הקטנה,
אשר גברה על פחדה, ישבנו יחדיו על הארגז
הנמוך בפנה. חם ישב אצלנו והורה לי מופתים
בקלפים מלכלכים, ומר פגוטי, בעל הבית, ישב
ממולנו ומקטרתו בפיו. אז מצאתי שעת־כשר
להכנס עמו בדברים:

“אדוני פגוטי!” קראתי.

“הנני!” ענה האיש.

“האם קראת את שם בנך חם, יען כי יושב אתה בתבה, כמו נח אבי חם בימי המבול?”

מר פגוטי מצא כי רעיון עמק הגיתי, אך הוא ענה:

“לא, אדוני, לא אנכי קראתי לו שם.”

“ומי זה קרא לו שמו?”

“אביו”

“ואנכי אמרתי, כי אתה הוא אביו!”

“לא, אחי יונה היה אביו,” ענה מר פגוטי.

“הכבר מת?” שאלתי כעבר רגע.

“טבע!”

השתוממתי מאד בשמעי כי מר פגוטי
איננו אביו של חם, ובלבי התגנב ספק, אם לא טעיתי
גם בשאר הדברים הנוגעים למשפחתו.

“ועמיליה הקטנה הלא בתך היא” שאלתי.

“לא, אדוני, בת אחותי היא, ואביה, תם גיסי, גם הוא טבע.”

“ולך אין בנים?”

“לא אדוני,” ענה מר פגוטי בחיוך קל, “הן רוק אני.”

"רוק? " קראתי בהשתוממות, “ומי היא האישה הזאת?”

“זו היא מרת גומיז,” ענה מר פגוטי.

ברגע זה רמזה לי פגוטי אומנתי, כי
אחדל לשאל. ורק בלילה, כאשר באה פגוטי אל
חדר־משכבי, ספרה לי, כי חם ועמיליה הם יתומים.
אין להם אב ואם, ואחיה אמצם לו כבנים, ומרת גומיז
היא אלמנה מאישה, אשר היה שתף לאחיה
בציד־הדגים ומת בעני ובחסר-כל. “אמנם אחי,”
הוסיפה פגוטי “גם הוא עני. אך לבו לב זהב ונפשו
נפש בדלח ואולם שונא הוא מאד לשמע תהילתו
באמר לו איש כי טוב לב הוא. ופעם אחת, כאשר ספרו
שבחו בפניו קצף קצף גדול, הכה באגרופו על
השלחן (שנבקע לשנים), קפץ ונשבע כי יברח
מזה אם יגיעו לאזניו שנית דברים כאלה.”

בהתרגשות רבה שמעתי על אודות טוב
לבו של בעל־הבית. ובעלותי על משכבי שמעתי
את יללת הרוח על פני הים, ובדמיוני ראיתי את
הגלים העולים מן התהום. אך הרהרתי כי דר אנכי
באניה ואם איש כמר פגוטי הוא מחסה לי, לא אירע
רע."

למחרת בבקר השכמתי קום ואצה החוצה
עם עמיליה הקטנה ללקט אבנים קטנות על חוף
הים.

“אכן מלחה את!” אמרתי אל חברתי בראותי סירת־דוגה עוברת על פנינו.

“לא!” ענתה עמיליה הקטנה בנענעה ראשה, “אני יראה מפני הים”

"יראה את? שאלתי מתוך תמהון ופני הביעו אמץ לב, “ואנכי לא אפחד.”

“אך נורא הוא הים!” קראה עמיליה, “אנכי
ראיתי אותו בזעפו כאשר שבר לרסיסים אניה
גדולה כביתנו ובה אנשים.”

“הן לא זו האניה, אשר בה –”

“אשר בה טבע אבי?” קראה עמיליה, “לא! את זו לא ראיתי מעולם.”

“ובכן לא ידעת את אביך?” שאלתי.

“איני זוכרת אותו,” ענתה עמיליה בתנועת ראש.

אז שפכתי את לבי לפניה ואמרתי כי
גורל אחד לשנינו, כי גם אנכי לא הכרתי את אבי;
ספרתי לחברתי כי גר אנכי עם אמי, אשר תאהב
אותי אהבת עולם; תארתי את בית־העלמין, הקרוב אל
ביתנו, ובו מצבת קבר אבי, אשר אנכי רגיל לשבת
שם תחת צל אילן ולשמע את צפצוף הצפרים בבקר
בבקר. ועמיליה ענתה לי כי היא אמללה ממני, כי
אמה מתה עליה בטרם מת אביה, אין איש יודע את קבר
אביה, כי שוכן הוא במצולות ים.

ומלבד כל אלה," הוסיפה עמיליה
בכרעה ללקט את האבנים הקטנות, 'הנה אביך היה
עשיר ואמך היא עשירה, ואולם אבי היה דיג ואמי
היתה דיגה, גם דודי דן הוא דיג."

"הדן הוא שמו של מר פגוטי? " שאלתי, “האמנם איש טוב הוא?”

“טוב?” קראה עמיליה, "אלו הייתי עשירה
כי אז נתתי לו במתנה מעיל תכלת עם כפתורי
ספיר, מכנסי משי ואפדה של קטיפה אדמה, מגבעת
בעלת שלשה קצוות ושעון גדול של זהב, וחוץ מזה,
– ארגז מלא כסף.

"אנכי אמרתי לה, כי מר פגוטי ראוי
לכל הכבוד הזה, אף כי דמיוני לא יכל לתאר לי את
האיש פגוטי במלבושים אלו.

עמיליה הקטנה עמדה רגע ותבט
השמימה מתוך הרהורים על אדות כל הדברים היפים
שעלו ברעיונה לתת לדודה הטוב. וכאשר טילנו
שוב ולקטנו קסמין וצרורות שאלתי:

“רוצה את להיות עשירה?”

עמיליה הביטה אלי בחיוך ותען: “הן.”

"מאד מאד אני רוצה בכך. אז נהיה כלנו
בני חורים, גם אנכי, גם דודי, גם חם, גם מרת
גומיז. אז לא נפחד כאשר תתחולל סערה על פני
הים ואז נוכל לעזור לדיגים העניים בבוא עליהם
שואה.

הציור הזה מצא חן בעיני ועל כן היה
נוח לי. הבעתי את קורת רוחי במאור פנים ועמיליה
מצאה את לבה לשאל בהצנע:

“האם גם אתה לא תירא מפני הים?”

הים היה שקט למדי עד להרגיע את
רוחי, ואולם אין ספק, כי לו ראו עיני גל עולה ובא,
הייתי נושא רגלי לברח, בזכרי את קרובי הילדה
שטבעו בים. ובכל זאת אמרתי: “לא,” אף הוספתי:
“גם את כנראה, אינך מפחדת, אם כי אמרת כי
מפחדת את.”

כי התהלכה הילדה סמוך מאד למין שכר
של עץ, אשר שוטטנו שם, ואנכי פחדתי לבל תפל
המימה.

“בכלל איני מפחדת,” קראה עמיליה
הקטנה, אך אני מתעוררת עם בוא סערה, ולבי רועד
בחשבי על דודי דן ועל חם, ונדמה לי כי שומעת
אני אותם קוראים לעזרה. ועל כן רוצה אני להיות
עשירה אך פחד מפני המים אין לי אף לא מקצת.
הביטה נא."

היא פרצה מעלי ורצה לארך קורה
גבנונית, אשר היתה תלויה בגבה על פני המים
בלי מסעד כל שהוא. המקרה הזה כה נקבע
בזכרוני, עד כי אלו הייתי ציר הייתי יכל היום
לציר את המחזה כמו שהיה ביום ההוא, ברוץ
עמיליה הקטנה לקראת האבדון (כפי שנדמה לי)
ועיניה נטויות למרחקי הים.

הגוף הקל והעז והפזיז שב אלי שלם,
וכעבר רגע לגלגתי על פחדי ועל קול הצעקה
שהרימותי לבלי הועיל, כי איש לא היה במקום ההוא
להציל.

שעה ארכה טילנו יחדו ואספנו
דברים רבים אשר נראו יקרים בעינינו ואחר שבנו
הביתה בפנים מאירות ובלב שמח.

“אכן שבו שתי הצפרים אל הקן!” קרא מר פגוטי בהביטו אלינו.

אהבתי מאד את עמיליה הקטנה
ובדמיוני היתה הילדה הקטנה עם עיני־התכלת
כמלאך. ולו קמה פתאם באחד הימים ופרשה
כנפיה הקטנות ותעף לעיני השמימה, כי אז לא
היה הדבר בעיני למעלה מדרך הטבע. שעות על
שעות היינו מטילים נאהבים בערבות ירמות. הימים
עברו עלינו בשעשועים, כאלו הזמן עצמו היה עוד
ילד ושקוע במשחקים. אמרתי לעמיליה כי אוהב
אני אותה בכל נפשי, ואם היא לא תאהבני אין לי
דרך אחרת רק למות בחרב. עמיליה אמרה לי כי אוהבת
היא אותי, ואנכי לא הטלתי ספק כי כן הוא.

בני הבית היו מביטים אלינו בעליצות
בשעה שהיינו יושבים זה בצד זו. “אלי, מה טוב ומה
יפה?” – היה קורא מר פגוטי מתוך קורת רוח בהביטו
אלינו.

כה עברו עלי שני השבועות בלי
תמורות. והנה הגיע היום לשוב אל בית אמי. קשה
מאד היתה עלי הפרדה מעם עמיליה הקטנה. שלובי
זרוע הלכנו שנינו עד בואנו אל בית־המלון, אשר
שם עמדה העגלה, ואנכי הבטחתי לה לכתב מן
הדרך, ומתוך צער רב נפרדנו.

כל ימי היותי בירמות הסחתי דעתי
מבית אמי וזכרונו סר מלבי. ואולם אך פניתי
ללכת אל מקום מולדתי, והנה התעורר לבי ואנכי
הרגשתי, כי אין לי בעולם מקום נעים יותר מקן
מולדתי ואין לי בעולם ידיד נאמן יותר מאמי
האהובה.

והרגשות האלה הלכו וגברו בקרבי
מרגע לרגע; וככל אשר קרבנו אל מקום מולדתי,
בעת אשר נראו לעיני על דרכנו הציונים הקרובים
ללבי, כן התעוררה נפשי יותר ויותר, וחשק תקף
אותי לנפל בזרועות אמי הטובה, ואולם פגוטי,
אשר לפניה הבעתי את רחשי לבי, לא הלהיבה אותי,
אף גם התאמצה להשקיט את המית רגשותי. פניה
היו נבוכים.

והנה באנו אל קן־עורבים, מקום מולדתי. היום היה יום קר ומענן וגשם עמד לרדת.

הדלת נפתחה, ואנכי מהרתי לקראת
אמי, קצת שוחק וקצת בוכה מהתרגשות, אך עיני ראו
משרתת נכריה עומדת לפני.

“פגוטי,” קראתי בקול בוכים, “האמנם לא שבה עוד אמא?”

“כן, כן, דדי,” ענתה פגוטי,“היא כבר
שבה הביתה. אך חכה רגע, דדי, כי יש לי דבר
להגיד לך.”

פניה היו נסערים, והיא לקחה אותי בידי ותביאני אל המטבח ותסגר את הדלת.

“פגוטי,” קראתי בחרדה, “מה קרה פה?”

“אין דבר, אין דבר, דוד חביבי,” קראה פגוטי בהתאמצה להעמיד פנים שוחקות.

“אין זאת, כי אסון קרה. איה אמא?”

“אמא?” חזרה פגוטי על שאלתי.

“כן. מדוע זה לא יצאה לקראתי? ולמה זה
אנו יושבים פה? אויה, פגוטי!” עיני נמלאו דמעות
ורגלי מעדו.

“אלהים עמך!” קראה פגוטי בחרדה אלי “מה לך? הגידה מחמדי!”

“אמי הולכת למות? או אולי כבר מתה?”

פגוטי קראה בקול גדול “לא” ואחר ישבה
והשיעול תקף אותה, ואנכי עמדתי לפניה מלא צער
ועיני נשואות אליה בתחנונים.

“אכן יקירי, עלי היה לספר לך דבר זה
קדם,” קראה פגוטי, “אך לא מצאתי שעת כשר, אמנם
מחיבה הייתי לדבר אליך, אך לא ידעתי
כיצד.”

"דברי, דברי, פגוטי " קראתי בקצר־רוח.

“דדי חביבי,” קראה פגוטי ונשימתה
קצרה וידיה רעדו, מה דעתך? הן יש לך עתה
אב!"

גופי רעד ופני חורו. רגע אחד חלף
כסער במחי הרעיון על דבר הקבר בבית־העלמין
ועל אודות תחית־המתים.

“אב חדש?” הוסיפה פגוטי.

“חדש?” חזרתי על דבריה.

פגוטי הוציאה גניחה מלבה ובאחזה אותי בידי אמרה:

“קומה ונלכה לראותו.”

“לא אחפץ לראותו.”

“ואת אמא?” שאלה פגוטי.

אז פסק סרובי ונלך ישר אל חדר האולם,
שם עזבה אותי פגוטי. בצד אחד ליד האח ישבה אמי,
ובצד השני – מר מורדסטון. אמי הניחה מידה את
עבודתה ותקם בחפזון ממושבה.

“עתה, קלרה יקירתי,” קרא מר מורדסטון,
"זכרי! משלי ברוחך, תמיד תמשלי ברוחך! ואתה
דדי " פנה אלי, “מה שלומך?”

הושטתי לו את ידי, ואחרי רגע של
פקפוק נגשתי אל אמי ואנשק לה. גם היא נשקה
לי, בהחליקה בידה על שכמי, ואחר ישבה על
מקומה.

לא יכלתי להביט אליה, לא יכלתי
להביט אליו, אך ידעתי כי הוא מתבונן אל שנינו.
אז קרבתי אל החלון ואבט אל הגן ואל השיחים
אשר הרכינו ראשם מפני הקר.

אך עלה בידי להתחמק מן החדר טפסתי
במעלות אל חדר העליה. חדר־משכבי במדור
התחתון לא היה עוד ועלי היה לשנות את מקומי. מן
העליה ירדתי שוב. תעיתי שעה קלה בחצר
להתבונן ולראות, אולי נשאר עוד זכר לימים
הטובים. אך פתאם נבהלתי ואברח, כי במאורה
הריקה רבץ כלב גדול, קולו עב ושערו שחור,
ובראותו אותי נמלא זעם ויקפץ ממקומו להתנפל
עלי.




פרק רביעי: נבאשתי בעיני בני־ביתי


אלו היה חדר משכבי החדש חי ומדבר,
כי אז קראתיו ביום ההוא להעיד עלי, מה רב היה
משא יגוני. עליתי אליו, ולאזני עוד הגיע קול
נביחת הכלב; הבטתי אל פני החדר בעצבות, אף
החדר הביט עלי כעל זר. ישבתי, וידי הקטנות
משלבות, והרהרתי.

הרהרתי בדברים רבים ושונים.
חשבתי על אדות מראה החדר, על הסדקים אשר
בתקרה, על הניר שעל גבי הכתלים, על הכתמים
בשמשות החלון, על הכיור הצולע. כל אותה שעה
בכיתי רב בכי, אף כי לא ידעתי על מה אני בוכה,
מלבד כי הרגשתי קר ובדידות. ובתוך בדידותי
זכרתי את עמיליה הקטנה ואת דבר אהבתי הרבה
אליה, כי נפרדתי מעמה לבוא הלום, למקום שאיש
לא ישים לבו לי ולא יאיר פניו אלי, כאשר
הסכינה לעשות חברתי הקטנה. הרעיון הזה הטיל
בי תוגה רבה, עד כי התעטפתי בשמיכתי וארדם
מתוך דמעה.

הקיצותי לקול הקורא: “הנהו!” אז
נשאתי את ראשי הקודח. אמי ופגוטי באו לראות
אותי.

“דוד,” קראה אמי, “מה לך?”

נדמה לי כי שאלה זו בפיה מוזרה היא,
ולכן עניתי: “אין דבר.” ואסב את פני אל הקיר
להסתיר את שפתי הרועדות, אשר דובבו לה יותר
מאמרי פי.

“דדי,” קראה אמי, “דדי בני!”

מעיד אני עלי, כי כל הדברים שהיו
יוצאים מפיה לא היו מעוררים את נפשי כאותה
הקריאה “בני.” הסתרתי דמעותי בכר, וכאשר
אמרה אמי להרים את ראשי, דחיתי אותה
בידי.

“אלה הם מעשיך, פגוטי, בת בליעל!”
קראה אמי, “ברי לי הדבר. אך איככה זה עמד בך
לבך לקומם את בני לאיש היקר לי? מה כונתך
בזה, פגוטי?”

פגוטי האמללה נשאה כפיה ועיניה למרום ובקול בוכים קראה:

“אלהים לא יחשב לך זאת לעון, מרת קפרפילד, ולא תענשי על דבריך היום אלי.”

“רב לכם לצער אותי,” קראה אמי, “ולמרר
את חיי בירח הדבש שלי, בעת אשר גם אויבי
בנפש לא היה מונע ממני להתענג מעט על אשרי.
גם אתה דדי, בן מביש! ופגוטי האכזריה! הוי,
אלי בשמים!” קראה אמי, בהביטה פעם אלי,
ופעם אל אומנתי, “מה רע העולם, אשר אלהים ברא
אותו טוב ויפה.”

ברגע זה הרגשתי למרגלותי מגע
יד, ואני ידעתי, כי לא זו יד אמי, אף לא יד
פגוטי. ופתאם ראו עיני את מר מורדסטון עומד
בינינו ואומר:

“מה זאת, קלרה חמדתי, האמנם שכחת? תקיפות, יקירתי!”

“צר לי מאד, אדוארד,” אמרה אמי, “לבי מלא צער.”

“אכן!” ענה האיש, “שמועה רעה היא לי, קלרה!”

“חבל,” קראה אמי, “על שמזלי גרם לסבל יסורי נפש.”

הוא משך אותה אליו, לחש דבר באזנה
ונשק לה. וכאשר ראיתי אז את ראש אמי נשען על
כתפו וידה חובקת צוארו, ידעתי כי היא בידו
כחמר ביד היוצר.

“רדי, חמדתי, אל האולם,” קרא מר
מורדסטון, “ואני ודוד נבא שנינו יחדו.” וכאשר
יצאה אמי, פנה אל פגוטי ואמר:

“היודעת את, מה שם גברתך?”

“הן גברתי היא זה שנים רבות.” ענתה פגוטי, “ועלי לדעת אפוא.”

“אמנם כן הוא,” השיב האיש, “ואולם
בעלותי הלום שמעו אזני, כי קראת לגבירתך
בשם שאינו שלה. היא נטלה עתה את שמי.
התזכרי זאת?”

פגוטי לא ענתה מאומה, ורק שלחה עין
אלי. רגע אחד עמדה עוד ובראותה כי האדון מחכה
ליציאתה, עזבה את החדר. וכאשר נשארנו שנינו
לבדנו, סגר את הדלת, ישב על הכסא, העמידני
לפניו ונעץ בי עיניו. גם אנכי לא גרעתי עין
ממנו. ובזכרי היום את הרגע, בעמדי פנים אל
פנים עם האיש ההוא, נדמה לי, כי שומע אני שוב את
דפיקות לבי.

“דוד,” קרא האיש בהדקו את שפתיו,
"אם יש לי סוס פרא או כלב רע, מה תקנתו, לפי
דעתך?״

“איני יודע.”

“מלקות.”

שפתי היו נעות וקולי לא נשמע, אך נשימתי הלכה וקצרה.

“יסורים מסירים את העקשנות. אומר אני
לנפשי: מחיב אנכי לכבש את הפרא, ויהי מה. גם
אם יתבוסס בדמו, לא ארף ממנו.”

“מה זאת על פניך?”

“רבב,” עניתי.

הוא ידע כמוני, כי אלו הן עקבות
הדמעות. ואולם לו שאל שאלתו עשרים פעמים,
ובכל פעם הייתי סופג עשרים מלקות, גם אז היה
נשבר לבי הרך בטרם היה האיש שומע מפי את
הודאתי.

“אכן שכל טוב יש לך, אף כי קטן
בשנים אתה,” קרא מר מורדסטון מתוך חיוכו
הקשה המיחד לו, “ואני רואה, כי לבך מבין דבר.
רחץ נא פניך, אדון, ונלך יחדו.”

ברי לי, כי לו לא שמעתי בקולו, כי אז היה הורג אותי בלי חמלה.

“קלרה יקירתי,” קרא האיש בבואנו אל
החדר וידו אוחזת בידי, “מעתה לא יגרם לך אדם
צער ורוחך הטובה תשוב אליך. בנך ייטיב את
דרכו.”

אלהים הוא עדי, כי הייתי משפר דרכי
לכל ימי חיי, ואולי היה נברא לי לב חדש, אלו
שמעתי בשעה זו דבור אחד של חבה. דבור אחד
של נחומים וחמלה היה לוקח את לבי הרך. דבור
אחד המעורר תקוה כי יש לי בית מולדת, היה ממלא
את נפשי רגשות תודה וכבוד לאותו האיש, תחת
רגשות האיבה אשר הגיתי אליו. ואולם הדבור הזה
לא יצא – ושעתו הנה עברה.

סעדנו שלשתנו. הוא חבב מאד את
אמי, אף היא חבבה אותו. מתוך דבריהם נודע לי,
כי אחותו הבכירה אומרת לבוא לשבת עמנו
בביתנו ועוד בערב הזה מחכים לה שתבוא.

אחרי הסעדה, בשבתנו ליד האח
הבוערת, ואנכי בקשתי תחבולות להתחמק אל
פגוטי, בלי להעליב את בעל הבית, קרבה מרכבה
אל גדר הגן, ומר מורדסטון יצא לקדם פני
האורח. אמי הלכה אחריו, ואנכי התנהלתי
אחריה, ובהגיענו אל פתח האולם, הפכה אמי
פניה אלי ותחבק אותי כדרכה ותלחש לי, כי
עלי לאהב את אבי החדש ולשמע בקולו. היא דברה
את דבריה בחפזון ובלחישה, כאלו חטא חטאה,
ובקרבנו אל המקום אשר עמד שם בעל הבית,
שמטה אמי את ידה מידי ותשם אותה
בזרועו.

ואמנם באה מרת מורדסטון, אשה
נזעמה, שחורה כאחיה, אשר דמתה אליו בפניה
ובקולה; גבות עיניה היו שחורות ועבות, כאלו
באו לה במקום זקן, אשר מנע הטבע מבנות מינה.
היא הביאה עמה שני ארגזים שחורים, ועל גבם
חקוקים ראשי תבות של שמה. וכאשר שלמה שכר
נסיעה לבעל המרכבה, נטלה את כספה מתוך כיס
של ברזל אשר היה נתון בילקוט דומה לכלא
התלוי בשרשרת ברזל על זרועה. מימי לא ראיתי
אשת ברזל, כאשר היתה מרת מורדסטון.

עד מהרה נכנסה האורחה אל הבית
והתודעה אל אמי, היא גיסתה החדשה. ובהביטה
אלי שאלה:

“הזה הוא בנך?”

“כן,” ענתה אמי.

“בכלל אין אני אוהבת את הנערים,” קראה מרת מורדסטון, “מה שלומך, בחור?”

אחרי פגישה של חבה זו עניתי בשפה
רפה, כי שלום לי, והאורחה גזרה דינה עלי בשתי
מלים:

“חסר נמוס!”

לאחר שהוציאה דברים אלו מפיה
בקשה לראות את החדר המיעד לה. זה החדר אשר
היה לי מיום בואה מקום מגור ופחד, אשר שם עמדו
סגורים תמיד שני הארגזים השחורים, ועל גבי
הראי היו תלויות לולאות ושלשלאות, אשר שמשו
לפאר את מלבושי מרת מורדסטון.

כפי שאפשר היה לראות, באה מרת
מורדסטון אל ביתנו להשתקע. וממחרת היום
החלה “לעזר” לאמי. היא בדקה בכל פנות הבית
והביאה סדרים חדשים לפי טעמה. הדבר הראשון
המפלא שראיתי במרת מורדסטון היה זה, כי חשדה
תמיד את המשרתות, כי מסתירות הן איש בפנה
חבויה בבית. מתוך שגעון זה היתה יורדת ביום
ובלילה אל מרתף הפחם, פותחת דלת של ארון
ואינה סוגרת, בהאמינה כי הנה מצאה את
הנחבא.



רגילה היתה להשכים בבקר, בשעה
שכל בני הבית עוד היו ישנים. פגוטי אמרה
עליה, כי ישנה היא ועינה האחת פקוחה. אך הדבר
לא נתקבל על לבי, כי אחרי שמעי את זאת נסיתי
בעצמי לעשות כן וראיתי כי אי אפשר הדבר
בשום אפן.

בבקר יום הראשון לבואה קמה עם קריאה
ראשונה של התרנגול. וכאשר נכנסה אמי לאכל
פת־שחרית ואמרה למזג טה, צבטה לה מרת מורדסטון
צביטה קלה של חבה, במקום נשיקה ותאמר:

“הנה, קלרה יקירתי, באתי הלום להסיר
מעליך את על הבית. ענגה את מאד וקלת דעת, –
פני אמי אדמו אך היא חיכה קצת, – ואל לך
להתעסק במשק הבית. אם טוב בעיניך, תני לי את
המפתחות, יקירה, ואנכי אהיה המשגיחה על
הכל.”

מן היום ההוא והלאה נתנה מרת
מורדסטון את המפתחות יומם בכלא, הוא ילקוטה,
ובלילה הטמינה אותם תחת הכר מראשותיה, ואמי
לא ידעה דבר בבית.

אמי לא יכלה לראות באבדן שלטונה
ולחשות. ובאחד הלילות, כאשר ספרה מרת
מורדסטון לפני אחיה בענין אחד של כלכלת
הבית, פרצה אמי פתאם בבכי ותאמר, כי מן
הראוי היה לשאול גם בעצתה."

“קלרה!” קרא מר מורדסטון בזעף, “קלרה! תמה אני.”

“הנקל לך, אדוארד, לתמה!” בכתה
אמי, “רגיל אתה לדבר תמיד על התקיפות, אך אינך
נותן לאחר להיות תקיף בדעתו.”



עלי להגיד כי מלה זו “תקיפות,” היתה
תמיד בפי האח והאחות, ובה התפארו, ובכל עת
ובכל שעה הוכיחו בה את אמי.

“הן נורא הוא,” הוסיפה אמי, “כי בביתי…”

“בביתך?” הפסיקה מר מורדסטון, “קלרה!”

“כלומר, בביתנו,” ענתה אמי מתוך
פחד, “הלא תבין, אדוארד, כי אין לי שום שלטון
בביתך בעניני המשק. הן עד יום נשואינו
הייתי המוציאה והמביאה בבית. תבא פגוטי
ותעיד,” הוסיפה אמי מתוך אנחה – “כי נהלתי את
עניני הבית בטוב טעם ודעת.”

“אדוארד!” קראה מרת מורדסטון, “הקץ לזה. מחר אני הולכת.”

“הני מורדסטון!” גער בה האח, “דמי!
איככה זה תעזי להוציא מפיך דברים, כאלו לא
ידעת את טיבי?!”

“עד אלהים,” פתחה אמי בשברון רוח
ובדמעות עין, כי לא עלה על דעתי להרחיק את מי
שהוא. אנכי אסבל צער ויסורים אם יעזב איש את
ביתי בגללי. אין אני שואלת הרבה. כלום חסרת
תבונה אנכי? רצוני רק, כי ימלכו בי לפעמים.
לבי מלא תודה לכל מי שעוזר לי, אך רצוני כי
לפעמים, מפני הכבוד, ישאלו בעצתי."

“אדוארד!” קראה מרת מורדסטון שנית, “יבא הקץ לזה. מחר אני הולכת.”

“הני מורדסטון!” הרעים האח בקולו, “התחשי! איככה זה תהיני לדבר ככה?”

מרת מורדסטון הוציאה את מטפחת־האף מכלאה ותגש אותה אל עיניה.

“קלרה!” פנה האיש אל אמי, “פלא את
היום בעיני! משתומם אני! כן, אמרתי בלבי,
כי נושא אני אשה שאין לה נסיון בחיים, ועלי
לחזק את רוחה ולעשות אותה תקיפה ואמיצה. אולם
כאשר הואילה אחותי לבא ולהיות לי לעזר ובגללי
קבלה עליה עבודה של סוכנת, משלמים לה עתה
תחת טובה…”

“הוי, אנא, חנני, אדוארד,” נאנחה אמי,
“אל נא תשת עלי עון זה של כפית־טובה. מימי לא
הייתי כפוית־טובה. איש לא יאמר עלי כזאת. אמנם
יש בי עונות רבים, אך עון זה אין בי. אל נא, אל
נא, יקירי.”

“ואם הני מורדסטון, אני אומר,” הוסיף
האיש לאחר שגמרה אמי את דבריה, “מקבלת
בשכרה גדופים, אי אפשר כי רגשותי לא יעלבו
ולא יפגעו.”

" אל נא, מחמדי, אל תאמר כזאת!"
התחננה אמי בדמעות על עיניה, " אל נא, אדוארד!
אין בי כח. רגשנית אני. חי ראשי כי כן הוא. שאל
את פגוטי ותאמר לך, כי רגשנית אני."

“הדבר הזה אינו מעלה ואינו מוריד,
קלרה,” ענה מר מורדסטון, “לשוא דבריך.”
“אבל אנא נעשה שלום בינינו.” קראה אמי, “חיי
אינם חיים בתוך רגז ומדון. לבי ידאב מאד. אני
מלאה עון, לא אכחד, וטוב תעשה, אדוארד,
בהתאמצך למרק עוני. ואת, הני, לא הוסיף למרות
פיך. אמללה אהיה אם תאמרי לעזב…”

אמי לא יכלה לדבר עוד, כי תקפו עליה רגשותיה.

“הני מורדסטון,” פנה האח אל אחותו,
“מעולם לא עברו בינינו דברים קשים. לא פשעי הוא,
כי הערב הזה ארע מארע בלתי רגיל. אדם אחר
הביאני לידי כך. גם לא חטאתך היא כי דברת
קשות, אדם אחר הביאך לידי כך. אך הבה נתאמץ
שנינו לשכח את זאת.”

ואחרי הוציאו מפיו את דברי החסד
האלה פנה אלי ואמר: “ענין זה לא יאה בפני נער
קטן. לך, דוד, שכב במטתך.”

ברב עמל מצאתי את הפתח, כי דמעותי
האפילו על עיני, לבי דאב מאד על אמי השרויה
בצער. ואולם מששתי בתוך החשכה, טפסתי
ועליתי אל דירתי, ורוח לא היה בי לסור, כדרכי,
אל פגוטי ולאמר לה “לילה טוב” ולקבל מידה
נר.

כעבר שעה או יותר הקיצותי, כי פגוטי
באה לראות אותי, והיא ספרה לי, כי אמי קצת חולה,
וכי מר מורדסטון עם אחותו יושבים לבדם
באולם.

למחרת בבקר, ברדתי אל האולם,
שמעתי מאחורי הדלת את קול אמי. ברוח נכאה
בקשה סליחה ומחילה מאת מרת מורדסטון, וזו
הואילה ברב חסדה לסלח, והשלום שב אל הבית.
ומן היום ההוא והלאה לא הוציאה אמי מפיה דבר
טרם תדע כי כן היא דעת מרת מורדסטון. ביום
הראשון היינו הולכים לבית היראה, ואני הייתי
בעיני כאסיר המובל בידי שומריו. מאחרי הלכה
מרת מורדסטון לבושה שמלת קטיפה שחורה, אשר
נראתה כעשויה מאריג שעל מטת בר־מינן; אחרי כן
הלכה אמי, ואחריה אישה. ואולם אין עמנו
פגוטי, כאשר בימים הטובים ההם.

בדרכי הביתה אני מתבונן והנה
שכנים אחדים מביטים אחרי ואחרי אמי
ומתלחשים. ויש אשר שלשתם ילכו שלובי זרוע
ואני מתנהל לבדי אחריהם ומהרהר, מדוע אין
רגלי אמי קלות כשהיו ומדוע חלף מעל פניה
ששון יפיה. ושוב אני מהרהר, אם השכנים זוכרים
כמוני את הימים שהיינו מטילים שנינו יחדו,
אמי ואני, וכל היום הקודר אני שקוע בהרהורים
כאלה.

פני אמי הלכו ודלו, מנוחת נפשה סרה ממנה וששון־רוחה חלף ואיננו.

בימים ההם התחילו בבית להתיעץ על
אדותי, כי הגיעה השעה למסר אותי לבית־הספר.
ואולם הענין היה תלוי ועומד, ובינתים למדתי
שעורי בביתי.

את השעורים האלה לא אשכח כל ימי
חיי! על פי השם, היתה אמי המורה. ואולם מר
מורדסטון עם אחותו היו יושבים תמיד בשעת
למודי ומשיאים עצות לאמי כי מחיבה היא להיות
תקיפה. כשרונות טובים חנני אלהים, אף חשקתי
מאד בלמודים בעת אשר הייתי לבדי עם אמי. את
האל“ף בי”ת למדתי מתוך שעשועים על ברכיה, וכל
הדרך אשר עברתי בספר־התנינים היתה בעיני
כזרועה פרחים, ועל דרכי זו שמעתי את קול אמי
הנעים. ואולם אותם השעורים שבאו אחרי כן
גזלו את מנוחת לבי וענו את נפשי. ארכים
וקשים היו, ורבים מהם היו למעלה מבינתי, עד כי
טמטמו את לבי ואת מחי.

הבה אתאר בקר אחד מן הימים הרעים ההם.

הנה אני נכנס לחדר־האולם אחרי
פת־שחרית עם ספרי־הלמוד בידי, אמי יושבת
לפני הלוח ומחכה לי. ואולם מר מורדסטון גם הוא
יושב לפני החלון ועושה עצמו כקורא בספר. גם
אחותו יושבת ליד אמי ועושה מה שעושה. מראה
פני האנשים האלה משפיע עלי כל כך, עד כי
מלים רבות אשר שננתי בעמל רב, מתחמקות
ונמלטות אחת אחת מתוך מחי.

אני מושיט לידי אמי ספר דקדוק או
ספר הסטוריה, מעין פעם אחרונה ופותח בקול רם
את שעורי. נתקל אני במלה אחת. מר מורדסטון נותן
עין בי, ואני נתקל במלה שנית. מרת מורדסטון
שולחת עין אלי, וחצי־תריסר מלים נשמטות
ופורחות להן. אז אני פוסק מקריאתי. אמי אינה
מעזה לסיע בידי, והיא פונה אלי בתוכחת אהבה:
“אוי דדי, דדי!”

“לא כן, קלרה,” אומר מר מורדסטון, “הלא
מחיבה את להיות תקיפה בדעתך. אל לך לקרא: "
אוי דדי, דדי!” ילדות היא זו. יודע הנער את
שעורו או לא?"

“ודאי שאינו יודע,” נופלת האחות לתוך הדברים.

“אמנם, חוששת אני, כי אין הוא יודע,” אומרת אמי.

“ובכן קלרה, השיבי לו את הספר וילך
לחזור על שעורו עד שידע אותו,” מיעצת מרת
מורדסטון.

“אכן צדקת, יקירתי, יפה יעצת. ואתה דדי, לך וחזר ואל תהי בור.”

אני נכנע לרצון אמי וחוזר על שעורי,
אך ללא תועלת הוא. ולא עוד אלא שבפעם השנית
אני נתקל באותם המקומות שעברתי עליהם בשלום
בפעם הראשונה, יען כי מחי פוסק מעבודתו
בשעה שעיני רואות את האח והאחות יושבים
ומביטים אלי. מחשב אני חשבונות, כמה אמות
של משי יש במגבעתה של מרת מורדסטון, וכמה
מחיר ה“חלט” של מר מורדסטון, או מעלה אני על לבי
זכרון דבר של מה בכך, שאינו נוגע לי כלל… מר
מורדסטון עושה העויה מתוך קצר רוח, וכמוהו
עושה גם מרת מורדסטון. אמי מביטה אליהם
בהכנעה, סוגרת את הספר ומניחה אותו הצדה,
זוקפת עלי חוב שעלי לפרע אחרי גמרי את יתר
השעורים.

אולם עוד מעט והחובות יעלו וירבו, הם
הולכים וגדלים כגל שלג. וככל אשר יגדל הגל,
יגדל טמטומי. רואה אני, כי אפסה כל תקוה ואני
מרגיש כי שוקע אני בבץ של בערות ואין עצה
ואין תחבולה לצאת מן המצר, ואני סומך על מזלי.
מבטי על אמי ומבט אמי עלי עם כל מכשול מלאים
תוגה רבה. ואולם התקלה הגדולה בשעת
השעורים האלה באה בזמן שאמי (החושבת כי
איש לא יראה זאת) מנסה לתת לי פתחון פה בניד
שפתיה. ברגע זה נשמע קול מרת מורדסטון, אשר
ארבה לה, קול מזהיר וקורא:

“קלרה!”

אמי מתעוררת, מתאדמת ומחיכת מתוך מבוכה.

ואחרי אשר אני נתקל וחוזר ונתקל, קם
מר מורדסטון מעל כסאו, נוטל את הספר, טופח בו
על ראשי ודוחף אותי מן החדר.

גם כי עברו עלי השעורים בלי
מכשול, עוד עמדה לפני צרה גדולה בדמות שאלת
חשבון אשר חבר מר מורדסטון בשבילי. וזו היא:
אדם שקנה בחנות חמשה אלפים חריצי חלב, מחיר
כל אחד מהם חמש אגורות וחצי, שלם תכף
במזמנים, וכו' וכו'. כמה יגיעות יגעתי, כמה עמל
שבעתי בפתרון שאלה חמורה זו, ובשכר עמלי
קבלתי פרסת לחם – תבלין לגבינה.

מרת מורדסטון לא יכלה לראות אותי
יושב בטל, ותמיד היתה פונה לאמי בדברי מוסר:
“קלרה, יקירתי, אין לך דבר יפה מעבודה – תני
לבנך לקח.” עם נערים בני־גילי נאסר עלי מטעם
האח והאחות להשתעשע, יען כי לפי דעתם כל
הנערים הם חבר משחיתים.

כה עברו עלי כששה ירחים או יותר,
ואמנם עתיד הייתי להיות בור ועם־הארץ, גלם וחסר
בינות, אלו לא הקדים לי אלהים רפואה למכה.

אבי, עליו השלום, עזב אחריו חבילה של
ספרים שהיו מנחים בחדר קטן בעליה סמוך לחדר
משכבי, ואיש לא בא אל הפנה ההיא ולא הפריע
אותי לקחת מן האוצר הגנוז ההוא את “רובינזון
קרוזה,” את “דון קישוט,” את “המוכיח מויקרילד”
ועוד גבורים אנשי שם, אשר התרעו עמי. הם
הלהיבו את דמיוני ועוררו בלבי תקוה, כי מחוץ
לעולם האפל שלי יש עולם מלא אורה. ספורי “אלף
לילות ולילה אחד” נשאו אותי על כנפי הדמיון
לעולם שכלו טוב ויפה. ובדמיוני ראיתי את עצמי
בדמות הגבורים של הספורים שנעשו חביבים
עלי בטוב לבם או באמץ־רוחם; את האנשים הרעים
והאכזרים שבספורים שויתי לנגד עיני רוחי
בדמות מר מורדסטון ואחותו.

הדבר הזה היה התענוג היחידי בחיי.
יש אשר בערב קיץ, בעת אשר נערים בני־גילי היו
משתעשעים בחצר בית־העלמין, הייתי אנכי יושב
על מטתי כלי שקוע בקריאה. כל הגבורים
שבספורים חיו בדמיוני, ואני ראיתי אותם פעם
בכה ופעם בכה, אף נעשיתי שתף למעשיהם.

באחד הימים, כשנכנסתי לאולם
וספרי בידי, מצאתי את אמי יושבת ופניה עצובים,
אך פני מרת מורדסטון צהבים, ומר מורדסטון עוסק
בהכנת קנה רך וגמיש. בבואי חדל האיש מעבודתו,
נענע את הקנה והצליפו באויר.

“אני אומר לך, קלרה,” קרא מר מורדסטון, “גם אנכי ספגתי מלקות.”

“ודאי שכן הוא,” נענתה מרת מורדסטון.

“אמנם יקירתי,” השיבה אמי בקול מלא צער, “אבל… האם גרם הדבר טובה לאדוארד?”

“ולדעתך גרם לי הדבר רעה?”

“הוא הדבר!” התערבה האחות.

אמי לא העזה להתוכח ולא ענתה
מאומה. ואנכי הרגשתי כי דבר הוכוח נוגע אל
עצמי ואל בשרי, ומה גם בראותי את עיניו
הזועמות של מר מורדסטון.

“היום, דוד,” פנה אלי ועיניו הבריקו, “שים את לבך יותר מכל הימים.”

ושנית הצליף באויר בקנה אשר
בידו, הניחו אצלו ועיניו הביעו אמץ, ויקח את
ספרו.

התחלה זו בלבלה את מחי. הרגשתי
לחרדתי, כי המלים של שעורי מתחמקות לא אחת
אחת, שורה שורה, כי אם עמודים עמודים. אני
מתאמץ לעצר בעדן, אך הן נראו כבורחות על
נפשן מפני הסכנה.

נכנסתי תחלה אל החדר בלב מלא תקוה כי היום
אעמד יפה בנסיון, יען כי שננתי את שעורי
יפה יפה. אך חשבתי וטעיתי. ההתחלה היתה רעה,
גרוע ממנה ההמשך, והסוף – קשה משניהם. אמי
פרצה בבכי.

“קלרה!” הזהירה מרת מורדסטון.

“ראשי יכאב עלי, יקירתי,” ענתה אמי.

ומר מורדסטון פנה אלי ואמר:

“קום, בחור, ונעלה אל חדר העליה.”

כאשר נגש עמי עד הפתח, נסתה אמי
לעצר בעדנו, אך מרת מורדסטון גערה בה: “כלום
מדעתך יצאת?” ואנכי ראיתי את אמי אוטמת
אזניה, ומאחרי שמעתי קול בכיה.

הוא הלך עמי אט ופניו קשים עד בואנו
אל חדרי, – ומראהו כמראה איש הבא לעשות
שפטים. ושם שם פתאם את ראשי תחת זרועו.

“אדוני, מר מורדסטון!” קראתי אליו, “אל
נא! אל נא תכני! אני לומד וחוזר ולומד, אדוני, אך
תלמודי אינו מתקים בשעה שאתה ואחותך
יושבים ממולי. חי אלהים, איני יכל!”

“האמנם אינך יכל?” קרא האיש, “הבה נראה.”

הוא אחז את ראשי כבצבת, אך בכל זאת
עלה בידי להשמט ולעצר בעדו, ושנית
התחננתי לפניו כי לא ירים ידו עלי. ואולם רק
רגע אחד ארך הדבר, כי ברגע השני הכה אותי
בכח רב. בו ברגע תפשתי בשני את היד
האוחזת בי ונשכתיה נשיכה עמקה. גם היום,
בזכרי זאת, תכהינה שני בפי.

אז הכה אותי בלי חמלה, כאלו אמר
להרגני. ובתוך השאון והמכאוב שמעתי את קול
אמי ופגוטי ברוצן על המדרגות. אחרי כן נדם
הקול, ואת הדלת סגרו אחרי. שכבתי על הרצפה
קודח, פרוע, קרוע ועלוב.

לאחר ששבה נפשי מעט למנוחתה,
שררה דממה אימה בבית. וכשך מעט כעסי
וכאבי, ראיתי את עצמי חוטא ופושע.

שעה ארכה ישבתי והקשבתי, אך אין
קול ואין קשב. זחלתי על גבי הרצפה עד הגיעי
אל הראי ואבט בו, והנה פני צבו, אדמו וכערו,
עד כי נבהלתי למראיהם. פצעי היו רבים. אך
היסורים האלה כאין היו לעמת הרעיון הנורא,
כי חוטא אני. נדמה לי, כי אין בעולם כבד־עון
כמוני. היום נטה לערב ואנכי סגרתי את החלון
(כל הזמן היה ראשי נשען על סף החלון ואנכי
בכיתי ונמנעתי והרהרתי חליפות), והנה
שמעתי מפתח סובב ומרת מורדסטון באה ובידה
לחם ובשר וחלב. את כל אלה הניחה על השלחן
באין אמר, הביטה אלי בתקיפות ראויה למופת, אחרי
כן חזרה ויצאה וסגרה את הדלת אחריה.

בין כה וכה בא הערב, ואנכי ישבתי
וחכיתי, אולי יבוא עוד איש אלי. אך לאחר
שנוכחתי כי הלילה הזה לא יבוא שום איש,
פשטתי את בגדי ועליתי על מטתי. ואז באו
להציק לי הרעיונות, מה יעשו בי. הן הדבר אשר
עשיתי חטא גדול הוא. האם יאסרו אותי בשלשלאות
של ברזל וישלחוני אל בית הסהר? ואולי מרחפת
סכנה על ראשי כי יתלו אותי על העץ?

עד עולם לא אשכח את יקיצתי למחרת
בבקר. רגע אחד קפצה עלי חדות־נער, וברגע
השני התעורר בי זכרון יום אתמל עם כל כאבו.
מרת מורדסטון נכנסה לפני קומי עוד ממשכבי
ואמרה אלי בלשון קצרה, כי הרשות נתונה לי
לטיל בגן רק חצי השעה. אלו עלה בידי לראות
את אמי לבדה, כי אז נפלתי לפניה על ברכי
לבקש ממנה סליחה. אך האח והאחות שמרו עליה
ולא נתנו אותי לראות פניה.

אין מלים בפי עטי לתאר מה ארכו לי
ימי כלאי. חמשת הימים היו כחמש שנים בעיני.
הטיתי אזן להקשיב כל המלה קטנה; קול צעדים,
צלצול הפעמון, סבוב הדלת על צירה, לחש דברים;
קול צחוק, שריקה או נגינה עולה מן החוץ; מהלך
השעות בלילה, בעת אשר הקיצותי מתוך רעיון
כי כבר בא בקר, ואחרי רגע נוכחתי כי בני
הבית ערים עוד ולפני לילה ארך; החלומות
והחזיונות אשר בעתו אותי בלילות, בוא הבקר,
הצהרים, הערב, בשעה שבני גילי משחקים בחצר
בית־העלמין, ואני רואה אותם ומתירא לגשת אל
החלון, לבל יראוני הנערים וידעו כי אסיר
אנכי; הרגש המוזר, כי איני שומע את קול עצמי,
והרגש המשנה, בשעה שנראה אלי איש מביא לי
אכל ומתעלם; הגשם אשר ירד בזעף באחד
הלילות, ואחריו עלטה גדולה, אשר העיקה על נפשי
– כל אלה עומדים היום חיים לפני, כי נחרתו עמק
עמק בזכרוני.

בלילה האחרון לשבתי בכלאי
הקיצותי לקול הקורא בשמי. קמתי במטתי
ופשטתי ידי לתוך החשכה.

“הקולך זה, פגוטי?”

אין מענה. אך כעבר רגע שמעתי שנית
את שמי, והקול היה מלא רז כל כך, עד כי הייתי
יוצא מדעתי, אלו לא בא הרעיון אל לבי כי הקול
עולה בעד חור המנעול.

קפצתי ממטתי, מששתי באפלה עד
קרבי אל הדלת. אז שמתי את שפתי על חור המנעול
ולחשתי:

“האת היא, פגוטי חביבה?”

“כן, מחמדי,” ענתה, “הזהר כעכבר, פן יארב לנו החתול.”

ידעתי, כי החתול היא מרת מורדסטון, אשר חדר־משכבה היה סמוך לחדרי.

“מה שלום אמא, פגוטי יקירה! האמנם היא קוצפת עלי מאד”?

הטיתי אזני לשמע את לחשה, כאשר ענתה לי: ‘לא, לא מאד’."

“מה עתידים לעשות לי, אולי ידעת, פגוטי?”

“בית־ספר. סמוך ללנדון,” שמעתי מענה.

“מתי?”

“מחר.”

“ואת פני אמי אראה?”

“כן,” ענתה פגוטי, “בבקר.”

אז הגישה פגוטי את פיה אל חור
המנעול, ומלבה השבור יצאו שברי דברים,
מלאים רגש ואמון:

“דדי, חביבי, אם לא הייתי קרובה אליך
בימים האחרונים, – לא הסכנתי לעשות לך כה, –
אין זה כי לא אהבתיך. אני אוהבת אותך בכל מאדי,
ילד שעשועי. חשבתי, כי כך ייטב לך, ועוד ייטב
לאדם אחר. דדי מחמדי, השומע אתה”?

“ה־ה־ה־הן” גנחתי.

“יחידי!” הוסיפה פגוטי בחמלה רבה,
“זה אשר חפצתי להגיד לך, כי לא תשכחני. כי
אנכי לא אשכחך עד עולם. ואני אדאג לאמא, דדי,
כאשר דאגתי לך. בבית הזה אגור, יבוא יום
אשר אמא תשען עלי. בזרועות פגוטי הזקנה
והסכלה. אכתב אליך, יקירי. אף כי איני מלמדת.
ואני… ואני…”

שפתי פגוטי נגעו בחור המנעול מתוך נשיקות אשר לא יכלה לנשק לי."

“חן חן לך, פגוטי יקירה!” קראתי, “חן
חן לך! אנא עשי עמי חסד וכתבי אל אחיך, אל
עמיליה הקטנה, אל חם ואל מרת גומיז, כי לא נער
רע אנכי, וכי אנכי אוהב אותם מאד, ביחוד את
עמיליה הקטנה.”

פגוטי נפרדה מעמי מתוך הבטחה
לעשות בקשתי, ושנינו נשקנו את חור המנעול
באהבה רבה. ידי לטפו את המנעול, – אני זוכר את
הדבר – כאלו היו לעיני פניה החביבים והלכתי
למקומי. מן הלילה ההוא צמח בלבי רגש אשר לא
אוכל לכנותו בשם. פגוטי לא מלאה בלבי מקום
אמי; אין בעולם ממלא מקום זה. אך הרגשתי
בלבי אליה רגש, אשר לא הרגשתי כל ימי חיי
לשום בן אדם, ולו מתה פגוטי, כי אז מי יודע, אם
הייתי יכל לשאת את משא יגוני.

למחרת בבקר נכנסה מרת מורדסטון
כדרכה ואמרה לי כי שולחים אותי לבית הספר.
וברדתי אל חדר האולם לאכל פת שחרית, מצאתי שם
את אמי, פניה חורים ועיניה אדמות מבכי.
נפלתי לתוך זרועותיה ובקשתי ממנה סליחה
לנפשי הסובלת.

“הוי, דדי!” קראה אמי, “אתה גרמת
כאב לאיש החביב עלי! היטיבה את דרכך! אני
סולחת לך, אך צר לי מאד, דדי, כי יצר לבך רע הוא
כל כך.”

אכן הטו האנשים את לב אמי להאמין,
כי בן סורר ומורה אני, והדבר הזה גורם לה צער
יותר מצער הפרדה ממני. לבי נמלא יגון.
אכלתי את פתי, אך דמעותי נטפו על לחמי, גם
ירדו לתוך כוס הטה אשר לפני. ראיתי את אמי
והיא מתבוננת אלי, אך מרת מורדסטון נתנה עיניה
בה והיא הורידה את ראשה.

אל הבית נכנס מכרי, הוא בעל העגלה,
אשר עמד בפתח. נטל את ארגזי ונשא אותו אל
הקרון.

“לך לשלום, דדי,” קראה אלי אמי, “רק
לטובתך שולחים אותך. לך לשלום בני. לימי
החגים תבוא אלינו. היה־נא בן מקשיב.”

“קלרה!” גערה מרת מורדסטון.

“עוד רגע, הני יקירה,” ענתה אמי, אשר
אחזה בי – “אני סולח לך, ילדי היקר. אלהים
יברכך!”

“קלרה!” חזרה וגערה מרת מורדסטון.

אז הואילה מרת מורדסטון בטובה להוציא
אותי מן הבית ולהגיד לי, כי מקוה היא, כי אשוב
ממעשי הרעים בטרם תגיע לי אחרית רעה. אנכי
עליתי אל הקרון, והסוס העצל הלך לדרכו.






פרק חמישי: שולחים אותי מבית אמי


כבר עברנו כחצי מיל, מטפחת־האף שלי
כלה רטבה מדמעות, והנה עמדה העגלה
פתאם.

בהביטי לדעת על מה זה, ראיתי לתמהוני
את פגוטי יוצאת מאחת הפנות ומטפסת ועולה אל
הקרון. היא חבקה אותי בזרועותיה ואמצה אותי
בכח רב אל לבה. אף דבור אחד לא הוציאה פגוטי
מפיה, ורק תחבה ידה לתוך צלחתה, הוציאה משם
צרור של גלוסקאות ושמה בכיסי, וארנק נתנה
בידי. ואחרי אשר חבקה אותי שנית, בפעם
האחרונה, ירדה מעל העגלה והלכה לדרכה.

בעל העגלה הביט אלי כשואל, אם תשוב
עוד האשה ההיא. עניתי לו “לא”. “ובכן, לך לך!” ­– קרא
אל סוסו העצל, אשר מהר לעשות כפקדת אדוניו.

אחרי אשר בכיתי רב בכי, עלה על לבי,
כי בכיי לא יועיל מאומה, ומה גם כי הגבורים
החביבים של הספורים אשר קראתי לא שפכו דמעות
בעת צרתם. ובעל העגלה, בראותו כי חדלתי
לבכות, נתן לי עצה לפרש את מטפחת־האף שלי על גב
הסוס, כדי ליבשה. וכן עשיתי.

אז עשיתי בדיקה בארנק שבידי. והנה
מצאתי בו שלשה שילינגים נוצצים, אשר מרטו בידי
פגוטי עד היות להם ברק.

ואולם האוצר הנחמד ביותר היו שני
חצאי־כתרים, לוטים בפתקא קטנה, ועליה רשום
בכתב־יד אמי: “לדדי, באהבה רבה.” לדבר הזה לא
יכלתי להתאפק ובקשתי את בעל־העגלה, כי יתן
לי את מטפחתי, אך הוא מאן לעשות בקשתי, ולכן
מחיתי את דמעת עיני בשרולי והוספתי על הדמעה
עוד אנחות רבות.

כעבר שעה קלה פניתי אל בעל־העגלה ושאלתי אם הוא יסע עמי כל הדרך.

“כל הדרך, לאן?” תמה בעל־העגלה.

“לשם,” עניתי.

“איה הוא שם זה?”

“סמוך ללנדון.”

“סוסי זה,” הראה העגלון בשוטו על הסוס,
“יהי פגר תחלה קדם שיעבר אף החצי ממהלך־רב
כזה.”

“ובכן תסע עמי רק עד ירמות?” שאלתי.

“כן הוא,” ענה בעל־העגלה, “ושם תשב במרכבת־הדאר אשר תביאך אל המקום ההוא.”

אחרי שיחה ארכה זו, שהיתה עבודה קשה
לבעל־העגלה השתקן (מר ברקיס שמו), הושטתי לו
גלוסקה אחת לאות ידידות, והוא בלע אותה בבת אחת
כפיל, ולא נודע כי באה אל קרבו.

“האם היא אופה זו?” שאל מר ברקיס, וידיו מוטלות על ברכיו.

“על פגוטי תשאל, אדוני?”

“אה! הן.”

“כן,” עניתי, “היא המבשלת והיא האופה בביתנו.”

שעה קלה ישב והביט אל סוסו, כאלו ראה בו דבר חדש ואחר פנה אלי:

“אין חתן עוד?”

“בשר אתה אומר?” נדמה לי כי מר ברקיס רעב, והוא שואל אם אין בחבילתי צידה לדרך.

“חתן,” ענה מר ברקיס, “האם אין גבר סובב אותה?”

“את פגוטי?”

“אה! היא היא!”

“לא ולא! לא היה לה חתן.”

ושוב התבונן מר ברקיס אל אזני הסוס, וכעבר שעה קלה אמר:

“הנה היא אופה הכל ומבשלת הכל?”

ואנכי עניתי כי אמנם כן הוא.

“ובכן,” פנה אלי מר ברקיס, “אנכי אמר לך דבר. אולי תכתב אליה.”

“ודאי שאכתב אליה.”

“אה,” נענה האיש בנשאו עיניו אלי, “אם
תכתב אליה, אל תשכח להוסיף, כי ברקיס רוצה.
התעשה זאת?”

“כי ברקיס רוצה,” חזרתי אחריו בתמימות, “וזה הכל.”

“כן, כן,” ענה אחרי רגע של מחשבה, “כן, כן, ברקיס רוצה.”

“אבל הן מחר תהיה בעצמך
בבלונדרסטון, אדוני ברקיס, ובכן תוכל למסר
לפגוטי את הדברים האלה על פה.”

אך הוא נענע בראשו לאות כי על פה אינו
רוצה ושוב חזר על בקשתו כי אכתב: “ברקיס רוצה,”
ולא יותר.

ואמנם בשבתי בבית המלון אשר
בירמות, קניתי לי ניר וכתבתי אל אומנתי לאמר:
“פגוטי חביבה, באתי הלום בשלום. ברקיס רוצה,
ברכה לאמי. אוהבכם דוד. P. S. הוא אומר, כי נחוץ לו להודיעך ­– ברקיס רוצה.”
לאחר שקבלתי עלי את השליחות, שקע
מר ברקיס בשתיקה. ואני הייתי עיף ויגע, ולכן
שכבתי בעגלה על שק תבן וארדם. ישנתי כל
שעת הנסיעה עד בואנו לירמות.

אותה חצר על יד בית המלון שהגענו
אליו, היתה זרה לי כל כך, אשר נואשתי מתקותי
לפגש פה את אחד מבני בית מר פגוטי, ואולי גם את
עמיליה הקטנה.

מרכבת הדאר אמנם עמדה בחצר, אך
סוסים לא היו רתומים אליה, אף לא נראה, כי מוכנה
היא ללכת ללנדון. עמדתי ותמהתי, מה יהי
לארגזי, שמר ברקיס הורידו מעל עגלתו והניחו
על גבי קרקע החצר, ומה יהי לי. והנה מבעד אחד
החלונות, ששם נראו עופות שחוטים וחתיכות בשר,
הציצה אשה וקראה:

“הזה הוא האיש הקטן הבא מבלונדרסטון?”

“כן, גברתי, אנכי הוא,” עניתי.

“מה שמך?” שאלה האשה.

“קפרפילד,” עניתי.

“אם כן, לא הוא,” קראה האשה “איש לא הזמין פה סעדה בשביל בעל שם זה.”

“ואולי מורדסטון?” שאלתי.

“אם אתה הוא מר מורדסטון,” קראה האשה, “למה זה קראת לעצמך תחלה בשם אחר?”

בארתי לאשה ההיא את הדבר, והיא
צלצלה בפעמון וקראה: ויליאם! הראה נא לאורח את
חדר המשתה. ומלצר בא בחפזון מן המטבח,
וכנראה, התפלא מאד לראות כי אני הקטן הוא
האורח.

חדר המשתה היה ארך ורחב, ועל גבי
הכתלים תלויות מפות. אלו היו המפות האלה ארצות
נכריות ואנכי הייתי בא אליהן, גם אז לא הייתי
רואה את עצמי בודד וגלמוד יותר מאשר במקום הזה.
ישנתי סמוך לפתח על קצה הכסא וכובעי בידי;
וכאשר פרש המלצר מפה על השלחן והביא קערה
וכף ומזלג וסכין ­– הכל לכבודי, התאדמתי מתוך
בישנות.

המלצר הביא לי קציצות עם ירקות, ואחר הגיש כסא אל השלחן ובפנים צהבות אמר אלי:

“עתה, עוג מלך הבשן, קום שב נא!”

הבעתי לו תודה ואשב אל השלחן. אך
קשה היה לי להיות זריז בסכיני ומזלגי, או להיות
זהיר במרק שלא יתיז, בשעה שהמלצר עמד
לנגדי ולא גרע עין ממני עד כי אדמו פני בכל
רגע. אך נגעתי בקציצה השנית, והמלצר אמר
אלי:

“הנה יש בשבילך בקבוק שכר, האגיש לך?”

עניתי “הן,” ועד מהרה מזג המלצר כוס
גדולה, אשר אחז בה למול האור, ומראה המשקה היה
זך מאד.

“בחיי!” קרא המלצר, “הנה המשקה נחמד למראה, לא כך?”






5.jpg





“אמנם כן הוא,” עניתי מתוך חיוך קל,
כי שמחתי לראות את המלצר מלא חדוה. האיש הזה
היה בעל עינים קורצות, פניו זרועים אבעבועות,
ושערותיו על ראשו עומדות קוממיות. ובעמדו
לנגדי, ידו האחת על מתניו וידו השנית אוחזת
בכוס ממול האור, היו פניו מבהיקים.

“הנה אתמול עבר פה בן אדם,” פתח
המלצר, “איש גבור, שמו כדרלעמר, אולי ידעת
אותו?”

“לא,” עניתי, “לא ידעתיו.”

“האיש הזה בא הלום,” ספר המלצר
בהביטו אל האור מבעד לכוס, “והזמין לו כוס שכר,
שתה ונפל מת. שכר זה הוא עתיק מאד בשביל מי
שאינו רגיל בו. צריך לדעת, כיצד שותים. כן הוא
הדבר.”

נבהלתי מאד בשמעי דבר המארע הזה,
ולכן אמרתי אל המלצר, כי מוטב שיתן לי מים
במקום שכר.

“אך דע לך,” אמר המלצר ולא חדל להביט
אל האור דרך הכוס שבידו, ועינו האחת עצומה, “כי
בעלי המלון מתלוננים על המזמינים להם דבר ואינם
נוטלים אותו. עלבון הוא להם. אם טוב בעיניך, אשתה
אנכי את השכר. אני רגיל בו, והרגילות היא הכל.
ברי לי, כי השכר לא יגפני אם אשתה אותו בבת
אחת ואת ראשי ארים למעלה, האשתה?”

עניתי, כי חסד גדול יעשה עמי אם
יקבל עליו שתיה זו, ובלבד שלא יאנה לו רע, חס
ושלום, כי בשום אפן איני רוצה להיות גורם
במיתתו. וכאשר הרים המלצר את ראשו וגמע את הכוס
בבת אחת היה לבי מלא פחד, פן אראה אותו נופל
פתאם מת. אך פחדי היה לשוא. אדרבה, פניו של
המלצר נעשו צהבות יותר אחרי השתיה.

“מה זה בקערה לפניך?” קרא המלצר
בתחבו את המזלג בבשר אשר לפני, “האמנם קציצה
היא זו?”

“קציצה,” עניתי.

“ברוך המקום, ברוך הוא!” קרא המלצר
בחדוה, “לא ידעתי כלל, כי זו היא קציצה. הן מאכל
זה מפיג את סם השכר. האין זו אצבע אלהים?”

והוא נטל קציצה בידו האחת ובשנית ­–
תפוח אדמה ואכל לתאבון רב, ואני רואה ושמח.
אחר נטל עוד קציצה ועוד תפוח אדמה, וכן בפעם
השלישית. אחרי אכלנו, הביא לי פרפרת, ישב
לפני והרהר שעה קלה כמתישב בדעתו.

“מה בעיניך לפת זו?” אמר אלי בקומו ממושבו.

“זו היא פרפרת!” עניתי.

“פרפרת?!” קרא בחדוה רבה, “אכן אמת
הדבר, חי אלהים! האמנם זו היא פרפרת
כרובית?”

“הן.”

“האח! פרפרת כרובית! מי מלל לי,” קרא
המלצר בקחתו כף גדולה, “הן מאכל זה הוא משוש
נפשי! הבה נא בחור קטן, נאכל יחדו ונראה מי זריז
יותר.”

המלצר היה זריז יותר. אמנם הוא זרז
אותי, אך בידו היתה כף גדולה ובידי כף קטנה,
הוא רגיל ואני לא רגיל, גם תאבונו היה גדול
מתאבוני, ולכן לא נסיתי כלל להתחרות עמו.
מימי לא ראיתי אדם אוכל פרפרת בהנאה מרבה
כזו, שלא פסקה גם אחרי האכילה.

לאחר שראיתי כי לב המלצר טוב אלי,
ערבתי את לבי לבקש ממנו עט ודיו וניר, לכתב
אגרת אל פגוטי. הוא הואיל מיד להביא את אשר
בקשתי, ולא עוד אלא שעמד מאחורי כל אותה שעה
שישבתי וכתבתי. לאחר שגמרתי שאל אותי,
לאן אני נוסע ללמד.

“סמוך ללנדון,” עניתי, כי יותר מזה לא ידעתי.

“אויה!” קרא המלצר ועיניו הביעו צער, “לבי עליך, חביבי.”

“על מה זה?” שאלתי.

“הוי, אלי!” ענה האיש מתוך מנוד ראש, “הן
זה הוא אותו בית הספר ששם שברו צלעות נער אחד,
שתי צלעות של נער קטן. הוא היה בן… בן כמה
שנים אתה?”

בן שמונה וחצי," עניתי.

"ובכן בן גילך היה. מלאו לו שמונה
שנים, שברו לו צלע אחת, וכעבר חצי שנה שברו לו
צלע שניה ­– והילד איננו.

לא יכלתי להעלים מעין המלצר, כי
מארע זה עושה עלי רשם, ואשאל אותו איך קרה
הדבר. אולם המענה שלו לא גרם לי נחת רוח; כי הוא
הוציא מפיו רק מלה אחת: “מלקות”.

קול החצוצרה, אשר נשמע בחצר לאות כי
מרכבת הדאר עומדת לצאת לדרך, שם קץ לשיחתנו,
ואנכי קמתי, וברגש של גאוה מערב בבישנות
הוצאתי את הארנק ואשאל את המלצר, אם אין לי
לשלם משהו.

“הנה לקחת גליון ניר לאגרת,” ענה המלצר, “האם קנית מימיך ניר זה?”

עניתי: “לא”, והוא הוסיף:

“ניר זה יקר הוא מאד, כי המכס עליו רב.
שלש פניות מחיר הגליון. אלה תולדות המכס
בארצנו! ומלבד שי למלצר אין לך לשלם מאומה.
הדיו תהיה על חשבוני.”

“אנא, בבקשה, הגד לי מה אתה… מה
אני… כמה צריך… כיצד נוהגים לשלם למלצר?”
גמגמתי ופני התאדמו.

“אילו לא הייתי מטפל במשפחה ולו לא
היו בני ביתי חולים,” ענה המלצר, “כי אז לא הייתי
נוטל אלא חצי שילינג. ואלו לא היה עלי לפרנס
קרובים, זקנים ואחות קטנה,” המלצר התרגש מאד,
“לא הייתי נוטל ממך אפילו פרוטה אחת, ולא עוד אלא
שהייתי נותן לך דבר מועט לזכרון ידידות. אך מה
אני ומה חיי? מתפרנס אני משירי אכל, ישן אני
על הארץ,” והמלצר הזיל דמעה מעיניו.

גורל האיש נגע עד לבי, ואנכי
הרגשתי, כי אם אתן למלצר פחות מתשע פניות,
אהיה אכזר וקשה־לב, ולכן נתתי לו אחד מן
השלשה שילינגים הנוצצים, והוא קבל את המטבע
מידי בכריעה ותודה, אף בחן אותה להוכח אם אין
היא מזיפת.

כאשר עליתי על המרכבה, נעלבתי קצת
בראותי את האנשים חושדים בי כי אנכי לבדי
אכלתי את כל הסעדה. הנה הצצה האשה מבעד
לחלון המטבח, ותקרא אל מנהל העגלה: “שמר את
הילד, גאורג, פן תתפקע בטנו, חס ושלום!”
והמשרתות יצאו אל החצר מתוך חוכא לראות את
הזולל וסובא הקטן. גדולה מזו: גם ידידי האמלל,
הוא המלצר, אשר רוחו הטובה שבה אליו, עמד בתוך
הקהל, ויחד עם כל העדה השתומם גם הוא, ולא נבוך
כלל, כאלו לא היה דבר בינינו. ואולם בכל זאת לא
חדל לבי הרך להאמין בידידותו.

והעלבון עוד גדל יותר, כי הייתי על
חנם ללעג ולקלס בפי בעל העגלה והמנהל. זה
אומר: “הסוסים מתנהלים לאטם, על כי בקרון יושב
איש כבד כמוני,” וזה עונה: “מוטב היה לאדם כזה
לשבת ולנסע בעגלת משא.” עד מהרה עשתה לה
השמועה כנפים בין הנוסעים על אדות התאבון
הנורא שלי, והאנשים מצאו מקום ללגלג
ולהתלוצץ. האחד שאל אותי, אם משלמים שכר למוד
בשבילי פי שנים או פי שלשה; והשני חקר
ודרש, אם עשו חוזה מיחד עם המורה, כמה ילעיטני
בכל יום. וכן השלישי, וכן הרביעי.

ואולם רע מכל היה הדבר, כי מתביש
הייתי לאכל בדרך, בעוד אשר באמת סעדתי בבית
המלון סעדה קלה. וכאשר עמדה העגלה ליד פנדק
והנוסעים נכנסו לאכל פת ערבית, לא מצאתי עז
בנפשי לקנות לי אכל, כי אם ישבתי ליד האח
הבוערת, באמרי כי אין אני מבקש מאום. ואולם
הדבר הזה לא הציל אותי מן ההלצות, כי אחד מן
הנוסעים, בעל קול צרוד ופנים גסים, אשר ישב
ואכל כל שעת הנסיעה, אמר עלי כי דומה אני לאותו
הנחש, שאוכל בבת אחת סעדה המספקת לו לימים
רבים. ואחרי הדברים האלה סעד האיש את לבו יפה
יפה.

העגלה שלנו יצאה מירמות אחרי
הצהרים. היה ערב קיץ, האויר היה נעים, וכאשר
עברנו דרך כפר, תארתי לי בדמיוני את הנעשה
בתוך הבתים הקטנים פנימה ואת מראה פני
האנשים הגרים שם; וכאשר יצאו נערי הכפר ורצו
אחרינו בקול צהלה הרהרתי, אם אביהם חי ואם
מאשרים הם בבית מולדתם. הרבה והרבה מחשבות
מלאו את לבי. חשבתי מתוך צער על דבר המקום
שאני הולך אליו. ויש אשר זכרתי את בית אמי ואת
פגוטי, אף התאמצתי להעלות בלבי את רגשותי
ואת חיי בטרם נשכתי את ידו של מר מורדסטון. אך
נדמה לי, כי כל אלה היו לפני ימים רבים מאד.

הלילה לא היה נעים כל כך כמו הערב,
יען כי שרר קר. אנכי ישבתי בתוך צפוף בין
שני נוסעים, אשר נרדמו ונשענו עלי עד כי חנקו
אותי. פעמים שלחצו אותי כל כך, עד כי לא
התאפקתי ואקרא: “אוי, בבקשה!” ­– וקריאתי לא
מצאה חן בעיניהם, כי העירה אותם משנתם. ממולי
ישבה אשה זקנה עטופה אדרת שער, ומראה
בחשכה כמראה ערמה של שחת. ולאשה ההיא ארגז
שלא מצאה מקום מנוחה לו, עד אשר נמלכה והעמידה
אותו תחת רגלי, להגדיל את דחקי ולהרבות את
יסורי. וכאשר זזתי ממקומי והנעתי רגל, ובתוך
הארגז רגזו כלי הזכוכית, בעטה בי האשה מתוך
גערה: “אל תנוע!”

אך הנה עלה עמוד השחר. הנוסעים אשר
ישנו כל הלילה, וקול נחרתם נשמע, הקיצו איש
אחרי רעהו, ופלא היה בעיני, כי כל אחד מהם
התאונן, כי לא נתן תנומה לעפעפיו אף שעה קלה.
אכן גם ההתאוננות היא אחת מחלשות בני אדם.

מראה העיר לנדון מרחוק הפליא מאד את
נפשי, ובדמיוני קמו וחיו כל המעשים הגדולים
והנפלאים שעשו במקום הזה גבורי הספורים
החביבים. אז גמרתי בלבי, כי אין בעולם עיר
נפלאה כלנדון. לאט לאט קרבה העגלה שלנו אל
רחוב אואיטשפיל, ועמדה ליד בית מלון הנקרא “שור
כחל” או “תור כחל”.

מנהל העגלה הביט אלי, ואחר פנה אל סופר הלשכה בבית המלון:

“האם אין איש ממתין פה לקבל נער אחד
הרשום בשם מורדסטון, יליד בלונדרסטון במחוז
סופולק?”

אין מענה.

“שאל נא לקפרפילד,” בקשתי את המנהל בשבתי בקרון.

“האין איש ממתין פה לקבל נער קטן
הרשום בשם מורדסטון, יליד בלונדרסטון במחוז
סופולק, המכנה גם בשם קפרפילד?”

לא. איש לא בא. הבטתי סביבותי בדאגה,
אך איש מן העומדים לא שם לב אלי ואל גורלי, מלבד
בן אדם אחד שתום עין, אשר נתן עצה טובה לשים על
צוארי ענק של ברזל ולהניחני למשמרת בתוך
שאר החבילות.

כל הנוסעים ירדו מעל העגלה, ואחרי
אשר ירדה זו האשה הדומה לערמת שחת עם הארגז,
ירדתי גם אנכי. עד מהרה נתרוקנה העגלה. את
החבילות הוציאו משם, את מוסרות הסוסים פתחו, ואת
העגלה עצמה סלקו המשרתים הצדה. ואולם איש לא
בא לשאל על הנער המאבק יליד בלונדרסטון, מחוז
סופולק.

בודד יותר מרבינזון קרוזה, אשר איש לא
ראה אותו בהיותו בדד, נכנסתי אל לשכת
הסופרים, ועל פי פקדת הסופר עברתי על פני
השלחן וישבתי על דף המאזנים, ששוקלים בהם
את המשאות. ובהביטי אל החבילות הקטנות עם
הגדולות ובשאפי אל אפי את ריח הארוה, החל לעבר
במחי צבא רב של רעיונות נוגים. מה יהי אם איש לא
יבוא לקבלני, כמה זמן אוכל לשבת פה? היתירו לי
להשאר פה עד תם כל הכסף אשר בכיסי? האם אלין
הלילה פה יחד עם הצרורות והחבילות, או כי
בלילה בלילה יובילו אותי למקום אחר, ולמחרת
בבקר, כשיפתחו את הלשכה, ישיבו אותי הלום
להמתין עד שיבוא הגואל אותי? ואפשר שאין פה
שום טעות, ומר מורדסטון עשה זאת בכונה להפטר
ממני, ומה לי אפוא לעשות? אם גם יתירו לי לשבת
פה כל זמן שיש כסף בכיסי, הלא יגרשוני כאשר
יבוא אלי הרעב. הן לא טוב ולא נעים הדבר לבאי בית
המלון לראות איש גוע ברעב, ומלבד זאת עוד יהי
עליהם לטפל בקבורתי אחרי אשר אמות. ואם אקום
פתאם ואנסה את כחי לשוב אל בית אמי, איך אמצא
את הדרך, ואיככה אוכל לעבר ברגל דרך רחוקה
כזו, ומי יקבל אות שם, מלבד פגוטי, גם כי אגיע
אל בית מולדתי? ואם אמצא פה שר או פקיד ואגש
אליו בבקשה לקחת אותי לצבא בים או ביבשה,
הלא נער קטן אני, וספק גדול אם יקבלוני.
הרעיונות האלה ורבים הדומים להם עברו במחי
הלוהט, ואימה ופחד תקפו אותי. אך בה בשעה
שדאבון נפשי עלה מעלה, נכנס אל הלשכה בן אדם
אחד ולחש דבר באזני הסופר, והסופר נגש אלי
ונטל אותי מעל המאזנים ומסר אותי ליד האיש הבא,
כאלו הייתי דבר ששקלוהו במשקל, מכרוהו
במחיר ומסרוהו ליד הקונה.

כאשר יצאתי מתוך הלשכה יחד עם
מכרי החדש, העיפותי עין על פניו. מראהו היה דל
לחייו צומקות. זקנו מגלח ושער ראשו צהב, והוא
לבוש מעיל שחור שנמחתה צורתו ושרוליו קצרים,
ולבן המטפחת שבצוארו פגום מאד.

“האתה זה התלמיד החדש?” שאל האיש.

“כן, אדוני,” עניתי. אמנם לא ידעתי ברור, אך שערתי כי כן הוא.

“ואנכי אחד המורים ב’בית־שלום',” אמר אלי האיש.

השתחויתי לו, ויראת הכבוד תקפה
אותי. התבישתי לפנות אל איש מלמד ומורה
ב“בית־שלום” בענין של מה בכך. אך כאשר עברנו
כברת ארץ הרהבתי עז בנפשי להזכיר, כי את
ארגזי עזבתי בבית המלון. אז שבנו, והמורה אמר
אל הסופר, כי בצהרים יבוא אדם לקחת את החבילה
שלי. ­–

“אנא, אדוני,” פניתי אליו כעבר שעה קלה, “האם רחוקה הדרך?”

“לא קרוב הוא,” ענה האיש, “כששה מילים עלינו לנסע.”

עיף ויגע הייתי מטלטול הדרך,
והרעיון כי עוד לי לנסע. ששה מילים לא היה נעים
לנפשי. אז אמצתי את לבי לגלות למורה, כי לא בא
אכל אל פי כל הלילה, וכי חסד גדול יעשה עמי, אם
יתן לי רשות לקנות פה דבר מאכל. הוא השתומם
לשמע את דברי ­– ואחרי חשבו רגעים מעטים אמר
אלי, כי עליו לסור אל בית אשה זקנה, הדרה במקום
הזה, וטוב לי כי אקנה פת ואסעד בבית ההוא,
ששם יתנו לי גם חלב.

וכן עשיתי. קניתי לי לחם וביצים במחיר
השילינג הנוצץ השני אשר בכיסי, ובלבי
חשבתי, כי בלנדון קונים הכל בזל גדול, ונלך
יחדו דרך רחוב מלא תשואות, אשר בלבלו את מחי
הרופף, גם עברנו על פני גשר גדול, הוא הגשר
הלנדוני, עד בואנו אל אהל אשה עניה, אשר
דירתה בבית “מושב זקנים”. שם הבית היה חקוק על
לוח אבן על השער מלמעלה.

המורה ב“בית שלום” פתח אחת מן הדלתות
הקטנות והשחורות שחלון קטן אחד למעלה ממנה
וחלון שני בצדה, ונכנס אל אהל אשה זקנה
ועניה, אשר עמדה והפיחה אש לבשל את ארחתה
הדלה, ובראותה את המורה הבא, פסקה האשה
מעבודתה ומפיה יצא קול: “טשרלי שלי!” אך
בראותה גם אותי באה במבוכה ובקדה קלה קדמה
את פני.

“אנא, התוכלי להכין לאיש הצעיר הזה פת שחרית?” שאל המורה ב“בית שלום”.

“האם אוכל?” ענתה האשה, “ודאי שאוכל.”

אז ערכתי על השלחן את לחמי ואת
הביצים שקניתי, גם חלב נתנו לי, וסעדתי סעדה
שלמה, ובשעת אכילתי לתאבון, פנתה בעלת הבית
אל המורה:

“היש אתך החצוצרה?”

“כן,” השיב האיש.

“אנא, הואילה נא לתקע מעט.”

המורה לא סרב, תחב ידו לתוך צלחתו
ויוצא משם חצוצרה, חבר את חלקיה, וכעבר רגע
נשמעה נגינתו. אין איש בעולם אשר השכיל לנגן
באפן גרוע ממנו. קולות כאלה שיצאו מתוך
החצוצרה שלו לא שמעה אזן בן־אדם לא בטבע ולא
בכלי זמר. לא ידעתי נגינה זו מה טיבה, אך הרשם
אשר עשתה עלי היה: ראשית, כי נזכרתי בכל
צרותי ודאגותי, ושנית, כי תאבון האכילה סר
ממני, ושלישית, כי תנומה נפלה עלי, עד כי לא
יכלתי לשבת בעינים פקוחות. הנה נעלמו פתאם
החדר עם הארון הפתוח ועם הכסאות הפשוטים ועם
הסלם הקטן ועם נוצות התכי (לו ידע התכי את
אחרית נוצותיו!), אשר פארו את כרכב התנור ­–
ואני ישן. קול החצוצרה איני שומע ובאזני עולה
רעש אופנים ואני בדרך. פתאם התנדנדה העגלה
­– ואנכי הקיצותי, ושוב עולה קול החצוצרה. המורה
ב“בית שלום” יושב ורגליו רכובות זו על גבי זו,
והוא תוקע ותוקע, והאשה הזקנה עומדת ומאזינה
בתענוג. אך פתאם נעלמה מעיני האשה עם התוקע
ועם כל הבית. אין מורה, אין “בית שלום”, אין דוד
קפרפילד, אין דבר בעולם, מלבד התרדמה.

אחרי אשר ישנתי שעה ארכה, חדל
המורה של “בית שלום” לנגן, הטמין בצלחתו את
החצוצרה ופקד עלי ללכת אחריו. עד מהרה מצאנו
עגלה, ובהיותי אחוז תנומה, הושיבו אותי בתוך
הקרון, אשר היה ריק, ואנכי נשקעתי בשנה, עד
אשר עלתה העגלה על גבעה קטנה בתוך שיחים
ירקים ועמדה. הגענו אל מחוז חפצנו.

הלכנו אני והמורה כברת ארץ קטנה, עד
בואנו אל בית מקף חומה גבוהה, אשר נראה אלי
בפנים זועפים. על גבי דלת בחומה ההיא היה תלוי
לוח עץ ועליו חרות: “בית שלום”. וכאשר צלצלנו
בפעמון, נשקפו אלינו בעד אשנב פנים זועמים,
פני האיש אשר פתח לנו את דלת השער, ועיני ראו
בן אדם בריא וגס, בעל צואר שור, רקותיו בולטות,
ראשו גזוז ורגל עץ לו.

“הנה הנער החדש,” קרא המורה.

האיש הפסח התבונן אלי מכף רגלי
ועד ראשי, סגר את הדלת מאחרינו, לקח אתו את
המפתח, ואנו עברנו דרך אילנות עבתים אל חצר
הבית.

“בית שלום” היה בנין אבנים רבוע עם
אגפים סביב, ומראהו שומם ונעזב. בכל המקום
שררה דממה, עד כי שאלתי את מר מיל (זה שם
המורה), לאן הלכו כל התלמידים היום, ואולם
המורה הביט אלי בתמהון על אשר לא ידעתי כי
ימות החפש עתה, וכל הנערים נסעו איש איש לבית
מולדתו, גם מר קריקל, בעל בית הספר, הוא ובני
ביתו, יושבים עתה במעון קיץ לחוף הים, ורק אנכי
שלחתי בימים טובים אלו הלום לקבל ענש על
מעשי הרעים. את כל הדברים באר לי המורה בשעת
הלוכו עמי.

התבוננתי אל חדר הלמודים אשר
נכנסנו אליו, והנה הוא מקום שומם ונעזב אשר
כמוהו לא ראיתי מעודי. הנה שלשה טורים ארכים של
שלחנות, ומזה ומזה עומדים ספסלים; ועל גבי
הכתלים יתדות אין מספר לתלות בהן כובעים ולוחות.
על הרצפה המלכלכה מתגוללים גליונות ניר
וחוברות קרועות, ועל הכל ארג העכביש את קוריו.
שני עכברים נעזבים, קטנים ודלים, מתרוצצים אנה
ואנה במגדל חלוד עשוי ניר עבה וחוטי ברזל, והם
תרים בעיניהם האדמות לבקש אכל כל־שהוא. צפור
כלואה בכלוב צר קופצת על הבד השפל ויורדת
ממנו, אך אין היא מזמרת או מצפצפת, וריח משנה
נודף בחדר, ריח של חלדה ורקבון של ספרים
עבושים. ובכל כתמי דיו רבים, כאלו היה הבית
כל ימיו מחסר תקרה, ומן השמים ירד מטר ושלג
של דיו גם בימות החמה גם בימות הגשמים.

מר מיל יצא רגע, ואנכי נשארתי לבדי
בחדרי ואני הולך לארכו ומסתכל בכל דבר.
פתאם ראו עיני על גבי שלחן אחד טבלה קטנה
עשויה ניר עבה, ועליה כתוב באותיות גדולות
ויפות: “הזהרו מפניו. הוא נושך.”

כרגע קפצתי על השלחן, בחשבי כי
מתחתי רובץ כלב גדול, אולם הצצתי והבטתי
מסביב בעינים חרדות, וכלב לא ראיתי. אך בעודני
מחפש אנה ואנה, והנה שב מר מיל וישאלני, מה
אני עומד על השלחן.

“מפני הכלב אני ירא, אדוני,” עניתי.

“כלב?” שאל המורה, “איזה כלב?”

“האין פה כלב?”

“מי אמר לך זאת?”

“הן פה יש אזהרה, אדוני, מפני כלב נושך.”

“לא, קפרפילד,” קרא המורה ברוח נכאה,
“אין זה כלב אלא ילד, ואת ידי מלאו לשים טבלה זו
על שכמך. צר לי מאד לעשות בך התחלה זו, אך
חובתי היא.”

ובדברו את הדברים האלה, הוריד אותי
מעל השלחן ויקשר את הטבלה, אשר הוכנה
בשבילי, על שכמי כילקוט, ועלי הטל הענש לשאת
אותה לאות קלון.

אין איש יכל לתאר את יסורי נפשי על
ידי טבלה זו. בכל עת ובכל שעה נדמה לי, כי בן אדם
עומד מאחורי וקורא את הכתוב. הפכתי פני וראיתי
כי אין איש, אך הדבר הזה לא הרגיע את נפשי, כי
בו ברגע ראיתי בדמיוני איש הולך מאחורי. האיש
הפסח, שומר החצר, הגדיל עוד את מכאובי, כי בכל
רגע אשר ראה אותי עומד ואחורי אל כתל או אילן או
בית, הציץ מבעד לאשנבו ובקול זועם קרא: "הוי
אדון! קפרפילד! חזר בך, חזר והראה את אות הכבוד
על שכמך, ואם לא ­– תדע את ידי! והככר הנועדה
למשחק היתה פתוחה לכל רוח, ואנכי ידעתי, כי
המשרת קורא, והקצב קורא, והאופה קורא. וכל איש
עובר ושב בבקר, בשעה שאני הולך לטיל, קורא את
הדבר, כי צריך להזהר מפני, כי נושך אני.
החלותי להתירא מפני עצמי, כאלו הייתי חיה
רעה שנשכה בן אדם.

שם בככר המשחק עמדה דלת ישנה,
אשר הנערים היו נוהגים לחרות עליה איש איש את
שמו. וכל הדלת היתה מכסה כתבות אלו, ובהיותי
שרוי בפחד מפני קץ ימי החפש, כאשר ישובו
התלמידים, לא יכלתי לקרא אף שם אחד בלי שאל את
עצמי, כיצד יקרא בעל שם זה את הדברים: “הזהרו
מפניו, הוא נושך.” בדמיוני אני שומע את האחד
קורא בקול עב מתוך כעס, והשני עושה עצמו כירא
ומפחד ומתקלס בי, והשלישי קורא בנגון
ובנעימה. ועוד אני רואה בדמיוני את כל הנערים ­–
ארבעה וחמשה במספר ­– מתאספים לאספה
ומחליטים פה אחד לשלח אותי מחוץ למחנה. ואיש
איש קורא: “ככה יעשה לנער הנושך.”

רגשות כאלה מלאו את לבי בשבתי
ליד השלחן, בעמדי בחדר בית הספר ובשכבי על
מטתי. בחלומי ראיתי והנה אמי יושבת עמי
כדרכה או אני נוסע בקרון, או אני סועד יחד עם
ידידי המלצר, ופתאם נרתעים הכל מפני למראה
הטבלה על שכמי.

בתוך השעמום של חיי ובתוך הדאגות
מפני הימים הבאים כלו ימי ביגון! כל יום ויום
הייתי קורא לפני מר מיל את שעורי, אך באין מר
מורדסטון ואחותו לנגד עיני לא היו הלמודים קשים
עלי. קדם הלמודים ואחריהם הייתי מטיל, והפסח
משגיח עלי. אני זוכר כיום את מראה הבית וחצרו,
את האבן הירקה שנפצה, את החבית הישנה
והרעועה, את הגזעים חסרי המראה של אילנות
מכערים, אשר טפות של גשמים ירדו עליהם בשפע
יותר מקרני השמש. בשעה ראשונה בצהרים
סעדתי יחד עם מר מיל בחדר מזון ארך, שריח
שומן היה נודף ממנו. אחרי כן עסקנו בלמודים עד
שעת הטה. כל היום וגם בערב עד שבע שעות היה מר
מיל יושב ועטו בידו והוא רושם בפנקס וחושב
חשבונות של בית הספר. וככלות עבודת יומו היה
מוציא את החצוצרה שלו ותוקע שעה ארכה. ויש אשר
עלה על לבי, כי עתיד האיש הזה להוציא דרך חור
החצוצרה את כל נשמתו.

הנה אני רואה את עצמי יושב, ראשי
נשען על כפי, קול נגינת המורה עולה באזני, ואני
מכין את שיעורי ליום המחר. ושוב אני רואה את עצמי
סוגר את ספרי, מאזין עוד אל הנגינה האבלה של מר
מיל, ומבעד לנגינה ההיא אני שומע את הד קול
מולדתי, את המית הרוח בערבות ירמות, ואני
מרגיש את צערי ואת בדידותי. ושוב אני רואה את
עצמי עולה על מטתי בחדר לא נושב, ואני יושב על
קצה מטתי ומתגעגע לדבור של חבה מפי פגוטי.
ושוב אני רואה את עצמי יורד בבקר בבקר על
המדרגות ומציץ בעד חור אל הפעמון התלוי בגג של
בנין סמוך, הוא הפעמון הקורא לתלמידים לבוא
ולעמד לפני האדון קריקל.

מר מיל לא היה מרבה שיחה עמי, אך
לבו לא היה רע אלי. נדמה לי, כי חברים אנו באין
דברים בינינו. שכחתי לספר, כי רגיל היה מר
מיל לדבר עם עצמו, לחרק שן, לקמץ אגרוף, לגז
ראשו. בתחלה יראתי מפניו ברגעים אלה, אך
אחרי כן הרגלתי בדבר. ­–






פרק ששי: חוג מכרי הולך ורחב


כה עברו עלי כחדש ימים בתוך חיים
אלו, והנה החל הקטע לדלג בחצר עם סמרטוט
ודלי־מים בידו. הדבר הזה היה לי לאות, כי עושים
הכנות לקבל את פני מר קריקל עם התלמידים. ואמנם
לא טעיתי; כי לא היו ימים מועטים והקטע הגיע עד
חדר הלמודים ויגרש משם גם אותי גם את מר מיל,
ואנו לא מצאנו מקום מנוחה לנו. גם באו שתי נשים,
פנים חדשות, אשר העלו את האבק הרב, עד כי לא
חדלתי מזורר, כאלו היה “בית שלום” קפסה גדולה
מלאה טבק.

ובאחד הימים הודיע לי מר מיל, כי היום
בערב יבוא מר קריקל אל ביתו; ואמנם בא בערב
ובטרם שעליתי על מטתי הבהיל אותי הקטע ללכת
ולהתיצב לפני האדון.

בית הדירה של מר קריקל היה יפה
שבעתים מבית־הספר, וכן נחמד סביב לו, בעוד אשר
ככר־החצר הנועדה למשחק היתה בעיני כמדבר
קטן. ואולם אך עברתי את סף הבית נמלא לבי אימה,
עד כי לא ראו עיני דבר מלבד פני מר קריקל, אדם
בריא עם שרשרת של שעון על חזהו, והוא יושב על
כסא רם, ובקבוק וכוס עומדים לפניו.

“ובכן!” קרא מר קריקל, “זה הוא העלם שצריך להקהות את שניו! הפך פניו!”

הקטע אחז בערפי והפך את פני, כדי
להראות את הטבלה אשר על שכמי, ואחרי אשר עין
בה האדון כראוי, החזיר הקטע את פני למול מר
קריקל, והוא עצמו עמד לימינו. פני מר קריקל היו
אדמים כאש, עיניו הקטנות שקועות עמק בחוריהן,
על מצחו גידים עבים, חטמו קטן וסנטרו רחב. בראשו
קרחה ורק שערות מועטות, ששיבה זרקה בהן, יוצאות
מרקותיו מזה ומזה ונקלעות יחד ממעל למצחו.
אולם הדבר אשר עשה עלי רשם גדול עד מאד הוא, כי
לא היה קול לאיש הזה, הוא דבר בלחש, והמום הזה
עשה את פניו זועמים יותר, וגידי מצחו שרגו יותר
בשעת דבורו.

“ועתה,” שאל מר קריקל, “מה מנהגיו של הנער ומעשיו?”

“לעת עתה אין עליו כלום.” ענה הקטע, “עוד לא היתה שעת־כשר.”

נדמה לי, כי מר קריקל לא היה שבע רצון, והוא קרץ אלי:

“גש הלום, אדון!”

“גש הלום!” חזר הקטע על תנועת אדוניו.

“מאשר אני להיות מודע לאביך החורג,”
לחש מר קריקל באחזו באזני, “אדם הגון הוא ותקיף
בדעתו. הוא יודע אותי, ואני יודע אותו. ואתה
יודע אותי? ה?” – סים מר קריקל בצרמו את אזני
מתוך שחוק אכזרי.

“עדין לא,” עניתי ונרתעתי מתוך כאב.

“עדין לא?” חזר מר קריקל, “אך עוד מעט ותדע, ה?”

“עוד מעט ה?” חזר גם הקטע (אחרי כן
נודע לי, כי הקטע, בעל קול רם, היה המליץ בין
אדוניו ובין התלמידים).

לבי היה מלא פחד, ולכן עניתי: “אני
מאמין!” כל אותה שעה היתה אזני לוהטת. כל כך צרם
אותה המורה.

“הבה אגיד לך מי אנכי,” לחש מר קריקל
בהפרדו מעל אזני מתוך צביטה רבה – עד כי חשכו
עיני, “תתרי אני.”

"תתרי! חזר אחריו הקטע.

“אם אני אומר לעשות דבר, אני עושה
אותו,” קרא מר קריקל, “ואם אני רוצה כי יעשה דבר –
יעשה הדבר.”

“יעשה הדבר,” חזר הקטע.

“תקיף אני בדעתי,” הוסיף מר קריקל, "זה
הוא טיבי. אני עושה חובתי. זה הוא מנהגי. הנה עצמי
ובשרי, "– הוא נתן עיניו באשתו ובתו אשר ישבו
בחדר – “אם יתקומם לי, אז לא עצמי ובשרי הוא. גרש
אגרשנו מעל פני. ועתה, ידידי הצעיר, ידע תדע
אותי. לך לך. הוציאהו מזה.”

שבע רצון הייתי, כי קבלתי רשות
לעזב את הבית. אשתו ובתו של מר קריקל ישבו
עצובות ובעיניהן נראו דמעות, עד כי לא יכלתי
לראות בצערן. ואולם על לבי עלה לבקש דבר
שהיה חשוב לי מאד, ולכן מצאתי עז בנפשי
לשאל:

“אדוני, אם טוב בעיניך…”

מר קריקל קפץ ממקומו כנשוך נחש: “ה?
מה זאת?” והוא נתן בי עיניו לעשות אותי לגל של
עצמות.

“אם טוב בעיניך, אדוני,” גמגמתי,
"אנא, תנתן לי רשות (אני חוזר בתשובה שלמה
ומתחרט על הרע שעשיתי) להסיר מעל שכמי את
הטבלה, בטרם יבואו הנערים… "

אם עשה זאת מר קריקל באמת ובתמים, או
כי אמר רק להטיל אימה עלי, אך הוא קפץ ממושבו קדם
שכלתי את דברי, מלא חמה, ואנכי לא המתנתי עד
שילוה אותי הקטע וברחתי על נפשי מן הבית,
ובכל כחי רצתי עד הגיעי אל חדר־משכבי, ושם
עליתי תכף על מטתי ושעה ארכה שכבתי וגופי
רועד כלו.

ביום המחרת שב מר שרף, הוא
ראש־המורים בבית־הספר שזכה להיות סועד שחרית
וערבית על שלחן מר קריקל. הוא היה אדם חלש וענג,
בעל חטם שיש בו ממש, וראשו נטוי תמיד הצדה,
כאלו היה קצת כבד מנשא לבעליו, שערות ראשו
היו נוצצות ומראה גלים להן. אך עד מהרה נודע לי,
כי זו היא פאה נכרית בראשו של המורה מר
שרף.

סוד זה גלה לי התלמיד ששב ראשונה,
אשר התודע אלי באמרו: “את שמי תמצא חרות בקצה
הדלת מימין, ממעל לבריח”. אז שאלתי: “תם
טרדלס?” והנער ענה: “הוא הוא”, ואחרי כן שאל לשמי
ולמשפחתי.

נס גדול ארע לי, כי טרדלס זה היה
הראשון ששב אל בית־הספר. דבר הטבלה אשר על
שכמי עורר בו רק עליצות, עד כי קדם פני כל נער
ונער תכף לבואו בקריאה: “ראה נא משחק יפה!” ובזה
הציל אותי ממבוכה רבה.

ועוד נס אחד היה, כי רב התלמידים שבו
עצובי־רוח ולא היו מכשרים להתקלס בי כאשר
נראיתי. אמנם נמצאו אחדים מהם, אשר רקדו סביבי
כהדים פראים, ורבים לא יכלו להתגבר על יצרם
לבלי קרב אלי ללטף ולפנק אותי, כדי שלא אשך,
כאלו הייתי כלב ממש, וגם קראו לי בשם “נשכן”.
כל הדברים האלה, כמובן, הביאו אותי במבוכה בין
המון נערים זרים והזילו דמעות רבות מעיני, אך
בכלל היתה הפגישה הראשונה נוחה הרבה מאשר
דמיתי.

ואולם לא נכנסתי אל חוג בית־הספר עד
אשר בא התלמיד סטירפורת. הנער הזה קנה לו שם
בלמדנותו הרבה, אף היה יפה־תאר וגדול ממני
בשש שנים. כאשר הציגוני לפניו, כמו לפני
מושל, והוא עומד בסכה אשר בחצר, שאל אותי על
דבר הענש אשר הטל עלי, אף הואיל להביע את
דעתו, כי “להם החרפה ולא לי”, ובזה קנה את לבי
לימים רבים.

“כמה כסף יש בידך, קפרפילד!” שאל
העלם הזה בלכתו לימיני, אחרי התודעי
אליו.



עניתי, כי הוני מגיע לשבעה שילינגים.



"מוטב היה לך למסר את כספך למשמרת
בידי, "אמר אלי, “ואולם הדבר תלוי ברצונך, אין
אונס.”



מהרתי לקבל את הצעתו, ובפתחי את
הארנק של פגוטי הריקותי את כל הכסף לידי חברי
החדש.
“אולי אתה רוצה להוציא משהו?” שאל אותי.

“לא, חן חן לך,” עניתי.

"אולי יש עם לבך לקנות במחיר שנים
שלשה שילינגים בקבוק של יין־צמוקים ונשתה
יחדו בחדר־המטות. הנה ראיתי כי שכנים קרובים
אנחנו שם.

אמנם לא עלה דבר זה על לבי קדם, אך עניתי: הן, רוצה אני.

“טוב ויפה.” קרא סטירפורת, “ובודאי
תואיל לבזבז גם שילינג אחד לקנות עוגות שקדים.
לא כך?”

גם על זה עניתי “הן”.

“ועוד שילינג אחד לפרפראות ועוד אחד
לפרות?” קרא סטירפורת שוב, “רואה אני בך,
קפרפילד, כי נער הגון אתה.”

עניתי על הדברים בחיוך, כי גם הוא חיך, אך לבי לא היה עמי.

“ובכן!” קרא סטירפורת, “עלינו
להשתמש בחרות ככל אשר נוכל – וזהו הכל. אנכי
אעשה למענך כל מה שבכחי. לי יש רשות לצאת
ולבוא בכל שעה שאני רוצה, ואני אביא גם את
המזון.”

לדברים האלה שם סטירפורת את הכסף
בכיסו, ואלי אמר בטובו כי לא אדאג מאומה. הוא
ישתדל כי הכל יעבר בשלום.

אמנם בפיו היה שלום, אך ברוחי לא היה
שלום, כי צר היה לי לבזבז את שני מטבעות הכסף,
אשר באו לי מידי אמי – אף כי את הפתקה, שבה
היו המטבעות מנחים, גנזתי כאוצר נחמד.

כאשר עלינו לחדר המטות, הביא
סטירפורת את כל הטוב אשר קנה במחיר שבעת
השילינגים שלי, הניח הכל על מטתי לאור הירח
ואמר אלי:

“הנה הכל לפניך, קפרפילד, ובידך לערך משתה כיד המלך!”

על דעתי לא עלה כלל לטל את הכבוד
לעצמי, להיות בעל המשתה הזה, בעוד הוא,
סטירפורת, יושב עמנו, ולכן פצרתי בו, כי
יעשה חסד עמי לשבת ראש, וגם שאר הנערים שהיו
בחדר מלאו אחרי, עד אשר נעתר סטירפורת לשבת
על הכר שלי, ויחלק את המעדנים לאיש ואיש
בכשרון רב, ואת היין מזג בצנצנת קטנה וסדוקה
שהיתה רכושו שלו. אנכי ישבתי לשמאלו, ויתר
הנערים ישבו על המטות הסמוכות על גבי
הקרקע.

אני זוכר כיום את המשתה ההוא כאשר
ישבנו כלנו ודברנו בלחש או, יותר נכון, הצם
דברו ואנכי הקשבתי ביראת הכבוד. אור הירח
בקע אל החדר בעד החלון, ועל הקרקע נראתה
דמות־חלון לבנה; אך רב המסבים היו שרויים בצל,
ורק לפעמים היה סטירפורת מדליק גפרור לחפש
דבר־מה על השלחן, ואור כחל היה נשפך עלינו
פתאם, וכרגע נעלם ואיננו! האפלולית בחדר,
המשתה בסתר, הדבור בלחש – כל אלה נסכו עלי
רוח של רז ואנכי ישבתי והאזנתי אל השיחות
בלב מלא גיל ורעדה כאחד; שמחתי כי כל הנערים
יושבים סמוכים אלי כל כך, ופחדתי לשמע מפי
טרדלס, כי עיניו רואות בפנת החדר שד או רוח.

באותו ערב נודעו לי דברים רבים על אדות
בית־הספר, מוריו ומנהליו. ואנכי תמהתי מאד
ושאלתי את עצמי, מאין ידעו הנערים את כל
אלה.

שמעתי, כי מר קריקל לא הפריז על
הדברים בקראו לעצמו בשם תתרי. אכן אין כמוהו
מורה עז ואכזרי, הוא מכה על ימין ועל שמאל ולא ידע
רחם. אך מלבד תורת־המלקות אין הוא יודע מאומה
ועם הארץ גמור הוא. לפני שנים רבות היה האיש הזה
תגר באחת הערים, ורק אחרי אשר הפסיד את הון
אשתו וקרא שמטה לנושיו, הלך ונטל לעצמו שם
מורה.

ועוד שמעתי, כי האיש הקטע, בעל
רגל העץ, טונגי שמו, הוא פרא־אדם; לפנים היה עוזר
למר קריקל בעסקיו, אף יודע הוא את כל סודותיו,
ולאחר שהיה בעל העסק למורה, נעשה עוזרו
למשגיח, השונא תכלית שנאה את בית הספר עם כל
תלמידיו, ותענוג הוא לגרם להם יסורים. גם שמעתי
מעשה בבנו של מר קריקל, שלא חבב את המשגיח
טונגי. ובהיותו עוזר בבית־הספר הוכיח פעם אחת את
אביו על אכזריותו הרבה לתלמידיו וגם לבני ביתו,
ועל זה גרש מבית מולדתו, ומאז שרויות מרת קריקל
ובתה ביגון כל הימים.

ואולם הפלא הגדול ביותר ששמעתי
הוא, כי יש בבית־ספרנו תלמיד אחד, שמר קריקל לא
העז לנגע בו, והתלמיד הזה הוא סטירפורת, אשר
העיד, כי אמנם כן הוא הדבר. אף הוסיף, כי רוצה היה
לראות את מר קריקל מרים ידו עליו. וכאשר נשאל מאת
תלמיד רך־לב אחד, מה היה עושה אלו קרה כדבר
הזה, הדליק סטירפורת גפרור, כדי שיראו
הנערים את פניו בשעת תשובתו, וענה, כי ראשית
כל דבר היה משליך על ראשו הקרח את בקבוק
הדיו, העומד תמיד על כרכב התנור. כל המסבים
שמעו את הדברים הנוראים האלה בנשימה
עצורה.

ועוד שמעתי, כי המורים מר מיל ומר
שרף מקבלים שכר מועט ונכנעים הם מאד. מר מיל הוא
מורה נוח ורצוי לתלמידים, אך עני ואביון הוא.

בשיחות אלו והדומות להן בלינו את
המשתה עד שעה מאחרת בלילה. רבים מן
הקרואים, אחרי כלותם לאכל ולשתות, הלכו אל
מטותיהם, והיחידים אשר אחרו לשבת ולהקשיב
נמלכו גם הם, לאחרונה, לעלות על משכבם.

“לילה טוב, קפרפילד צעיר!” אמר סטירפורת, “אנכי מגן לך.”

“טוב לב אתה,” עניתי מתוך הכרת טובה, “לא אשכח חסדך.”

“האין לך אחות?” שאל סטירפורת מתוך פהוק.

“לא,” עניתי.

“חבל!” קרא סטירפורת, “אלו היתה לך
אחות, היתה בודאי נערה יפה, ענגה, עדינה, בעלת
עינים מאירות. אכן נערה כזו הייתי רוצה להכיר.
ליל מנוחה קפרפילד!”

“ליל מנוחה, אדוני!” עניתי.

על משכבי עוד הרהרתי שעה רבה בעלם
הזה, גם ישבתי על מטתי להסתכל בו לאור
הירח, כששכב ופניו היפים למעלה, וראשו
נשען קצת על זרועו. הוא היה אדם גדול בעיני, ולכן
לקח את לבי. אף צל אחד של עתידו לא ירד פניו
המוארים באור הירח, אף סמן קל של פסיעות גסות
לא ראיתי בגן־העדן, שבו טילתי בחלומי כל אותו
הלילה.




פרק שביעי: ה“זמן” הראשון ב“בית שלום”





ביום המחרת נפתח בית הספר. רשם
גדול עשה עלי המראה, כי הקולות והרעש של
התלמידים בחדר הלמודים חדל פתאם, ודממת מות
שררה מסביב. כאשר נכנס מר קריקל אחר פת שחרית
ועמד בפתח והתבונן אלינו, היה בעיני כאותו
ענק בספורי אגדה, המתבונן אל האנשים אשר לקח
בשבי.

טונגי עמד לימינו של מר קריקל, והפעם
לא היה עליו לקרא בקול רם: “הס!” יען כי הנערים
ישבו חדלי תנועה ואין הדבר בפיהם.

אז פתח מר קריקל את פיו, והקול יצא מתוך גרונו של טונגי לאמר:

“שמעו הנערים! 'זמן חדש’ הנה בא.
שימו לב אל דרכיכם. שובו בכח חדש אל למודיכם,
כי אנכי שבתי בכח חדש עם שבטי. נקה לא אנקה.
לא יועיל לכם כל כפר, לא תמחו את האותות אשר אשים
בבשרכם. ועתה לכו לעבודתכם, נער נער על
מקומו.”

אחרי אשר גמר את נאום הפתיחה וטונגי
יצא מן החדר קרב מר קריקל אל המקום אשר ישבתי
ויאמר לי, כי אם אנכי קניתי לי שם בנשיכה הנה
גם הוא קנה לו שם בנשיכה, ובדברו הראה לי את
הקנה שבידו ושאל: שן זו מה היא? האם חדה היא, ה?
האם בריאה היא, ה? וארסה מה הוא, ה? ונשיכתה מה
היא, ה? הנושכת היא?" ועם כל שאלה ושאלה חלק לי
מכה גדולה, עד כי נתכרכמו פני. עיני נמלאו
דמעות, וכה טעמתי ביום הראשון טעמו של " בית
שלום".

ואולם לא אכחד, כי לא אנכי לבדי זכיתי
לכבוד הזה. נערים רבים, ביחוד הקטנים שבהם,
זכו לקבל את פני מר קריקל ואת מוסרו, ועד שלא
התחילו עוד הלמודים, כבר נמלא הבית בכי.

מימי לא ראיתי אומן נהנה כל כך
מאומנותו כמר קריקל, תענוג רב שבע בשעת הכותו
את תלמידיו, כאיש רעב בשעת אכילתו לתאבון. אם
ראו עיניו נער בעל לחיים אדמות, לא שקט לבו עד
אשר גרם לו יסורים. ומזלי גרם להיות יפה פנים,
ולכן היתה ידו בי. גם היום, אחרי עבר שנים רבות
מן העת ההיא, בזכרי את האיש הזה, ירתח דמי
בקרבי.

עדה שלמה של נערים אמללים היתה כורעה
ומשתחוה לפני אליל אכזרי זה, אשר הטיל אימתו
עליהם.

הנה אני יושב לפני עמודי ועיני
מסתכלות במר קריקל בעמדו לפני נער המוחה
במטפחת את עיניו, כדי להשקיט את כאבו מן
המכות אשר הכה. לא מתוך עצלות אני מסיח את
דעתי מלמודי, כי אם מתוך פחד המביא לידי רצון
לדעת על מי מן הנערים יטל הגורל לקבל את
המכות, ואם סכנה זו אינה מרחפת עלי. ומאחורי
שורה שלמה של נערים קטנים שקועים גם הם בהרהורים
אלו, ועיניהם נטויות אל המורה. נתן עיניו באותה
שורה, הכל מורידים ראשיהם לתוך הספרים וגופם רועד.
אך כעבר רגע אנו מסתכלים בו שוב. חוטא אמלל
שנתפש בשגיאה עומד לפני מר קריקל בחיל ורעדה
ומבקש סליחה ומקבל עליו להבא לדקדק
בכתיבתו, וזה מוציא מפיו הלצה קדם המלקות, ואנו
כלבים קטנים, ממלאים שחוק פינו, כדי למצא חן
בעיני האדון, אף כי פנינו חורים ולבותינו
מתו.

והנה יום קיץ בצהרים, ושוב אני יושב
לפני עמודי, מסביב לי המלת הנערים, כזמזום של
זבובים. הריח של הבשר, אשר אכלנו זה לא כבר, עוד
עולה באפי, וראשי כבד עלי כעופרת. את חצי חיי
הייתי נותן במחיר שעה קלה של שנה, ואני מביט
בעין דיה אל פני מר קריקל ומתעורר. אך התנומה
תוקפת אותי רגע, אף כי רואה אני כמו מבעד לערפל
את פניו, והוא פוסע פסיעות קלות מאחורי ומתגלה
אלי בסערה של מלקות על שכמי.

והנה אני עומד על ככר המשחק ועיני
נטויות אליו. אף כי פניו לא יראו, הנה החלון
הסמוך של הבית אשר הוא יושב שם וסועד סעדתו
מטיל אימה עלי כעינו של מר קריקל. בשעה שעינו
מביטה דרך זכוכית החלון, אז ידם קולו של הנער
העז שבעזים ורוחו הטובה תסור מעליו. פעם אחת
שחק טרדלס האמלל בחצר, וכדורו עף ושבר את
החלון ולבי – זוכר אני – נמלא אימה גדולה, פן פגע
הכדור, חס ושלום, בראשו הקדוש של מר קריקל.

“טרדלס העלוב! הנער הזה, הלבוש מעיל
תכלת הדוק לגופו, עד כי היו ידיו ורגליו דומים
לנקניקים, היה העליז והאמלל בכל הנערים. הוא
היה תמיד סופג מלקות – חושב אני שב”זמן" ההוא
היה לוקה בכל יום, מלבד יום חג אחד, שהכה רק
בסרגל על שתי ידיו – ותמיד היה הולך לכתב על זה
לדודו, ואף פעם לא עשה כדבר הזה. אחרי אשר היה
מניח ראשו לשעה קלה על שלחנו הקטן, שבה אליו
עליצותו ושוב פתח בצחוק, ובטרם חרבה עוד דמעת
עינו התחיל מציר על לוח הצפחה שלו שלדים.
בתחלה תמהתי מה התענוג שמוצא טרדלס
בציורי שלדים, וזמן מה ראיתי אותו כמין פרוש,
המנחם את עצמו בסמלים אלה של המות, כי יסורי
המלקות לא לנצח יהיו. אך עתה אני חושב, כי היה
עושה שרטוטי שלדים רק כאשר קל לציר אותם ואין
צרך לתאר פרצוף פנים. –

טרדלס זה היה נער הגון מאד, אשר חשב לו
לחוב קדוש לעמד לימין חבריו. לא אחת סבל בגלל
הדבר הזה. ומעשה היה בבית התפלה
שסטירפורת מלא צחוק פיו, אך החשד נפל על
טרדלס, והמשגיח הוציא אותו בחרפה ולמחרת
הטילו עליו ענש חמור, אך טרדלס לא גלה בכל זאת את
הסוד וקבל את היסורים באהבה, ואולם הוא קבל
שכר רב על מעשהו זה. כי סטירפורת אמר עליו: “בן
חיל הוא.” במחיר תהלה כזו מפי סטירפורת הייתי
נכון לבוא באש ובמים, אף כי אינני אמיץ לב
כטרדלס חברי, הגדול ממני בשנים.

אחד התענוגים הגדולים בחיי היה
לראות את סטירפורת הולך שלוב זרוע עם העלמה
קריקל לבית התפלה. לא עלה על דעתי, כי מרת
קריקל דומה ביפיה אל עמיליה הקטנה, ואנכי לא
אהבתיה (לא נועזתי), אך חשבתי אותה לנערה נאה
מאד מאד, ואשר לאצילות – אין כמוה. וכאשר הלך
סטירפורת, לבוש מכנסים לבנים, והוא נושא בידו
את הסוכך ממעל לראשה, הייתי מלא גאון, כי מודע
הוא לי, אף חשבתי, כי אין לה אלא להעריץ אותו בכל
לבבה. מר שרף ומר מיל היו שניהם אישים חשובים
בעיני, אך לעמת סטירפורת היו כשני כוכבים
לעמת השמש.

סטירפורת הוסיף להגן עלי ויהי לי
לידיד נאמן, לא היה נער אשר העז לנגע במי
שסטירפורת הוגה לו חבה. אמנם בידו לא היה להגן
עלי מפני מר קריקל אשר התנהג עמי באכזריות
יתרה. אך הוא חזק את לבי, וידידותו נתנה לי כח
ואון לשאת את גורלי.

יתרון אחד, רק אחד, היה לי על ידי
האכזריות היתרה של מר קריקל. הטבלה אשר על
שכמי הפריעה אותו לחבט אותי בעברו על פני, ועל
כן צוה עד מהרה להסיר אותה מעלי ושוב לא
ראיתיה.

מארע אחד גרם לחזק יותר את הידידות
ביני ובין סטירפורת, ולבי נמלא גאון וחדוה, אף
כי לפעמים היה לי הדבר למשא.

וזה הדבר: פעם אחת נזרק מפי בשעת
שיחה פסוק אחד מספור שקראתי. סטירפורת לא אמר
כלום באותה שעה, אך בערב, קדם שעליתי על מטתי,
שאל אותי, אם אין הספר הזה תחת ידי.

עניתי “לא” ובארתי לו, מתי ואיך קראתי
את הספר ההוא ועוד ספרים רבים אשר כניתי את
שמותם.

“ואתה זוכר את תכנם?” שאל סטירפורת.

“כן,” עניתי, ואמנם כח זכרוני יפה,
והדברים שקראתי פעם אחת שמורים היטב
בזכרוני.

“אם כן, הבה אגיד לך דבר, קפרפילד.”
קרא סטירפורת, “עליך לספר לי את כל הספורים
האלה. אין אני יכל להרדם בתחלת הלילה, אף רגיל
אנכי להשכים בבקר. ולכן תבוא אלי לספר
ספורים, והיה לנו מעין 'אלף לילות ואחד’.”

בשמחה רבה קבלתי עלי את הדבר
הזה, ועוד באותו ערב עשינו את ההתחלה. איני זוכר
היום, כמה פגימות פגמתי בדברי הסופרים
החביבים שמסרתי בלשוני וסגנוני; ואולם בלבי
קננה אהבה עמקה אליהם, אף חנני אלהים כשרון
לספר כל דבר בסגנון פשוט ומושך את הלב, ולכן
מצאו ספורי שלי חן רב.

הדבר הרע שנמצא בשעשועים אלו הוא,
כי פעמים שהייתי מנמנם בלילות או שרוי בעצבות
ולא היה בי רוח לספר ספורים, אך מכרח הייתי
להתגבר על יצרי, כדי שלא להשיב ריקם את פני
סטירפורת. ויש אשר בבקר, בשכבי על מטתי
הייתי רוצה לנום עוד שעה קלה עד שיצלצל הפעמון,
אך סטירפורת האיץ בי לקום לעבודתי, עבודת מספר,
ובשכרי היה הוא מבאר לי את כל הדבר הקשה
בלמודים. ואולם עד אלהים, כי כל מה שעשיתי לא
עשיתי בשביל מתן שכר או מתוך יראה, כי אם
מתוך אהבתי העזה אל סטירפורת, וקורת הרוח
שגרמתי לו היתה שכרי.

סטירפורת גם הוא הגה לי חבה, אשר
נודעה לי ביחוד ביום שקבלתי מכתב מפגוטי
אומנתי, ועם המכתב נשלחה אלי עוגה, מנחה בקן
של תפוחי זהב, ומלבד זאת שני בקבוקים של יין
בכורים. את האוצר הזה, כנהוג, מסרתי לידי
סטירפורת, אף בקשתיו, כי יחלק אותו בין
החברים. אך הוא ענה ואמר לי:

“שמע נא, קפרפילד, את אשר אגיד לך. היין הזה יהי שמור לך להשיב נפשך.”

לשוא בקשתיו כי יחדל מן הרעיון
הזה. הוא עמד על דעתו, באמרו, כי לא אחת התבונן
אל גרוני הנחר בשעת ספרי את ספורי. הוא גנז את
היין בארגזו, והיה מוזג לי כוס קטנה בבקר
ובערב, לאחר שנראה לו כי עיף אני, ופעמים שהיה
נותן לתוך היין מיץ תפוחים, ואנכי הייתי שותה את
המשקה בתענוג כפלים, על כי סטירפורת מטפל
בי כל כך.

שבועות עברו וירחים חלפו, אנכי הייתי
מספר ספור אחרי ספור. ויש אשר היו החברים
מתאספים בחדרי בשעת חשכה לשמע את ספורי
ואנכי קניתי לי בגלל זה שם טוב בתוכם, גם הגו לי
כבוד, אף כי הייתי הצעיר בהם.

המורה מיל היה מחבב אותי, וגם אני
הגיתי לו חבה, ולבי היה מלא צער, בראותי את
ידידי סטירפורת רגיל להשפיל את כבודו ולהעליב
ברגשותיו. הדבר הזה לא נתן לי מנוחה ימים רבים,
יען כי אנכי לא יכלתי להסתיר דבר מסטירפורת
ופעם גליתי לו את דבר בקורי עם המורה מיל באהל
האשה הזקנה, ומתירא הייתי לבל יפרסם
סטירפורת את הדבר ברבים.

באותו היום שאכלתי פת שחרית באהל
האשה הזקנה וישנתי בצל הנוצות של התכי
לקול החצוצרה, לא עלה על לבי, כי עתיד בקורי זה
להביא לידי מארע גדול.

וכך היה מעשה. פעם אחת היה מר קריקל
חולה קצת ונשאר יושב בביתו. הדבר הזה, כמובן
נסך על כל התלמידים רוח חדוה עד כי הקימו שאון
רב בבית הספר. הגיע לידי כך, שקשה היה לעצר
בעדם, ואף על פי שטונגי הנורא עם רגל העץ שלו
נכנס פעם ופעמים ורשם שמות ראשי הפורעים, לא
עשה הדבר רשם, ידעו התלמידים, כי בין כך ובין
כך עתידים הם מחר למלקות, ולכן פרקו היום את העל
מעל צוארם.

אותו יום שבת היה, יום שממעטים
בלמודים. אך כדי שלא להפריע את מנוחתו של מר
קריקל אם יבאו הנערים לשחק בחצר, לכן נתן צו
לשבת אחרי הצהרים בבית הספר, והגורל נפל על
מיל לפקח ביום ההוא על הסדרים. דומה היה מר מיל
באותה שעה לשור־בר או לדב, שסבבוהו עדת
כלבים. אני רואה אותו היום בדמיוני והנה הוא
תומך בידו את ראשו הכואב ומורידו על הספר
המנח על עמודו ומתאמץ להמשיך את עבודתו
המיגעת בתוך השאון והרעש המחריש אזנים.
נערים קופצים ממקומותיהם ורצים אל חבריהם לשחק
במשחק “החתול והעכבר”; אלה צוחקים ואלה שרים,
אלה ממללים ואלה מרקדים, אלה מיללים ואלה
מתופפים ברגליהם; ונערים רצים מסביב למורה,
מעוים פניהם לעמתו, מחקים תנועותיו, מלגלגים
על מלבושיו, על נעליו, על אמו, על כל הנוגע
אליו.

“הס!” קרא מיל פתאם, בקומו ממושבו
ובטפחו בידו על גבי הספר המנח לפניו, “מה זאת?
אין כח עוד לסבל. הן מדעתי אצא. למה תעשו לי
ככה, הנערים?”

אנכי עמדתי אז על ידו וראיתי את עיניו
המשוטטות בחדר, גם את הנערים אשר חדלו פתאם
מן השאון, מקצתם תמהים, מקצתם חרדים ומקצתם
מהרהרים בתשובה.

מקומו של סטירפורת היה בקצה השני
של החדר הארך. הוא עמד סמוך לכתל ועיניו נטויות
אל מר מיל, ידיו תחובות בכיסיו ושפתיו פתוחות
כמוכנות לשריקה. מר מיל נתן עיניו בו:

“הס סטירפורת!”

“הס אתה!” ענה סטירפורת, “אל מי תדבר ככה?”

“שב על מקומך?” קרא מר מיל.

“אתה שב,” ענה סטירפורת, “ועסק בעסקיך.”

הדברים עשו רשם על הנערים, ואולם מר
מיל היה חור כל כך, עד כי איש לא העז להפריע את
הדממה.






2.jpg



“אם חושב אתה, סטירפורת.” קרא מר מיל,
“כי איני יודע את השפעתך על התלמידים (ובדברו
הניח שלא מדעת את ידו על ראשי) או כי לא ראיתי
לפני רגעים אחדים, כאשר הסת את חבריך
להרעימני – טועה אתה.”

“אין אני טורח כלל לחשב על אדותיך,”
ענה סטירפורת בקרירות, “ובכן איני בא לכלל
טעות.”

“ואם אתה משתמש בזכות זו של מפנק,”
הוסיף מר מיל ושפתיו רעדו מאד, "להעליב אדם הגון…
"
“מי הוא זה ואי זה הוא?” קרא סטירפורת.

פתאם נשמע קול:

“הבוז לך סטירפורת!”

והקול קול טרדלס; אך מר מיל רמז לו כי יחדל, והוא החל לדבר רתת:

“… להעליב אדם הגון, אמלל בחיים,
אדוני, אדם שלא עשה לך רעה, ואתה הן גדול
בשנים ובר־דעת הנך, עד כדי להכין עוד טעמים, כי
עלבון זה אסור – נבלה אתה עושה, דבר בליעל,
ועתה שב או עמד כרצונך, אדוני.”

אז קרב סטירפורת וקרא:

“שמע נא, מר מיל, הנה אגיד לך פעם אחת
ולא אשנה. אם מלאך לבך לקרא לי נבל או בן
בליעל, הרי אתה קבצן נבזה. אמנם קבצן אתה
תמיד, דע לך זאת, אך בגדפך אותי, הרי גם נבזה
אתה.”

לא ברי מה שהיה ברגע ההוא, אם
התנפלו זה על זה או לא, אך ראיתי את כל התלמידים
עומדים כקפואים, דוממים, כאלו נהפכו לאבן; והנה
נגלה בתוכנו מר קריקל, וטונגי לימינו, ואשתו
ובתו עומדות בפתח ומתבוננות מתוך פחד.

“מר מיל,” קרא מר קריקל באחזו בזרועו,
ולחשו נשמע הפעם כקול צלול, “הן לא אבדה
בינתך?”

“לא, אדוני, לא,” ענה המורה בנענעו
ראשו ובשפשפו ידיו מתוך התרגשות רבה, "לא,
אדוני, לא, בינתי עמדה לי, אני… לא, מר קריקל,
בינתי לא אבדה, אני… בינתי עמדה לי, אדוני,
אני… מוטב היה אלו בנת אתה, מר קריקל… זה…
זה… היה יפה, אדוני, ובישר, אדוני… אז לא באה כל
הצרה הזאת, אדוני… "

מר קריקל לא גרע עין מן הדובר, שם ידו
על כתף טונגי וישב על גבי השלחן. ואחרי אשר
השקיף ממרום מושבו על המורה, אשר נענע ראשו
ושפשף ידיו ולא חדל מהתרגש, פנה אל סטירפורת
ואמר:

“אם אדם זה אינו מסגל לבאר דבר, ספר נא אתה, מה קרה פה.”

רגע אחד נמנע סטירפורת לענות על
השאלה; הוא הביט אל איש ריבו בקצף ובוז ושתק. מה
גדול ורם היה אז בעיני באותה שעה לעמת מר מיל
הדל והנדכא.

“מה היתה כונתו בדבריו עלי, כי מפנק אני?” קרא סטירפורת לאחרונה.

“מפנק?” חזר מר קריקל וגידי מצחו שרגו ברגע אחד, “מי זה קרא אותך בשם מפנק?”

“האיש הזה.” ענה סטירפורת.

“אנא, מה היתה כונתך בדברים אלו,
אדוני?” שאל מר קריקל בהפנותו ראשו אל
המורה.

“כונתי היתה, מר קריקל,” ענה הנשאל
בקול שפל “כמו שאמרתי, הינו, כי אין רשות לשום
תלמיד להשתמש בזה שהוא מפנק, כדי להשפיל את
כבודי.”

“להשפיל את כבודך?” קרא מר קריקל,
“הוי, שמים! אך אשאלך נא אדוני, פלוני אלמוני,”
והוא שלב את ידיו על חזהו וסגר עפעפיו, עד כי לא
נראו בעדן כמעט עיניו הקטנות, “אם יצא מפיך
דבר על אדות מפנקים, כלום חסת על כבודי? על
כבודי, אדוני,” קרא מר קריקל, פשט פתאם ראשו
והחזירו שוב, “על כבוד ראש בית הספר ונותן
לחמך.”

“אפשר שדבור זה יצא מפי שלא בדעת,
מודה אני.” קרא מר מיל, “ואלו הייתי מישב, לא
הייתי אומר זאת.”

נענה סטירפורת ואמר:

“ועוד אמר, כי נבל אני, ועוד אמר, כי בן
בליעל אני, ואז קראתי אותו בשם קבצן. אפשר
שבישוב הדעת לא הייתי מוציא מפי דבור זה, אך
עתה נכון אני לקבל את האחריות על הדבר
שאמרתי.”

הנאום הזה המלא גאון עשה רשם על כל
הנערים. קמה ביניהם המלה קלה, אך איש לא דבר
דבר."

“משתומם אני, סטירפורת – אף כי ראוי
אתה לתהלה על גלוי לבך,” קרא מר קריקל, “כי
כנית בשם מגנה כזה את האיש המכהן ב’בית שלום'
ומקבל שכר עבודתו.”

על פני סטירפורת נראה חיוך קל.

“אין זה מענה, אדוני,” קרא מר קריקל, “אני
ממתין לשמע מפיך, סטירפורת, דברים ברורים
יותר.”

“הנה יכחיש את דברי.” ענה סטירפורת.

“העליו להוכיח, כי לא קבצן הוא?” קרא בקול מר קריקל, “כלום מבקש הוא נדבות מאיש?”

“אם אין הוא עצמו קבצן, אבל הקרוב אליו קבצן,” ענה סטירפורת, “והלא אחת היא.”

הוא הביט אלי, ופני אדמו ולבי הכני;
אך עיני מר מיל היו נטויות אל סטירפורת, והוא לא
חדל ללטף את כתפי, בעמדי על ידו.

“רואה אני, מר קריקל, כי מחכה אתה
ליתר באור,” הוסיף סטירפורת, "כי אגיד לך את
כונתי. ובכן הרי אני אומר, כי אמו של זה
מתפרנסת מן הצדקה בבית,מושב זקנים'. "

מר מיל לא חדל להסתכל בו, וידיו לטפו את כתפי, ושפתיו לחשו: “אכן נודע הדבר.”

אז פנה מר קריקל אל המורה, ומצחו
המקמט הביע חרון, אף כי הדברים יצאו מפיו
בנמוס מעשה.

“עתה, אדוני, הנה שמעת את דברי העלם
הזה, הואל נא, אם טוב בעיניך, להסיר ממך לזות
שפתים לעיני כל התלמידים.”

“דבריו אמת, אדוני,” ענה מר מיל מתוך
הדממה ששררה מסביב, “ואין אני מכחיש
אותם.”

“אבל אנא בטובך להודיע בפני הקהל.”
קרא מר קריקל, בהטותו ראשו הצדה ובנשאו עיניו
אל קהל הנערים, “האם ידעתי זאת רגע אחד קדם.”

“חושב אני, כי לא זר היה לך הדבר.”

“מחשבה זו מנין לך, בן אדם?” קרא מר קריקל.

“נראה לי, כי ידע ידעת את דלותי.”
ענה המורה, “הן אתה יודע את עמלי ואת שכרי
עמך.”

“אם הגיעו הדברים לידי כך, אז נראה
לי.” קרא מר קריקל, וגידי מצחו שרגו מאד, “כי
חשבת את המקום הזה לבית צדקה. ובכן מר מיל,
נפרד אפוא. דבר בעתו מה טוב.”

“אין לך שעה טובה כשעה זו.” ענה מר מיל.

“טובה ויפה לך, אדוני,” קרא מר קריקל.

“ובכן הולך אני מעמך, מר קריקל, ומעם
כלכם,” אמר מר מיל בהביטו על פני החדר, “ואתה,
סטירפורת, במה אברכך? – יהי רצון שתגיע שעה,
אשר תכלם ממעשיך היום. לעת עתה לא הייתי
בוחר בך לידיד לי או לאיש הקרוב אל לבי.”

אחרי הדברים האלה נטל מר מיל מתוך
תבת השלחן את החצוצרה שלו וחבילה קטנה של
ספרים, עזב את המפתח למי שיבוא אחריו ויצא
מבית הספר עם הצרור הדל של מטלטליו תחת
זרועו. ואז נשא מר קריקל נאום מתוך גרונו של
טונגי, ובנאום הזה הלל מאד את סטירפורת על אשר
הגן על כבוד “בית־שלום”, אף הושיט לו את ידו לאות
רצון, ואנו כלנו קראנו שלש פעמים “הידד” בקול רם,
כנראה, לכבודו של סטירפורת – מלבד התלמיד
טרדלס, שפרש ובכה על פרדתו של מר מיל, ועל העון
הזה ספג מלקות מידי מר קריקל, אשר שב אל
ערשו.

נשארנו לבדנו בחדר הלמודים
והבטנו איש אל רעהו כאובדי עצות. לבי היה מלא
צער וחרטה, על כי אנכי גרמתי לכל אותו המארע,
ומי יודע, אם לא הייתי שופך דמעות, לולא יראתי
להעליב בזה את סטירפורת, אשר לא גרע עין ממני.
על טרדלס גדל קצפו מאד, ויאמר, כי יפה שהלקו
אותו. כך נאה לו.

“אין בכך כלום.” ענה טרדלס, “אבל אומר אני כי עול גדול נעשה למר מיל.”

“מי עשה לו עול, אשה מצרה?” שאל סטירפורת.

“אתה,” ענה טרדלס

“וכי מה עשיתי לו?” שאל סטירפורת.

“מה עשית?” ענה טרדלס, “המעט לך, כי
פגעת ברגשותיו ועוד נטלת ממנו את
פרנסתו.”

“רגשותיו!” קרא סטירפורת מתוך בוז,
“ברי לי, כי רגשותיו ינוחו במהרה בקרוב,
רגשותיו אינם רכים כרגשותיך, מרת טרדלס.
ופרנסתו – הן זו היתה ברוח ובכבוד, לא כך? – דע
לך כי אכתב אל אמי, והיא תתן לו סכום של
כסף.”

הדבר הזה נחשב בעינינו למעשה חסד
מאין כמוהו. אמו של סטירפורת. ידענו היא אלמנה
עשירה, אשר לא מנעה מבנה כל אשר שאל ממנה.
ולכן ירד כבוד טרדלס בעינינו, וכבודו של
סטירפורת עלה עד לגבהי שחקים, ומה גם כי הגיד
לנו, כי רק בשלנו בא בריב עם מר מיל.

אך בערב ההוא, בשבתי כדרכי לספר
ספורי, עלה באזני קול החצוצרה של מר מיל, קול הוגה
נכאים. ואחרי אשר עיף סטירפורת, ואנכי עליתי על
מטתי, ראיתי בדמיוני את המורה תוקע בנגון מלא
עצב, עד כי נשבר לבי.

ואולם עד מהרה שכחתי אותו מתוך
התפעלות רבה, בראותי את סטירפורת בא במקום
מורה למשך ימים אחדים, עד שבא ממלא מקומו של מר
מיל. המורה החדש התודע אל סטירפורת, אשר העיד
עליו בפנינו, כי “מפלג” הוא. ואף כי לא ידעתי
כראוי פרושה של מלה זו, נמלא לבי כבוד אל
המורה, ולא הטלתי שום ספק, כי למדן גדול הוא, אף
כי לא היה מטפל בי כמר מיל.

באותו ה“זמן” ארע עוד מארע אחד, יוצא
מגדר החיים השוממים של בית הספר, מארע שעשה
רשם גדול על נפשי.

באחד הימים, בצהרים, בשעה
שכלנו היינו שרויים בצער, ומר קריקל הכה על
ימין ועל שמאל, נכנס טונגי וקרא בקולו הגס,
כדרכו:

“אורחים באו אל קפרפילד!”

ואחרי כן לחש באזני מר קריקל, מי הם
האורחים, ואנכי קבלתי רשות לצאת. בחפזון רב
עזבתי את חדר הלמודים, ולבי הרך פג בלכתי אל
אולם האורחים כאשר חלף רעיון במחי, אולי אמי היא
זו שבאה, ובקרבי אל הדלת עמדתי רגע ולא נגעתי
במנעול, ולבי הלם.

כשנכנסתי לא ראיתי איש. ואולם
בהתבונני מסביב ראו עיני, לתמהוני, מאחורי
הדלת את מר פגוטי וחם עומדים צפופים זה בצד זה,
כובעיהם בידיהם, והם משתחוים לעמתי. לא יכלתי
להתאפק מצחוק, אך צחוק זה בא לי מתוך גיל
למראה האנשים האלה ולא מתוך לגלוג אל מנהגם
הזר. נתתי להם שלום והחזירו לי שלום בידידות
רבה, ואנכי לא חדלתי לצחק, עד כי זלגו עיני
דמעות.

ומר פגוטי, בראותו דמעה בעיני, רמז אל חם, כי יפתח פיו לדבר.

“אל דמעות, מר דדי!” קרא חם באפן דבורו המיחד לו, “הנה בחור גדול אתה!”

“האמנם גדלתי?” אמרתי במחותי דמעה מעיני.

“כן, מר דדי! – האם לא גדל?” אמר חם אל דודו

“גדל, גדל!” ענה מר פגוטי.

הם הביאו אותי שוב לידי צחוק; אז צחקנו
שלשתנו בפה מלא עד כי הייתי בסכנה לבכות עוד
פעם.

“אולי יודע אתה, מר פגוטי, מה שלום
אמא?” שאלתי “ומה שלום אומנתי היקרה, זו פגוטי
החביבה?”

“שבח לאל!” ענה מר פגוטי.

“ועמיליה הקטנה?”

“שבח לאל!” ענה מר פגוטי.

שעה קלה שררה דממה, אחרי כן הוציא מר
פגוטי מתוך כיסו שני סרטני־ים גדולים וקרב
כביר, וילקוט בד מלא סרטנים קטנים והעמיסם על
זרועות חם, ואלי אמר:

“אנא, קח לך זה לתשורה, לזכרון הימים
שישבת בביתנו. לא היה לנו מלבד זה דבר להגיד
לך.”

אמרתי להם תודה, ומר פגוטי, בהביטו
אל חם שעמד עמוס סרטנים ולא יכל לזוז ממקומו, פנה
אלי ואמר:

“הלכנו בסירה מירמות לגריבסן. אחותי
כתבה אלי שם המקום הזה, וכתבה, כי בבואי
לגריבסן אסור לראות את מר דדי ולמסר לו ברכה
בשמה ולאמר לו, כי בני ביתו בריאים ושלמים,
וכאשר אשוב תכתב עמיליה הקטנה אל אחותי, כי
ראינו אותך וכי שלום לך. וכך עשינו.”

הדברים יצאו מפי מר פגוטי מטרפים
ומסלסלים, עד כי לא בנקל עמדתי על פרושם. אחרי
כן הבעתי לו תודה מקרב לבי, אף אמרתי לו, ופני
אדמו, כי עמיליה הקטנה ודאי שנהפכה והיתה
לאחרת מאז שלקטנו עמה יחדו אבנים קטנות על
שפת הים.

“הנה היא הולכת ונעשית אשה. כן
הדבר,” קרא מר פגוטי, “שאל אותו.” הוא רמז על חם,
אשר עמד ועור פניו קרן.

“פניה מה יפו!” קרא מר פגוטי, ופניו גם הוא אורו.

“מלמדת היא!” נענה חם.

“וכתב ידה!” קרא מר פגוטי, “האותיות הן שחורות, גדולות, מאירות עינים.”

תענוג גדול היה לראות את האיש הזה
בהתפעלותו, בשעה שדבר על אדות חביבתו
הקטנה. הנה הוא עומד עתה לנגד עיני: פניו
הגסים והשעירים מאירים מתוך אהבה וגאון, אשר
אין בידי לתארם. עיניו הישרות נוצצות ומזהירות
כאלו במעמקן נובע מעין של אורה. חזהו הרחב
מתרומם מתוך ענג. ידיו הגדולות והפתוחות נקמצות
לאגרוף, בשעה שדבריו יוצאים מן הלב, ואגרוף
ימינו נראה בעיני גמד כמוני כפטיש של חרש
ברזל.

גם פני חם היו כבדים באותה שעה. ומי
יודע כמה היו מספרים עוד האנשים האלה בשבחה
של עמיליה הקטנה, אלו לא נכנס פתאם סטירפורת,
ובראותו אותי עומד בפנה וסח עם שני אנשים זרים,
חדל מנגונו שהיה בפיו ואמר: “לא ידעתי, כי אתה
פה קפרפילד.” אף הפנה שכמו לצאת.

אם נכנסה בי רוח של גאוה על שיש לי
חבר חשוב כסטירפורת, או כי בא אלי רצון לבאר
לחברי זה, מאין בא אלי ידיד כמר פגוטי, – אך בין
כך ובין כך קראתי:

“אנא, אל תלך, סטירפורת, הנה שני
שיטים מירמות – אנשים קרובים מאד – קרובי
אומנתי, והמה באו מגריבסן לראות את פני.”

“הכן?” קרא סטירפורת וחזר, “ישמח לבי להתודע אליהם.”

“מה שלומכם”?

חברי לקח כל לב בהלכותיו הנעימות.
ששון רוחו, קולו הערב, יפי תארו, אור פניו – כל
אלה נסכו קסם על כל רואיו, ולא רבים יכלו לעמד
בפני הקסם הזה. גם בעיני האנשים הפשוטים,
פגוטי וחם, מצא סטירפורת חן, וברגע אחד היו
נכונים לפתח לפניו את לבם.

“כאשר תכתבו עלי אל בני ביתי,”
אמרתי אל אורחי, “תואילו להוסיף, כי מר סטירפורת
מתהלך עמי בחבה רבה, ואיני יודע, מה הייתי
עושה פה, לולא הוא שהיה עמדי.”

“הבלים!” נענה סטירפורת בבת צחוק, “אל נא תכתבו דברים אלו.”

“ואם יואיל מר סטירפורת,” הוספתי,
“לעבר בזמן מן הזמנים דרך גלילות נורפולק או
סופולק, בעת שאנכי אהיה עמו, אז דעו לכם, כי
אביא אותו לירמות, אם יהי רצון מלפניו, להראותו את
ביתכם. מימיך, סטירפורת, לא ראו עיניך בית
נפלא כזה, הבנוי מספינה.”

“בנוי הוא מספינה, האמנם?” ענה סטירפורת, “אכן זה הוא בית נאה למלח מלדה.”

“הן, הן,” נענה חם בהתפעלות, “כן
דברת, עלם צעיר. אדון דדי, יפה אמר אותו האיש
הצעיר, מלח מלדה! כן! כן! זה הוא אמת!”

גם מר פגוטי היה שבע רצון לשמע
שבחו לא פחות מבן אחיו, אף כי הענוה לא התירה לו
להביע את שמחתו בקול רם.

“הה, אדוני,” קרא מר פגוטי מתוך כריעה
וקדה, “חן חן לך, אדוני! חן חן! אני עושה בחיי רק
מה שבכחי לעשות, אדוני.”

“הטוב באנשים אינו יכל לעשות יותר, מר
פגוטי.” ענה סטירפורת, אשר ידע כבר את שם איש
שיחו.

“ברי לי.” קרא מר פגוטי בנענעו ראשו,
“כי כל מה שאתה, אדוני, עושה, טוב ויפה הוא מאד. חן
חן לך, אדוני, לא אשכח לעולם את דבריך הטובים
אלי. אדם פשוט אני, אדוני. אך מכניס אורחים אני.
בביתי אין פאר אדוני, אבל פתוח הוא לאורחים, אם
תואיל לסור אלינו עם מר דדי, נקבל אתכם בחבה
רבה. אבל, סלחו נא, הנה יש לי היום תשעה קבים
של שיחה, שלום לכם!”

גם חם יצא אחריו מתוך ברכת שלום,
וכה נפרדנו זה מזה בלב שלם. באותו ערב היה עם
לבי לספר לסטירפורת על אדות עמיליה הקטנה
והיפה, אך מתביש הייתי להעלות את שמה על
שפתי, גם יראתי פן ילגלג סטירפורת עלי.

את הסרטנים הצלויים העברנו בלילה
ההוא בגנבה אל חדר המשכב, אף ערכנו סעדה
גדולה, ורק טרדלס האמלל חלה בלילה ההוא אחרי
אכילה גסה מבשר סרטן־הים, ונוסף על הסממנים
ששתה, ספג עוד מלקות במספר רב, על שלא גלה את
סוד מחלתו.

ויתר דברי ימי ה“זמן” ההוא הלא הם
בזכרוני תערבת של עמל ותלאה בחיי. הקיץ עובר
וימי הגשמים באים; בקומי ממטתי בבקר אני
רועד מצנה, ובלילה בעלותי על משכבי שני
נוקשות מקר; בערב מאירה מנורה קטנה את חדר
הלמודים, והחם מעט, ובבקר שורר שם קר מרתף; על
השלחן בשעת הסעדה עולה היום בשר שור או איל –
צלי, ומחר – מבשל, ומחרתים – שוב צלי, ועיני רואות
רק ספרי למוד, שברי לוחות, חוברות וכתמי דמעות
עליהן, מלקות, חביטות, גזיזת שער, שעמום – ועל
הכל שרויה עב שחורה של דיו.

ואולם זוכר אני היטב, כי הרעיון על דבר
החגים, זה הרעיון אשר ימים רבים היה מרחק מאתנו
מרחק רב, הלך והתקרב אלינו, הלך וגדל לעינינו.
הנה כבר מהלך חדש ימים בינינו, והנה זה שבוע
ימים מפריד בינינו, והנה רק ימים מספר. לבי
התחיל מפחד, פן לא יתנוני לנסע אל בית אמי; גם
אחרי אשר הגיד לי סטירפורת, כי בודאי אקבל
רשות לנסע, החל להציק לי הרעיון, אולי יקרני אסון,
כי תשבר לי רגל בינתים.

אז הנה הולך ובא יום הנסיעה. מחרתים,
מחר, היום, עוד שעות מספר, בערב – והנה אני
יושב בקרון ההולך לירמות, ואני נוסע אל בית
מולדתי.

כל שעת הנסיעה הייתי מנמנם, גם בעל
החלומות בא אלי בלילה ההוא, ואולם כאשר
הקיצותי רגע ראו עיני בעד החלון ככר אחרת, לא זו
של “בית שלום”, והקול אשר עלה באזני, לא קולו של
מר קריקל הוא, בהלקותו את טרדלס חברי, כי אם קול
העגלון הוא, המזרז את סוסיו. –




פרק שמיני: ימי החג שלי.


יום אחד בצהרים
כאשר הגענו קדם עלות השחר אל בית
המלון בירמות, לא זה שידידי המלצר משרת שם,
והכניסו אותי לחדר קטן ואנכי הייתי אחוז־צנה,
עליתי על המטה, פרשתי על גופי את השמיכה
ונרדמתי.

מר ברקיס, זה העגלון, היה צריך לבוא
בשעה התשיעית בבקר, אך אנכי הקיצותי בשעה
השמינית, בעוד עיני תועות מעט מחסר־מנוחה
בלילה, ואני נכון לדרך. העגלון קדם את פני
כאלו רק חמשה רגעים עברו משעה שישבנו
יחדיו, כאלו יצאתי רק לרגע לפרט מטבע של כסף
או לקנות עוגה.

אחרי אשר מצאנו מנוחה, אני עם ארגזי,
בתוך העגלה וגם העגלון ישב על מקומו, זז הסוס
העצל ופסע לו, כדרכו פסיעות קטנות.

“פניך טובים. מר ברקיס.” אמרתי אליו, כדי להכנס עמו בדברים.

מר ברקיס מחה את לחייו בשרולו,
ואחרי כן התבונן אל שרולו, כאלו רצה לראות בו
סמן של יפי, אך לא ענה דבר על שאילת שלום
שלי.

“את בקשתך עשיתי, מר ברקיס,” אמרתי לו, “וכתבתי אל פגוטי.”

“אה!” ענה מר ברקיס.

נראה היה, כי מר ברקיס שרוי ברגז והוא עונה בלי חמדה.

“האם לא עשיתי יפה מר ברקיס?” שאלתי כעבר שעה קלה של ישוב הדעת.

“אי, לא,” ענה מר ברקיס.

“שליחותי לא היתה יפה?”

“אפשר שהשליחות היתה יפה,” ענה מר ברקיס, “אך קץ לא בא.”

לא הבינותי את כונת דבריו, ולכן חזרתי בדרך שאלה:

“לא בא קץ?”

“לא, שום קץ לא בא,” באר לי האיש, “אין מענה.”

“האם חכית למענה?” שאלתי בפקחי עיני, כי אור חדש זרח עלי.

“אם איש אומר, כי הוא רוצה,” ענה מר
ברקיס בנשאו עיניו אלי, ”זאת אומרת, כי האיש
מחכה למענה."

“ובכן מר ברקיס?”

“ובכן.” ענה העגלון בהפנותו ראשו שוב
לעבר אזניו של סוסו, “הנה מחכה איש זה למענה מאז
ועד היום.”

“האם אמרת לה דברים אלו, מר ברקיס?”

“לא,” נהם העגלון אחרי הרהור קל, “אין לי
רשות ללכת ולדבר אליה. מימי לא דברתי עמה
פנים אל פנים, לא אלך לאמר לה דבר זה.”

“אולי תמסר את דבריך אליה על ידי, מר ברקיס?” שאלתי מתוך פקפוק.

“אם יש עם לבך. אמר לה,” קרא העגלון
בהביטו אלי הבטה קלה, “כי ברקיס מחכה למענה.
אמר־נא מה שמה?”

“שם אומנתי?”

“אה”, ענה מר ברקיס בנדנוד־ראש.

“פגוטי.”

“זה שמה או שם משפחתה?” שאל מר ברקיס.

“זה הוא שם משפחתה, ושמה – קלרה.”

“כן הוא!” קרא העגלון. נראה היה, כי שקע
בהרהורים. שעה קלה ישב, שפתיו נעו וקולו לא
נשמע.

“ובכן,” קרא לאחרונה, “כה תאמר:
'פגוטי! ברקיס מחכה למענה’. ואם היא תאמר: ‘איזה
מענה?’ אז תאמר אתה: ’על הדבר שאמרתי לך’. ואם
תאמר היא: 'מה הדבר הזה?’ אז תאמר אתה: ’ברקיס
רוצה’.”

וליתר באור שלח מר ברקיס את ידו,
בדברו את דבריו הנמרצים, עד כי דחף אותי
בצדי. ואחרי כן הפנה שוב את ראשו, כדרכו, לעבר
סוסו, ולא דבר דבר באותו ענין. ורק כעבר חצי
שעה, הוציא מכיסו חתיכת קרטון וירשם על
כסוי־העגלה פנימה את השם: “קלרה פגוטי” –
כנראה, לזכרון נעים.

הוי, מה מוזר היה הרגש בלבי בנסעי אל
מקום מולדתי אשר סר חנו. כל דבר שראו עיני
העלה על לבי את זכר בית־מולדתי בימי אשרי אשר
גזו כחלום ולא אוסיף לראותם עוד! אלה הימים
הטובים, אשר אמי ואנכי ופגוטי ישבנו יחדיו
ואיש לא עמד בינינו, קמו וחיו לעיני עתה בשעת
נסיעתי, עד כי עלה על לבי הרעיון לשאל את עצמי
למה אני נוסע? ואולי טוב היה לי לשבת הרחק מזה
בחברת סטירפורת ולשכח את בית־מולדתי.

אולם הנה אנכי בדרך, ועוד מעט ואני
עומד לפני ביתנו, אשר האילנות הזקנים והמקרחים
נושאים כפיהם בתוך אויר־החרף הקר ושברים של
קני עורבים רעועים נשאים ברוח.

בעל העגלה פרק את ארגזי ושם אותו
על הארץ ליד גדר הגן, ואנכי עברתי במשעול
לארך ביתנו, בהציצי אל החלונות מתוך פחד, אולי
אראה את מר מורדסטון או את אחותו. ואולם הפנים
האלה לא נראו; אז נגשתי אל פתח הבית, ובידעי
כי בשעה זו, בין הערבים, הדלת לא נעולה,
נכנסתי אט בפסיעות קטנות.

באזני עלה קול ערב, קול אמי. היא שרה
בקול דק, ולבי התעורר. את הקול הזה שמעתי
בעודני תינוק מוטל בזרועות אמי. הנגון אמנם
חדש לי, ובכל זאת הוא חי וקים בלבי, והוא דומה
לידיד ישן, אשר נגלה אלי מקץ ימים רבים.

על פי הקול הבודד והנוגה אמר לי לבי,
כי אמי יושבת לבדה בחדר. אז נכנסתי אט. היא
ישבה ליד האח והניקה ילד, אשר ידו הפעוטה חבקה
את צוארה. עיניה היו נעוצות בפני התינוק, ומפיה
יוצא קול זמר. ואמנם לא היה איש בחדר
מלבדה.






3.jpg





פתחתי שפתי, והיא קפצה מתוך רעדה.
אך בראותה אותי קראה: “דדי חביבי, בני יקירי!”
ותקם לקראתי, והיא כרעה לארץ ותשק לי, ואת
ראשי שמה בחיקה ליד היציר הקטן ששכב, ותגש
את ידו הפעוטה אל שפתי.

הה, לו מתי. לו מתי ברגע ההוא עם
רגשותי הטהורים בלבי! כי אז הייתי מזמן לחיי
העולם הבא יותר מאשר בימים שבאו אחרי כן.

“אחיך הוא,” קראה אמי בלטפה אותי, דדי, בן־שעשועי! ילד טפוחי!"

והיא הוסיפה לנשק לי ולחבק את צוארי,
עד אשר פרצה פגוטי ותפל על הארץ לרגלינו,
ובמשך רבע שעה היתה כמשתוללה.

כנראה, לא חכו בשעה זו לבואי, כי
בעל העגלה מהר היום לבוא. מר מורדסון עם אחותו
הלכו לבקר את אחד השכנים, והם ישובו רק
בלילה. אכן לאשר כזה לא צפיתי. לא עלה על
דעתי, כי נוכל שלשתנו לשבת יחדו באין
מפריע. ובדמיוני היה, כאלו שבו הימים הטובים
שעברו.

סעדנו יחדו על יד האח. פגוטי אמרה
ללכת אל המטבח, אך אמי לא נתנה אותה לעשות זאת,
והיא ישבה עמנו. אז הגישה לי את הפנכה הישנה
שלי, שעליה ציור של אנית־מלחמה, זו הפנכה
שפגוטי הטמינה אותה ושמרה עליה מכל משמר כל
ימי היותי בנכר. גם הכוס שלי, עם השם “דוד”
החקוק עליה, גם הסכין הקטנה שלי, גם המזלג
הקטן שלי.

בשבתנו ליד השלחן, אמרתי בלבי,
כי הגיעה שעת־הכשר לדבר אל פגוטי על אדות מר
ברקיס. אך טרם כליתי את דברי, פרצה פגוטי
בקול צחוק ותכס את פניה בסנרה.

“פגוטי,” שאלה אמי, “מה זה היה לך?”

פגוטי הוסיפה לצחוק במלא פיה, ואת
סנרה לא הסירה מעל פניה כאלו היה ראשה נתון
בתוך שק.

“מה את עושה, אשה סכלה?” תמהה אמי מתוך חיוך.

“הוי, הגבר!” קראה פגוטי, “הוא אומר לקחת אותי לאשה.”

“הן שדוך הגון הוא, לא כך?” שאלה אמי.

“הה, איני יודעת!” קראה פגוטי, “אל
תשאליני. איני רוצה בו בעד כל הון. בכל בעל
איני רוצה.”

“אם כן מדוע זה לא תאמרי לו, אשת לא־בינות?” שאלה אמי.

“מה אמר לו?” ענתה פגוטי בהשקיפה
מתוך סנרה, “הן הוא לא אמר לי דבר בענין זה.
ויפה עשה. אלו העז פניו לדבר עמי, כי אז
הכיתיו בחרפה על לחיו.”

לחייה היא היו אדמות באותה שעה, אשר
כמוהן לא ראיתי מימי, אך היא כסתה פניה שוב
בסנרה, ושוב מלאה שחוק פיה, פעם ופעמים,
ואחרי כן חזרה לסעדתה.

את פני אמי ראיתי והנה כסו עב, אף
כי חיכה כאשר הביטה פגוטי אליה. בפעם
הראשונה ראיתי והנה שנו פניה. אמנם יפים היו
גם היום. אך מה נוגים ומה ענגים היו, כפיה היו
דקות ולבנות ונראו לי כשקופות, ואולם השנוי
הגדול ביותר בא ברוחה, אשר היה עצוב וחרד.
לאחרונה שמה אמי את ידה על זרוע המשרתת
הזקנה ותאמר:

“פגוטי, חביבה, הן לא תנשאי לאיש?”

“אנכי, גברתי?” ענתה פגוטי בלטשה עיניה, “אלהים עמך! מה זה עלה על דעתך?”

“לא עתה, על כל פנים?” שאלה אמי בקול רך.

“לעולם!” קראה פגוטי.

אז לקחה אמי את ידה ותאמר:

“אל נא תעזביני, פגוטי. שבי עמי, אולי לא לארך ימים. מה אעשה בלעדיך?!”

“האנכי אעזבך, אוצרי?” קראה פגוטי,
“לא אעשה זאת בעד כל הון. אי מזה בא רעיון־רוח
כזה אל ראשך הקטן?” (פגוטי הסכינה לדבר
לפעמים אל אמי כדבר אל תינוקת).

אמי לא ענתה דבר, ורק שפתיה לחשו: “חן חן”. ופגוטי הוסיפה לדבר בסגנונה:

“האנכי אעזבך? הבה אראה נא. פגוטי
תלך מעמך? איש לא יזכה לראות זאת! לא, לא, לא” –
קראה פגוטי מתוך נענוע ראש ונדנוד יד – “היה לא
תהיה; יש חתולים הרוצים מאד כי פגוטי תעזב את
הבית. אך אל ישמחו. מוטב שיקצפו מעט. ואנכי
אשב עמך, גברתי, עד אשר אזקין וכח לא יהיה בי
עוד. ולאחר שתחדלנה אזני לשמע ועיני לראות,
ורגלי לא תוכלנה ללכת והפה לא יוכל לדבר מחסר
שנים, ולא אצלח לכל מלאכה – אז אבוא אל דדי שלי
לבקש כי יקחני אליו.”

“ואנכי, פגוטי,” אמרתי, “אשמח לקראתך ואקדם את פניך כפני מלכה.”

“יברכך אלהים וישמרך!” קראה פגוטי, “אני יודעת את לבך הטוב, חביבי.”

והיא מהרה לשלם לי מראש בנשיקותיה
שכר מצות הכנסת אורחים, שעתיד אני לקים. אחרי
כן כסתה שוב את פניה בסנרה ומלאה פיה צחוק על
האיש ברקיס; אחרי כן לקחה את התינוק על זרועותיה
ונענעה אותו; ואחרי כן הסירה מעל השלחן את
שירי הסעדה; ואחרי כן באה עם כלי התפירה
שלה וישבה לעשות מלאכה, כמו בימים מקדם.

כלנו ישבנו מסביב לאח הבוערת
ושוחחנו, ספרתי להן על אדות המורה הקשה מר
קריקל, והן השתתפו בצערם של התלמידים; ספרתי
להן, כמה נאה הוא סטירפורת ומה רב חסדו עמי,
ופגוטי אמרה כי נכונה היא ללכת ברגל שבע
פרסאות, כדי לראות את פני העלם הטוב הזה.
וכאשר הקיץ התינוק לקחתי אותו בזרועותי
והשתעשעתי עמו באהבה רבה, עד אשר נרדם
שוב. אחרי כן זחלתי ואגש אל אמי כדרכי בימים
הטובים שעברו, חבקתי את מתניה, ואת לחיי
הקטנות והאדמות סמכתי על כתפיה, ועוד הפעם
הרגשתי על פני את מגע שערותיה היפות, כמגע
כנפי מלאך מן השמים, ושוב הייתי מאשר.

ובאותה שעה שישבתי והסתכלתי
באח הבוערת וראיתי בתוך הגחלים האדמות
הלוחשות מראות שונים, החלותי להאמין, כי מעולם לא
עזבתי את בית אמי, כי מר מורדסטון עם אחותו אינם
בלתי אם כמראות האלה המופיעים ונעלמים כתם
האש, ובעולם של ממש אין דבר מלבד אמי, פגוטי
ואנכי.

פגוטי ישבה ועסקה בתקון פזמק. על
שמאלה נתון הפזמק כנעל־יד ובימינה המחט עם
החוט, והיא עושה מלאכתה לאור האש הבוערת על האח.
עד היום קשה לי להבין, מאין לקחה לה פגוטי אוצר
של פזמקאות הצריכים תקון, כי מימי ינקותי ראו
אותה עיני עסוקה תמיד רק במלאכה זו.

“הנה אני מהרהרת,” קראה פגוטי, אשר
לפעמים נצנצו בלבה הרהורים רחוקים, “מה היה
לדודתו הזקנה של דדי?”

“אלהים, עמך, פגוטי!” ענתה אמי כאלו התעוררה מחלום, “רק אולת תדברי!”

“אמנם כן, אבל הרהור זה בא אל לבי, גברתי,” התנצלה פגוטי.

“אי זה הדרך עבר במחך הרהור זה?” שאלה אמי, “האין בעולם הרהור יפה מזה?”

“איני יודעת,” ענתה פגוטי, “אין זאת, כי
מחי נבוב, אבל מה אעשה ואין בידי לבחר בהרהורי.
הם באים לא־קרואים והולכים בשעה שרוצים. כן הוא
גם עם הרהור זה: מה היה לאשה הזקנה בעת
ההיא?”

“כמה טפשית את פגוטי!” ענתה אמי,
“כל השומע יאמר כי משתוקקת את לראות אותם עוד
פעם בביתנו.”

“חס ושלום!” קראה פגוטי.

“אם כן” ענתה, “חדלי מדבר דברים
בטלים. מרת בטסי סגרה עצמה בביתה אשר לחוף
הים, ושם תשב כל ימי חייה; בכל אפן אין
להאמין, כי תשוב עוד פעם אלינו.”

“לא!” מלמלה פגוטי, “אין להאמין כלל.
אך הנה הרהרתי אם תמות אשה זו, התשאיר ירשה
כל־שהיא לדדי?”

“אלהים ישמרנו, פגוטי!” קראה אמי,
“אשת לא־בינות את! הן את יודעת, כי האשה ההיא
נעלבה עלבון גדול על ידי הילד בהולדו?”

“לפי דעתי, היתה עתה נוחה להתפיס,” העירה פגוטי.

“מדוע זה יהפך לבה עתה?” שאלה אמי קשות.

“כונתי, עתה, כשיש לדדי אח,” ענתה פגוטי.

אמי הרימה קול בוכים, אף התפלאה, כיצד העזה פגוטי להוציא מפיה דברים כאלה.

“אי לך, אשה רעת עין! מה עשה התינוק
התמים לך או למי שהוא רעה?” קראה אמי, טוב כי
תלכי מזה ותנשאי למר ברקיס! זה העגלון, למה לא
תלכי אחריו?"

“אם אעשה זאת, תשמח מאד מרת מורדסטון,” ענתה פגוטי.

“הוי, מה רע לבך, פגוטי!” קראה אמי,
“הנה את עוינת את מרת מורדסטון על לא דבר. מעוררת
את רק צחוק בקנאתך בה. אפשר שרוצה את, כי
המפתחות יהיו מסורים בידך, ואת תהיי
המוציאה והמביאה בבית? בלב אשה כמוך יוכל
להולד רצון כזה, ואת הן ידעת, כי כל מה שהיא
עושה אינו אלא מתוך חבה אלי! ברי לי, פגוטי, כי
לבך יודע זאת.”

פגוטי מלמלה דבור מעין: “מן השמים ישלמו לה שכר מעשיה הטובים”.

“אני יודעת מה בלבך, אשה רעה.” קראה
אמי, "אני מבינה לרוחך, פגוטי. איך לא תבושי ולא
תכלמי! הנה בא עתה לידנו ענין מרת מורדסטון,
ואת, פגוטי, לא תמלטי ממנו. האמנם לא שמעת,
כאשר אמרה וחזרה ואמרה, כי לפי דעתה אני קלת
דעת ואשה… "

“יפת־תאר,” סימה פגוטי.

“ובכן,” השיבה אמי מתוך קצת־חיוך, “אם היא אמרה כך בבלי דעת, מה פשעי אנכי?”

“אין איש מאשים אותך כלל,” ענתה פגוטי.

“לא שבח לאל!” השיבה אמי, “אבל האם לא
שמעת מפיה כמה וכמה פעמים, כי בגלל זאת היא
רוצה להסיר מעלי את על הבית, הקשה מאד לאשה
כמוני, שאינה בקיאה בהליכות הבית? האמנם אין
היא עושה כל עבודה בבית. עולה אל העליה ויורדת
אל המרתף והולכת לכל המקומות שאינם מוסיפים
תענוג? ואת מרמזת בדבריך, כי בכל אלה אין
שום קרבן?”

“אין אני מרמזת כלל,” ענתה פגוטי.

“אל תכחדי, פגוטי,” השיבה אמי, "את
מדברת תמיד ברמזים. זה דרכך כל הימים! אחת
בפה ואחת בלב. גם בדברך על כונותיו הטובות
של מר מורדסטון… "

“מעולם לא דברתי על זה,” הפסיקה פגוטי.

“לא, פגוטי,” השיבה אמי, “גם על זה
דברת ברמזים, הוא הדבר אשר אמרתי. זה הוא
טבעך. מדה רעה זו יש בך. פיך ולבך אינם שוים.
הנה זה אמרתי, כי מבינה אני לך, ואת יודעת, כי
כן הוא. בפיך את מדברת דפי במר מורדסטון,
ובלבך את יודעת כמוני, כי כל מעשיו טובים
ונכונים. אם אולי נראה, כי מתהלך הוא קשה עם מי
שהוא, אין זה אלא לטובתו של אותו האיש. אין ספק,
כי אוהב הוא את האיש הזה בגללי; וכל מה שהוא עושה
אינו אלא לטובתו. הוא מסגל יותר ממני לדון על
טיבו. הן אנכי רק אשה רפת אונים, קלת דעת, והוא
גבר אמיץ ונבון דבר. והרבה הרבה צער אני גורמת
לו” – עיני אמי נמלאו דמעות. כדרכה, – “ולבי
מחיב להיות מלא תודה לו. וגם בהרהורי אני צריכה
להצדיק מעשיו, ואם איני עושה כן, אוי לי ואבוי
לנפשי.”

פגוטי ישבה שותקת ממול האח וסנטרה על גבי הפזמק אשר בידה.

“היוצא מזה, פגוטי,” קראה אמי
בשנותה את קולה. “אל נא תהי מריבה בינינו, יען
כי אין בי כח לסבל, הלא את ידידתי היחידה
הנאמנה, לבי יודע זאת. ואם אני מגדפת אותך,
פגוטי, בשם אשת לא־בינות או רעת לב או כדומה לזה,
הן בלבי אני יודעת, כי ידידה נאמנה את לי כל
הימים, מאז הביאני מר קפרפילד את הבית הזה,
ואת יצאת לקראתי.”

פגוטי הביעה את ידידותה הנאמנה אל
אמי בחבקה אותי חביקות נאמנות. ברי לי עתה,
כי האשה הזאת הביאה לידי שיחה זו בכונה להקל
מעל אמי את משא יגונה בשפכה את מרי לבה.
ואמנם נעשו פני אמי נוחים יותר אחרי הדברים
האלה.

לאחר שתית טה הוסיפו אש על האח
והגדילו את אור המנורה ואנכי קראתי לפני פגוטי
פרק אחד “מספר התנינים” לזכר הימים הטובים
שעברו (הספר היה טמון בצלחתה ושמור כאוצר
נחמד). אחרי כן ספרתי עוד על דבר “בית־שלום”,
ושיחתי התגלגלה שוב על אדות סטירפורת חברי
אשר היה מבחר הגיוני. כלנו היינו מאשרים מאד.
והערב ההוא, האחרון במינו, השלים פרק אחד מספר
חיי, ועד עולם לא ימחה מזכרוני.

הגיעה השעה העשירית, ולאזנינו
הגיע קול שריקת מרכבה. כלנו קמנו, ואמי אמרה
אלי בחפזון, כי מר מורדסטון ואחותו גוערים
בנערים קטנים המאחרים שבת בלילה, ולכן טוב
אעשה, אם אעלה תכף על מטתי. נשקתי לאמי
ועליתי אל חדר העליה, הוא חדר משכבי, ונר בידי,
לפני בוא האח והאחות. ובשבתי סגור בחדרי ראיתי
בדמיוני, והנה הכניסו אתם האנשים אל הבית רוח
קר, אשר גרש את החם ששרר שם כל היום.

למחרת בבקר ראיתי את עצמי נבוך,
בשעה שהיה עלי לרדת אל האולם לאכל פת שחרית,
יען כי את פני מר מורדסטון לא ראו עיני מן היום
ההוא, שבו עשיתי את המעשה הרע. ואולם הן צריך
הייתי לרדת, ולכן חגרתי כחי ופסעתי פסיעות
אחדות, אך נרתעתי לאחורי, וכן בפעם השנית
והשלישית. עד אשר התאמצתי ונכנסתי לחדר
האכל.

הוא עמד ליד האח, ומרת מורדסטון מזגה
טה. וכאשר נכנסתי, נעץ עיניו בי, אך לא הוציא
מפיו מלה, כאלו לא ידע אותי.

נגשתי אליו, אחרי שעה קלה של מבוכה,
ואמרתי: “סלח נא, אדוני, אני מתחרט על עוני, ואני
מקוה, כי סלח תסלח לי.”

“אשמח לשמע מפיך, דוד, כי מתחרט אתה,” ענה האיש.

היד אשר הושיט לי היתה זו שנשכתי.
לא יכלתי לגרע עין מן הבהרת האדמה, שנשארה
במקום הפצע. אך כתם זה לא היה אדם כל כך, כמו
האדם אשר כסה את לחיי בראותי את פניו
הזועפים.

“ומה שלומך, את, גברתי?” פניתי אל מרת מורדסטון.

“אה, לא כלום,” גנחה מרת מורדסטון
בהושיטה לי כף של טה במקום כף ידה, “כמה יארכו
ימי חפשך?”

“חדש ימים, גברתי.”

“מאימתי?”

“מן היום הזה.”

“אה!” קראה מרת מורדסטון, “אם כן כבר עבר יום אחד.”

והיא לקחה את “הלוח” ותמחק משם יום
אחד. וכן עשתה בבקר. עד שהגיעה למספר עשרה
ימים היו פניה זעפים, מעשרה ואילך הצהיבו פניה
יותר ויותר, וכאשר הגיעה לימים האחרונים הבהיקו
פניה.

עד ביום הראשון גרם מזלי לזעזע את
נפשה של מרת מורדסטון, זו הנפש שלא היתה נוחה
כלל להתרגשות. בשעה שישבה באולם עם אמי
נכנסתי אנכי, ובראותי את התינוק בחיק אמי,
נטלתי אותו בחבה רבה על זרועותי. פתאם השמיעה
מרת מורדסטון זעקה גדולה, עד כי חרדתי.

“הני יקירתי!” קראה אמי.

“אלי בשמים, קלרה, הרואה את?” צעקה מרת מורדסטון.

“מה אראה, הני יקירתי?” שאלה אמי, “ואיה?”

“הלא הוא נטל!” צעקה מרת מורדסטון, “הנער נטל את התינוק.”

היא היתה מלאה פחד, אך התחזקה
ותחטף את התינוק מידי. אחרי כן התעלפה
ותשכב חולה שעות אחדות, עד כי מהרו לתת לה
יין־שרף להשיב נפשה, ולאחר שקמה מחליה,
קבלתי ממנה פקדה נמרצה לבל אעז מהיום
והלאה לנגע בתינוק. ואמי האמללה מהרה לאשר
את הפקדה, אף כי ראיתי בפניה, כי לבה לא ידבר
כן.

ועוד פעם אחת היה אותו תינוק חביב – כי
באמת היה חביב עלי בגלל אמנו – הגורם לכך, כי
מרת מורדסטון נמלאה חמה. התינוק היה מוטל בחיק
אמי, והיא הסתכלה בעיניו הקטנות ותקרא:

“דדי, קרב הנה!” ותבט אל עיני.

ראיתי והנה מרת מורדסטון הניחה מידה את חרוזי פניניה אשר טפלה בהם.

“דעו לכם.” קראה אמי בנחת, “כי עיני
שניהם דומות והצבע שלהן צבע עיני הוא. אכן נפלא
הדבר, כמה הם דומים זה לזה.”

“מה זה תדברי, קלרה?” קראה מרת מורדסטון.

“הני יקירתי,” ענתה אמי בשפה רפה,
כי נפחדה מהקול הקשה של השאלה, “לפי דעתי,
הנה עיני התינוק ועיני דדי דומות דמיון
גמור.”

“קלרה!” קראה מרת מורדסטון, בקומה ממושבה בכעס, “לפעמים את שוטה גמורה.”

“הני יקירתי!” נסתה אמי להרגיע אותה.

“שוטה גמורה!” חזרה מרת מורדסטון, “כלום
בר־דעת יכל למצא דמיון בין הילד של אחי ובין
הנער שלך? אין ביניהם שום דמיון כלל. אינם
דומים זה לזה אפילו במשהו, נבדלים הם הבדל
גמור. ולבי מלא תקוה, כי כך יהי כל ימי חייהם.
והנה באת את… לא, לא אוכל לשבת פה ולשמע
דברים כאלה.”

והיא קמה בחרי אף ותצא מן החדר, ואת הדלת סגרה אחריה ברעש.

קצור הדברים, לא מצאתי חן בעיני מרת
מורדסטון, אף לא בעיני עצמי, כי אלה אשר אהבוני
הסתירו אהבתם בקרבם, ואלה אשר שנאוני גלו
לי את שנאתם בכל עת ובכל שעה, עד אשר הלכתי כל
הימים זועף, קודר ושומם.

הרגשתי, כי אני גורם להם אי־נחת,
כמו שהם גורמים לי אי־נחת. יש אשר הייתי נכנס אל
החדר בשעה שישבו שם ועסקו יחדו בשיחה; גם
פני אמי היו מבהיקות, ואולם מן הרגע אשר רגלי
דרכו על מפתן החדר, עלה ענן תוגה וכסה את פניה.
אם היה מר מורדסטון עליז, סרה עליצותו למראה
פני; והרוח הרעה שהיתה שורה על מרת מורדסטון,
חזקה עליה עם בואי. ולבי ידע מאד, כי אמי סובלת
מעונותי. היא יראה לדבר או גם להביט אלי בחבה,
לבל תגרם להם עלבון במעשיה אלה, ואחרי כן יהי
להם פתחון פה להטיף לי מוסר. ידעתי כי היא
מפחדת, אולי אגרם אנכי להם עלבון כל שהוא, ולכן
היא מתבוננת בחרדה אל כל תנועותי.

בגלל כל אלה גמרתי בלבי להתרחק
מהם עד כמה שאפשר. ולעתים קרובות מאד, בשעות
החרף, הייתי יושב לבדי בחדרי השומם עטוף
באדרתי ושקוע בקריאה.

בערב הייתי בא לפעמים ויושב במטבח
יחד עם פגוטי. במקום הזה רוח לי ולא יראתי להיות
מה שהנני. אך תחבולותי היו למורת רוח ליושבי
האולם. שם החליטו לשים קץ למנהגי הרעים. הן בי
השתמשו לחנך את אמי ולהעמידה בנסיונות,
ולכן חשבו ומצאו כי לא טוב הוא, אם יפקד מקומי
באולם.

“דוד!” אמר אלי מר מורדסטון באחד
הימים, אחרי סעדת הצהרים כשאמרתי לעזב את
האולם, כדרכי – “צר לי לראות אותך סר וזועף
תמיד.”

“זועף כדב!” הוסיפה מרת מורדסטון.

עמדתי שותק והורדתי את ראשי.

“דע לך, דוד,” קרא מר מורדסטון, “כי מדה זו של עצבות היא הרעה בכל המדות.”

“לא ראיתי מימי,” העירה אחותו, “נער
קשה ערף ובעל מדות רעות כמוהו. האין גם את קלרה
יקירתי, רואה זאת?”

“סלחי לי, הני חביבה,” ענתה אמי,
“האמנם ברי לך – עוד הפעם סלחי לי – כי את יודעת
את נפש דדי?”

“חרפה היא לי, קלרה,” השיבה מרת
מורדסטון, “אם לא אוכל להבין את נפש הנער הזה או
נפש נער כל שהוא. אמנם לא אתפאר בחכמתי הרבה,
אבל בינת אדם יש לי.”

“אין ספק, הני יקירתי,” התנצלה אמי. "כי בינה יתרה… "

“חדלי נא, חדלי, קלרה,” שסעה אותה מרת מורדסטון מתוך רגז.



“אבל לא אנכי לבדי,” קראה אמי, “כי אם
הכל יודעים זאת. הרבה למדתי ממך, ותבונתך
עמדה לי לא אחת, עד כי אין איש יודע ערכך יותר
ממני. ולכן אני מדברת אליך בהדרת כבוד, הני
יקירתי, האמיני לי.”

“נניח, קלרה, כי אני איני מבינה את
נפש הנער,” השיבה מרת מורדסטון, “נניח, אם טוב
בעיניך, כי איני מסגלה כלל לכך, כי חכמת
הנער שלך עמקה מאד, אך אפשר שיש לו לאחי די
תבונה עד כדי לראות את קצה תכונתו של הנער,
והרי אחי הוא שפתח לדבר בענין הזה ואת
הפסקת אותו באמצע.”

“לפי דעתי, קלרה,” נענה מר מורדסטון
בקול קשה, “מוטב שידונו באותו ענין אנשים
הנוגעים בדבר פחות ממך.”

“אדוארד,” ענתה אמי בהכנעה, "יודעת
אני, כי בכל הענינים אתה מכשר לדון יותר ממני,
ורק אמרתי… "

“שטות אמרת,” השיב האיש, “להבא, קלרה, הזהרי בדבריך.”

שפתי אמי נעו באמרה: “כן, אדוארד, יקירי,” אך קולה לא נשמע.

“צר לי, דוד, לראות,” קרא מר מורדסטון
בנעצו עיניו בי, “כי סר וזעף אתה תמיד. מדה זו
לא תכון לפני. אתה מחיב לשרשה מלבך, וגם אנו
מחיבים לתקן אותך.”

“סלח לי, אדוני,” גמגמתי, הן לא הייתי זועף כלל מיום שובי הלום."

“אל תבקש מחסה בשקר!” קרא האיש
בקול עז, עד כי אמי שלחה ידה הרועדת, כאלו
אמרה להגן עלי, “הן רגיל אתה לשבת בדד בחדר
משכבך, תחת אשר עליך לשבת עמנו פה. אתה
מתבודד בחדרך. מעתה דע לך, אחת דברתי, כי
רצוני לראותך יושב פה ולא שם. ועוד אני דורש
ממך כי תהי בן מקשיב. הלא ידעת את ידי. כך הוא
רצוני.”

מרת מורדסטון הוציאה מפיה מין חוכה צרודה.

“אני רוצה, כי תחלק כבוד לגדולים ממך
ותשמע בקולי, בקול מרת מורדסטון ובקול אמך. אל
יהי החדר הזה כמנגע בגללך. שב נא.”

הוא שעבד אותי ככלב, ואנכי נכנעתי לרצונו ככלב.

“ועוד דבר אחד,” הוסיף האיש, “הנה רואה
אני, כי דרכך להתרעות עם אנשים פחותים. אל נא
תתחבר עם משרתי הבית. המטבח לא יתקן את
נשמתך ולא ילמדך מדות טובות. ועל אדות האשה
המסיתה אותך אין רצוני לדבר, אחרי אשר את,
קלרה,” והוא פנה אל אמי, “על פי הרגל ישן ודמיון
שוא נוטה חסד אליה, ובשום אפן אי אפשר להפריד
ביניכן.”

“אכן זה הוא רגש מתעה שאי אפשר לבארו!” קראה מרת מורדסטון.

רק זאת אני אומר לך," פנה האיש שוב אלי,
“כי אין דעתי נוחה מידידותך עם מרת פגוטי, ולכן
עליך לעזב אותה. ועתה, דוד, הלא תבין ותדע, כי
אוי לך, אם לא תשמר לקים את מצותי לכל
דקדוקיה.”

כן, אני מבין ויודע, אולי יותר ממה
שהוא משער, ביחוד בכל מה שנוגע אל אמי
האמללה, ואני שומר את פקדתו לכל פרטיה. אין
אני נמלט עוד אל חדרי הבודד; אין אני מבקש עוד
מחסה בצל פגוטי; ויום יום אני יושב בחדר האולם
ומצפה לחשכת הלילה, לשעת שנה.

הוי, מה רב השעמום לשבת שעות רצופות
במקום ההוא, שיש בו סכנה להניע יד או רגל,
שמא תתאונן מרת מורדסטון הרגילה לבקש לי
תואנות, על הוללותי; ויש בו סכנה להרים עין, שמא
תפגע, חס ושלום, בפני איש בשעת כעסו, ומצאני
עון! מה קשה לשבת ולהאזין אל נקישות השעון,
להתבונן אל מרת מורדסטון היושבת וחורזת
פניני־פלד נוצצות; להרהר באשה זו, אם עתידה היא
להנשא, ומי יהיה הגבר האמלל שיזכה בה;
לספר ולמנות את חלקי הכרכב שעל גבי התנור;
לשאת עין אל התקרה ולהסתכל בציורים
והשרטוטים אשר שם.

ויש שהייתי יוצא יחידי לטיל בימי
גשמים ורוחות על פני רחובות נרפשים, ומאחורי
נגרר החדר, ששם יושבים מר מורדסטון עם אחותו, זה
המשא הכבד, שמזלי העמיס על שכמי, זו הרוח
הרעה שאין תחבולה להבריחה, זה נטל האבן, המעיק
על רוחי ומטמטם את לבי.

הנה אני יושב דומם ונבוך לפני
השלחן וסועד, ותמיד אני חש, כי יש כאן סכין
מיתר ומזלג מיתרת – אלה שלי; ויש כאן כסא
מיתר וקערה מיתרה – אלה שלי; ואיש אחד מיתר
פה, והאיש הזה אני הוא.

ובערב בערב, בשעה שהדליקו את
הנרות, ועלי היה לעסק בעבודה, לא נועזתי לקרא
בספר לשם תענוג, ורק נשקעתי בספר שאלות
חשבון; אך לוחות המדה והמשקל לבשו בדמיוני
צורה של נגינות, ובשום אפן לא נקלטו במחי, כי אם
נכנסו בדרך אזני האחת ויצאו מיד בדרך אזני
השנית.

הוי, כמה פעמים נכשלתי בפהוק
וגמגום, אף על פי שהייתי זהיר מאד! כמה פעמים
התעוררתי בחרדה מתוך תנומה. אף פעם אחת לא
זכיתי לשמע מענה על הערה קלה שיצאה מפי
לעתים רחוקות. דבר שאין בו ממש הייתי, עד שאין
כדאי לשים לב אלי, ובכל זאת עמדתי לשטן על דרך
כל אדם.

ומה גדולה היתה ישועתי, כאשר
השמיע השעון על השעה התשיעית, ומרת מורדסטון
נתנה לי פקדה לעלות על מטתי.

כה עברו עלי ימי החגים, עד אשר בא
אותו הבקר, שמרת מורדסטון אמרה: “הנה היום
האחרון,” ותתן לי כוס־טה אחרונה.

לא נצטערתי על שהגיע היום ללכת
מזה. נפשי היתה שרויה כל הימים בתוך תנומה,
ועתה התעוררה לזכר חברי סטירפורת, אף כי מר
קריקל אורב מאחוריו. ושוב בא מר ברקיס ועמד ליד
גדר הגן; ושוב נשמע קולה של מרת מורדסטון
בקראה: “קלרה!” בשעה שכרעה אמי לחבקני
לפני הפרדי ממנה.

נשקתי לאמי ולאחי הקטן, וצער גדול
תקף אותי. אך לא על הפרדה היה לבי דוי, יען כי
כל ימי שבתי פה הן הפרידה תהום ביני ובין אמי,
ולא הנשיקות החמות של אמי נחרתו עמק בזכרוני,
אך אותם הרגעים שבאו אחרי הנשיקות האלה.

כבר ישבתי בתוך הקרון, ולאזני
הגיע קול קורא בשמי. הבטתי לאחורי והנה אמי
עומדת לבדה ליד גדר הגן, והיא אוחזת בתינוק
לנגד עיני. היום היה קר, האויר שוקט; ואף שערה
אחת על ראשה לא זזה, אף לא קמט אחד בשמלתה,
בשעה שעמדה והסתכלה בי, באחזה את התינוק
בזרועותיה.

כה נעלמה אמי מעיני. ובמראה הזה
ראיתיה אחרי כן בחלום הלילה, והיא עומדת דומם
ליד מטתי, עיניה נעוצות בי ופניה נוגים, כמו
ביום ההוא – ובזרועותיה היא אוחזת את
תינוקה.






פרק תשיעי: זכרון יום הולדתי





אני מדלג על כל המארעות שארעו
בבית הספר עד החג של יום הולדתי שחל להיות
בחדש שבט. אין אני זוכר כלום, מלבד את רגשי
אהבתי אל סטירפורת, שהלכו וגברו בלבי. הוא
עזב את כתלי בית־הספר בסוף “הזמן” או קדם,
וכבודו גדל בעיני שבעתים. אולם מלבד זאת איני
זוכר מאומה. זכר המארע הגדול של הימים האלה
בלע בלבי את זכר כל המארעות הקטנים, עד כי
לא נודעו עקבותיהם.

קשה לי להאמין, כי משך של שני
ירחים שלמים עבר מיום שובי ל“בית־שלום” עד בוא
יום הולדי. אך אני מאמין בכך, יען כי עבדה
היא, שכן היה. לולא כן, הייתי חושב, כי לא היה
רוח כלל בין שני הימים האלה, והם באו רצופים
זה אחר זה.

זוכר אני היטב את טיבו של היום ההוא!
ערפל פרוש על הארץ, הכפור חודר באויר כרוח
רעה; פאותי הרטבות מדבקות אל לחיי. אני מביט
לארך חדר־הלמודים, אשר נר כהה מאיר לו בבקר
מענן זה; ואני רואה את האד העולה ומתפתל
באויר, כשהתלמידים נושפים על אצבעותיהם
ומתופפים ברגליהם על גבי הרצפה להתחמם.

הדבר היה אחרי פת שחרית,
והתלמידים נקראו לבוא מככר המשחק אל חדר
הלמודים. נכנס מר שרף וקרא:

“יבוא דוד קפרפילד אל האולם.”

צפיתי לקבל מאת פגוטי סל מלא
מגדנות, ולכן שמחתי מאד על הבשורה. אחדים מן
הנערים סביבותי נגשו אלי לבקשני, כי לא
אשכחם בחלקי את המעדנים לחברים, ואנכי
מהרתי לרוץ בחדוה רבה.

"אל נא תמהר, דוד, " קרא מר שרף, “לא תאחר מאומה, בני, אל לך למהר.”

אמנם יכלו הדברים הרכים האלה
להפליאני, אלו באה מחשבה כל־שהיא אל לבי; אך
מחשבה זו באה אלי רק אחרי כן. מהרתי אל האולם,
ושם מצאתי את מר קריקל יושב וסועד פת שחרית,
והקנה והעתון מנחים לפניו, ומרת קריקל עומדת
ובידיה מכתב פתוח, אך מגדנות אינן.

“דוד קפרפילד.” קראה מרת קריקל
בהושיבה אותי על הספה והיא ישבה לימיני, “רוצה
אני לדבר עמך היום, יש לי דבר להגיד לך,
בני.”

מר קריקל, שאליו התבוננתי, נענע
בראשו ולא הביט אלי, וסתם אנחה בפיו על־ידי
פרסת לחם מרוחה בחמאה.

“נער אתה, בני, ולא ידעת עוד את
חליפות החיים,” אמרה אלי מרת קריקל, “דור הולך
ודור בא. אך כלנו מחיבים לדעת זאת, דוד, מי
בנערותו ומי בזקנתו ומי בכל ימי חייו.”

הבטתי אליה בתמהון.

“בעת שבאת הלום, מקץ ימי החפש,”
שאלה מרת קריקל כעבר שעה קלה, “האם היו כל
בני־ביתך בריאים?”

ואחרי דומיה קצרה הוסיפה:

“האם היתה אמך בריאה?”

רטט עבר בכל גופי, אף כי לא ידעתי
בשלמה הוא, ולא חדלתי להסתכל בפניה, ולא
פתחתי פי לענות לה.

“יען כי,” אמרה האשה, “צר לי להגיד
לך את אשר שמעתי בבקר הזה, כי אמך חולה
מאד.”

עב־ענן עמד ביני ובין מרת קריקל, ותאר
פניה כמו הלך והתרחק מעיני. אחר הרגשתי על
לחיי דמעות רותחות אשר ירדו וחזרו וירדו
מעיני.

“היא חולה מסכנת” הוסיפה האשה.

עתה ידעתי הכל.

“היא מתה.”

דבור זה מיתר היה. עוד בטרם
שמעתיו מפיה פרצתי בבכי מר וראיתי את עצמי
יתום עלוב בעולם הגדול.

מרת קריקל היתה נוחה מאד אלי. כל
היום ישבתי בביתה על ידה ופעמים שעזבה אותי
לבדי. בכיתי רב בכי עד אשר נרדמתי, ולאחר
שהקיצותי חזרתי ובכיתי. וכאשר לא יכלתי
לבכות עוד החלותי לחשב מחשבות, צער קשה מאד
העיק על לבי, וכאבי חזק מאד, ואין מזור לו.

ובכל זאת היו מחשבותי קלות. הן לא
התרכזו מסביב לאסוני שהעיק על לבי, אך רפרפו
ממעל לו. הרהרתי על ביתנו ששמם ונסגר עתה,
הרהרתי בילד הקטן, שחלה זה ימים אחדים,
וכנראה מת גם הוא. הרהרתי על אדות קברו של אבי
בבית־העלמין ליד ביתנו ועל אמי שתנוח בצלם
של האילנות הידועים לי כל כך.

וכאשר נשארתי לבדי בבית,
עמדתי על כסא והסתכלתי בראי לראות את עיני
שאדמו מבכי ואת פני המביעים יגון. וכעבר
שעות אחדות חשבתי, אם תזלנה עוד דמעותי, ומה
ירעיש את לבי יותר מכל, כאשר אקרב אל
בית־מולדתי — כי עתיד הייתי לנסע ליום־הקבורה
של אמי. ואנכי ראיתי את עצמי חשוב בתוך שאר
הנערים, ויגוני עשה אותי בעיני לאדם גדול.

לא היה נער תקוף־צער כמוני. אך זוכר
אני, כי החשיבות שבצער זה גרמה לי מין הנאה
בשעה שטילתי על פני ככר המשחק באותו
היום בצהרים, והנערים עודם יושבים בחדר
הלמודים. בראותי אותם מציצים עלי בעד החלונות,
בעברם ובשובם, העמדתי פנים של עצבות
והלכתי אט, ולאחר גמר הלמודים, בשעה
שהנערים באו עמי בדברים, החזקתי טובה לעצמי
על שאיני מתגאה עליהם ומדבר עם כל אחד
כמנהגי יום יום.

עתיד הייתי לנסע אל בית־מולדתי בליל
המחרת לא במרכבת הדאר, כי אם בעגלת אכרים,
שעוברים בה מהלך לא רב. בערב הזה לא ספרתי
ספורי, וטרדלס חברי אמר להשאיל לי את הכסת
שלו. לא ידעתי, על מה הוא אומר לעשות חסד זה
עמי, בשעה שיש לי כסת שלי; ואולם זה היה כל
רכושו של הנער המסכן, והוא רצה להביע במה
שהוא את השתתפותו בצערי.

ממחרת היום אחרי הצהרים עזבתי את
“בית שלום.” לא עלה אז על דעתי, כי לא אשוב עוד
אליו, כל הלילה נסענו אט, ורק בשעה התשיעית
או העשירית בבקר הגענו לירמות. צפיתי למצא
את מר ברקיס, אך הוא לא היה שם, ובמקומו בא
לקראתי אדם זקן וגוץ, בריא־בשר ובעל פנים
צהבות, לבוש שחורים וכובע רחב־שולים
בראשו.

“העלם קפרפילד?”

“כן, אדוני.”

“לך נא־עמי, אדון צעיר, אם טוב
בעיניך,” קרא האיש בפתחו את הדלת, “ואנכי
אקחך אל בית מולדתך.”

שמתי את כפי בתוך כפו, אף כי לא
ידעתי, מי האיש הזה, ונלך ונבא אל חנות אחת
ברחוב צר, ועל גבה רשום:

" עמרי, מוכר אריג, חיט, תגר, עושה מכשירי קבורה וכו'."

זו היתה חנות קטנה וצרה, ובה הרבה
מינים של בגדים תפורים ועל סף חלון אחד מנחים
כובעים ומצנפות.

באנו לתוך חדר קטן מאחורי החנות. שם
ישבו שלש נערות ועסקו בתפירה. על גבי
השלחן לפניהן נערמו גזרים של אריג שחור, ועל
גבי הקרקע מתגלגלים קרעים קטנים ופסות
קטנות. החם היה רב בחדר וריח מחניק נודף
משם.

שלש הנערות שהיו, כנראה, טרודות
מאד בעבודתן הרימו ראשן להביט אלי, ואחר
הוסיפו לעשות מלאכתן; חט־חוט, חט־חוט. ובאותה
שעה עלה מבית המלאכה, העומד בחצר קטנה
הסמוכה לחלון, קול פטיש הולם בלי הרף; רט־טט,
רט־טט, רט־טט.

“ובכן,” פנה מנהלי אל אחת מן הנערות, “מה היא העבודה, מיני?”

“אל תירא, אבי,” ענתה הנערה בעליצות ולא הביטה בפניו, “הכל יהיה מוכן בזמנו.”

מר עמרי הסיר את כובעו רחב־השולים
וישב ונשם בכבדות, כי בריא ושמן היה האיש,
ורגעים מועטים עברו עד אשר יכל להוציא
מפיו:

“טוב ויפה.”

“אבא,” קראה מיני, “אתה מקבל כל דבר באהבה.”

“אין תועלת אם לא נעשה כן, יקירתי,”
ענה מר עמרי, “ועתה כאשר הונח לי מעט משעולי,
עלי למד את גופו של תלמיד־חכם קטן זה. התלך
עמי אל החנות, מר קפרפילד?”

הלכתי אחרי מר עמרי, ואחרי אשר
הראה לי כמה וכמה מינים של אריג, שהיו לפי
דבריו מבחר מן המבחר, ואין נאים מהם לבגדי אבל,
מדד את קומתי ועביי ורשם הכל בפנקס. לאחר
שגמר עבודתו זו, העיר אותי להתבונן אל מרכלתו
ולראות את המודות, “שזה עתה נתחדשו,” ואת אלה
שזה עתה נתישנו."

“ובגלל אלה אנו מפסידים כסף לא מעט,”
קרא מר עמרי, “אך המודות דומות לבני אדם: הן
באות, אין יודע מתי, מאין ולמה, והן עוברות, ואין
יודע מתי, מאין ולמה. כל דבר הוא, לדעתי, כמו
בעל־חי, אם תעין היטב בכך.”

שרוי הייתי בצער גדול ולא יכלתי
לדון בענין זה, שאולי היה למעלה מבינתי בכלל,
ומר עמרי הביאני שוב אל האולם. אחר כך גחן
למטה בדרך סולם וקרא: “הביאו טה ולחם.” ואנכי
ישבתי והתבוננתי מסביב לי, הרהרתי
והאזנתי אל הרשרוש בחדר ואל קול הפטיש
שעלה מן החצר, עד אשר הביאו אכל ושמו
לפני.

“מכיר הייתי אותך,” קרא מר עמרי
בהמתינו שעה קלה עד שנגעתי בלחם המנח
לפני, כי מראה האריג השחור נטל ממני את
תאבוני, “מכירך אני משכבר הימים, ידידי
הצעיר.”

“האמנם, אדוני?”

“כל ימי חייך ידעתיך,” אמר מר עמרי,
“ועוד קדם שראיתי אור חיים ידעתי גם את אביך
שעור קומתו, — חמש רגלים ושלשה טפחים
ומחצה.”

“רט־רט, רט־רט, רט־רט,” “נשמע הקול מן החצר.”

“אולי יודע אתה, אדוני, מה שלום אחי הקטן?” שאלתיו.

מר עמרי נענע בראשו.

“רט־רט, רט־רט, רט־רט,”

"הילד מוטל בזרועות אמו, " ענה האיש.

“אוי, תינוק עלוב! האמנם מת הילד?”

“אל תדאג, אם אין בידך להושיע,” ענה מר עמרי, “כן הילד מת.”

לבשורה הרעה הזאת התעורר כאבי.
עזבתי את פת־השחרית אשר אך טעמתי ממנו,
ואלך ואשב אל שלחן אחר בפנת החדר הקטן,
ומיני מהרה לסלק מעליו את האריג, לבל ארטיב אותו
בדמעותי. נערה טובת־לב היתה מיני זו, אף לטפה
ברחמים רבים את שערות ראשי להסירן מעל עיני,
אך רוח ששון מלא אותה, כי עוד מעט ותגמר את
עבודתה ותלך לשוח, ולכן לא יכלה להשתתף
בצערי.

בינתים חדל הקול העולה מן החצר,
ואיש צעיר־לימים יפה־מראה בא החדרה, בידו
פטיש ופיו מלא מסמרות קטנים, אשר הוציאם
בפתחו שפתיו לדבר.

“ובכן יורם,” קרא מר עמרי, “מה עבודתך?”

“תם ונשלם, אדוני,” ענה יורם.

“אין זאת, כי עשית מלאכתך בלילה
לאור הנר, בשעה שאנכי ישבתי בקלוב. הכן
הוא?” שאל מר עמרי בעצמו עינו האחת.

“כן” ענה יורם, “לאחר שאמרת, כי אם
תגמר העבודה, נסע לטיל שלשתנו: מיני
ואנכי… ואתה.”

“אה! לדעתי, עלה על לבכם לעזב אותי,
את הזקן, בבית,” קרא מר עמרי מתוך צחוק
שהביאו לידי שעול.

“ובכן,” חזר ואמר האיש הצעיר,
“עמלתי עד חצות הלילה, עד שכליתי עתה את
מלאכתי. ואתה, אדוני, קום וראית את אשר
עשיתי.”

“אני הולך,” ענה מר עמרי בקומו
ממושבו, “ואתה יקירי,” פנה אלי, " אולי יש עם
לבך לראות את…"

“לא אבא,” הפסיקה אותו מיני.

“אמר אמרתי, בתי, כי הדבר הזה
ינעם לו,” קרא מר עמרי, “אך אפשר שהדין
עמך.”

לא אוכל להגיד, מאין ידעתי כי
הולכים הם ל‏ראות את ארון א‏מי, אמי היקרה. מימי
לא שמעתי קול מלאכה זו, לא ראיתי צורת ארון של
מת, ובכל זאת אמר לי לבי, מה קול הפטיש העולה מן
החצר, וכשנכנס האיש הצעיר, ידעתי, כי הוא הוא
שעשה את הארון.

גם עבודת התפירה כלתה, ושתי
הנערות יצאו מבית־המלאכה אל החנות, ורק מיני
נשארה לאסף את הבגדים התפורים ולצרר אותם
בשני ארגזים. ובעשותה מלאכתה זו כרעה על
ברכיה ותשר בקול דק נגון עליז. יורם, הוא
חתנה, בא אל החדר ונשק לה בגנבה, בשעה
שהיתה טרודה (אלי לא שם לב כלל) ויאמר, כי
אביה הלך להביא עגלה, ועליו להכין את עצמו מהר
לצאת לדרך. אחרי כן יצא, ומיני שמה את
בית־אצבעה ואת המספרים בכיסה, ואת המחט עם
חוט שחור תחבה בשמלתה, ותלבש בזריזות את
מעילה ותעמד לנכח הראי הקטן התלוי מאחורי
הדלת, בו ראיתי את דמות פניה היפים.

אל כל הדברים האלה התבוננתי
בשבתי בפנה אל השלחן וראשי תמוך בכפי,
ואני מהרהר הרהורים שונים. עד מהרה קרבה העגלה
אל פני החנות, ואחרי ששמו בה את הארגזים,
עליתי אנכי, ואחרי שלשת האנשים. העגלה היתה
גדולה ורחבה, עד כי ישבנו כלנו ברוחה.

מימי לא ידעתי בלבי רגש זר (עתה,
אולי, חכמתי יותר), כמו בשעה שישבתי עם
האנשים ההם וראיתי אותם ששים על טיולם, אחרי
אשר הכינו בגדי־אבל. לא קצפתי עליהם, אך
פחדתי מפניהם, כאלו נפלתי בידי בריות,
שאין שום דמיון ביני וביניהם. הם היו מלאים גיל.
הזקן ישב במקום רכב, ושני הצעירים ישבו
מאחוריו; ובשעה שפנה אליהם בדברים, נטו זה
מעבר מזה מעבר מזה והקשיבו לכל היוצא מפיו:
גם עמי היו באים בדברים אלו לא נתרחקתי מהם
ונסתרתי בפנתי, מלא רגז על האנשים העוסקים
בשיחות אהבים ודברי הוללות בשעה זו; ופלא היה
בעיני, כי מן השמים לא נענשו על קשי לבם.

וכאשר עמדו האנשים במלון לתת
מספוא לסוס, גם לאכל ולשתות ולהתעלס מעט, לא
הלכתי אחריהם ולא חללתי את צומי, ולאחר
שקרבנו אל מקום מולדתי, מהרתי לרדת מעל
העגלה, לבל אעבר בחברתם של אלו לפני החלונות
האטומים, שנראו אלי כעורים, כאלו נטל מאור
עיניהם. הוי, מה נוח היה לבי להתעורר, עד כי
נפתח ברגע אחד מעין דמעותי — רק למראה החלון
של חדר אמי ושל החדר הסמוך לו, שהיה חדרי
שלי בימי אשרי.

עוד בטרם דרכתי על סף הבית, כבר
הייתי חבוק בזרועות פגוטי, אשר הביאתני אל
החדר. כל יגונה הטמון התפרץ מלבה בראותה
אותי רגע ראשון. אך עד מהרה הבליגה על יגונה,
ותדבר בלחש, ותלך אט, כאלו יראה להפריע את
מנוחת המת. אחרי כן נודע לי, כי האשה הטובה
הזאת לא שכבה במטתה זה ימים רבים. גם עתה
ישבה כל הלילה בחדרה של הנפטרה. “כל זמן
שחמדת לבי שוכבת על הארץ,” אמרה “לא אעזב
אותה לבדה.”

כשנכנסתי אל האולם, מצאתי את מר
מורדסטון יושב על כסאו ליד האח, והוא בוכה
בחשאי ושקוע בהרהורים. הוא לא הרים עיניו להביט
אלי. ומרת מורדסטון, שישבה לפני שלחנה
ועסקה בכתיבה, ולפניה המון גליונות מכתבים,
הושיטה לי את אצבעותיה הקרות כמסמרים
ותשאלני בקול לחשה היבש, אם מדדו אותי
בשביל בגדי האבל.

“כן” עניתי.

“ואת כתנותיך,” הוסיפה מרת מורדסטון לשאל, “האם הבאת עמך?”

“כן, גברתי, את כל בגדי הבאתי.”

ואלה היו כל דברי־התנחומים שלבה
האמיץ מצא לאמר לי. אין כל ספק בעיני, כי תענוג
מיחד היה לה לאשה זו להתהדר בשעה זו באוצר
המדות המגנות שלה, שנקראו בפיה בשם
אמץ־רוח, שלטון בנפש, דעה צלולה, שכל קר. היא
היתה מלאה גאוה על כשרונה המעשי; גם עתה לא
עסקה אלא בעט ודיו, ושום דבר לא הטה אותה
מדרכה. כל היום, מן הבקר עד הלילה, ישבה
לפני שלחנה וכתבה, ודבורה עם כל אדם היה קשה
כמו תמיד. אף קו אחד לא זע בפניה, אף נעימה קלה
לא נשמעה בקולה. אף קמט כל־שהוא לא נראה
בשמלתה.

אחיה היה נוטל לפעמים ספר, אך ראיתי,
כי לא קרא בו אף פעם אחת, היה פותחו ומביט בו
ועושה עצמו כקורא, אך שעה שלמה הוא יושב ואינו
הופך אף דף אחד, ואחר הוא מניחו ומתהלך על
פני החדר אנה ואנה. אנכי הייתי יושב, ידי
משלבות ועיני מתבוננות אל האיש, ואני מונה את
צעדיו שעה אחרי שעה. פעמים שהיה פונה בדבור
אל אחותו, אך אלי לא דבר מאומה. ובכל הבית,
שדממת־מות שררה בו, היה הוא האחד, מלבד שעון
הקיר, בעל תנועה.

באותם הימים שלפני הקבורה לא
ראיתי את פגוטי בלתי אם מעט, כי כל היום היתה
כלואה בחדר ששם שכבה אמי עם תינוקה, ורק
בלילה היתה באה ויושבת לפני מטתי עד
שאישן.

יום או יומים לפני הקבורה לקחה אותי
פגוטי אל החדר ההוא. אני זוכר רק, כי מתחת
לבן־סדין, על מטה מקפה טהר נהדר והוד קדש,
ראיתי בדמיוני את זו שבגללה ירדה הדומיה
בבית. וכאשר נסתה פגוטי להרים בנחת את
המכסה, צעקתי בקול: לא; לא! — ואתפש
בידה.

אלו היה אתמל יום־הקבורה, לא הייתי
זוכרו לכל פרטיו יותר מאשר עתה אחרי עבר שנים
רבות: — האויר בחדר האולם, בדרכי על המפתן,
אור המנורות הדולקות, זיו היין בבקבוקים,
מראה הכוסות והקערות, הריח הטוב של התופינים,
הבשם הנודף משמלת מרת מורדסטון, שחור בגדי
האבל.

הרופא מר שיליף, שהיה בין המלוים, נגש אלי ושאל בחבה:

“מה שלומו של דדי?”

לא יכלתי לאמר לו כי שלום לי, ורק
הושטתי לו את ידי, והוא אחזה בכפו. ובראותו את
מרת מורדסטון עוברת, פנה אליה ואמר:

“הנה ידידנו הקטנים סביבנו נעשים
גדולים. הם הולכים וגדלים שלא מידיעתנו. כך הוא
סדר העולם!”

ואולם מרת מורדסטון ענתה על דבריו
בקמט־מצח ובקדה קלה בלבד. הרופא הנעלב סר אל
קרן זוית, באחזו בידי, ולא פתח שוב את
פיו.

אני רואה דבר זה, יען כי מטבעי הוא
להתבונן אל כל הנעשה סביבי, לא מפני שאני
שם לב אל הנוגע לעצמי.

נשמע צלצול הפעמון, ומר עמרי עם
חבריו התחילו לזרז אותנו. נכנסו נושאי המטה,
הם אלה לבושי השחורים שפגוטי ספרה לי עליהם
זה כבר, כי הוציאו גם את אבי מן החדר הזה
להובילו לקברות.

חבורה קטנה של מלוים הולכת אחרי המטה. נושאי הארון עם משאם
כבר עומדים בגן; הם הולכים לפנינו לארך
המשעול, עוברים ליד האילנות הזקנים, יוצאים
דרך פתח הגן ובאים אל בית־העלמין, אשר שם
הייתי שומע בינקותי את רננת הצפרים בבקר
קיץ.

עומדים אנו מסביב לקבר. היום הזה
משנה בעיני מכל הימים. גם אור השמש עין
עצבות לו. ומסביב שוררת דממה קדושה, זו שבאה
הלום מן הבית יחד עם זו שטומנים עתה באדמה.
ובעודנו עומדים גלויי ראש, אני שומע את קול
הכהן, הקול העולה כמו מרחוק וקורא ברור: “אני
אמית ואחיה” נאום ה'! ואחר אני שומע אנחות;
ובעמדי בין המלוים אני רואה את פני האשה
הטובה והנאמנה, זו פגוטי, היקרה לי מכל
האנשים אשר על פני האדמה, ולבי הרך בטוח,
כי אלהים בשמים יענה ויאמר אליה: “שמעתי את
תפלתך!”

בין קהל המלוים יש הרבה אנשים
ידועים לי; מהם שראיתי בינקותי בבית־התפלה,
ומהם שראו את אמי בנעוריה הפורחים, ביום
בואה לגור בכפר הזה. לבי מלא צערי הגדול,
ובכל זאת אני מתבונן ורואה כל איש ואיש, אפילו
את מיני, המציצה בעינים נוצצות אל חתנה העומד
סמוך אלי.

והנה תם הכל, נסתם הקבר, ואנו
עוזבים את בית־העלמין. ביתנו עומד לעינינו בלי
שום שנוי בכל יפיו, זה הבית הקשור בדמיוני
עם זו שהלכה לעולמה בימי עלומיה, וכל צערי של
אותם הימים כאין הוא לעמת צערי בשעה זו. אך
הם מובילים אותי ומר שיליף פונה אלי בדברים, יוצק
מעט מים לתוך פי. ובבקשי ממנו רשות ללכת אל
חדרי, הוא שולח אותי ברחמים רבים.

כל הדברים האלה, כמו שאמרתי, הרי
הם בעיני כאלו קרו ביום אתמול. הרבה מארעות
שארעו בחיי אחרי כן, כבר צללו בתהום השכחה,
ורק זה לבדו עומד איתן, כסלע בלב ים.

ידעתי כי פגוטי תבוא אל חדרי.
דומית היום היתה נוחה לשנינו. היא באה וישבה
אצלי על יד מטתי הקטנה ותאחז בידי. פעמים
שהגישה אותה אל שפתיה, ופעמים שלטפה אותה
בידיה, כדרך ששעשעה את אחי הקטן. אחרי כן
ספרה לי, על פי דרכה, את כל הדברים הנוגעים
אל אותו המארע.

“זה ימים רבים,” פתחה פגוטי “לא היה
שלום ברוחה. לבה היה דוי, ואשר רחוק ממנה.
כשנולד לה הילד, אמרתי בלבי, כי יונח לה.
אך פניה דלו מאד ומיום ליום דעכו חייה. קדם
שנולד לה הילד היתה יושבת בדד ובוכה, ואחרי
כן היתה רגילה לזמר בקול דק כל כך, שפעם
אחת, בשמעי את הקול הזה, נדמה לי, כי עולה הוא
באויר ומתרומם לרקיע.”

“אחרי כן,” הוסיפה פגוטי לספר, “נפל
רוחה ולבה חרד. באותם הימים היה כל דבור קשה
גורם לה יסורים, אך עמי התהלכה כמו בימים
מקדם, לבה לא סר מאחרי פגוטי שלה הסכלה.
הוי יפתי תמתי!”

כאן עמדה פגוטי ותחלק שעה קלה ברך ובחבה את ידי.

“היום האחרון שראיתי את קלסתר פניה
בדמות זו שהיתה לה לפנים, היה אותו יום, שאתה
מחמדי, באת אל בית־מולדתך. ובאותו היום
שעזבת אותנו, אמרה אלי:,עד עולם לא אראה עוד את
בני מחמדי. לבי אומר לי כן‘. ואולם את הדברים
האלה לא הגידה לאיש חוץ ממני, אף התאמצה
להתעורר ולהעמיד פנים שוחקות. רק פעם אחת,
כשבוע ימים קדם המארע, אמרה אל אישה: “חביבי,
הולכת אני למות,” ובלילה ההוא, בהשכיבי אותה
במטתה, אמרה אלי:, פגוטי, עתה רוח לי. בעלי
האמלל שמע את הדברים, אף יוסיף להאמין בהם יותר
מיום אל יום, עד אשר יתם הכל. עיפה אני, אם
תרדמה תפל עלי, שבי על ידי בשעת שנתי. אל
נא תעזביני. אלהים יברך את שני ילדי, והוא יגן
וישמר על בני היתום מאביו.’”

“ואמנם מן הלילה ההוא והלאה לא
עזבתי מטתה,” הוסיפה פגוטי, "היא היתה באה
בדברים עם שני אלה שבאולם, יען כי אהבה אותם.
לבה היה מלא אהבה אל כל מי שהיה קרוב לה.
ואולם בכל שעה שהלכו מעמה, היתה פונה רק
אלי, כאלו רק בחברת פגוטי מצאה מנוחה, ומעולם
לא נרדמה אם לא ישבתי על ידה. בלילה האחרון,
בערב, נשקה לי ואמרה: “אם ימות גם תינוקי,
פגוטי, אנא שימי אותו בזרועותי ויחדו ננוח
בקבר (וכן היה, כי התנוק חי רק יום אחד אחרי מות
אמו), יבוא נא בני יחידי האהוב ללוות אותנו
למקום מנוחתנו, ואת הגידי לו, כי לפני מותה
ברכה אותו אמו לא ברכה אחת, כי אם אלף
ברכות.”

ושוב שתיקה: ושוב לטפה פגוטי את ידי.

“בחצות הלילה,” הוסיפה פגוטי,
“התעוררה ותבקש ממני מעט מים לשתות, ואחרי
אשר שתתה, שלחה אלי חיוך מלא צער. הוי, היפה,
מה נעימות היו כל תנועותיה!… וממחרת בבקר, עם
עלות השחר, אמרה אלי, כי מר קפרפילד היה טוב
ורך אליה, והכל קבל באהבה, והיה אומר לה,
בשעה שנפל רוחה, כי לב אוהב טוב ויפה מכל
חכמה וכי בה מצא את האשר. ואחרי כן אמרה אלי:
פגוטי, יקירתי, גשי אלי. שימי ידך הטובה תחת
ראשי ואמציני אל לבך, כי פניך מתרחקים
ממני, ואני רוצה להיות קרובה אליך.” עשיתי
כאשר בקשה ממני. הה, דדי! בא היום
שנתקימה נבואתי, “כי היא תשמח להניח ראשה
על זרוע המשרתת הזקנה והסכלה,” והיא עצמה
עיניה לנצח, ופניה כפני תינוק נרדם!"

כה גמרה פגוטי את ספורה. מן הרגע
אשר נודע לי כי מתה אמי, גזו מלבי מראות
חייה בשנים האחרונות. מן הרגע ההוא אני זוכר רק
את תאר פני אמי על פי רשמי ינקותי, אותו התאר
של הימים ההם, בעת שהיתה רגילה לסלסל
בשערה ולפזז עמי באולם בשעת בין
השמשות. כל הדברים אשר ספרה לי פגוטי לא
העלו בדמיוני את ימי התקופה המאחרה ולא
טשטשו את זכר התקופה הקדומה. אולי יפלא
הדבר, אך כן הוא. במותה שבה אמי אל שלות
נעוריה, וכל שעבר עליה אחרי כן נמחה כעב.

האם השוכנת עתה בקבר היא אמי של
ימי ילדותי. והיציר הקטן המוטל בזרועותיה,
אני הוא, בצורה זו שהיתה לי אז, אני הוא שמצאתי
מנוחת־עולם בזרועות הורתי.






פרק עשירי: יתום נעזב אני. דואגים לי


הדבר הראשון שעשתה מרת מורדסטון
כתם ימי האבל, בשעה שהאור מן החוץ חדר שוב אל
ביתנו בעד החלונות, היה להודיע את פגוטי, כי
מקץ חדש ימים עליה לבקש לה משרה אחרת, ואף
כי שנאה פגוטי מאד את הבית הזה, ברי לי, כי
בגללי נכונה היתה לשבת פה ולא היתה בוחרת
במקום אחר הטוב שבכל העולם. ואולם עתה הגידה
לי, כי עוד מעט ונפרד זה מזו. נחמנו זה את זו
בכל לב.

על אדותי ועל אדות עתידי לא נאמר דבר
ולא נעשה דבר. חושב אני, כי נוח היה להם אלו
יכלו לתת גם לי פטורין במשך חדש ימים. פעם
אחת ערבתי את לבי לשאל את מרת מורדסטון, מתי
אשוב לבית־הספר, והיא ענתה לי קשות, ואמרה כי
לפי דעתה לא אשוב שמה כלל. יותר מזה לא
שמעתי מאומה. גם אני גם פגוטי נכספנו מאד
לדעת, מה אומרים לעשות בי, ואולם לא היא ולא אני
לא יכלנו להציל דבר כל־שהוא בענין זה.

שנוי אחד שבא בחיי, אשר הקל מעלי
את עלי הכבד, יכל היה לבשר לי רע לעתידי, אלו
הייתי מסגל להבין תוכו של דבר. המוסרות
שהושמו על צוארי הוסרו כליל. איש לא גזר עלי
לשבת כלוא כל היום בתוך שעמום, ולא עוד אלא
שבשעה שישבתי לפעמים באולם פקדה עלי מרת
מורדסטון לצאת משם. איש לא מנע בעדי לשבת
בחברתה של פגוטי. איש לא שאל עלי ואיש לא
בקש אותי. בתחלה הייתי מתירא, שמא יקח מר
מורדסטון שוב בידו את עסק החנוך שלי או ימסר
אותי לרשותה של אחותו. אך עד מהרה נוכחתי כי
שוא היה פחדי וכי עתיד אני להיות עזוב
לנפשי.

לא אבוא לספר, כי הדבר שנגלה לי
גרם לי צער בימים ההם. שרוי הייתי אז תמיד
ביגון על מות אמי, וכל הענינים שמחוץ לזה היו
רחוקים מלבי. רק זאת אני זוכר, כי פעמים הייתי
מהרהר בשעת בטלה, מה יהי בסופי אם לא
ילמדוני עוד ולא ידאגו לי, הלא אז עתיד אני
להיות בור ועם הארץ. ויש שבא הרהור אל לבי
לנוס מזה באחד הימים, כאותו הגבור של אחד
הספורים שקראתי, ולבקש מזלי. אך כל אלה לא
היו בלתי אם חזיונות רגע, חלומות בהקיץ, אשר
נראו אלי לפעמים כאלו חקוקים או כתובים על
גבי קיר חדרי, וכעבר רגע נעלמו ואינם.

"פגוטי " אמרתי אליה פעם אחת בלחש
בשבתי עמה במטבח להתחמם כנגד האח,
“הנה מר מורדסטון אינו אוהב אותי. אמנם מעולם לא
הייתי חביב עליו, אך עתה לא יוכל ראות פני.”

“אולי מרב צערו?” קראה פגוטי בהחליקה את שער ראשי.

“לא זאת, פגוטי, ברי לי. גם לבי מלא
צער. אלו האמנתי כי מתוך צער הוא זועף, לא
הייתי דואג כלום, אך לא זאת, הה, לא זאת.”

“מנין אתה יודע, כי לא זאת?” שאלה פגוטי אחרי שתיקה קלה.

"הה צערו שלו ענין אחר הוא. שרוי
בצער הוא בשבתו באולם עם אחותו, ובו ברגע
שאני נכנס פניו מביעים עוד רגש אחד.

“מה?” שאלה פגוטי.

“חמה,” עניתי, ושלא מדעת חקיתי את
מראה מצחו המתקמט, אלו היה בלבו רק צער, לא
היה מלא חמה. הנה הצער שלי מרכך את
לבי."

פגוטי לא ענתה כלום רגעים מועטים, ואנכי חממתי את ידי מתוך שתיקה כמוה.

“דדי,” קראה פגוטי לאחרונה.

“הנני. מה?”

“הנה נסיתי, יקירי, לבקש עצות
ותחבולות, נאות ושאינן נאות, למצא לי עבודה פה,
בבלונדרסטון, אך כל יגיעי לשוא. יקירי,
יגעתי ולא מצאתי.”

“ומה דעתך אפוא לעשות, פגוטי?”
שאלתי מתוך מחשבה רבה. “התלכי לבקש לך
עבודה במקום אחר?”

“לדעתי אהיה מכרחה לנסע לירמות ולשבת שם,” ענתה פגוטי.

“מה טוב הדבר!” קראתי בשמחה, “אלו
הרחקת מזה כי אז נעלמת מעיני. ועתה הנה
עתיד אני להתראות עמך פעם בפעם, פגוטי יקרה
ונעימה. הן לא תשבי בקצה תבל. האף אין זאת?”

“אדרבה, אם ירצה השם!” קראה פגוטי
בהתעוררות לבה, “כל הימים שתשב פה, אישון
עיני, אבא הלום בכל שבוע, כל ימי חיי!”

כמו אבן כבדה הוסרה מעל לבי
בשמעי את הבטחתה של אומנתי. ואולם לא זה היה
הכל, כי פגוטי הוסיפה לדבר:

“הנה, דדי, אני הולכת אל בית אחי,
תחלה — לשבת שם כשבועים, להתבונן ולסדר את
עניני ולשוב אל עצמי, ועתה אני חושבת, אולי, אם
אין דעתם נוחה ממך, יתנו אותך ללכת עמי
יחדו.”

אם היה בעולם דבר, אשר יכל לגרם לי
תענוג בימים ההם, אין זה כי אם הרעיון על אדות
נסיעה זו. לבי נתמלא שלוה בזכרי כי עוד פעם
אראה את פני האנשים הישרים, ההוגים לי חבה,
ושוב יבואו לי הימים הנעימים על שפת הים, בעת
שהפעמון מצלצל והספינות בוקעות להן דרך
בעד הערפל, ושוב אטיל עם עמיליה הקטנה אנה
ואנה. אספר לה את נגעי לבבי ונלקט יחדו
אבנים קטנות לשעשועים.

רק דאגה אחת תקפה אותי: אולי לא תתן
לי מרת מורדסטון רשות לנסע. אולם עד מהרה נפזר
גם הענן הזה, כי הנה בשעת שיחתנו נכנסה מרת
מורדסטון אל המטבח לחטט שם בארון המזונות
לפני פת ערבית, ופגוטי התאזרה עז כאשר לא
פללתי, ותשאל את האשה מיד על הדבר
הזה.

“הנער יהיה שם הולך בטל,” קראה מרת
מורדסטון בהביטה לתוך קדרה מלאה קשואים
כבושים, “והבטלה היא שרש כל רע, אך ברי לי,
כי גם פה גם שם גם בכל מקום יהיה הנער הולך
בטל.”

ראיתי כי בפי פגוטי היה מוכן מענה
קשה על דבריה, אך היא התאפקה בגללי ולא
ענתה דבר.

“הממ…” הוסיפה מרת מורדסטון ועיניה
נעוצות בקשואים, " דבר זה חשוב מכל הדברים.
חשוב הוא מאד, כי איש לא יפריע את מנוחתו של אחי,
ולכן מוטב שלא ימצא הנער בבית. יסע
לו."

אמרתי לה חן חן. אך פני לא הביעו
שום אות של שמחה, כי ירא יראתי פן תשוב
ממחשבתה הטובה. ואמנם היה מקום לחשש זה,
כאשר נתנה בי מרת מורדסטון את עיניה השחורות
החמוצות, כאלו ספגו לתוכן את טעם הקשואים
שבקדרה. אולם הרשיון נתן ולא הושב אחור.
ומקץ חדש ימים היינו אני ופגוטי נכונים
לדרך.

מר ברקיס בא אל הבית לקחת את
ארגזיה של פגוטי. קדם לא ראיתי אותו עובר דרך
פתח הגן, ורק בפעם הזאת נכנס הביתה. וכאשר
העמיס על שכמו את הארגז היותר גדול, שלח אלי
מבט שהביע מחשבה, אם בכלל היו פניו של מר
ברקיס מסגלים להביע מחשבות.

פגוטי היתה, כמובן, עצובה מאד
בעזבה את הבית שהיה מקום מגוריה שנים רבות
ואשר בו צמחו וגדלו בלבה רגשות האהבה
העמקים אל אמי ואלי. היא השכימה בבקר ותלך
אל בית העלמין, אחרי כן עלתה וישבה בעגלה
ומטפחתה על עיניה.

כל אותה שעה שישבה פגוטי נוגה, לא
נע ולא זע מר ברקיס. הוא ישב על מקומו הקבוע
נטוע כגלם בלי רוח חיים, אך לאחר שהתחילה
פגוטי מתבוננת סביב וקולה נשמע בדברה אלי,
הניע מר ברקיס ראשו וחיך פעמים אחדות בקול
רם. לא ידעתי, אל מי או אל מה כון האיש בחיוכו
זה.

"הנה יום בהיר היום, מר ברקיס, " אמרתי מפני הנמוס.

“הן, לא רע,” ענה מר
ברקיס, אשר שקל כל דבוריו תמיד אף מעט
בהם.

“עתה הונח לה לפגוטי,” אמרתי אליו, כדי לגרם לו הנאה.

“כן הוא” ענה מר ברקיס.

שעה קלה הרהר בענין זה בכבד־ראש, ואחר הביט בפני פגוטי ושאל:

“יש לך עתה נחת־רוח?”

צחקה פגוטי וענתה: הן.

מר ברקיס קרב וישב סמוך אלינו,
ומרגע לרגע חזר ושאל את פגוטי “אם יש לה נחת
רוח,” בשאלה זו מצא תחבולה להביע את רוחו בלי
מלים רבות.

בדרך עמדנו כשעה במלון לסעד את
לבנו, וכאשר באנו לירמות היינו עיפים ויגעים
מאד.

מר פגוטי וחם חכו לנו שם במלון. הם
קדמו פנינו בתרועת שמחה, גם נתנו שלום למר
ברקיס, כל אחד נטל חבילה מחבילות פגוטי ונלך
יחד, והנה מר ברקיס נותן לי אות באצבעו לגשת
אליו אל יד השער.

“אומר אני לך,” מלמל מר ברקיס, “הכל טוב ויפה.”

הבטתי בפניו. וכדי להתראות כמבין ויודע דבר, עניתי: “אה”

“עוד לא בא קץ,” אמר מר ברקיס, “אבל הכל טוב ויפה.”

ושוב עניתי: “אה!”

“יודע אתה, מי רוצה?” קרא ידידי, " ברקיס, ברקיס עצמו."

נענעתי בראשי לאות של הסכמה.

“הכל טוב ויפה,” חזר מר ברקיס בחבקו
ידי, “ידיד נאמן אתה לי. יפה עשית תחלה. הכל
טוב ויפה.”

ויותר שהתאמץ מר ברקיס לברר ולפרש
דבריו, נעשו לי סתומים יותר. פניו לא הביעו
מאומה, ואך לשוא הסתכלתי בהם. דומים היו לצורה
של שעון שעמד מלכת.

פגוטי קראה לי לבא, וכאשר הלכנו
יחדו, שאלה אותי, מה אמר לי האיש, ואנכי עניתי
כי אמר: “הכל טוב ויפה.”

“אכן חסר בושה הוא,” קראה פגוטי, “אך
יהי אלהים עמו! ואתה, דדי יקירי, מה דעתך
עלי, אלו אמרתי להנשא לאיש?”

“אבל… הלא גם אז, פגוטי, תאהבי אותי כמו עתה?” עניתי אחר שעה קלה של מחשבה.

לתמהונם של העוברים ברחוב וגם
לתמהון קרוביה שהלכו לפנינו, עמדה האשה
הטובה פתאם ותחבק אותי באהבה רבה ותשבע
כי אהבת עולם תאהב אותי.

הגידה לי מחמדי, מה תאמר על זה? חזרה פגוטי ושאלה לאחר שהוספנו ללכת.

“היש בדעתך להנשא למר ברקיס?”

“כן,” ענתה פגוטי.

“לפי דעתי, שדוך הגון הוא. הידעת,
פגוטי, הן תמיד יהיו מוכנים לך סוס ועגלה להוביל
אותך חנם בכל עת שתרצי לראות פני.”

“מה רבה חכמת הנער!” קראה פגוטי
בהתפעלות, “זה חדש ימים אני מהרהרת בדבר, כן
מחמדי. חוץ מכל זאת, טוב לי להיות בת־חורין ונעים
לי לטפל בעניני ביתי מלשרת בבית זרים. ומי
יודע אם אצלח להיות עתה משרתת אצל אחרים. ועל
הכל, הן אגור סמוך למקום מגורי ילד שעשועי,”
הוסיפה פגוטי מתוך מחשבה, “ובידי תהי יכלת
לראותו בכל עת ובכל שעה שארצה, ולאחר שיבוא
יומי ללכת בדרך כל הארץ, אמצא מנוחה לא הרחק
מקברה של חמדת־לבי.”

שעה קלה לא דברנו דבר, לא אני ולא היא.

“ואולם חלילה לי מעשות כדבר הזה,”
קראה פגוטי בישוב הדעת, “אם לא ימצא חן בעיני
דדי שלי, ואפילו אם כל העולם ידברו על לבי
השכם ודבר, ואפילו אם טבעת הקדושין תהי
מנחת בכיסי ימים רבים.”

“הביטי אלי, פגוטי.” עניתי, “וראית
בפני כי טוב הדבר בעיני! בכל לבי אני אומר
לך: מזל־טוב.”

ובכן, חיי־רוחי," קראה פגוטי
בחבקה אותי, “הנה חשבתי בענין זה ימים
ולילות ומצאתיו טוב לפני; ובכל זאת עוד אעין
בדבר, אף אתיעץ עם אחי. ולפי שעה יהי הדבר רק
ביני ובינך. ברקיס הוא אדם פשוט וטוב לב,”
הוסיפה האשה, “ואם אשתדל למלאות את חובתי לו,
אז אני מקוה, כי “תהי לי נחת־רוח” ו”הכל יהי טוב
ויפה."

פגוטי מלאה פיה צחוק בהזכירה את
הדבורים השגורים בפי מר ברקיס. אף אני צחקתי
צחוק רב, וכל הדרך היינו שרויים שנינו
בעליזות, עד אשר נגלה לעינינו אהלו של מר
פגוטי.

הכל נראה אלי כשהיה, מלבד מה
שנתכוץ האהל קצת בעיני. בתוך הבית פנימה
לא בא שום שנוי. באתי אל הפרוזדור להתבונן
מסביב לי, והנה שם בקרן זוית מצאתי מנחים
סרטנים גדולים עם קטנים, וגם עתה הם דבוקים
ואחוזים זה בזה ומראיהם וטיבם לא נשתנו.

אך עמיליה הקטנה איננה, ולכן שאלתי עליה את מר פגוטי.

“הרי היא בבית־הספר, אדוני,” ענה מר
פגוטי במחותו זעה מעל מצחו, אחרי אשר עיף
ממשא הארגז של אחותו. “היא תשוב”, ובדברו
הביט על פני שעון הקיר, בעוד עשרים רגעים או
חצי שעה. כלנו מרגישים בחסרונה, ברוכה
תהיה!"

לא עברו רגעים רבים ולעיני נראתה
מרחוק דמות־נערה ועד מהרה הכרתי את פני
עמיליה הקטנה. גם עתה היתה בריה קטנה, אף
כי גדלה מעט. ואולם כאשר הלכה וקרבה אלי,
וראיתי את עיניה הכחלות, שנעשו כחלות יותר,
את פניה היפות, שנעשו מאירות יותר, ואת כל
גופה. שנעשה נאה ורך יותר, תקף אותי רגש
מוזר, אשר עורר בי רצון להתראות כאלו לא
הכרתיה ולעבר על פניה.

עמיליה הקטנה לא שמה לב אל הדבר
הזה. אמנם עיניה ראו אותי יפה, אך תחת לסור
ולקרא בשמי, נשאה את רגליה ותנס מתוך צחוק.
רדפתי אחריה, אך היא רצה כאילה, עד אשר
השגתי אותה סמוך לאהל משכנה.

“הוי, האתה הוא זה?” שאלה עמיליה הקטנה.

“האמנם לא ידעת, עמיליה, כי אני הוא?” אמרתי.

“ואתה האם לא ידעת, כי אני היא?” ענתה עמיליה.

אמרתי לנשק לה, אך היא כסתה את
שפתותיה שני בכפיה ותאמר, כי לא תינוקת היא
ותתחמק ממני ותברח אל הבית מתוך צחוק
גדול יותר מבראשונה.

כנראה מצאה הקטנה ענג לנפשה
להרעימני, והשנוי הזה שבא ברוחה הדאיבני
מאד. ערכו את השלחן למשתה טה והתבה הקטנה
שלנו עמדה במקומה, אך עמיליה הקטנה לא
נגשה לשבת אצלי, כי אם הלכה וישבה על יד
דודה ותכס בשערותיה את פניו, ולא חדלה
מצחוק.

“חתלתול!” קרא מר פגוטי בהחליקו אותה בידו הגסה.

“אמנם כן הוא! כן!” נענה חם, והוא הביט
על הקטנה שעה קלה מתוך התפעלות וחדוה,
ופניו אדמו כאש.

כל בני הבית פנקו את עמיליה
הקטנה: ויותר מכלם פנק אותה מר פגוטי
בכבודו ובעצמו. לבו הלך שבי בכל שעה
שקרבה אליו הקטנה והניחה לחיה הרכה על
פניו המגדלים. כך נדמה לי בראותי אותה עושה
כדבר הזה. ואמנם היא היתה ענגה ונעימה כל
כך, וכל דבריה וכל מעשיה היו פקחים ותמימים
כאחד, עד אשר צדה גם את נפשי יותר ויותר.

אף לבה היה רחום מאד. בשבתנו
מסביב לאח, אחרי משתה הטה, ומר פגוטי, שישב
ועשן את מקטרתו, הזכיר דרך אגב את אסוני,
כי נתיתמתי, נראו דמעות בעיניה של עמיליה,
והיא הביטה אלי ברחמים רבים, עד אשר נמלא לבי
רב תודה אליה.

“אה!” קרא מר פגוטי בהרימו את
תלתלי ראשה של הקטנה, אשר ירדו על ידו
כשפעת מים, “הנה גם זו יתומה, אדוני, והנה” —
הוסיף מר פגוטי וטפח על שכמו של חם, “גם זה יתום,
אף כי בפניו לא יכיר זאת איש.”

“לו היה לי מגן כמוך, מר פגוטי,”
אמרתי בנענעי ראשי, “לא הייתי גם אנכי מרגיש
כל כך ביתמותי.”

“יפה אמרת, מר דוד!” קרא חם
בהתפעלות, “הידד! יפה אמרת: אין כדודנו!
הידד!”

והוא החזיר טפיחה למר פגוטי, ועמיליה הקטנה קרבה ותנשק לדודה.

“מה שלום ידידך?” שאל מר פגוטי.

“סטירפורת?” אמרתי.

“זה שמו!” קרא מר פגוטי בפנותו אל חם,
“ידעתי, כי יש לו שם בדומה לזה, אך שכחתיו.
מה שלומו?”

“שלום לו!” עניתי.

“אכן זהו ידיד!” קרא מר פגוטי,
בשלחו את עשן מקטרתו, “ידיד מארץ הידידים! חי
אלהים, תענוג גדול לראות את פניו!”

“אמנם יפה תאר ויפה מראה הוא, לא כן?” אמרתי, ולבי התעורר בשמעי תהלת רעי.

“מאין כמוהו!” קרא מר פגוטי, “הוא מגן
עליך, כמו… איני יודע אל מי אדמה אותו. אמיץ לב
הוא!”

“כן, זה הוא טיבו,” אמרתי, “לבו כלב הארי, וקשה לתאר, עד כמה רב חסדו.”

“ולפי דעתי,” נענה מר פגוטי בהביטו
אלי בעד עשן מקטרתו, “גם ב’נקדות השחורות'
ידיו רב לו יותר מכל חבריו.”

“כן,” עניתי מתוך שמחה, “הוא יודע הכל. מלמד הוא עד להפליא.”

“אכן זה הוא ידיד!” חזר ואמר מר פגוטי בנענוע ראש.

“אין דבר בעולם נעלם ממנו!” הוספתי
לספר בשבחו של חברי, “כל חידה קשה הוא פותר
כהרף עין. במשחק הקריקט אין אמן כמוהו.
ובשאר משחקים הוא המנצח תמיד.”

מר פגוטי נענע שוב בראשו, כאלו אמר: “ודאי שכן הוא.”

“גם נואם נפלא הוא!” הוספתי, “הלוקח
כל לב בדבריו. ולתאר לכם את נעימות זמרותיו אין
בפי מלים.”

ושוב נענע מר פגוטי בראשו, כאומר: “לא הטלתי שום ספק בדבר זה.”

ואנכי לא חדלתי מלמנות את שבחיו
של רעי, כי הענין הזה היה מן החביבים עלי
מאד.

“הוא איש נדיב לב, רב חסד, עדין רוח,
ואין די מלים לתנות את תהלתו. ברי לי, כי עד
עולם לא אוכל לגמל לו כפעלו על כל הטוב והחסד
שעשה עמי בהתרעותו אתי אף כי קטן ודל אנכי
ממנו.”

במרוצת דברי נחו עיני פתאם על
פניה של עמיליה הקטנה, אשר ישבה אל השלחן
והקשיבה רב קשב, נשימתה עצורה, עיניה נוצצות
כספירים, והאדם פורח בלחייה. פניה היו
מבהיקים ויפים כל כך, אשר עצרתי בדברי מרב
התפעלות, גם המסבים נתנו בה עיניהם כאשר
הפסקתי בדבורי, ויביטו אליה מתוך
חיוך.

" עמיליה הרי היא כמוני," קראה פגוטי, “גם היא נכספה לראות פניו של אותו בחור.”

עמיליה באה במבוכה עקב אשר
הסתכלו בה ותשפל את ראשה ופניה אדמו יותר.
וכאשר הציצה בעד תלתליה המפזרים ותרא
והנה לא חדלו האנשים מהביט אליה (ברי לי, כי
שעות שלמות הייתי יכל לשבת בלי תנועה
ולהסתכל בפניה), קמה ממקומה ותברח ותסתר
מעינינו, עד אשר הגיעה השעה לעלות על
המטה.

אנכי שכבתי במטתי הקטנה
בירכתי הסירה, אשר שם ישנתי אז
בהיותי פה בפעם הראשונה, והרוח הילילה על
פני המים גם בלילה הזה. אך דמיוני תאר לי,
כי הרוח מעוררת הפעם קינה על אלה שהלכו
לעולמם. עתה לא הרהרתי לא על אדות הים, אשר
יעלה בלילה ויציף את סירתנו, כי אם על אדות בית
מולדתי אשר אבד ממני לעולמים מאז שמעתי את
יללת הרוח הזאת בלילה ההוא.

זוכר אני, כי כאשר שקטה מעט המית
הרוח והמים באזני, התפללתי בתוך שאר
תפלות הערבית, כי אגדל ואזכה לחפה עם
עמיליה הקטנה, ומתוך אהבה רבה נרדמתי
ואישן.

הימים חלפו ועברו בנעימים, כאשר
בפעם הקודמת, מלבד, — אמנם “לבד” זה חשוב היה,
— כי עמיליה הקטנה ואנכי לא טילנו על שפת
הים. היא היתה טרודה יומם בלמודיה ובערב עסקה
במלאכת יד, ורב היום לא ישבה בבית. אך לבי
אמר לי, כי אלו גם לא היתה טרודה, היתה מתרחקת
ממני. עמיליה היתה שובבה ומלאה תהפוכות,
ותהי דומה יותר לאשה קטנה מאשר לתינוקת.
במשך שנה ומשהו רחקה ממני מהלך רב. היא
היתה מחבבת אותי אך לגלגה עלי ותענה את
נפשי. ובכל עת אשר יצאתי לפגש אותה בדרך
חזירתה מבית־הספר, התחמקה ותלך הביתה
בנתיב אחר, ובשובי נכלם עמדה ליד הפתח
ותצחק.

רגעים נעימים היו לי רק בשעה
שישבה עמיליה הקטנה בפתח הבית בשלוה.
היא עוסקת במלאכה ואני יושב לרגליה על מעלות
העץ וקורא לפניה בספר. נדמה לי אותה שעה, כי
מעולם לא האירה השמש בזיו נעים כביום אביב זה,
מעולם לא ראה אדם פנים מאירות, כאשר אני רואה
היום בפתח הסירה הרעועה; מעולם לא ראו עיני
שמים טהורים כאלה ומים זכים כאלה ואניות
נהדרות כאלה ששטות עתה באויר זהב.

עוד בערב הראשון של יום בואנו הופיע
מר ברקיס בביתנו ותחת זרועו חבילה קטנה של
תפוחי זהב, צרורים במטפחת, והוא הניח את
הצרור בלי דבר דבר, ורק לאחר שיצא לחש לחם,
כי זו היא תשורה מאתו לפגוטי.

וכה היה נוהג בערב בערב. התשורות
היו שונות; גם תפוחים, גם עוף צלוי, גם נזמים,
גם צפור בכלוב. ובבואו לא דבר דבר, כי אם ישב
ליד האח ישיבה קבועה במקום אחד, כמו בקרון
שלו, ממול פגוטי והתבונן אל המלאכה שהיא
עושה.

סוף סוף קרב היום לעזב את ירמות ולשוב
אל מקום מולדתי, ופגוטי אמרה לי בערב אחד, כי
מחר היא יוצאת יחדו עם מר ברקיס לשם טיול של חג,
ואני עם עמיליה הקטנה נלוה עליהם. בלילה
ההוא נדדה שנתי מצפיה אל היום המאשר,
שאבלה אותו כלו בחברת עמיליה. כלנו
השכמנו לקום בבקר, ובשעה שאכלנו פת
שחרית, נראה מרחוק מר ברקיס נוסע בעגלתו וקרב
אל ביתנו.

פגוטי היתה לבושה כדרכה בגדי
האבל שלה, אך מר ברקיס היה לבוש מעיל חדש,
אשר החיט לא קמץ במדתו והשרולים היו
ארכים עד כדי לשמש במקום
נעלי יד גם בימות החרף, והצוארון הזקוף היה
גבוה כל כך, אשר דחק את שער ראשו, הכפתורים
הנוצצים במעילו גם הם היו גדולים מאד
במדתם.

בני הבית יצאו אחרינו לברך אותנו
על דרכנו. עלינו על העגלה לנסע. התבוננתי
וראיתי, כי מר פגוטי עומד ובידו נעל, והוא נכון
לזרק אותה מאחרינו לסמן של מזל. הוא מסר את
הנעל למרת גומיז, כי תקים היא את המנהג;
בתחלה סרבה האשה העלובה לעשות זאת, באמרה
כי אין היא בת־מזל, אך אחרי כן נעתרה וזרקה את
הנעל מתוך דמעות, כדרכה. מקץ שעה קלה
עמדה העגלה לפני בית־כניסה, ומר ברקיס ירד
וקשר את סוסו אל כלונס אחד, ויבוא הוא ופגוטי
אל הבית פנימה, ואני עם עמיליה הקטנה נשארנו
לשבת בעגלה. אנכי חבקתי את עמיליה ואמר לה
כי בקרוב אני הולך מזה, ולכן עלינו להיות
קרובים זה לזו כל היום. עמיליה הקטנה לא סרבה,
אף נתנה לי רשות לנשק אותה, והדבר הזה מלא
את נפשי אשר. אמרתי לה — זוכר אני — כי עד עולם
לא אהב אחרת וכי נכון אני להכות נפש את כל איש
אשר יעז לבקש אהבתה.

הוי, כמה לגלגה עמיליה הקטנה עלי
ועל דברי! היא העמידה פנים של אשה גדולה
ופקחית, והיפיפיה הקטנה הזאת הוציאה מפיה:
“בחור שוטה.” ותצחק בקול נעים כל כך, אשר
שכחתי בגללו את העלבון ולא גרעתי עין
מפניה הנחמדים.

מר ברקיס ופגוטי שהו שעה רבה
בבית־הכניסה, אך סוף יצאו אלינו, ואחר נסענו
לנאות דשא.

בהיותנו בדרך, פנה אלי מר ברקיס ואמר מתוך קריצות־עין:




6.jpg





"מה השם אשר רשמתי אז על כפרת הקרון?

“קלרה פגוטי,” עניתי.

"מה השם שהייתי רושם היום אלו היתה כפרת ממעל לעגלה?

“עוד הפעם קלרה פגוטי,” חויתי דעתי.

" קלרה פגוטי ברקיס," השיב האיש בפרצו בקול צחוק אדיר אשר זעזע את העגלה.

אכן נודע הדבר: האיש והאשה נכנסו
לבית־הכניסה לשם נשואין. פגוטי גמרה בלבה
לבלי עשות את הדבר בפמבי, ולכן לא הזמינה
עדים רבים אל בית־הכניסה. עתה, כאשר גלה מר
ברקיס את הסוד פתאם, באה פגוטי במבוכה
ותאמר, כי לבה ישמח מאד על אשר תם ונשלם כל
הענין.

אחרי כן באנו אל בית מלון קטן ושם
סעדנו סעדה יפה לכבוד החתנה, וכל היום עבר
עלינו בנעימים. פגוטי היתה נוחה ושלוה בכל
הימים, כאלו לא בא שום שנוי בחייה, כאלו
רגילה היתה במשך עשר שנים לעמד יום יום תחת
החפה. קדם למשתה הטה יצאה פגוטי עמי ועם
עמיליה הקטנה לטיל קצת, ומר ברקיס ישב
במנוחה של פילוסוף ועשן את מקטרתו מתוך
הנאה מרבה ויהי שקוע בהרהורים על אדות האשר
הצפוי לו, וההרהורים עוררו בו, כנראה את
תאבון האכילה, כי כעבר שעה קלה ראיתי אותו
יושב ואוכל אכילה גסה עם הטה, אף כי זה לא כבר
גמר את סעדת הצהרים.

בין הערבים עלינו שוב אל המרכבה
ונסע הביתה בנחת, ועינינו נשואות השמימה,
אל הכוכבים המציצים עלינו. השיחה נתגלגלה על
אדות הכוכבים, ואנכי הייתי ראש המדברים, אף
גליתי למר ברקיס עולמות חדשים בספרי לו את
כל אשר ידעתי על דבר השמים וכל צבאם, והוא
שמע את כל הנפלאות והאמין באמונה שלמה בכל
היוצא מפי. כי כבוד רב הגה לב האיש הזה אל
כשרונותי ובפני ספר לאשתו כי “פרופסור” אני
— הינו: גדול שבגדולים.

לאחר שנגמרה השיחה על דבר
הכוכבים, התעטפנו אני ועמיליה הקטנה
בשמיכה עתיקה ונשב שנינו יחדו שותקים. הוי,
מה אהבתי את הילדה הזאת! כל הדרך תארתי לי
בדמיוני את רב האשר לקחת את עמיליה הקטנה לי
לאשה וללכת עמה למקום אין איש ולחיות שם
יחדו בין השדות והאילנות. עד עולם לא נזקין, עד
עולם לא נדע דאגה, ותמיד נהיה תמימים כילדים,
וכל הימים נטיל שלובי זרוע על פני הכרים
העטופים דשא, וממעל לראשינו שמש ברכה,
ובלילה נשכב בתם ובשלוה על מצע עשב;
וכאשר נגוע ונמות, תבאנה הצפרים לקבר אותנו
ולספד לנו.



אלה היו חלומות־בהקיץ בערב ההוא,
חלומות תם וטהר, אכן ישמח לבי, כי ביום חתנתה
של פגוטי הטובה הלכו עמה שני מלאכי תם,
כמוני וכעמיליה הקטנה, לשלחה עד בית
אישה.

בשעה מאחרת בערב שבנו אל ביתנו
אשר בסירה, ושם נפרדו מעלינו מר ברקיס
ואשתו וילכו אל ביתם שלהם. רק אז הרגשתי
בפעם הראשונה, כי אבדה לי פגוטי. ומי יודע,
כמה צער היה לבי מלא בערב ההוא, אלו לנתי
בבית אחר, שעמיליה הקטנה אינה יושבת בצל
קורתו.

מר פגוטי וחם ידעו, כנראה, את אשר
בלבי בשעה זו, ואכן השתדלו בדבריהם
ומעשיהם לגרש את העצבות מעל פני. עמיליה
הקטנה באה וישבה אצלי על התבה, זו הפעם
הראשונה בכל ימי היותי פה. הנה כי כן בא סיום
נפלא ליום הנפלא הזה.

בלילה ההוא גאו המים ומר פגוטי עם
חם יצאו אל הים לצוד דגים, ואנכי נשארתי
לבדי בבית להיות מגן לעמיליה הקטנה. הוי, מה
נכספה נפשי כי יתנפל בלילה הזה על הבית
ארי או נחש או חיה רעה כל שהיא, ואנכי אצא
לקראת הטורף להלחם עמו ואנחל כבוד גבור
בנצחוני. אך שום חיה טורפת לא עברה בלילה
ההוא בערבות ירמות, ולכן לא נשאר לי בלתי אם
להרדם ולראות בחלום נחשים ועקרבים.

כאור הבקר באה פגוטי ותעמד
מאחורי חלוני ותער אותי כדרכה, כאלו מר
ברקיס בעל העגלה לא היה ולא נברא. אלא חלום
היה, כשאר חלומותי. אחרי פת שחרית לקחה אותי
פגוטי עמה ונלך יחדו אל דירתה שלה. מכל
כלי הבית הקטן והנקי הזה מצאה חן בעיני מאד
תבה שחורה אחת שעמדה באולם, ובפתחי אותה
מצאתי ספר עבה ובו ציורים רבים. ומן היום ההוא
והלאה היה לי הספר הזה מבחר שעשועי בבואי אל
בית פגוטי.

לנתי בלילה ההוא באותו בית בחדר
עליה קטן, אשר לפי דברי פגוטי, נועד רק לי, וכל
הימים יהי מוכן ומזמן לכבודי.

“עד זקנה ושיבה,” אמרה פגוטי, "כל
ימי היותי בבית הזה, תמצא אתה, מחמדי, את
החדר הקטן הזה פנוי, כאלו בכל שעה אני מחכה
לקדם פניך. כל יום ויום אסדר אותו, כמו
שרגילה הייתי לסדר את חדרך הקטן בבית אמך,
מחמדי. גם כי תרחיק לנדד לארץ חינה, ידע תדע
כי החדר הזה מוכן ומזמן לך תמיד.

ראיתי כי דבריה של אומנתי יוצאים מן
הלב, ולכן הודיתי לה מקרב לבי, אף כי לא ברב
דברים. כי ביום ההוא היה עלי לעזב את ירמות. מר
ברקיס ופגוטי ישבו עמי בעגלה ונסע יחדו,
וכאשר הגענו למחוז חפצנו עזבו אותי האיש
ואשתו ליד גדר הגן של ביתנו וישובו. מה
מוזר היה לי הרגש בראותי את העגלה עוברת
ופגוטי הולכת מעמי ועוזבת אותי לבדי תחת
האילנות הזקנים, סמוך לאותו הבית שאין עתה שם
איש שיאהב או יחבב אותי.

מעתה הייתי נעזב לנפשי, בודד
וגלמוד. אין איש פונה אלי בדברים, אין לי חבר ורע
בן גילי. אני מתבודד עם מחשבותי והרהורי.

את חצי חיי הייתי נותן אלו שלחו
אותי ללמד תורה לכל מקום שהוא. לו יהי מפי מורה
קשה שבקשים! אולם אין שום תקוה משחקת לפני
כי ימלא חפצי זה. הן שונאים לי האנשים פה,
מביטים עלי בעין רעה, רואים אותי כמיתר
בבית. אמנם עסקיו של מר מורדסטון היו, כנראה,
לא יפים בעת ההיא, אך לא זהו העקר. רע הוא, כי
לא יכל כלכל אותי, וכאשר התרחק ממני כן
התאמץ להרחיק מלבו את הרעיון, כי חב הוא לי
משהו, חובת הנפש, והדבר הזה עלה בידו.

אמנם בעת ההיא לא עשו לי רעה. לא הכו
אותי, אף לא רעבתי ללחם. ואולם העול שנעשה לי
לא חדל אף רגע. יום אחרי יום, שבוע אחרי שבוע,
חדש אחרי חדש, ראיתי את עצמי יתום נעזב, אשר
אין איש שם אליו לב. פעמים אני חושב בהעלותי על
לבי זכר הימים ההם, מה היה אלו חליתי ונפלתי
למשכב. האם הייתי שוכב עם יסורי בחדרי הבודד
עד יציאת נשמתי, או כי מי שהוא היה בא להחיש לי
עזר.

אם היה מר מורדסטון ואחותו בבית,
הייתי סועד יחד עמהם, ואם לא — אכלתי פתי
לבדי. כל הימים שוטטתי במקומות הסמוכים
לביתנו, ואיש לא שמר צעדי, אך מנע מנעו ממני
להתרעות עם מי שהוא, אולי מיראה פן אתאונן על
האח או על האחות. מטעם זה נתנו לי רשות רק לעתים
רחוקות ללכת אל בית הרופא שיליף, אלמן מאשתו,
אשר היה מזמין אותי אל ביתו פעם בפעם.

מאותו טעם, בצרוף הטינא שהיתה
בלבם אל פגוטי, לא שלחוני אל ביתה. ופגוטי,
האשה הטובה, שמרה לי הבטחתה. פעם בשבוע
היתה באה אלי או נפגשת עמי סמוך לביתנו,
ומעולם לא באה בידים ריקות; ואולם מה רב היה
מפח נפשי כאשר אסרו עלי לבקר בביתה.

אך פעמים שקבלתי רשות ללכת אל
ביתה ואז מצאתי, כי מר ברקיס הוא קמצן נורא, או
כאשר קראה לו פגוטי בלשון נקיה: “קופץ יד.”
מטמון גדול היה שמור לו בתוך ארגז שעמד תחת
המטה, ושהיה מלא לפי דבריו בגדים בלים
ומכנסים קרועים. בארגז זה טמן מר ברקיס את
ממונו הרב מעין זרים, ובתחבולות רבות עלה בידי
פגוטי לקבל ממנו כל פרוטה ופרוטה להוצאות
הבית.

כל אותם הימים היה לבי צער, כי תמו
כל תקוותי וכי גלמוד ונעזב אנכי, וצערי היה
גדול שבעתים, לולא הספרים העתיקים, הם ידידי
הנאמנים, אשר חזרתי עליהם כמה וכמה פעמים
עד אין מספר.

עתה אני מגיע אל אותו הפרק מספר
חיי אשר לנצח לא ימחה זכרונו מלבי, יען כי
דברי ימי חיי בכלל שמורים בלבי, ומה גם כי
פעמים רבות מאד עולה לפני זכרון זה, המשכיח
מלבי כמה וכמה זכרונות אחרים.

באחד הימים תעיתי באין מטרה בחוץ,
ושרוי הייתי בעצבות, הבאה מתוך שעמום, והנה
לקראתי בקצה הרחוב, סמוך לביתנו, מר מורדסטון
הולך ומטיל עם איש זר. אמרתי לעבר על פניו
מתוך מבוכה, אך הזר קרא אלי:

“השלום בחור?! מה מעשיך?”

זה היה אחד מידידי מר מורדסטון, מר קוינין שמו.

ובדברו שם ידו על שכמי וימשכני
ללכת אחריו. לא ידעתי מה להשיב על דבריו
ואסתכל מתוך מבוכה בפניו של מר
מורדסטון.

“לעת עתה הוא יושב־בטל,” קרא מר
מורדסטון, “אין איש משגיח עליו, ואין אני יודע מה
לעשות בו. בכלל, זה הוא נער קשה ערף מאד.”

רגע אחד הביט אלי בעין זעם, אחרי כן
נעלמה העין תחת הגבות השחורות, והוא פנה
מעלי ברגש בוז.

“המ…” קרא מר קוינין בראותו את פני שנינו, “יום נאה היום!”

שעה קלה שררה דממה ואנכי בקשתי
עצות לחלץ את שכמי מתחת ידו של אותו האיש
ולהתחמק, אך הוא קרא:

“לפי דעתי, בן חרוץ הוא, לא כך?”

“אה! חרוץ הוא יותר מדי,” נענה מר
מורדסטון, “ואתה מוטב לך להרפות ממנו. הוא לא
יברכך על שעצרת אותו.”

אחרי הרמז הזה הרפה מר קוינין
ממני, ואנכי מהרתי לעזבו וללכת הביתה.
בהגיעי עד גדר הגן, ראיתי מרחוק והנה מר
מורדסטון עומד נשען על יד בית־הכניסה, ומר
קוינין מדבר אליו, והם מביטים אחרי, ואני
ידעתי, כי בי ישיחו.

מר קוינין לן בלילה ההוא בביתנו.
ולמחרת היום, לאחר שאכלתי פת שחרית ואקום
ממקומי לעזב את החדר, קרא לי מר מורדסטון לגשת
אליו. הוא ישב בכבד־ראש אל השלחן, ואחותו
ישבה סמוך לו. מר קוינין עמד וידיו תחובות
בכיסי בגדו והוא מביט בעד החלון החוצה.
עמדתי ואתבונן אל כל אלה.

“דוד” קרא מר מורדסטון, “עולמו של צעיר
לימים הוא עולם המעשה ולא העולם של חלומות ושל
בטלה.”

“כזה שאתה שרוי בו,” הוסיפה אחותו.

“הני מורדסטון, אנא, הניחי לי…
ובכן, דוד, עולמו של צעיר, אני אומר, צריך שיהי
עולם של מעשה ולא של חלומות ושל בטלה. ועלם
כמוך, בעל מדות רעות שצריכות תקון, ודאי
שמחיב לבוא במגע ומשא עם אנשי מעשה, כדי
ללמד מהם דעת ולהתרגל במנהגים טובים.”

“בעולם המעשה אין מקום לקשיות ערף,”
נענתה אחותו, “מדה מגנה זו צריך לעקר מן
השרש, עד בלתי השאיר זכר לה, כך צריך
להיות!”

מר מורדסטון נתן עיניו באחותו, קצת
במין גערה וקצת במין הסכמה לדבריה, ואחר
הוסיף לדבר:

“לפי דעתי, לא נסתר ממך, דוד, כי
לא עשיר אני. בכל אפן, הרי יודע אתה היום דבר
זה. כבר למדת קרא וכתב. שכר הלמוד עולה בכסף
רב. אך אלו גם לא כן, ואפילו היה בידי לשלם
שכר למוד, אין הדבר כדאי, לפי דעתי, כי תוסיף
לשבת על ספסל בית הספר. אתה אין לך אלא לערך
מלחמה עם החיים, ואשרי חלקך, אם תקדים לצאת
למלחמה זו.”

כמדמני, שעלה אז על דעתי, כי כבר
הספקתי בימי עניי להתחיל במלחמה זו, ואולי
עולה רעיון זה בלבי רק היום, בכתבי את הטורים
האלה.

“הן שמעת לפעמים את שם בית המסחר,” קרא מר מורדסטון.

“בית מסחר של מי?” שאלתי.

של מורדסטון ןגרינבי, זה עסק היין," ענה האיש.

כנראה, הביעו עיני ברגע זה פקפוק, כי הוא הוסיף:

“ודאי ששמעת משיחים בבית על אדות
המסחר, העסק, היקב, הנמל או משהו בענינים
אלו.”

אפשר ששמעתי דבר מן הדברים האלה, אך איני זוכר מתי," עניתי.

“אחת היא מתי שמעת,” ענה האיש, " הנה מר קוינין הוא המנהל של המסחר הזה."

נשאתי עיני ביראת־הכבוד אל אותו האיש שעמד לפני החלון.

" מר קוינין סח לי, כי בבית־המסחר
משרתים נערים זרים, ומדוע יגרע חלקך, כי לא
תמצא לך גם אתה שם עבודה?"

“אם אין לו בררה אחרת, מורדסטון,” נענה מר קוינין בלחש בהפנותו ראשו.

ואולם מר מורדסטון לא שם לב אל הערתו, ובקצר־רוח ובפנים זועפים חזר ואמר:

“בשכר עבודתך תקבל שם אכילה
ושתיה וגם מעט כסף להוצאות קטנות. ושכר דירה
(שכבר יעדתי לך) נכון אני לשלם. גם כלי לבן
ומלבושים ינתנו לך, עד אשר תשתכר לקנות
אותם בכספך. ובכן, דוד, תסע עם מר קוינין
ללנדון ושם תתחיל להיות עומד ברשות
עצמך.”

“קצור הדבר: דואגים לתכליתך,”
התערבה בדברים האחות, “ואתה עשה נא את
חובתך.”

ואף כי ברי היה לי הדבר, כי כל מה
שהם עושים אינו אלא כדי להפטר ממני, אין אני
זוכר היום, אם שמחתי או נעצבתי בשמעי את
הבשורה. קרוב לודאי, כי מתוך מבוכתי הייתי
תלוי בין שני הרגשות האלה, בין שמחה ועצב.
ואולם לא היה לי פנאי לברר יפה את רגשות לבי,
יען כי למחרת היום היה על קוינין לצאת
לדרכו.

והנה בא היום, ואני יושב בעגלת
הדאר. על ראשי כובע לבן ומעוך, ופס שחור מקיף
אותו לזכר אבל אמי; לבוש אני מעיל שחור, ועל
בשרי מכנסי־בד עבים, הנאים מאד, לפי דעתה של
מרת מורדסטון, לאדם ההולך לערך קרב עם החיים.
כל רכושי צבור ונתון בארגז קטן המנח לפני.
אני היתום הבודד והנעזב נוסע עם מר קוינין
ללנדון!

הנה ביתנו ובית־הכניסה הולכים
ומתעלמים מן העין בתוך המרחק. הנה גם
בית־הקברות אשר בין האילנות הולך ומתרחק ממני
יותר ויותר. עוד מעט וראש־המגדל אשר
לבית־הכניסה חדל להראות ועיני רואות רק שמים
ריקים.






פרק אחד־עשר: אני עומד ברשות עצמי וחיי עלי למשא


עתה אני יודע היטב את העולם והחיים,
ואין דבר אשר יפליאני עוד. אך בימים ההם,
ובמקצת גם עתה, היה לפלא בעיני, כי השלך
השליכו אותי בעודני ילד. אלהים חנני כשרונות
טובים ולב מבין כל דבר; גם הייתי חרוץ, מהיר ועדין.
ונפשי היתה נוחה לחוש עלבון, לכן תמהתי מאד,
כי הכל סרו מעלי ואין איש אשר ישים עלי עין
לטובה, אך כן היה הדבר, ונער בן עשר הלך
ונעשה משרת במסחרו של מורדסטון וגרינבי.

בית־המסחר הזה עמד סמוך אל הנהר.
בימים ההם היה אותו הרחוב צר ושמם, והבית נמצא
בקצהו. זה היה בנין רעוע, ונמל סמוך לו, אשר
בעלות הנהר ושטפו אותו המים, וכאשר חסרו
המים, כסה הבץ את המקום, והעכברים פרו ורבו
שם מאד מאד. החדרים האפלים מן העשן והדמן,
הרצפה הרעועה, שריקות העכברים בתוך המרתף,
הדמן והרקב בכל המקום, – כל אלה הם בדמיוני לא
מחזות שראיתים לפני כמה וכמה שנים, כי אם
דברים שאני רואה היום. הנה הם עומדים וקימים
עתה לנגד עיני רוחי, כמו באותו היום הרע, בשעה
שדרכו רגלי ראשונה על מפתן הבית, וכפי
הרועדת נתונה בכפו של קוינין.

בית־המסחר של מורדסטון וגרינבי היה
שולח יין ושכר באניות לארץ הדו. ופה ראו עיני
המון בקבוקים ריקים ומשרתים עומדים ובודקים אותם
למול האור; את השלמים מציגים לבד ואת הפגומים
משליכים הלאה. אחרי כן שוטפים וממרקים את
הבקבוקים, ממלאים אותם יין או שכר, סותמים אותם
בפקקים, מניחים על פיהם חותם, מדביקים על גבם
פתקאות, ולבסוף חובשים אותם בארגזים. כל
המלאכה הזאת נעשתה בידי נערים, ואני באתי
להיות כאחד מהם.

שלשה או ארבעה נערים משרתים היינו בבית המסחר. מקום עבודתי היה קבוע באחת
הפנות, אשר מר קוינין יכל היה
להשגיח עלי שם בעד החלון הקטן של אהלו
בעמדו ליד שלחנו.

בבקר הראשון לימי עמידתי ברשות
עצמי, שלח אלי הנער המשרת הראשון ללמדני
את המלאכה. שם הנער היה מיק
ולקר, והוא לבוש סנר קרוע וכובע עשוי־ניר
בראשו. מיד עמד וספר, כי אביו הוא שיט, ובימי
חג הוא לובש בגדי תפארה, ועוד ספר לי כי חברנו
האחר, העושה מלאכתו אתנו, שמו בלבוס הקמחי, –
שם תמוה מאד. אך עד מהרה נודע לי כי אין זה שמו
אלא כנויו בבית־המסחר, על שם גופו הקטן והעגל
כבלבוס ומראה־פניו הלבן הדומה לקמח. אביו של זה ספן, אך חוץ מזה הוא גם
מכבה־אש ועומד על משמרתו ליד אחד
התאטראות.

אין מלים לתאר את יסורי נפשי
הטמירים, בעת אשר נשקעתי לבין חברה זו. שויתי
בדמיוני את חברי החדשים לעמת אלה שהיו לי
בימי אשרי, כמו סטירפורת, טרדלס וכדומה. כל
תקוותי הנעימות לגדול ולהיות חכם ומפרסם
בעולם הנה נכזבו וגזו. עתה ידעתי, כי אפסה
ממני כל תקוה ומשא־נפש, וכלמה כסתה פני
לראות את עצמי נער־משרת, ולבי הרך היה מלא צער בבוא
אלי הרעיון, כי מיום ליום, מעט מעט, ישכחו ולא
יפקדו עוד כל הדברים שלמדתי, כל המחשבות
שהגיתי, כל הדעת שקניתי, כל מה שרומם את רוחי
ושעשע את נפשי.

כל הרגשות האלה אי אפשר לתאר
בדברים. וכל פעם אשר סר ממני מיק ולקר באותו
היום, התערבו דמעותי בתוך המים שנועדו לשטף
את הבקבוקים, ופעם בפעם התפרצה מלבי אנחה,
כאלו בקיע נגלה בלבי אשר חשב להשבר.

השעון השמיע על השעה השתים־עשרה
וחצי, כל האנשים הכינו את עצמם לסעדת הצהרים,
ומר קוינין רמז אלי בעד חלונו לגשת אליו.
ובהכנסי אל אהלו, מצאתי שם איש רם הקומה כבן
ארבעים, לבוש מעיל קנם ומכנסים שחורים. על ראשו
הסגלגל אין זכר לשער, ופניו רחבים מאד. בגדיו
היו מטלאים, אך צוארון־כתנתו שת עליו חשיבות.
בידו מטה תפארה ועל חזהו תלוי זוג משקפים,
העשויים לנוי, נודע לי אחרי כן, כי הוא השתמש
בהן לעתים רחוקות אך לא ראה דבר בעדן.

“זה הוא הנער,” קרא מר קוינין בהצביעו עלי.

“זה הוא אפוא,” אמר האיש הזר בקול שיש
בו מעין נעימות ובמראה שיש בו מעין חשיבות,
ודבר זה עשה רשם עלי, “מר קפרפילד. השלום לך,
אדוני?”

עניתי לו שלום, אף כי מעיד אני עלי את
השמים, כי לא היה שלום ברוחי, אך בימי חיי אז
לא אהבתי להתאונן באזני אחרים.

“הנה,” קרא האיש הזר, "קיבלתי מכתב מאת מר מורדסטון, ובו הוא מביע רצונו למצא בצל קורת ביתי חדר
אחד, אשר אוה למושב… קצור הדברים: אשר יהיה
חדר משכב לעלם הצועד עתה על מפתן החיים.

“זה הוא מר מיקובר,” קרא מר קוינין אלי.

“אכן,” נענה הזר, “זה שמי וזה זכרי.”

“מר מיקובר,” הוסיף מר קוינין, “הוא מודע
למר מורדסטון. הוא מבאי בית המסחר שלנו, ולכן
הואיל מר מורדסטון ליעד לך דירה בביתו של האיש
הזה.”

“תוי ונוי הוא,” קרא מר מיקובר, במגרש
וינדזור, “קצור הדבר”, הוסיף בחשיבות
המיחדת לו ובאמון־רוח, “אני דר שם במקום ההוא.”

השתחויתי לו.

“ויען כי,” פתח ואמר מר מיקובר, “גר
אתה בעיר הבירה הזאת, ועוד לא למדת את דרכיה
ונתיבותיה ושביליה, עד כדי לדעת את מוצאי
ומבואי “בבל החדשה,” ברחובותיה וחוצותיה…
קצור הדבר: יש לחשש, שמא תתע בלכתך, לכן
אני מקבל עלי באהבה לבוא הלום בערב ולהובילך
אל ביתי, למען תדע לבחר בדרך הישרה
והקצרה.”

הודיתי לו בכל לב על החסד שהוא אומר לעשות עמדי היום.

“בכמה שעות,” שאל מר מיקובר, “עלי…”

“בשמונה שעות,” ענה מר קוינין קצרות.

“בוא אבוא אפוא בשעה זו,” קרא מר
מיקובר, “עתה שלום לכלכם. לא אוסיף להטריד
אתכם.”

והוא חבש את כובעו,
נטל מטהו בידו ויצא בקומה זקופה מן הבית
ונגון דק בפיו.

מר קוינין קצב לי שכר־עבודתי
בבית־המסחר של מורדסטון וגרינבי סך ששה
שילינגים לשבוע, ואולי שבעה. אך קרוב לודאי, כי בתחלה היה שכרי ששה
שילינגים, ורק כעבר זמן־מה הוסיפו שילינג אחד
על שכרי, הוא נתן לי מראש שכר של
שבוע ימים. חצי השילינג נתתי לבלבוס חברי, כי
ישא את מטלטלי אל דירתי החדשה, ובחצי שילינג
אכלתי סעדת־צהרים. ואחרי הסעדה, כשנשאר לי
פנאי, יצאתי לטיל על פני הרחובות.

בשעה המיעדת בערב
בא מר מיקובר. רחצתי את ידי ואת פני לכבודו
של בן לויתי, ונצא יחדו ללכת אל ביתנו. מר מיקובר קרא בשם את הרחובות שעברנו בהם, גם נתן לי סמנים,
להכיר על פיהם את הדרך, למען לא אתע בשובי מחר
בבקר אל בית־המסחר.

כאשר הגענו אל ביתו אשר במגרש
וינדזור, שהיה גם הוא מטלא כבעליו ועדוי מן החוץ
כמוהו, הציגני מר מיקובר לפני אשתו, אשה
דלת־בשר ורעת־מראה, לא צעירה, אשר ישבה בחדר
האולם ותינוק מוטל בחיקה.

מלבד תינוק זה ישבו בחדר עוד ילד אחד
כבן ארבע וילדה אחת כבת שלש. חדרי שלי היה
בעליה, חדר צר וקירותיו מצירים ציורים, שנראו
בדמיוני כעין עוגות, ובתוך החדר רהיטים דלים
מאד.

“מעולם לא עלה על דעתי,” אמרה אלי מרת מיקובר, בקומה
ממקומה להראות לי את דירתי ובשבתה לנוח, “קדם
שנשאתי לאיש, בנעורי בית אבי
ואמי, כי יבוא יום אשר אהיה מכרחה להשכיר חדר
בביתי לדיר. אך יען כי מר מיקובר שרוי עתה
במצוקה, עלי לשכח את כל רגשות לבי
למענו.”

“כן, גברתי,” עניתי.

“עתה עצמו מאד הצרות של אישי,” קראה מרת מיקובר,
“ומי יודע אם יגבר עליהן. בנעורי בית אבי ואמי
לא ידעתי כלל פרוש המלה ‘צרות’, אך, – אין חכם
כבעל הנסיון, – היה אומר אבי.”

מר מיקובר כבר שלח ידו במלאכות רבות;
עתה היה רוכל בבתים שונים, אך “פרנסה” לא מצא
בעמלו.

“הנושים הרבים,” הוסיפה מרת מיקובר,
“גוזלים ממנו מנוחתו. אך כאשר יוציאו מים מן
הסלע, כן יוציאו היום פרוטה מאת מיקובר, ורק הוצאות־המשפט יהי עליהם
לשלם.”

אם שפכה מרת מיקובר את שיחה לפני נער
קטן כמוני, אין זאת אלא משום שהייתי עומד ברשות
עצמי כגדול; ואולי היה לבה מלא על כל גדותיו, עד
אשר היתה שופכת שיח גם לפני התינוק שלה,
בשעה שלא מצאה איש שיטה אזן לדבריה, אך בין
כה ובן כה זכיתי אנכי להיות שומע תמיד את
ספורי־הפגעים של מרת מיקובר.

בין הנושים הרבים שהיו מקיפים את מר
מיקובר אני זוכר רצען אחד, שהיה משכים ובא
בשעה השביעית בבקר וקורא: “קום נא, מר מיקובר!
הלא חי אתה עוד. התפרע חובך? אל תתחבא! הבוז לך,
פושט רגל, לוה רשע ולא ישלם.” לא שמע מענה, היה
עולה על המדרגות, מתדפק על הדלת ועל החלונות,
מחרף ומגדף: “נוכלים,” “זוללים,” “חמסנים.”

בכל שעה של מצוקה
כזו היה מר מיקובר בוכה בדמעות שליש ומבקש
נפשו למות, אך כעבר הרגע של סכנה אורו פניו
והיה יושב לאכל סעדתו כאדם שאין לו שום דאגה.
כן היה האיש וכן היתה גם אשתו.
ובבית האנשים האלה הייתי מבלה את שעות הפנאי
שלי.

את סעדת הבקר שלי, לחם וחלב, הייתי קונה בעצמי, ועוד פרסת לחם
וגבינה הייתי מכין לסעדת הערב, בשובי אל מעוני.
ובכל זאת רבו הוצאותי על הכנסותי,
וקשה היה לי להתפרנס בששה שילינגים שבוע
ימים. מהיום השני בבקר ועד יום השבת בערב
הייתי לבדי, אין יועץ, אין מנהל, אין מעודד, אין
מנחם, אין עוזר ואין תומך.

ילדות היתה בי, ולא יכלתי להתגבר על יצרי. ויש אשר
בלכתי בבקר אל בית המסחר של מורדסטון
וגרינבי ובעברי על פני בית־מאפה ובראותי בעד
החלון גלסקאות או עוגות, תקף עלי יצרי והייתי
קונה אחת מהן, ואז הייתי מכרח לותר על סעדת
הצהרים.

ילד הייתי, ילד קטן, ובבואי לפעמים אל
בית־מרזח לשתות כוס שכר, אחרי סעדת הצהרים,
היו המשרתים מביטים אלי בתמהון וחוששים לתת
לי שכר.

פעם אחת בערב, זוכר אני, נכנסתי אל בית יין ופניתי אל בעל־הבית:

“הואילה לתת לי כוס שכר מן המבחר.”

“שכר זה מחירו שתי פניות וחצי,” ענה האיש.

“ובכן,” אמרתי, בהושיטי לו את הכסף, “הבה לי כוס מן השכר הזה.”

בעל־הבית התבונן אלי מכף רגלי ועד
ראשי, וחיוך קל נראה על פניו. אחר הפנה את ראשו
ולחש דבר־מה באזני אשתו, והיא קמה ממקומה,
וידיה עוסקות במלאכה, ותתן גם היא עיניה בי.
באתי במבוכה, בראותי אותם מביטים אלי. אחרי כן
שאלוני הרבה שאלות: מה שמי, בן כמה שנים אני,
איה דירתי, במה אני עוסק ואיך באתי הלום. ואנכי
עניתי על כל השאלות, בלי לפגע בכבודו של מי
שהוא. נתנו לי שכר, אף כי לא מן המבחר, והאשה
יצאה אלי, גחנה והשיבה לי את כספי, אף נשקה לי
על ראשי, קצת מתוך התפעלות וקצת מתוך
רחמים.

אין אני מפריז על המדה, בתארי את רב
יסורי נפשי בימים ההם, אף איני מספר דברים של
גזמה על אדות העמל והתלאה של חיי, רק זאת אני
יודע, כי מן הבקר עד הלילה עבדתי יחד עם כל
הפועלים הקטנים עם הגדולים; מהלך הייתי
ברחובות רעב למחצה; ולולא חסד אלהים עמדי, הנקל
היה לי בימים ההם להתחבר עם גנבים או להיות בן
בלי שם.

ואולם עומד הייתי על משמרתי בבית
המסחר של מורדסטון וגרינבי, מר קוינין הטה אלי
חסד ויהי מתהלך עמדי ביתר נמוס מאשר עם שאר
המשרתים. אך אנכי לא הגדתי לאיש מאומה, מי ומה
אני ומאין באתי, אף לא הכירו בי, כי משמרתי פה
למשא עלי. את צערי ואת יסורי ידעתי רק אני
לבדי. לספר את רב יסורי נפשי הוא למעלה מכחי, כאשר כבר אמרתי. אך את
צערי הסתרתי בלבי ולא גליתיו על פני. ידעתי
מראש, כי נכון אני לעלבון ובוז, אם לא אלמד לעשות
עבודתי בזריזות כשאר חברי. ואמנם לא עברו ימים
רבים, ואנכי הייתי מהיר וחרוץ במלאכתי ככל אחד
מן הנערים המשרתים. ואף כי הייתי כמוהם לכל
דבר, בכל זאת נבדלתי מהם בנמוסי ובמנהגי
אשר היו כתהום מפרידה בינינו. כל המשרתים,
הגדולים עם הקטנים, היו רגילים לכנות אותי בשם
“אדון קטן או בן־חורין.” פעם אחת נסה “בלבוס
הקמחי,” להתקומם לי, על אשר מתפנק אני, אך מיק
ולקר הגן עלי והשתיק אותו.

כבר נואשתי מן הרעיון להנצל מן
המצב הזה, אף חדלתי להגות בו, ואולם אף רגע אחד
לא עלה על לבי לקבל את יסורי באהבה ולהשלים עם
גורלי, ורק נשאתי בדומיה את משא יגוני. אך לפגוטי לא גליתי את האמת
(אף כי הרבה מכתבים שלחתי אליה) קצת מתוך
אהבה אליה, שלא לגרם לה צער, וקצת מחמת בושה,
שכך עלתה לי.

ואם מעט היה לי צער של עצמי, הנה
נוספו עלי גם צרותיו של מר מיקובר. בתוך בדידותי
נקשרתי בעבותות אהבה אל בני הבית הזה, לבי
היה מלא דאגה, כי אין להם פרנסה והנושים הרבים
לוחצים אותם.

במוצאי שבת, זה זמן שמחתי, – קצת
משום שהייתי הולך לביתי ובכיס ששה שילינגים
שלמים, שכר השבוע, ומביט בעד חלונות המחסנים
ומונה את הדברים היפים שאפשר לי לקנות בסכום
הגדול שיש בכיסי, וקצת מפני שהייתי עוזב
ביום ההוא בשעה מקדמת את בית המסחר של
מורדסטון וגרינבי, – וגם ביום הראשון, זה יום
מנוחתי, בשבתי במעוני לאכל פת שחרית
במתינות, היתה מרת מיקובר יושבת לפני ומספרת לי
ברב דברים את נגעי לבה.

פעמים שהיו מזמינים אותי אל שלחנם
לסעד עמהם, אך מעולם לא השתמשתי בהזמנה זו,
מפני שידעתי, כי האופה והקצב אינם נותנים
הרבה בהקפה, והסעדה אינה מספקת
לבעליה.

באחד הימים גלתה לפני מרת מיקובר את כל לבה לאמר:

“דע לך, מר קפרפילד, כי בעינינו אין
אתה דיר זר, כי אם בן־בית, ולכן אני נוטלת רשות
לספר לך, כי באו מים עד נפש… בעניניו של מר
מיקובר הגיע המשבר.”

השמועה הרעה הזאת גרמה לי רב צער,
ואנכי הבטתי אל מרת מיקובר, אשר עיניה אדמו
מבכי.

“מלבד נתח אחד של גבינה,” הוסיפה האשה, “אין אף פרור אחד
במזוה. רגילה אני להשתמש במלה מזוה מימי
נעורי בבית אבי ואמי, אף כי עתה אין לה מקום פה.
רצוני לומר: אין בביתי אפילו פרסת לחם.”

“אי שמים!” קראתי בשברון לב.

בכיסי היו אז שנים או שלשה
שילינגים, – ועל פי זאת יש לשער, כי אותו יום
רביעי בשבת היה, – ואנכי
מהרתי ביד רועדת להושיט את הוני לידה של מרת
מיקובר ואבקשה לקבל ממני הלואה קטנה זו. אך
האשה נשקה לי ותצוני להשיב כספי אל כיסי,
באמרה, כי דבר זה לא עלה כלל על דעתה.

“לא, דוד קפרפילד יקירי,” קראה,
“חלילה לי מעשות כדבר הזה! אך הנה ידעתי, כי
לא קל־דעת אתה ויודע לשמר סוד, ולכן הואילה נא
לעשות חסד אחר עמדי, ובזה תציל את
נפשותינו.”

בקשתי מאת מרת מיקובר להגיד לי, מה דבר בקשתה ממני.

“הנה היו לי כלי כסף,” קראה מרת
מיקובר, “שש כוסות, שני פכים, ואת כל אלה נתתי
בעבוט בזמנים שונים, בעצם ידי עשיתי זאת, רז זה
אני מגלה רק לך. אך עתה אני
כלואה בבית בגלל ילדי, ומלבד זאת קשה לי מאד
לעשות את הדבר, בהעלותי על לבי את ימי חיי
בבית אבי ואמי, ומר מיקובר הן לא לפי כבודו הוא
לטפל בענינים כאלה. ולכן, מר קפרפילד, אם טוב
הדבר בעיניך…”

עתה הבנתי, מה מרת מיקובר שואלת
מעמי, ואבקש מאתה להשתמש בי כרצונה. ועוד
באותו ערב עשיתי את ההתחלה ואצא למכר כלי
מכלי הבית. אחרי כן הייתי נוטל עמי בבקר,
בצאתי לעבודתי, מה־שהוא מן המטלטלין, כדי
למכר או לתת בעבוט.

קבוצה קטנה של ספרים
היתה לו למר מיקובר, זו שנקראה בפיו בשם
“ספריה,” והספרים האלה עזבו ראשונה את הבית.
נשאתי אותם זה אחר זה אל התגר, שגר סמוך
לביתנו, והוא היה קונה אותם מידי בחצי חנם.

גם בבית־המשכונות התחילו מכירים
בי. הסופר שישב שם בלשכה הראשונה לפני
שלחנו היה נותן עיניו בי, ויש שהיה שואל אותי
שאלת חשבון, בשעה שהיה מטפל בעניני.

סוף סוף באו עסקיו של מר מיקובר עד
משבר, כי נושיו הרבים תבעו אותו לדין. ובאחד
הימים, בעלות הבקר, נתפס והובל לבית־הסהר.
בשעת יציאתו מביתו אמר לי, כי היום שקע
השמש על שמי חייו ועולמו חשך בעדו. ואמנם
חשבתי, כי לבו נשבר לרסיסים, וגם לבי אני
נשבר בקרבי, אך לאחר כן שמעתי, כי ראו אותו
מצחק עם חבריו האסירים.

בראשון בשבת, בשבוע הראשון לשבת
מר מיקובר בבית־האסורים, היה עלי ללכת אליו
לבקרו ולסעד עמו. עברתי דרך רחובות רבים
וסמטאות רבות, עד אשר באתי אל ככר רחבה, ומשם
הלכתי עד מגרש גדול, ובקצהו ראו עיני בנין
מקף חומה, – הוא בית הסהר.

מר מיקובר חכה לבואי, ובראותו את פני
זלגו עיניו דמעות, ויחדו עלינו אל חדרו בקומה
העליונה. הוא אמר אלי, כי עלי להתבונן אל גורלו
ולקחת מוסר: אם בן אדם מכניס מאה שקלים לשנה
ומוציא תשעים ותשעה שקלים וחצי השקל, – אשריו
ואשרי חלקו; אך אם הוא מכניס מאה שקלים ומוציא
מאה שקלים וחצי השקל, או לו ואוי לנפשו.

אחרי הדברים האלה לוה ממני שילינג
אחד לקנות שכר, ויתן לי שטר חוב כתוב וחתום
בעצם ידו, ושוב הצהיבו פניו.

סעדתי עם מר מיקובר סעדה דלה, אשר
היתה נעימה לי בכל זאת. אחרי כן שבתי אל מרת
מיקובר לספר לה על אדות אישה.
וברגע הראשון בעמדי לפניה התעלפה, אך כעבר
שעה קלה שב רוחה אליה ותכן לה מטעמים ותאכל,
ואנכי ישבתי על ידה וספרתי לה את כל אשר
ראיתי.

איני יודע, מי מכר את הרהיטים לפרנסת בני הבית. אנכי לא
לקחתי חלק במכירה זו. ואולם כל הרהיטים נמכרו
ביום אחד והוצאו מן הבית; לא נשארו בלתי אם
מטה אחת, שנים שלשה כסאות ושלחן
בחדר־המבשלות. ובבית ריק זה ישבתי עם מרת
מיקובר וילדיה ימים רבים, איני זוכר כמה.

לאחרונה החליט מר מיקובר להעתיק
דירתו לבית־הסהר, ששם יעדו לו חדר מיחד. הנה
כי כן נתרוקן הבית, ואנכי מסרתי את המפתח
לבעל־הבית, אשר שמח מאד, כי השכנים העניים
עזבו את ביתו.

ואנכי שכרתי לי דירה קטנה בבית
הסמוך לבית־האסורים, כי על ידי הפגעים נקשרתי
בקשר ידידות אל בני בית מיקובר, וקשה היה לי
להפרד מהם. אמנם דירתי הקטנה היתה
בעלית־גג. אך בהעלותי על לבי כי עתה הונח לו
למר מיקובר מכל מצוקותיו, היה חדרי בעיני כגן
עדן.

כל אותם הימים הייתי עובד בבית המסחר
של מורדסטון וגרינבי. יום יום הייתי עושה את
מלאכתי, יום יום הייתי רואה את “חברי,” ואף יום אחד
לא חדל לבי להרגיש כמו בתחלה, כי לא לכך
נוצרתי.

אך לאשרי לא התרעיתי בעת ההיא עם
איש, לא באתי בדברים עם הנערים שהיו נכנסים
ויוצאים בבית־הסהר, או עם אלה שפגשתי בשעת
טיולי ברחובות. כמקדם הייתי בודד, ואת צער חיי
נשאתי לבדי, ואת לבי לא גליתי לאיש.

רק שנוי אחד בא אז בחיי, כי מעט מעט
נעשו בגדי קרועים ופרועים. אך לעמת זאת נחלצתי
מן הדאגות למר מיקובר וביתו, יען כי קרוביו או
מידעיו התעוררו לעזר לו בצרה, והוא חי בבית
הסהר במנוחה, אשר כמוה לא ידע בכל ימי היותו
בן־חורין.

ואף כי כבר עבר המשבר על “עניניו” של מר מיקובר, לא חדלו נושיו לאים עליו ולגזל מנוחתו. אך גם זה עבר, ומרת מיקובר בשרה אותי, מפי בני
משפחתה, כי בית הדין עתיד להכיר את מר מיקובר לבעל־חוב
שרוצה לפרוע ואינו יכל, ומקץ ששה שבועות
יוציאו אותו לחפשי ממאסרו.

“ואז,” קרא מר מיקובר, שהיה באותו מעמד, “אין כל ספק, כי עלה אעלה, בישע אלהים, מעלה מעלה, ופרק
חדש יפתח בספר חיי, אם רק גלגל מזלי
יעלה.”

עוד זכרון אחד, הראוי להרשם בספר, אני רוצה להעלות פה.

בימי שבתו של מר מיקובר בבית־הסהר עלה על לבו הרעיון לשלח אגרת בקשה אל
בית הנבחרים, כי ישנו לטובה את החק על אדות המאסר ללוים ואינם משלמים.

כאשר הציע מר מיקובר את הדבר “בקלוב” של בית־הסהר, אשר כבודו היה גדול שם מאד, נמנו וגמרו לקבלו בתרועת
שמחה.

ומר מיקובר, אשר היה זריז מאד בכל
הענינים, חוץ מעניני עצמו, ישב וכתב את האגרת
הזאת “במליצות” רבות, כיד ה' הטובה עליו. ובערב
אחד התחילו האסירים נכנסים לחדרו של מר מיקובר,
לא כלם בבת אחת, כי החדר היה צר מהכילם, אלא
בזה אחר זה, ואחד מידידי המחבר, מר הופקינס שמו,
קבל על עצמו לקרא לכל איש את דברי האגרת, למען
יחתם את שמו.

גם אנכי הייתי באותו מעמד. בשעה הגדולה ההיא עמדתי בפנה והתבוננתי אל
מר הופקינס, אשר פניו הבהיקו מרב
תענוג מדי קראו פעם בפעם את האגרת. נכר היה,
כי נכון האיש לקראה בלי לאות עד אלף פעמים, אלו
נמצאו אלף אנשים אשר יקשיבו אל קריאתו.

עד היום אני זוכר קצת מן המליצות היפות, שמר הופקינס קרא אותן
בהטעמה מיחדה, כגון: “נבחרי העם, אלה היושבים
לכסאות בהיכל הצדק,” “תגיע נא בקשתנו עד שער
הכבוד,” “אנחנו הנתינים האמללים של הוד מלכותו.”
– כאלו היו הדברים ערבים לחכו של הקורא וגרמו לו הנאה רבה.

ומר מיקובר עמד והקשיב אל הדברים
בקצת יהירות של מחבר ואת עיניו נתן במסמרות
שעל גבי הכתל.

עתה בהעלותי על לבי את דברי הימים
ההם, אני זוכר, בשובי בלילה ההוא מן האספה
והלכתי לבדי, יצרתי לי בדמיוני את עולמו של
כל אחד ואחד מן הנאספים, עולם של דמיון ושל מציאות מערבים יחד. –






פרק שנים־עשר: רעיון גדול מנצנץ במחי


סוף סוף בא היום אשר מר מיקובר עמד לפני
השופטים, ולשמחתי הרבה יצא זכאי בדינו. נושיו
הטו אליו חסד, גם האיש הקשה שבהם, הוא הרצען,
עמד והודיע, – כאשר ספרה לי מרת
מיקובר, – כי אין בלבו שום טינא על מר מיקובר, ורק
אם אדם לוה כסף ממנו דין הוא שיפרע חובו. כך הוא
מנהגו של עולם, לפי דעתו.

מר מיקובר שב מבית־המשפט אל
בית־הסהר, כי לא נעשו עוד כל הנמוסים הנהוגים
קדם השחרור. וה“קלוב” של בית־הסהר קדם את פני
מר מיקובר בחדוה רבה, אף ערכו לכבודו בערב ההוא
משתה. אך מרת מיקובר נשארה בחדרה עם ילדיה,
ואנכי ישבתי עמהם, ויחדו אכלנו
פת־ערבית.

“לכבוד הערב הזה,” קראה אלי מרת
מיקובר, “אני מוזגת לך עוד כוס שכר, ונשתה יחד
לזכר נשמת אבי ואמי.”

“האמנם כבר נפטרו?” שאלתי לאחר שתותי את הכוס של זכרון.

“אמי מתה עלי,” ענתה מרת מיקובר, “בטרם
באו הפגעים על מר מיקובר, קדם שתקפו עלינו
הצרות. ואבי חי עוד שנים מספר, אף תמך לא אחת
בידי מר מיקובר, ואחרי כן הלך לעולמו, לדאבון לב
מכיריו ומידעיו.”

מרת מיקובר נענעה בראשה, אף הורידה דמעה על ראש הילד אשר נקרה לפניה.

עתה מצאתי שעת־הכשר לשאל את השאלה שהיתה קרובה מאד אל לבי.

“תני לי רשות לשאל אותך, גברתי, מה
יש בדעתכם לעשות עתה, לאחר שתמו כל צרותיו
של מר מיקובר, והוא יצא לחפשי. הכבר החלטתם
דבר בענין זה?”

“בני משפחתי,” ענתה האשה, שהיתה
רגילה תמיד להזכיר בדבריה את האנשים האלה, אף
כי לא ידעתי, מי ומה הם, “בני משפחתי אומרים,
כי ראוי לו למר מיקובר לעזב את לנדון עיר־הבירה
ולעבר אל אחת מערי השדה, כי שם יש מקום רחב
לכשרונו. מר מיקובר הוא אדם גדול, בעל כשרון
כביר, מר קפרפילד.”

עניתי לה, כי אין אני מפקפק בדבר זה.

“כן, כשרון כביר יש לו,” חזרה ואמרה
מרת מיקובר, “ובני משפחתי אומרים, כי ילך לעיר
פלימות. ששם יש להם יד ושם ולפי דבריהם עליו
להזדרז ולנסע תכף אל העיר ההיא.”

“למען יהי מוכן ומזמן למשרתו?” שאלתי.

"אמנם כן, "ענתה מרת מיקובר, “עליו
להיות מוכן ומזמן, אולי יעלה וירום גלגל
מזלו.”

“ואת, גברתי התלכי עמו?”

מארעות היום, טרדות הילדים, ואולי גם
שתית השכר, – כל אלה זעזעו מאד את עצבי מרת
מיקובר, והיא פרצה בבכי גדול ותען:

“עד עולם לא אעזב את מר מיקובר. אמנם הוא
הסתיר ממני בימים הראשונים את מצוקותיו, כי
אמר בדמיונו הכביר להתגבר עליהן; אמנם
ענק־הפנינים וטבעת הזהב, ירשת אמי, נמכרו על ידו בפחות מחצי מחירם, גם
שאר התכשיטים שלי, מתנת אבי, נמכרו בחצי
חנם, – אך עד עולם לא אעזב את מר מיקובר. לא!” קראה
מרת מיקובר ליתר תקף “עד עולם לא אעשה כדבר
הזה! לשוא דבת בני אדם!”

ראיתי את עצמי נבוך מאד, – כאלו חשבה
מרת מיקובר, כי אנכי מסית אותה לעשות כדבר הזה,
ואבט אליה בפחד.

“אמנם מר מיקובר יש לו מגרעות. לא אכחד
כי אין הוא רואה את הנולד. לא אכחד, כי הוא הסתיר
ממני את מקור הכנסותיו גם את שטרי חובותיו, וכן
לא יעשה,” הוסיפה האשה בהסתכלה בכתל, “אך
עד עולם לא אעזב את מר מיקובר!”

מרת מיקובר הרימה קולה עד כי פחד נפל
עלי וארוץ אל חדר “הקלוב” להבהיל את מר מיקובר,
אשר ישב שם בין חברים והטיב את לבו ביין
ומעדנים ופתח בזמר יפה. אך בשמעו מפי, כי
אשתו מתעלפת, פרץ בבכי וימהר ללכת עמי אל
חדרו, בעזבו את המסבים.

“עמה, מלאכי!” קרא מר מיקובר, “מה היה לך?”

“עד עולם לא אעזב את מר מיקובר!” צעקה האשה.

“אישון עיני!” ענה מר מיקובר בחבקו
אותה בזרועותיו, אין אני מפקפק כלל באמון
רוחך."

אך היא לא חדלה ליבב:

“הן הוא אבי ילדי! הן הוא אלוף נעורי! עד עולם לא אעזבנו!”

לבו של מר מיקובר התעורר למשמע דברי
האמון מפי רעיתו (ואנכי עמדתי והורדתי דמעות),
עד אשר כרע לפניה ויתחנן אליה, כי תשא
עיניה ותחדל מבכי. ואולם ככל אשר רבו
תחנוניו, כן השפילה מרת מיקובר עיניה יותר לארץ
ותילל מר. ולא יכל עוד מר מיקובר להתאפק, ודמעות
עיניו התערבו בדמעות אשתו ובדמעותי אני.
ואחרי אשר השכיב את רעיתו
במטה, יצא אלי אל הפרוזדור וישב על ידי. אנכי
אמרתי להפרד ממנו תכף, אך הוא לא אבה שמוע,
ויפצר בי כי אשב עמו עד שעת נעילת השער, כדרכי תמיד.

“מה שלומה של מרת מיקובר?” שאלתי.

“אין שלום לה,” ענה מר מיקובר בנענעו
ראשו, “רגז עצבים. הוי, יום נורא היה היום הזה! עתה
נשארנו לבדנו, – הכל הלכו מאתנו.”

מר מיקובר לחץ את כפי, נאנח ואחר הזיל
דמעות. לבי התעורר מאד ונתמלא צער. קוה קויתי,
כי היום הזה, יום הגאלה, אשר צפינו אליו זה
כמה, יהי לנו יום־שמחה, אך מר מיקובר ואשתו
הסכינו, כנראה, עם מצוקותיהם, עד אשר ראו
את עצמם אובדים לאחר שנחלצו
מהן. כל ששון רוחם נעלם, ומעולם לא ראיתי את
פניהם מביעים־יאוש כמו בלילה ההוא. ולאחר
שנשמע צלצול הפעמון, קדם נעילת השער, ומר
מיקובר יצא אחרי ללוותני עד הפתח, היה לבי מפחד
לעזבו לבדו. כל כך היו פניו מדכאים.

ואולם בתוך כל המבוכה והתוגה אשר
הקיפו אותנו שלא מדעתי, ידע לבי ידיעה ברורה,
כי מר מיקובר ובני־ביתו עתידים לעזב את לנדון ועוד
מעט ויפרדו ממני. בדבר הזה הרהרתי בלכתי
לביתי בלילה ההוא. אחרי כן בשכבי על מטתי
והשנה נדדה מעיני, ואז נצנץ במחי אותו רעיון,
איני יודע, אי זה הדרך בא אלי, אשר הלך וגדל
ולבש צורה של החלטה.

כבר הסכנתי עם בית מיקובר, גם התרעיתי את האנשים האלה, עד כדי
לקחת חלק בדאגותיהם, ובלעדיהם לא היה לי כל חבר
וידיד. ובהעלותי על לבי, כי עתה עלי לבקש לי
דירה חדשה ולבוא בין אנשים זרים, ראיתי את עצמי,
כאלו רק ברגע זה הוטלתי לתוך החיים הנוראים
שלי, אשר כבר ידעתי את טיבם וטעמתי את
מרירותם. כל רגשות לבי המדכאים,
כל חרפת־מצבי שנשאתי בתוך לבי, התעוררו
עתה ברב כח ויסורי־נפשי גדלו ועצמו מאד.
ואנכי גמרתי בלבי, כי חיים כאלה אינם
חיים.

ברי היה לי, כי לא אנצל מן המקום
הזה, אם לא אקום ואברח ממנו. כל אותם הימים לא
שמעתי דבר מאת מר מורדסטון. ורק שתים שלש
פעמים קבלתי חבילות קטנות של בגדים מטלאים
בצרוף אגרת קטנה מאת ה. מ.
המביעה את תקותה, כי ד. ק. מסור בכל נפשו
למשמרתו וממלא את חובתו באמונה, כאלו אין לי
בעולמי כלום מלבד העבודה בבית־מסחרו של
מורדסטון וגרינבי.

ביום המחרת, אחרי הדברים האלה, באו
מר מיקובר ואשתו וילדיו לגור שבוע ימים באותו
הבית ששם היתה דירתו, עד אשר יכינו את עצמם לנסע לעיר פלימות. מר מיקובר בכבודו ובעצמו בא אל
בית־המסחר בצהרים להגיד למר קוינין כי עוזב
הוא את לנדון ועליו להפרד ממני,
ודרך־אגב ספר בשבחי ויהלל את מעשי הטובים.
בו ביום קרא מר קוינין אליו את בעל־העגלה טיפו,
איש נשוי שבביתו נמצא חדר לדיר, וימסרני
לידו. והדבר נגמר בינינו בלי מלים רבות, כאלו
קבלתי ברצון את הדירה החדשה, אף כי בלבי
כבר נגמלה ההחלטה, שצמחה ביום אתמל.

במשך שבוע הימים שישבתי יחד עם מר מיקובר תחת גג אחד הייתי מוציא את הערבים בחברת בני־ביתו,
ונפשי נקשרה בנפשם יותר ויותר. ביום המנוחה
שלי האחרון הזמינו אותי לסעד על שלחנם, ומרת
מיקובר הכינה לכבוד היום מטעמים רבים. אנכי
קניתי סוס של עץ צבעוני, מתנת־פרדה לוילקינס
בן־מיקובר הקטן, ובבה יפה לעמה בת־מיקובר
הקטנה.

כל היום ההוא עבר עלינו בענג, אף כי
לב כלנו היה מלא צער הפרדה, העתידה לבוא
בקרוב.

"בכל עת אשר אעלה על לבי זכר ימי מצוקותיו של מר מיקובר,” קראה מרת מיקובר, “יעלה על לבי גם זכרונך, מר
קפרפילד. כל הימים התהלכת עמנו באחוה
ורעות, לא דיר היית בביתנו כי אם ידיד
נאמן.”

“יקירתי,” נענה מר מיקובר, “הנה
קפרפילד מודענו יש לו לב לחוש בצער חברו, אשר
הענן כסה את שמי חייו, ומח חושב נתן לו אלהים
ויד נדיבה ל… קצור הדבר: הוא מחנן כשרון
לעשות טוב וחסד.”

אנכי הבעתי תודתי על דברי התהלה
שפזרו לי, אף אמרתי, כי צר לי מאד על אשר נפרד
איש מרעהו.

“ידידי הצעיר,” קרא מר מיקובר, “גדול
בשנים אני ממך, הרבה ראיתי בחיי, הרבה
מצוקות עברו עלי. לפי שעה, עד אשר יעלה וירום
גלגל מזלי (שאני מחכה לכך בכל יום), אין בידי
לתת לך לזכרון, בטרם הפרדי מעמך, בלתי אם
עצה טובה. ועצתי תיקר בעיניך, על כי אנכי הייתי
תועה, ועתה הרי אני – כאן כסה ענן־תוגה את פני
מר מיקובר, שהיו עד עתה עליזים – עומד לפניך
אובד־דרך.”

“מיקובר אהובי!” הרגיעה אותו אשתו.

“אומר אני,” הוסיף מר מיקובר ופניו
הצהיבו שוב, “כי אובד דרך אנכי. ועתה עצתי לך
אמונה: אל תדחה ליום מחר את אשר תוכל לעשות
היום. מי שדוחה עבודתו לאחר זמן, הרי זה מתחיב
בנפשו.”

“אלה הם אמרי אבי, עליו השלום,” אמרה מרת מיקובר.

“דברים אלו,” קרא מר מיקובר, “אמר אביך,
עליו השלום, כאשר האיץ בי לשאת אותך לי לאשה,
חביבתי…”

מר מיקובר הביט בפני רעיתו והוסיף:

“אין אני מתחרט על זה, חס ושלום. אדרבה, אישון עיני, אני מאשר מאד.”

ואחר שקע רגע במחשבה ויפן אלי:

"ועצתי השניה הלא שמעת מפי פעם
אחת. אם אתה מכניס לשנה מאה שקלים ומוציא תשעים
ותשעה וחצי – אשריך וטוב לך; אבל אם אתה מכניס
מאה שקלים ומוציא מאה שקלים וחצי השקל – אוי
ואבוי לך. הפרחים יבלו, העלים יפלו, החיים
יקמלו. קצור הדבר: אחריתך עדי אובד, כמוני
היום!

מר מיקובר הרים את כוסו ושתה את השכר מתוך עליזות רבה, אף זמר זמר קל.

ואנכי לא חדלתי להבטיח לו, כי דבריו
חרותים על לוח לבי. גם פני העידו על רגשותי
בשעה זו.

ביום המחרת פגשתי את בני ביתו של
מיקובר עולים במרכבת הדאר, ובלב כואב ראיתי
אותם, כשישבו איש איש על מקומו.

“מר קפרפילד,” קראה מרת מיקובר,
“יברכך אלהים וישמרך! דע לך, כי לא שכחתיך
ולא אשכחך עד עולם, אם יהי אלהים עמדי.”

“קפרפילד,” קרא גם מר מיקובר, “שלום!
ברכה והצלחה! אם בימים הבאים לקראתנו, אשמע
מרחוק, כי זכר גורלי המר שמר אותך מפגעי
החיים, לבל תכשל כמוני, אז ידע לבי, כי לא
לשוא חייתי עלי אדמות. ואם יעלה וירום גלגל
מזלי (אשר לכך אני מצפה בכל יום) אז אחשב לי
לאשר רב לעשות עמך טוב.”

בשעה שישבה מרת מיקובר עם ילדיה
במרכבה, ואנכי עמדתי ברחוב ואבט בגעגועים
על הנוסעים, נפקחו עיני האשה ותרא את עמידתי
הדלה. והיא רמזה אלי לטפס ולעלות על המרכבה,
ומבט של אם ראיתי בעיניה, ובחבקה את צוארי האצילה לי נשיקה חמה כאלו הייתי
בן לה. בעמל רב
הספקתי לרדת מעל המרכבה אשר זזה תכף
ממקומה, והנוסעים נפנפו במטפחותיהם.

כעבר רגעים אחדים נעלמה המרכבה
מעיני, ואנכי שבתי אל עבודתי בבית המסחר
של מורדסטון וגרינבי.

ואולם בשובי היתה המחשבה בלבי,
כי לא אשב שם ימים רבים. לא, אחת גמרתי –
להמלט. באפן זה או אחר אברח מן המקום הזה ואלך
אל ערי המדינה לבקש את הנפש הקרובה היחידה
שיש לי בעולם, זו דודתי בטסי, ולפניה אשפך
את מרי שיחי.

כבר אמרתי, כי איני יודע, אי זה הדרך בא הרעיון הזה אל לבי. אך
הוא קנן עמק עמק בנפשי, והוא נעשה לי מטרת חיי,
אשר שאפתי אליה בכל כח נפשי, כאשר לא
שאפתי כן אל שום מטרה אחרת בימי חיי אחרי כן.
אמנם לבי לא היה מלא תקוה, כי אצליח בדרכי,
אך גמרתי להוציא את רעיוני לפעלות ויהי מה.

מן הלילה ההוא אשר נולד בלבי הרעיון ויגזל את שנתי, העליתי בדמיוני
כמה וכמה פעמים את הספור הישן ששמעתי
מפי אמי האמללה על דבר קורות יום הולדי. ספור
זה היתה רגילה אמי לספר ולחזר ולספר לי
בינקותי, עד כי היה שגור על פי. באותו ספור
הופיעה דודתי בדמות אשה קשה ומטילה אימה ותעלם
כחזון ליל. ואולם פרט אחד קטן היה בספור הזה,
והוא העיר בלבי אמץ ותקוה.

לא יכלתי להסיח דעתי מן הדבר אשר
ספרה אמי דרך אגב, כי בשעה שנרדמה הרגישה
יד רכה נוגעת בה ומלטפת את שער ראשה, והיד יד
דודתי היא.

אפשר שהדבר הזה היה רק חזון לבה
של אמי, אך אנכי אחזתי בו, ובדמיוני תארתי
את דודתי “הנוראה”, אשר נפשה התעוררה למראה
היפי של אמי ולבי שב אליה באהבה וחמלה, ומי
יודע אם לא הזכרון הקטן הזה הוא שגרם לאותו
הרעיון שיבוא אל לבי.

אך יען כי לא ידעתי את מקום מגוריה
של מרת בטסי, לכן שלחתי מכתב ארך אל פגוטי
אומנתי, ודרך אגב שאלתיה על הדבר הזה, אולי
היא זוכרת אותו. כתבתי לה, כי שמע שמעתי על
אדות אשה כזו היושבת במקום פלוני אלמוני,
ואני תאב אפוא לדעת, אם זו היא אותה האשה.
ובמכתב ההוא בקשתי מאת פגוטי, אולי יש בידה
לשלח לי הלואה חצי גיניאה, ואנכי לא אשכח
חסדה זה עד עולם. אמרתי לה, כי הכסף דרוש
לענין חשוב מאד, שעל אדותיו אספר לה בפעם
אחרת.

לא עברו ימים רבים ואנכי קבלתי מענה
מאת פגוטי, ומכתבה היה, כמו תמיד, מלא על כל
גדותיו דברי אהבה אלי. גם שלחה לי חצי גיניאה,
כאשר בקשתי (משער אני, בכמה עמל עלה הדבר
בידה, עד שהוציאה מטבע זה מידי בעלה הקמצן),
אף הודיעה לי, כי מרת בטסי יושבת בסביבות העיר
דובר, אך אין היא יודעת, אם בעיר דובר גופה או
בעירה אחת הסמוכה לה. חקרתי מפי אחד האנשים,
והוא הגיד לי, כי העירות הסמוכות לדובר מחברות
אליה ולא קשה למצא אותן, ולכן גמרתי
לעשות דרכי בסוף שבוע זה.

נער ישר הייתי ולא חפצתי, כי יזכרו
שמי לרעה בבית המסחר של מורדסטון וגרינבי, לכן
גמרתי בדעתי להשאר פה עד מוצאי שבת. ויען
כי קבלתי שכר השבוע מראש, ביום הראשון
לבואי הלום, לכן החלטתי שלא לקבל בשבוע זה
שכר עבודתי, ובשביל כך לויתי מפגוטי את חצי
הגיניאה, כדי שלא אצא לדרך באין פרוטה
בכיסי.

במוצאי שבת, בשעה שעמדנו כלנו בבית המסחר וחכינו לקבל שכר,
פניתי אל מיק ולקר בבקשה, כי בהגיע תורו
לקבל שכרו יואל־נא להגיד למר קוינין, כי אנכי
הלכתי מזה להעביר את מטלטלי
לדירתי החדשה. אמרתי שלום גם לבלבוס הקמחי
ואצא בחפזון.

ארגזי היה מנח בבית דירתי מעבר
לנהר, ואנכי רשמתי על גבי פתקה מן הפתקאות
של בית המסחר, שהיו נוהגים להדביק על החביות
של יין, את המלים: “האדון דוד. דובר. עד שיבוא
לקבל”.

פתקה זו היתה מוכנה בכיסי על מנת לשימה על ארגזי,
לאחר שאוציאו מביתי. ובלכתי למעוני תרו עיני
סביבי למצא איש, אשר יעזר להמציא את ארגזי אל
בית הדאר.

ובאחד הרחובות ראיתי בחור בעל רגלים
ארכות עומד ליד עגלה פשוטה וקטנה הרתומה
לחמור. אך בהתבונני אליו, נעלב ויקרא:

“מה לך?”

נגשתי אליו ואמר, כי אין לי, חס
ושלום, שום כונה זרה, ורק אני מבקש איש
שיעשה לי עבודה קלה.

“מה העבודה הזאת?” שאל הבחור ארך־הרגלים.

“להעביר ארגז ממקום למקום,” עניתי.

“ארגז זה איפה הוא ומה טיבו?” שאל שוב אותו בחור.

אמרתי לו, כי רצוני להעביר ארגז קטן ממעוני אל בית הדאר במחיר שש פניות.

“כדבריך!” קרה הבחור ארך־הרגלים
ויקפץ אל תוך עגלתו ויצלף בשוטו על חמורו.
החמור מהר לרוץ, ואנכי רצתי אחריו בכל כחי.

פניו של אותו בחור והליכותיו היו
חשודים מאד בעיני. אך כיון ש“העסק” נגמר, עליתי
עמו אל העליה, היא דירתי, ונורד משם את הארגז
על מנת לשים אותו בתוך העגלה.

את הפתקה עם כתבתי
לא חפצתי להדביק אל הארגז בהיותי בבית, כדי
שלא יודע סודי לאיש מבני הבית, ולכן בקשתי
מאת הבחור בעל־העגלה, כי יעמד רגע לפני חומת
בית־הסהר.

הדברים האלה עודם בפי, ובעל־העגלה
נס מן המקום בקפיצות משנות, כאלו הוא וחמורו
וארגזי כלם יצאו מדעתם. נשימתי קצרה ברדפי
אחריו ובקראי אליו, אך הוא לא חדל לרוץ, עד אשר
הגענו אל המקום המיעד, הוא בית־הדאר.

בהיותי עיף ונרגש, נשמט
המטבע־של־זהב מכיסי, בהוציאי משם את הפתקה.
נתתי את המטבע לתוך פי, כדי שלא יאבד ממני
ובידים רועדות הדבקתי את הפתקה על גבי ארגזי. פתאם חשתי מכה
רבה תחת סנטרי, והמטבע נפל מפי לתוך ידו של
הבחור ארך־הרגלים.

“מה?” קרא הבחור בתפשו בצוארון
מעילי, ושניו חרקו, זה הוא ענין למשטרה! פוחז
קטן, אל המשטרה!"

“השיבה נא לי את כספי,” אמרתי מתוך פחד, “והניחה לי.”

“הלך תלך עמי אל המשטרה!” קרא הבחור, שם עליך להוכיח, כי הכסף שלך הוא!"

“תן לי את ארגזי ואת כספי!” קראתי ואפרץ בבכי.

אך הבחור לא חדל לאים עלי במשטרה.
פתאם שנה את טעמו ויקפץ לתוך עגלתו וישב על
ארגזי, ומתוך קריאה, כי נוסע הוא אל המשטרה,
ברח מן המקום.

רצתי אחריו בכל כחי, ואולם נשימתי
קצרה ולא יכלתי להרים קול, גם יראתי לצעק פן
יעצרוני. כחצי פרסה רדפתי אחרי החמסן, וכמעט
שנרמסתי ברגלי הסוסים. הנה כבר נעלם מעיני
והנה נראה אלי שוב והנה נעלם עוד פעם, הנה
ירדה מכת־שוט על גוי והנה עלה קול גדופים
באזני, הנה אני נופל לתוך הבוץ וקם מהר ורץ,
הנה אני נאחז בזרועות איש עובר, והנה אני נתקל
בעמוד של עץ.

לאחרונה גבר עלי הפחד, והחם התיש את
כחי, גם יראתי פן אתפש בכף כאדם חשוד. ולכן
עזבתי את הבחור לנפשו עם ארגזי ועם כספי,
ומתוך אנחות ודמעות, בלי עמד רגע, שמתי פעמי
אל הדרך העולה לדובר, לבקש שם את דודתי.






פרק שלשה־עשר: תוצאות החלטתי


לאחר שחדלתי מרדף אחרי הבחור,
גוזל הוני, גמרתי בלבי ללכת ברגל אל
העיר דובר, ואפן לגרינויטש. כל
מחשבותי הפזורות נאספו יחד מסביב לרעיון זה.
כעבר שעה קלה באתי אל מגרש אחד, לפני נחל
קטן. שם ישבתי לנוח מעט, בהיותי אין־אונים, עיף
ויגע מן העמל והתלאה אשר שבעתי היום, וכח
לא היה בי עוד לבכות על אבדן רכושי וכספי.

בין כה וכה רד היום, ובעודני יושב
לנוח שמעתי את קול השעון קורא עשר. ואולם,
לאשרי, היה מזג האויר חם, כי הלילה ליל
קיץ.

כאשר שבה אלי רוחי ורוח לי מעט,
קמתי ממקומי ואלך הלאה. ובתוך כל המצוקה
הזאת לא עלה על דעתי הרעיון לשוב אחור.
מספקני, אם היה עולה רעיון כזה על לבי, גם אלו
השתרעו לפני שדות־שלג.

אולם בהעלותי על לבי, כי כל הוני
עולה לשלש פרוטות (שנשארו בכיסי
במוצאי־שבת), גדלו מאד יסורי נפשי. בשעת
הליכתי תארתי לי בדמיוני, כי בעוד יום או
יומים יודיעו העתונים על אדות נער, אשר נמצא מת
תחת הגדר, והנער הזה אני הוא. אך בשארית כחי
התנהלתי הלאה, עד אשר עברתי במקרה על פני
חנות קטנה, ועל פתחה רשום, כי פה קונים בגדי
גברים ושמלות נשים, ומחיר הגון ינתן בעד
סמרטוטים, עצמות ושירי־מטבח. בעל החנות ישב
ליד הפתח בלי מעיל עליו ועשן את מקטרתו.
על התקרה הנמוכה בתוך החנות היו
תויים מעילים ומכנסים, ורק נר כהה היה דולק שם
להאיר את החצר, ולכן נראה בדמיוני, כאלו האיש
הזה הוא בעל נקמות, אשר תלה את כל אויביו,
ועתה הוא יושב ומתענג למראה פעל־כפיו.
ידידותי עם מר מיקובר ואשתו עמדה לי ללמדני
מפי הנסיון, כי יש תחבולה להשקיט לזמן־מה
את רגז הקיבה. סרתי אל הסמטה הסמוכה, פשטתי
מעלי את חזיתי, כרכתיה יפה יפה ואשב אל פתח
החנות.

''אם טוב בעיניך, אדוני.'' אמרתי, "נכון אני למכר זאת במחיר הגון.''

מר דולובי – שם זה היה רשום על פתח
החנות – נטל מידי את החזיה, הניח את מקטרתו,
נכנס אל החנות ואנכי אחריו. מחט
באצבעותיו את פתילת הנר, פרש את הבגד על
גבי השלחן, בדק אותו יפה לאור הנר, ולאחרונה
פנה אלי ואמר:

“מה המחיר אשר תבקש בעד החזיה הפעוטה הזאת?”

"א, ודאי שאתה יודע בזה יותר ממני,'' עניתי מתוך ענוה.

"אין אני יכל להיות קונה ומוכר
בבת־אחת,'' קרא מר דולובי, ''נקבה אתה את מחיר
הבגד הפעוט שלך.''

“לו יהי שמונה־עשרה פניות,” עניתי לאחר פקפוק קצת.

מר דולובי כרך את החזיה והחזירה לידי.

“הרי אני עוכר בני־ביתי,” אמר האיש, “אם אתן לך גם תשע פניות.”

אכן עסק רע הוא, אם אנכי, איש זר, אגרם
לכך, כי מר דולובי יהי בגללי עוכר ביתו. ואולם
ההכרח הביאני לידי כך, ולכן אמרתי לו, כי יואיל
לתת לי תשע פניות.

אכן עסק רע הוא, אם אנכי, איש זר, אגרם
לכך, כי מר דולובי יהי בגללי עוכר ביתו. ואולם
ההכרח הביאני לידי כך, ולכן אמרתי לו, כי יואיל
לתת לי תשע פניות. מר דולובי נתן לי את הכסף
מתוך תלונה קלה. אמרתי לו ''לילה טוב'' ואצא מן
החנות.

הוני נתרבה, אך מלבושי נתמעטו.
ואולם לאחר שפרפתי את מעילי לא הכיר איש
בחסרון החזיה שלי.

על פי האמת, אמר לי לבי, כי בקרוב
עתיד אני להפרד גם מעם מעילי, וכי נגזר עלי
ללכת בדרכי עד דובר לבוש רק כתנת ומכנסים,
והלואי שאגיע למחוז־חפצי במלבושים
אלו.

אולם הרעיון הזה לא הרבה להציק לי.
מלבד רגש־הפחד, כי עוד דרך גדולה וארכה
לפני, ורגש הכאב, כי הבחור בעל החמור עכרני,
לא היו בלבי הרהורים על אדות המכשולים הרבים
העומדים על דרכי הקשה, כאשר נשאתי את רגלי
ואלך.

עברתי על פני המקום, אשר שם עומד
''בית־שלום'', הוא בית־הספר שלמדתי בו, ורעיון
בא אל לבי ללון הלילה מאחורי החומה של הבית
הזה, באחת הפנות, ששם היה עומד כרי של שחת.
נדמה לי, כי במקום הזה, סמוך לחדר המשכב של
התלמידים, אשר שם הייתי רגיל לספר ספורי, לא
אהיה בודד, אף כי הנערים שם ודאי כבר נמו
שנתם ולא ידעו כלל את דבר מציאותי.

עיף ויגע הייתי מעמל היום אחרי אשר
קרבתי אל ''בית־שלום'' בקשתי ומצאתי את הכרי
של שחת אשר בפנה ואשכב שם. אך קדם
ששכבתי סבבתי את החומה, הצצתי בעד
החלונות, והנה חשך ודממה בבית. ועד עולם לא
אשכח את רגש הבדידות אשר תקף את נפשי,
כאשר שכבתי בפעם הראשונה תחת כפת הרקיע
באין גג מעל לראשי.

התרדמה נפלה בלילה ההוא גם עלי,
כמו על כל הנדחים, אשר דלתות הבתים סגורות
בפניהם והכלבים יחרצו לשונם עליהם dir=“rtl”&gt;– ואישן. בחלומי והנה אני ב''בית–שלום''.
מסביב למטתי עומדים התלמידים ומאזינים אל
ספורי, וכאשר הקיצותי פתאם משנתי, לחשו
שפתי את השם סטירפורת, ואבט השמימה אל
הכוכבים הנוצצים ומבריקים ממעל לראשי.
ובהעלותי על לבי את כל אשר קרני ומקום שבתי
בחצות הלילה, תקף אותי רגש של אימה אשר לא
ידעתי טיבו, ועל דעתי עלה לקום וללכת אל אשר
אלך. אך מראה הכוכבים המזהירים בזהר כהה,
ורצועת האור החור על פני הרקיע קדם עלות השחר
הרגיעו מעט את לבי. עפעפי עיני
נסגרו ואישן שנית, אף כי בתוך שנתי חדר קר
הלילה אל גופי, ורק קרני השמש החמות יחד עם
צלצול הפעמון של ''בית־שלום'' העירוני
מתרדמתי.

אלו ידעתי, כי טיפורת עודנו לומד
בבית ספר זה, כי אז ארבתי לו עד אשר היה יוצא
לבדו, כדי לשפך לפניו את מרי שיחי. אך
ידעתי, כי סטירפורת כבר עזב את כתלי
"בית־שלום''. ומי לי שם? אמנם אפשר,
כי טרדלס עודנו שם, אך גם דבר זה מוטל בספק,
מלבד זאת לא האמנתי, כי הנער הזה הוא שומר סוד
או בעל הצלחה, אף כי לבו הטוב היה נאמן לי, עד
כדי לקחת חלק בצערי.

ובכן זחלתי ואלך מעם חומת
בית־הספר בשעה שתלמידי מר קריקל קמו
משנתם, ואצא לדרכי, אל הדרך העולה לדובר, זו
הדרך הארכה המעלה אבק, אשר ידעתיה בהיותי
אחד מתלמידי ''בית־שלום'', ואשר מעולם לא עלה על
לבי, כי עתיד אני בזמן מן הזמנים לעבר בה
ברגל, כאשר אני עושה היום.

בשעת תפלת הבקר שמעתי את קול
הפעמון העולה מבתי הכניסה, אף פגשתי בני
אדם הולכים להתפלל. עברתי על פני בית־כניסה
אחד מלא מתפללים, קול רנה עלה משם באזני,
והשוער עמד בצד האילנות, ובהאפילו בידו
על עיניו התבונן אלי בעברי על פניו.
בכל ועל הכל שררה מנוחת היום הקדוש, ורק
ממני נגזלה המנוחה. הייתי בעיני כחוטא
ופושע לאלהים, כי דבקו בי האבק והרפש, ואני
הולך פרוע. לבי נפל בקרבי. לולא קלסתר פני
אמי היפה בנעוריה, זה הקלסתר שחי בדמיוני,
וזכר דמעותיה בשבתה ליד האח הבוערת, אלה
הדמעות אשר עוררו את לב דודתי, מי יודע אם
הייתי עוצר כח ללכת גם ביום השני. ואולם
מלאכי הטוב הלך לפני, ולכן צעדתי הלאה.

באותו יום עברתי עשרים ושלשה מיל
בדרך המלך, ומהלך רב כזה היה קשה מאד לאיש
כמוני, שלא היה רגיל בהליכה. עם ערב הגעתי אל
הגשר ליד העיר רטשסטר, ואני עעף ונכה רגלים.
אכלתי פת לחם שקניתי לארחת־הערב. עברתי על
פני בית, שעל פתחו היה שלט: ''מלון אורחים''.
חשקתי מאד לבוא אל הבית ההוא וללון שם, אך חס
הייתי להוציא שתים שלש פרוטות לשכר לינה,
ויותר מזה ירא להפגש עם אורחים־פורחים,
שהייתי נזהר מהם תמיד. לכן גמרתי ללון גם
בלילה הזה תחת כפת הרקיע. התנהלתי
בכבדות אל המבצר מחוץ לעיר, אשר מראהו בלילה
עם בניניו, עם גשריו ועם ספינותיו היה כחזון
חלום – ואבוא עד סללה אחת עטופה דשא, הפונה אל
סמטה, אשר שם התהלך אנה ואנה השומר. שם
שכבתי סמוך לקנה־קלע, ואשמח בלבי בשמעי
צעדי החיל ההולך, אף כי ידע האיש הזה על דבר
מציאותי לא יותר מאשר ידעו תלמידי ''בית־שלום'',
בשכבי אמש מאחורי החומה, ואישן עד אור
הבקר.

בבקר הקיצותי לקול מחריש אזנים של
תפים וצעדי חילים. ראשי היה עלי כגלגל
ורגלי פצועות, וברדתי אל הסמטה הצרה נדמה
לי, כי מקף אני מכל עברים.

ראיתי ונתתי אל לבי, כי עלי לעבר
היום הזה מהלך לא רב, למען יהי לי די אונים לעשות
דרכי הלאה ולהגיע למחוז חפצי, לכן גמרתי
לנוח מעט ביום הזה ולהתעסק במכירת מעילי.
ובכן פשטתי מעלי את מעילי להוכח, כי אפשר
לאדם לחיות גם באין מעיל עליו. נשאתיו תחת
זרועי ואלך לבקש את החניות לממכר בגדים
בלים.

שוק מיחד היה למסחר זה של בגדים
בלים, והחנונים הרבים ישבו איש איש פתח חנותו
וצפו למוכר שיבוא. אך כל התגרים האלה תלו
למראית עין בפתח חניותיהם בגד אחד או שנים
מבגדי שרד עם כתפות משזרות כסף, ולכן יראתי
לגשת עם מעילי הדל אל החניות העשירות האלה,
ואבקש לי חנות דלה.

ענותנותי הביאה אותי לבקש חנות,
שקונים ומוכרם בה בגדי מלחים, ולמנע רגלי מן
הסוחרים היחסנים. לאחרונה מצאתי לי חנות הוגנת
בקצה אחר הרחובות הצרים והמלכלכים, סמוך לחצר
שעלו בה קוצים, ועל גבי הגדר שממולה היו
תלויים בגדים שונים, שלא מצאו מקום להם בתוך
החנות פנימה. ובחנות ראיתי, מלבד מלבושים
בלים, גם כלי מתכת שהעלו חלדה, גם כובעים
קשים, גם דפי ברזל ועליהם מפתחות חלדים
גדולים וקטנים אין מספר, עד אשר היו מספיקים,
דומה, לפתח בהם את כל השערים שבעולם.

ירדתי במעלות אחדות לתוך החנות
הצרה והנמוכה הזאת, אשר סמרטוטים האפילו על
חלונה הקטן, והאור לא חדר בעדו אף מעט. לבי
היה רועד. והנה מן החור המזהם אשר מעבר החנות
יוצא אלי איש שיבה, ראשו פרוע, והוא תופש אותי
בשערותי.

זה היה איש זקן ומראהו נורא, והוא
לבוש אפדה חמה, וריח יין נודף ממנו. מטתו
שעמדה בחור האפל, שמשם יצא, היתה מכסה
בשמיכה מזוהמה וקרועה, ובעד חלון קטן אחר
נראתה החצר עם הקוצים.

''אוי, מה רצונך?" הרים הזקן קולו
בצריחה משנה, “אוי, עיני ואברי, מה רצונך? אוי,
ריאתי וכבדי, מה רצונך, אוי, גוראו, גוררו!”

פחד גדול נפל עלי למשמע הצריחות המשנות האלה, וביחוד את
המלים האחרונות, שלא ידעתי פרושן,
ושהתגלגלו בגרונו. מרב פחד לא יכלתי לפצות
פה, והאיש הזקן לא הרפה משערותי ולא חדל
מקרא:

“אוי, מה רצונך? אוי, עיני ואברי, מה
רצונך? אוי, ריאתי וכבדי, מה רצונך? אוי, גורו
גוררו!”

המלים נעתקו מפיו ברב אונים, עד אשר נדמה, כי עיניו יוצאות מחוריהן.

“רצוני לדעת,” עניתי וגופי רועד, “אם תואיל לקנות ממני מעיל?”

“אוי, הבה נראה, מה המעיל הזה,” צרח
הזקן, “אוי, לבי בוער באש, הבה את המעיל! אוי,
עיני ואברי, הוצא אלי את המעיל! מה טיבו?!”

ובדברו את הדברים האלה הסיר מעל
ראשי את ידו הרועדת מזקן, שהיתה דומה לצפרן
של עוף טורף, וישם על חטמו זוג משקפים גדולים,
שלא שמשו נוי לעיניו הטרוטות.
“אוי, מה המחיר של מעיל זה?” קרא הזקן לאחר
שבדק אותו בדיקה יפה, “אוי, גוררו־רו! מה מחירו
של מעיל זה?”

“חצי הכתר” עניתי בהתעודדי קצת.

“אוי, ריאתי וכבדי,” צרח הזקן, “לא!
אוי, עיני, לא! אוי, אברי, לא! שמונה־עשרה פניות,
גוררו!”

כל שעה שהוציא הזקן קריאה משנה
כזו, נראה כאלו עיניו אומרות לצאת מחוריהן. קולו
היה דומה לפרץ רוח, שעולה תחלה בדממה
ומתנשא אחרי כן ברעש וסופה ויורד שוב. דמיון
אחר לא מצאתי לו.

“ובכן,” אמרתי, כדי לגמר את המשא ומתן עם
הזקן, “לו יהי כדבריך! תן שמונה־עשרה
פניות.”

“אוי, כבדי!” צרח האיש הזקן, בשמו
את המעיל על גבי אחד הדפים, “צא מן החנות! אוי,
ריאתי, צא מן החנות! אוי, עיני ואברי – גוררו! כסף
אל תבקש. עשה עמי חליפין.”

מימי לא תקפני פחד נורא כמו בשעה
זו, אך אזרתי כח ואמר לו כי רק במעות אני
רוצה, ושום דבר לא יצלח לי למאומה. ואולם נכון
אני לעשות רצונו ולצאת מן החנות ולשבת
ולהמתין בחוץ, עד שיתן לי את הכסף, מחיר מעילי, ואין אני מאיץ בו.

ובכן יצאתי החוצה ואשב בצל באחת
הפנות. ישבתי שם שעות רבות, עד אשר הצל עזב
מקומו לאור השמש, והאור פנה והצל שב, ואני
עודני יושב וממתין לקבל כסף.

מעולם לא ראיתי שכור או משגע כאיש הזקן הזה. בשכנתו היה מפרסם
והקול יצא עליו כי מכר את נשמתו לשטן. הדבר
נודע לי כעבר שעה קלה, בראותי חבר נערים
מתאספים ובאים, מקיפים את החנות וקוראים בקול
אל הזקן כי יצא ויביא להם מעט מן הזהב.

''לא עני אתה, טשרלי, כמו שאתה
מעמיד פניך," קראו הנערים, "הוצא אלינו את
זהבך. תן לנו מן הזהב שלקחת מידי השטן
במחיר נשמתך. צא נא! הנה הזהב טמון שם
במחצלת אשר על גבי המטה. קחהו משם ותנה
לנו מעט.''

ואחד הנערים מושיט לו מרחוק סכין, כי יפתח בו את התפר של המחצלת.

הדברים האלה והדומים להם העלו את
חמת הזקן, עד אשר היה קם בזעף לרדף אחרי
הנערים להכותם, והם ברחו מפניו, ברחו
וחזרו.
פעמים שהיה הזקן נגש אלי בחמה והוא נכון
לקרעני כדג בחשבו אותי לאחד מן הנערים
המתגרים בו. אך לאחר שהתבונן אלי קצת
הכירני וירף ממני, וישב אל חנותו לשכב על
מטתו. ולאזני הגיעו קריאותיו המשנות עם ה“אוי”
לפניהן וה“גוררו” אחריהן.

ואם מעט לי כל זאת, באו הנערים
הפוחזים להוסיף יגון על יגוני, כי בשבתי כל
היום ליד חנותו של הזקן, באין מעיל עלי, חשבו
אותי למשרת בחנות זו, ולכן התעללו בי וימררו
אותי.

בעל החנות נסה פעמים אחדות לפתות
אותי, כי אעשה עמו חליפין וישם לפני במחיר
מעילי שוה־כסף במקום כסף.

פעם יצא אלי ובידו חכה ופעם הושיט
לי כנור, ופעם נתן לי חצוצרה, אך אנכי עמדתי
על דעתי, כי אין צרך לי בשום
דבר. ובדמעות על עיני התחננתי לפניו, כי יתן
לי כסף או ישיב לי את מעילי.

לאחרונה נמלך והתחיל משלם לי
פרוטות וחצי פרוטות. ובמשך שתי שעות הגיע עד
שילינג שלם.

“אוי, עיני ואברי!” צרח הזקן כעבר
שעה קלה, בהגיחו מחורו. “התקח מידי שתי
פניות?”

“לא אוכל!”! עניתי, “באין כסף אמות ברעב,”

“אוי, ריאתי וכבדי, התקח שלש?”

“לא הייתי לוקח מידך מאומה, לולא עניי,” עניתי “הן חיי תלואים בכסף הזה.”

''אוי, גוררו!" צרח הזקן שוב, “התקח ארבע?”

רפה־אונים ונכה רוח הייתי ואגמר לקחת
את ארבע הפניות. בקבלי מידו את המטבעות
בידי הרועדת, הלכתי מן המקום ההוא, קדם שקיעת
החמה, רעב וצמא יותר מבתחלה. אך לאחר
שאכלתי פת לחם שב רוחי אלי ואלך בכח האכילה
הזאת ביום ההוא דרך שבעה מילים.

גם בלילה ההוא שכבתי לנוח בשדה
על גבי כרי של שחת, אחרי אשר רחצתי את רגלי
הפצועות בנחל קטן ושמתי עליהן תחבשת של
עלים ירוקים.

למחרת בבקר בקומי משנתי לעשות
דרכי הלאה, ראיתי לפני שורה ארכה של
גני־כישות וגני־פרות. והימים ימי סוף הקיץ,
ומן הפרדסים הציצו התפוחים הבשלים ובמקומות
מועטים כבר באו בוצרי הכישות. המקום מצא חן
בעיני מאד, ובלבי גמרתי ללון בלילה ההוא
בין הכישות, ומראה השיחים המשתגשגים עודד
את רוחי ויפג את בדידותי.

אותו היום רבו בדרך אורחים־פורחים
אשר הטילו עלי אימה רבה. מראה פניהם של אחדים
היה כמראה חמסנים, והם נתנו עיניהם בי בעברי
על פניהם, ויש אשר עמדו וקראו אחרי לגשת
אליהם ולדבר עמהם, וכאשר נשאתי רגלי ואברח,
השליכו עלי אבנים.

זוכר אני כיום בחור אחד – “חרש־נחשת”, כאשר העידו עליו כלי עבודתו
– שפגעתי בדרך, ועל ידו הלכה אשה אחת.
וכאשר התבונן ההלך מסביב וירא אותי, הרעים
בקולו עלי: “עמד!” עד אשר נבהלתי ואעמד.

''גשה אלי, בן בלי שם," קרא חרש־הנחשת, “ואם לא, ארטש את בטנך.”

ראיתי כי אין מנוס ואגש אל
חרש־הנחשת, למען ישא את פני, וארא כי עינה
האחת של האשה פצועה

“לאן אתה הולך?” שאל חרש־הנחשת, בתפשו בידיו המפחמות בפי כתנתי.

''לעיר דובר אני הולך,'' עניתי.

''מאין תבוא?" שאל האיש שנית, באחזו בחזקה את את1 כנף כתנתי, לבל אשמט מידו.

''מלנדון אני בא," עניתי.

''ומה מלאכתך?" שאל חרש־הנחשת, “הן גנב אתה?”

“לא־א!” עניתי.

“שקר תשקר, בן כלב!” גער בי
חרש־הנחשת, “ואם תעז פניך להתפאר ולהתהדר
בתמתך, ארוצץ את גלגלתיך,”

הוא הרפה ממני רגע, באימו עלי
בידו, ואחר התבונן אלי מכף רגלי ועד
ראשי.

“היש בידך מעות, כדי לקנות בקבוק
שכר?” שאל חרש הנחשת, “אם יש, תן מהר, ולא –
ולקחתי בחזקה.”

נכון הייתי מרב פחד להוציא מכיסי את
פרוטותי האחרונות ולתת לו, לולא פגשתי את מבט
עיני האשה וראיתי ניד קל של ראשה ומעין לחש
של שפתיה: “לא”.

“נער עני אני,” קראתי בקול רך, “ובידי אין מאומה.”

“מה פרוש הדברים?” שאל חרש־הנחשת
בתתו בי עין זועמת, עד אשר נדמה לי, רואה הוא את
הכסף אשר בכיסי.

“אדוני,” גמגמתי.

“מי נתן לך מטפחת משי זו של אחי?” קרא חרש־הנחשת, “הבה הלום!”

וכהרף עין קרע מעל צוארי את מטפחת המשי שלי ויתנה לאשה ההולכת על ידו.

האשה פרצה בשחוק, כאלו היה כל
הדבר בעיניה רק בדיחה קלה, ותשלך אלי את
מטפחתי, ושוב ראיתי ניד שפתיה לאמר: “ברח!” אך
בטרם הרימותי רגל, והנה חרש הנחשת חטף מידי
את המטפחת בחזק יד, עד כי נרתעתי לאחורי,
והוא כרך את המטפחת על צוארו, ואת האשה חרף
וגדף, גם הכה אותה.

עד עולם לא אשכח את מראה האשה
האמללה בנפלה לארץ על אם הדרך מתגוללת
בעפר. לא אשכח גם את אשר ראיתי מרחוק כעבר
שעה קלה, כאשר ישבה האשה בצד הדרך ומחתה
בכנף שמלתה את הדם מעל פניה, והאיש הלך
לדרכו הלאה.

מארע זה הטיל עלי אימה רבה, עד כי
אחרי כן, בראותי מרחוק איש הולך לקראתי, סרתי
הצדה ואבקש לי מקום־מחבוא להסתר שם עד אשר
תעבר הסכנה. הדבר הזה קרה לעתים קרובות מאד,
ולכן עכב הרבה עלי את הדרך.

אך על המכשול הזה כמו על שאר
המכשולים בדרכי הקשה, התגברתי בסיוע
המלאך הטוב ההולך לפני, הוא קלסתר פני אמי
היפה בנעוריה, קדם שיצאתי לאויר העולם. פנים
אלו הלכו עמי יומם ולילה. ראיתי אותם בשכבי
בדד בתוך הכישות; ובהקיצי בבקר עמדו שוב
לנגד עיני; ובלכתי בדרך כל היום נגלו אלי
פני אמי בכל רגע. ובהגיעי עד גבעות החול אשר
בקרבת העיר דובר, עורר בלבי קלסתר פני אמי
את התקוה, כי הצליח אלהים דרכי, ומתח חוט של
חן על המקום השומם הזה. והחזון הזה לא עזבני
עד הרגע הגדול, אשר בו דרכו רגלי ביום
הששי לנדודי על אדמת דובר, העיר אשר אליה
נשאתי את נפשי. ואולם, נפלא הדבר, אך עמדתי
על אדמת המקום הנכסף, נעלי קרועות, גופי ערם
למחצה, ראשי פרוע, והנה גז ונעלם ממני
חזוני כחלום לילה, ואנכי נשארתי בדד וחסר
תקוה.

החלותי לחקר ולדרש על דבר דודתי.
פניתי אל המלחים אשר פגשתי ראשונה. אך הם
התקלסו בי וידברו אלי מהתלות. האחד אמר לי,
כי דודתי עלתה על ראש המגדל המאיר בים;
השני אמר לי, כי דודתי ירדה במצולות הים;
השלישי אמר לי, כי היא יושבת בבית־הסהר בעון
גנבת־ילדים; והרביעי אמר לי כי ראה את דודתי
רוכבת על מטאטא בשעת הסערה האחרונה.

בעלי העגלות, אשר אליהם פניתי אחרי
כן, גם הם פטרוני בבדיחות ומהתלות על פי
דרכם, והחנונים אשר מראה פני ומלבושי לא
מצא חן בעיניהם, ענו לי עוד בטרם ששמעו מפי את
שאלתי, כי אין להם כלום בשבילי.

ראיתי את עצמי גלמוד ונעזב יותר
מאשר בכל ימי נדודי. הכסף אזל מכיסי עד
הפרוטה האחרונה, ובידי אין מאומה למכר או לתת
בעבוט. רעב, צמא ולבוש סחבות אני, והמטרה עוד
רחוקה ממני, כאשר בהיותי בלנדון.

הבקר עבר עלי בחקירות ודרישות אלו,
ואני על מפתן אחת החניות הריקות סמוך למגרש
השוק וחושב מחשבות, מאין יבוא עזרי. והנה
עברה על פני מרכבה קלה ועמדה רגע. פניו של
העגלון נראו לי טובים ונוחים, והדבר הזה עורר את
לבי לפנות אליו בשאלה, אולי יגיד לי את מקום
מגורי האשה מרת בטסי טרוטבוד. שאלה זו היתה
שגורה כל כך על פי, אשר נמלטה מעל שפתי בלי
רוח חיים.

“טרוטבוד?” ענה האיש, “המתן נא. שם זה ידוע לי, אשה זקנה היא זו?”

“כן,” עניתי, “היא היא,”

“קומתה זקופה?” שאל האיש שוב בזקפו קומתו הוא.

“כן,” עניתי, “אמנם כן הוא.”

“ובידה ילקוט,” שאל העגלון, “ילקוט
שיש בו מקום רחב, ופניה זועפים ועיני זעם
לה?”

לבי פג בקרבי, כאלו על פי כל
הסמנים האלה ברי היה לי, כי זו היא דודתי שאני
מבקש.

“אם כן, שמעני נא” קרא אלי האיש, “עלה
תעלה בזה (ובדברו הראה בשוטו לעבר הגבעה)
ופנית לך הימינה, והלכת עד אשר תבוא אל
הבתים העומדים על שפת הנהר. שם תשאל לשם
דודתך ויגידו לך. לפי דעתי, אין תקוה, כי
האשה הזאת תעמד לך בצרה. הא לך פרוטה,”

קבלתי מידי האיש הטוב את נדבתו
בתודה, אקנה לי פת לחם לשבר רעבוני. ואחרי
אשר סעדתי מעט את לבי שמתי פעמי אל הדרך
אשר הורה לי ידידי החדש. עברתי מהלך רב, ועיני
לא ראו שום בית. אך לאחרונה הגעתי אל שורת
בתים, ואבוא אל חנות קטנה (זו שקוראים
במקומותינו “חנות לכל דבר”) ואשאל, אולי יודעים
הם איפה גרה מרת טרוטבוד.

פניתי בשאלתי אל החנוני, אשר עמד
באותה שעה לפני שלחן הממכר וישקל
במאזנים ארז בשביל עלמה צעירה אחת, שהמתינה
שם, וזו חשבה, כי אליה אני פונה בשאלתי,
ולכן החזירה פניה אלי וענתה:

“על גברתי תשאל? מה לך אליה, עלם?”

“יש לי דבר אליה,” קראתי, “אם טוב בעיניך.”

“האמנם תאמר לבקש נדבה ממנה?” שאלה העלמה.

“לא” עניתי, “חלילה לי.”

אך פתאם זכרתי, כי באמת הן באתי
הלום אל דודתי לבקש חסד, ולכן החרשתי מתוך
מבוכה וארגיש כי פני אדמו כאש.

המשרתת של דודתי, כפי שהתודעה
אלי בדבורה, שמה את הארז בתוך סלה ותצא מן
החנות, באמרה אלי, כי אלך אחריה, אם טוב
בעיני, אל ביתה של מרת טרוטבוד.

לא סרבתי והלכתי אחרי העלמה, אף
כי בשעה זו היה לבי נרעש כל כך, עד כי
ברכי פקו.

הלכנו יחדו עד אשר באנו אל בית־כפר
נהדר, אשר לו חלונות יפים כמראה חצי עגול,
לפניו חצר קטנה או גן־נעול, אשר עיני עקרת הבית
שומרות עליו, וריח של פרחים נודף למרחוק.

“הנה זה ביתה של מרת טרוטבוד,” קראה אלי העלמה, “ועתה אין לי כלום להגיד לך.”

לדברים האלה נחפזה העלמה להכנס
אל הבית, כאלו אמרה לסלק את האחריות על
שבאתי, ותעזב אותי לבדי לפני גדר הגן.

עמדתי והסתכלתי מרחוק בעד
החלון אל האולם, ודרך וילון פרוש עליו למחצה
ראו עיני שלחן קטן וכסא גדול ודמיוני תאר את
דודתי היושבת בשעה זו ופניה אימה.

מראה נעלי היה נורא. הסליות נפלו
מתחתן, והעור עליהן נפקע ונקרע, עד אשר לא היה
להן עוד צורת נעל, הכובע על ראשי (שהיה משמש
לי כפה בלילה) היה מעוך ורסוק כל כך, עד כי
יכירנו מקומו בגל של אשפה. כתנתי לעורי
ומכנסי על בשרי היו מזהמים מזעה, טל, עשב
ועפר האדמה, אשר שכבתי עליה בלילות נדודי,
ועל הכל – קרועים ופרומים, עד כי
יכלו לשמש מפלצת להבריח את הצפרים מגנה
של דודתי. על ראשי לא עלה מסרק מיום עזבי את
לנדון, פני, צוארי וידי היו שזופים משמש
ומראיהם כמראה עור הכושי. מכף רגלי עד ראשי
הייתי לבן מן הסיד והאבק, אשר דבקו בי, כאלו
זה עתה יצאתי מבור סיד.

ואנכי ידעתי את מראה גופי בשעה זו,
ועלי להתודע בצורה זו אל דודתי, אל האשה
הקשה. מה הרשם הראשון אשר אעשה עליה?

הדממה אשר שררה בחדר האולם,
שהצצתי אליו בעד החלון, הביאה אותי, לאחר שעה
קלה, לידי מחשבה, כי דודתי אינה יושבת שם,
ואשא את עיני אל החלון הסמוך, והנה לעיני איש
יפה תאר ויפה מראה, אשר שיבה זרקה בו, והוא
עוצם עינו האחת, מנענע לי בראשו ומרמז לי
וקורץ בעיניו, צוחק רגע והולך לו.

רוחי היה נסער מאד, ועתה נוסף עלי
המראה המשנה הזה, אשר זעזע את נפשי עד
היסוד. וכבר עלה על דעתי להתחמק, וכבר
בקשתי עצות, מה לעשות עתה, והנה אשה חשובה
יוצאת מן הבית. על גבי מצנפתה קשורה מטפחת,
על ידיה נעלי יד של גננים, ילקוט תלוי לה
לפניה ובידה היא אוחזת מעדר.

כרגע הכרתי, כי זו היא דודתי מרת
בטסי. היא יצאה מביתה בצעדי גאון, כאשר אהבה
אמי לתאר את צעדיה בבואה דרך הגן אל ביתנו
אשר ב“קן־עורבים” בבלונדרסטון.

“גש הלאה!” קראה מרת בטסי בנענעה
ראשה ובהרימה למעלה באויר את מעדרה, “לך
מזה! אין מקום פה לנערים!”

הבטתי אחריה, ולבי חרד. כאשר
קרבה אל קצה הגן ותכרע שם לעקר שרש עשב רע,
נגשתי אליה בלאט, ובלבי אין אף ניצוץ קל של
אמץ, כי אם יאוש אין קץ, ואגע בה באצבעי.

“אם מצאתי חן בעיניך, גברתי,” פתחתי.

היא קמה בחרדה ותתן בי עיניה.

“אמצא חן בעיניך, דודתי.”

“אי!” קראה מרת בטסי בקול תמהון, אשר כמוהו לא שמעו אזני מימי.

“אם מצאתי חן בעיניך, דודתי, שארך אני.”

“הוי, אלי!” קראה דודתי ותשב על גבי הקרקע בגן.

“דוד קפרפילד מבלונדרסטון אני
אשר בסופולק. אל המקום הזה הואלת לבוא בליל
הולדי לראות את פני אמי. אמלל אני מאד מן היום
אשר מתה עלי אמי. יתום נעזב אני. תורה לא
למדתי, משלח אני לנפשי, עובד הייתי עבודה
שאינה הוגנת לי, לכן ברחתי ואבוא היום אל
ביתך. בראשית דרכי שדדו אותי, אחרי כן ששה
ימים ואלין בחוץ כל ימי נדודי…”




4.jpg



כחי עזבני פתאם, רק בתנועת יד
כיליתי את דברי, כאלו קראתי את מלבושי ואת
מראה פני להעיד עלי, כמה עמל ויגון שבעתי,
ואפרץ בבכי רב, כאלו נפתח מעין דמעותי אשר
היה סתום כל ימי השבוע הזה.

דודתי ישבה על גבי הקרקע
והסתכלה בי, ופניה לא הביעו בדברי כי אם
תמהון רב. אך כאשר החלותי לבכות קמה ממקומה
בחפזון רב, אחזה בצוארוני ותביאני אל
הבית.

ראשית מעשיה היה לפתח ארון־מזון
גדול ולהוציא משם בקבוקים רבים ולצקת אל פי
מלא כף מזה ומלא כף מזה. משער אני, כי לקחה
דודתי מכל הבא בידה, יען כי חכי טעם מי אניס
ומרק עפיאן וחמץ־חזרת.

אך גם לאחר כל המטעמים האלה
שהשיבו את נפשי לא עצרתי כח למנע בעד
אנחותי, ולכן השכיבה אותי דודתי על גבי
הספה בקשרה לראשי מטפחת ובשימה מתחת
לרגלי את מטפחת־ראשה, כדי שלא אלכלך את
עטיפת הספה. אחרי כן ישבה מאחורי המסך
הירוק, אשר משם לא נראו אלי פניה, ורק את
קולה שמעתי פעם בפעם; “הרחמן יצילנו” הקריאות האלה יצאו מפיה כחצים מקשת.

כעבר שעה קלה צלצלה דודתי בפעמון ותקרא: “יונט!” והמשרתת נכנסה.

“עלי נא ופקדי בשמי את מר דיק, ואמרת לו, כי יש לי דבר אליו”.

המשרתת התבוננה אלי בתמהון,
בראותה אותי שוכב סרוח על הספה (יראתי להניד יד
או רגל, לבלי עורר את חמת דודתי) ותצא למלא את
פקדת גברתה.

דודתי התהלכה על פני החדר אנה
ואנה, ידיה שלובות לאחוריה, עד אשר נכנס מתוך
חיוך אותו האיש, אשר נשקף אלי בעד
החלון.

“מר דיק,” קראה דודתי, “אל נא תעשה
עצמך שוטה, כי אין חכם ונבון כמוך, לכשתרצה.
כלנו יודעים זאת. ובכן אל תשתטה, כי לא אאמין
בזה.”

כרגע העמיד האיש פנים כבדים ויבט עלי, ויהי בעיני כמבקש על
נפשו, לבל אספר על אדותיו מאומה מכל אשר
ראיתיו עושה בעד חלון חדרו.

“מר דיק,” קראה דודתי שוב, “הן שמעת
מפי את שם דוד קפרפילד. אל נא תאמר, כי כח
זכרונך חלש. אני ואתה יודעים כי לא כן
הדבר.”

“דוד קפרפילד?” שאל מר דיק אשר,
כנראה, לא זכר יפה את השם הזה, “קפרפילד
דוד! כן, כן! ודאי שאני זוכר היטב.”

“ובכן,” קראה דודתי, “הנה הנער הזה
הוא בנו, דומה היה בפניו אל אביו, לולא היו פניו
כפני אמו.”

“בנו?” שאל מר דיק, “בן דוד? הכן הוא?”

“כן,” הוסיפה דודתי, “והנער הזה עשה
מעשה יפה: נטל וברח לו. הוי! אחותו בטסי לא היתה
בורחת.”

דודתי נענעה בראשה מתוך ודאות
גמורה, כי בטסי אחותי – זו שלא באה לעולם –
היתה בעלת מדות טובות ומעשים טובים.

“הוי!” נענה מר דיק, “האמנם ברי לך הדבר, כי ילדה זו לא היתה בורחת?”

“אלהים ישמרני!” קראה דודתי מתוך
רגז, “מה בן אדם זה סח? האמנם יש ספק בכך, כי
היא לא היתה עושה כדבר הזה? הן היא היתה חוסה
בצלי, בצל דודתה כאם לה, אשר היתה שומרת
עליה מכל פגע. ואיככה זה, שד ואבדון, היה עולה
על לב בטסי טרוטבוד לברח ממני?”

“ודאי לא!” ענה מר דיק.

“טוב ויפה,” קראה דודתי, “הנה שכלך
חד כאזמל של מנתח, ולמה תדבר לפעמים דברי
הבל? ועתה ראה נא את דוד זה הקטן ועוץ לי עצה,
מה לעשות לו?”

“מה לעשות לו?” חזר מר דיק על שאלת
דודתי מתוך מבוכה, “אכן שאלה היא: מה
לעשות?”

“כן,” ענתה דודתי מתוך כבד ראש
ותשלח אצבע למול מר דיק, “הלא אשמע מפיך עצה
טובה? פתח פיך.”

“לו הייתי במקומך,” ענה מר דיק כעבר שעה קלה, בנתנו עיניו בי, “כי אז…”

מראה פני העיר בו פתאם מחשבה חרוצה, והוא הוסיף:

“כי אז הייתי רוחץ אותו, קדם כל!”

“יונט!” קראה דודתי בקריאת נצחון,
אשר לא הבנתי אז מה טיבה, “מר דיק הוא חכם ונבון
מכלנו. הכיני אמבט.”

ואף על פי ששיחה זו היתה קרובה מאד
אל עצמי ואל בשרי, לא יכלתי למנע את עצמי
מהתבונן אל פני אנשי הבית: אל דודתי, אל מר
דיק ויונט, וגם אל מערכת הבית.

דודתי היתה אשה גדולה וחשובה,
פניה קשים אך לא זועמים. פניה, קולה,
מלבושיה, תנועותיה, הביעו קשיות, ואין פלא אם
עשתה רשם נורא על אמי הרכה, בהראותה בפעם
הראשונה. ואולם תוי פניה הביעו חשיבות במדה
מרבה, אף כי העידו גם על תקיפות שאינה מצויה.
התבוננתי ביחוד אל עיניה המלאות חיים
והמפיקות אורה. שערותיה־שיבה היו סרוקות
וסדורות על ראשה מזה, ועליהן שביס, כאשר חבשו
לראשן הנשים בימים ההם, הקשור במקלעות משי
תחת סנטרה; שמלתה הכחלה היתה מפארה, אך
תפורה באפן זה, כאלו חפצה דודתי להיות
חפשיה במהלכה. זוכר אני, כי אז חשבתי את
דודתי, על פי מלבושיה, לרוכבת על סוס. על צדה
נשאה שעון של גבר (כך שערתי על פי מדת
גדלו) ושרשרת יאה לו. על צוארה ענק בד,
שנראה כעין צוארון, ועל כפות ידיה כמין
מנקטים מגהצים.

מר דיק היה, כאשר אמרתי איש שיבה
ופניו מבהיקים. על זה לא היה לי עוד מה להוסיף, לולא
התבוננתי אל ראשו הנטוי הצדה באפן משנה –
לא מחמת זקנה. דומה היה בזה יותר אל אחד
מתלמידי מר קריקל, לאחר שספג מלקות. עיניו
הגדולות והאפורות הבריקו במבט תועה, ומנהגיו
בכלל היו משנים בעיני. הכנעתו מפני דודתי,
שמחתו בשמעו מפיה תהלתו – כל אלה הביאו
אותי לידי רעיון, כי קצת מטרף הוא האיש הזה, אף
כי תמהתי מאד על הדבר, מאין בא אל בית דודתי
ומה לו פה. לבוש היה בגדי כבוד כאחד האנשים
החשובים, ושעון של זהב תלוי בצדו, ובכיסו
מטבעות כסף, שהוא מקשקש בהם, כאלו רוצה הוא
להתגאות בעשרו.

יונט היתה עלמה יפה כבת תשע־עשרה
או עשרים. וכל הליכותיה היו נוחות וחן שפוך על
כל מעשיה. אחרי כן נודע לי כי היא היתה אחת
מאלה, אשר דודתי לקחה אל ביתה לחנך אותה
ברוח שנאה אל מין הגברים.

מראה החדר אף הוא היה נאה, כמראה
פני דודתי ויונט, ובהעלותי היום על לבי את זכר
השעה ההיא, מגיע אל אפי ריח הים מערב עם ריח
הפרחים, אשר היה נודף מסביב לבית ההוא. ואני
רואה בעיני רוחי את הרהיטים העתיקים, הממרקים
והממרטים עד היות להם ברק, את הכסא ואת
השלחן של דודתי, העומדים בלי נוע תחת המסך
העגל והירק ליד החלון בדמות קשת, את המרבד
של צמר, החתול, את דוד הנחשת, את שתי
הקנריות, את כלי הזכוכית היקרים, את האגן עם
הפרחים הנובלים, את הארון הגדול המכיל בקרבו
כל מיני בקבוקים וצלוחיות, – ובתוך כל הפאר
הזה שוכב אנכי, נער פרוע, על הספה, מתבונן אל
סביבותי.

יונט הלכה להכין את האמבט, והנה,
לתמהוני הגדול, קדרו פתאם פני דודתי שהביעו
עד עתה מנוחה, ותקרא בקול גדול: “יונט!
חמורים!”

וברגע ירדה יונט מעל המעלות
בחפזון רב, כאלו אש אחזה בבית, ותמהר כחץ
מקשת אל המגרש העטוף דשא אשר לפני הבית,
ותגרש משם שתי נשים רוכבות על חמורים, אשר
העזו לעבר את הגבול, ובאותה שעה נחפזה גם
דודתי מן הבית ותתפש ברסן חמור שלישי, אשר
רכב עליו נער, ותגרשהו הלאה, ותצרם יפה את
אזן החמור, אשר העז לעבר את התחום הקדוש
הזה.

עד היום הזה איני יודע, אם על פי חק
לא נתנה דודתי לעבר בגבול המגרש שלה, או
אולי עשתה דין זה לעצמה. ואולם בין כך ובין כך
אוי לו לחמור, שהעז לעבר על אסור זה. דודתי לא
נקתה אותו. גם בשעה שהיתה טרודה במלאכתה,
גם בשעה שהיתה עסוקה בשיחה – מראה חמור עובר
בגבולה בלבל את מחשבותיה ומעשיה. בפנות
חבויות עמדו מוכנים כדי מים ומזרקות מים
לשפך על ראשי הנערים שעברו חק. גם מקלות היו
מנחים בפרוזדור מאחורי הפתח, כדי להלחם עם
החמורים ועם הנערים הרוכבים עליהם.

תגרות אלו היו מצויות מאד, אולי עשו
זאת החמרים בכונה לשם שחוק והוללות, ואולי
נמצאו בין החמורים פקחים, שראו תענוג לעצמם
ללכת דוקא בדרך שנאסרה עליהם. מי יודע, אך
עד שהוכן האמבט בשבילי פרצו שלש תגרות,
ודודתי עשתה שפטים באחד הנערים שרכב על
גבי החמור.

האמבט גרם לי הנאה רבה והשיב
נפשי, כי הנה מתוך שכיבה על פני השדה הייתי
חש בכל אברי, גם הייתי עיף ורצוץ כל כך, עד כי
לא היה בי כח לעמד על רגלי חמשה רגעים
רצופים.

לאחר שהתרחצתי, הלבישו אותי
הנשים, דודתי ויונט, כתנת רחבה ומכנסים
רחבים, ששאלו מאת מר דיק, גם עטפו אותי
בשתים שלש מטפחות, עד אשר חם לי מאד.
ובהיותי אחוז שנה, שכבתי שוב על הספה
ותרדמה נפלה עלי.

אולי היה הדבר רק חלום שראיתי
מהרהורי לבי, אך הרגש היה בנפשי, כי באה
דודתי וגחנה עלי, סלקה את קוצות ראשי מעל פני,
התקינה את הכר מראשותי, ואחר הסתכלה בי.
נדמה לי, כי אזני שמעו את הדברים “נער יפה” או
“נער מסכן”, ואולם בהקיצי מצאתי את דודתי
יושבת על כסאה תחת המסך הירוק ומביטה בעד
החלון אל הים.

לאחר שהקיצותי סעדנו ארחת הצהרים.
הגישו בשר עוף צלוי ופשטידה, ואנכי ישבתי
אל השלחן עטוף וכרוך בבגדי, ומראה עוף צלוי
גם לי, וקשה היה לי להניע יד, אך כיון שדודתי
בכבודה ובעצמה טרחה לכרך אותי, קבלתי יסורי
באהבה.

כל אותה שעה נכספתי לדעת, מה יעשה
בי, אך דודתי ישבה אל השלחן שותקת, ורק
כאשר נתנה עיניה בי, בשבתי ממולה, הוציאה
מפיה: “הרחמן יצילנו!” והדבור הזה לא הביא לי
נחמה.

המפה הוסרה מעל השלחן, ובקבוק
יין הובא לקנוח־סעדה. דודתי שלחה לקרא שנית
את מר דיק, אשר נטפל אלינו והעמיד פנים של נבון
בכל שעה שפקדה עליו דודתי להקשיב לספורי
שיצא מפי, בענותי על כמה שאלות.

כל אותה שעה לא גרעה דודתי עין ממר
דיק. לולא כן, אני חושב, היה נרדם. ובכל שעה
שנראה על פני האיש הזה חיוך, נעלם מיד מראה
הקמטים של רגז על מצח דודתי.

“מה היה לה לאותה אשה אמללה, כי
הלכה והיתה לאיש אחר?” קראה דודתי, לאחר
שכליתי לדבר, “קשה לי להבין.”

“אולי אהבה את אישה השני?” שאל מר דיק.

“אהבה?!” חזרה דודתי, “מה טיבה של אהבה זו? ועל מה ולמה אהבה אותו?”'

“ואפשר,” חיך מר דיק לאחר הרהור קל, “שעשתה זאת לשם תענוג?”

“אכן תענוג הוא!” ענתה דודתי, “תענוג
גדול ונורא הוא לריבה תמה לתת לבה במתנה
לאיש דומה לכלב ולדעת, כי סוף סוף יתעמר בה.
רצוני לדעת, למה היה לה להנשא שנית. הן כבר
היתה נשואה לאיש. ולעיניה הלך לעולמו דוד
קפרפילד, זה שהיה רץ אחרי נשים יפות מראה. והן
כבר היה לה ילד. ומה עוד?”

מר דיק קרץ בסתר אלי, כאלו הביע את תמהונו על הדבר הזה.

“גם ילד ילדה לא בחכמה!” קראה דודתי,
“היכן נעלמה אחותו של הילד הזה, בטסי
טרוטבוד? היא לא באה לעולם. אל תפסיקו אותי!”

מר דיק ישב בפחד.

“האיש הקטן, הרופא, זה שראשו נטוי
הצדה,” הוסיפה דודתי, “שיליף, או איך שקוראים
אותו, למה ישב הוא שם? כל מה
שעשה אותו האיש לא היה אלא לבשר לי בשורה
טובה בקול צרוד, כי ילד נולד. ילד! הוי, שוטים
שבשוטים!”

הדברים האחרונים שיצאו מפי דודתי
בחמה הטילו אימה על מר דיק. לא אכחד, כי גם אנכי
חרדתי קצת.

“ואם מעט היה כל זה, כי לא נתנה אור
חיים לאחותו של הנער, לבטסי טרוטבוד,” קראה
דודתי, “הנה יצאה והיתה שנית לאיש, ולא עוד אלא
שבחרה בבעל, אשר כשמו כן הוא, מורד־שטן,
וגזלה אור חיים גם מבנה היחיד! היוצא מזה כפי שאפשר היה לכל בר־דעת
לראות מראש, כי היה הנער משלח לנפשו, ועוד
בטרם גדל נעשה נע ונד כקין.”

מר דיק הסתכל בפני להוכח אם באמת אני דומה לקין.

“גם האשה ההיא, בעלת השם המשנה,”
קראה דודתי, “זו פגוטי, גם היא יצאה והיתה לאיש,
כאלו לא ידעה ולא ראתה מה רבה הרעה הבאה
מתוך הנשואין. ואולם מקוה אני,” הוסיפה דודתי,
“כי בעלה הוא אחד מאלה הנבלים, שמעשיהם
נכתבים בעתונים, והוא ישלם לה כדי
אולתה.”

לא יכלתי נשוא עוד בשמעי את גדופי
דודתי כלפי אומנתי ואת דבר הנבואה שלה על
אדות גורלה, ולכן קמתי ואמר לדודתי, כי טועה
היא, כי אין בעולם כפגוטי אשה טובת לב
ונאמנת־רוח, מסורה בכל נפשה וידידה באמת
ובלב שלם. היא אהבה בכל מאדה את אמי ואוהבת גם
אותי.

אמי שמה את ראשה ברגעיה האחרונים
לחייה על זרועה של האשה הזאת, ועל פניה
הטביעה אמי את נשיקתה האחרונה.

ועוד היה בלבי לאמר, כי ביתה של
פגוטי הוא ביתי וכל אשר לה לי הוא, וכי נכון
הייתי לחסות בצל קורתה לולא ידעתי, כי אשה
עניה היא. ואולם הפסקתי בדבורי, כי בהעלותי
על שפתי את השמות החביבים, התעורר לבי ואליט
פני בכפי, אשר שמתי על השלחן.

“טוב ויפה!” קראה דודתי, “נאה הדבר
לשמע את הנער מגן על זו שהיתה מגנה עליו…
יונט, חמורים!”

לולא החמורים השוטים האלה, מי יודע
אם לא באה ביום ההוא גאלה לנפשי. דודתי שמה
ידה על שכמי ולבי נמלא אמץ עד כדי לבקש
ממנה, כי תעשה חסד עמדי ותגן עלי. ואולם
ההפסקה, שבאה פתאם בגלל החמורים שנראו על
פני הככר, שמה קץ לרגשות לבי, ודודתי החלה
לדון עם מר דיק על אדות התחבולות, שבדעתה
לבקש במלחמתה עם החמורים ומנהיגיהם.

לאחר משתה הטה ישבנו ליד החלון
עד שעת הדמדומים, ויונט הביאה החדרה נרות
דולקים והורידה את הוילונות על גבי
החלונות.

“ועתה, מר דיק,” קראה דודתי
בכבד־ראש, בשלחה אצבע, “הרי אני פונה אליך
בשאלה שנית. הבט־נא וראה את פני הנער.”

“בן דוד?” שאל מר דיק, ופניו הביעו כבד־ראש.

“כן,” השיבה דודתי, “מה היית עושה לו?”

“לו? לבן דוד?” חזר מר דיק.

“כן,” השיבה דודתי, “לבנו של דוד.”

“הה!” קרא מר דיק, “אנכי, מה הייתי
עושה אני?… הייתי נוטל ומוליך אותו לחדר
המטות.”

“יונט!” קראה דודתי באותה הקריאה של
נצחון, ששמעתי כבר פעם אחת, “מר דיק נבון
מכלנו! המטה כבר מצעת, נשכיב נא את
הנער.”

יונט הודיעה כי המטה מצעת, ולכן
לקחוני והובילוני כשבוי. דודתי הלכה לפני
ויונט מאחרי. כאשר עלינו במעלות הריחה דודתי
ריח של עשן, ויונט בארה לה כי זה עתה שרפה
באש את בגדי הקרועים. הדבר הזה עורר קצת
תקוה בלבי.

לאחר שעלינו אל חדר משכבי אמרה לי
דודתי, כי יש פה רק זנב־נר, שיהי דולק חמשה
רגעים, והנשים יצאו וסגרו את הדלת אחרי.

בזכרי היום את כל אלה עולה רעיון על
לבי, כי דודתי שלא ידעה מה טיבי, חשבה
בתמימות, כי מטבעי “בורח” אני ולכן שמה עלי
משמר.

חדר משכבי היה יפה אף נעים. מקומו
בעלית הבית והוא נשקף על פני הים, אשר
הירח הפיל אורו עליו.

זוכר אני, כי לאחר שקראתי תפלת
הלילה ולאחר שכבה הנר עוד שכבתי שעה רבה
בעינים פקוחות ואתבונן אל אור הירח על פני
המים, כאלו אמרתי לקרא מעליו, כמו מעל ספר
האורה, את עתידות חיי, או קויתי לראות את אמי עם
תנוקה בזרועותיה יורדת מן השמים בנתיב זה
של אורה, באותה דמות שראו עיני אותה בפעם
האחרונה.

זכורני, כי רגש הקדש נהפך בלבי
לרגש מנוחה למראה המטה עם המרבד הלבן ועם
הכרים הרכים ועם הסדין הצחור.

זכורני, כי עלו על לבי כל המקומות
השוממים, ששכבתי שם תחת כפת הרקיע,
ואתפלל לאלהים כי לא יעזבני עוד להיות נע ונד,
ובלבי נדרתי לבלי שכח את נפש הנודד.

ואני זוכר כי לאט לאט שטתי
בדמיוני על פני רצועת האור במים, עד בואי אל
עולם החלומות…






כרך שני

פרק ארבעה־עשר: מחשבות דודתי עלי


כאשר ירדתי למחרת בבקר אל חדר
האכל מצאתי את דודתי יושבת לפני השלחן והיא
שקועה במחשבות, ורק עם בואי התעוררה. ברי היה
לי כי חושבת היא עתה מחשבות עלי, ולכן עוד גדלה
יותר תשוקתי לדעת, מה יעשה בי. אך לא הרהבתי
עז בנפשי להביע בדברים את תשוקתי, לבל ארגיז
את רוח דודתי.

ואולם עיני לא נכנעו לרצוני כמו
לשוני, ולכן הביטו רגע רגע בפני דודתי כל שעת
הסעדה. ובכל פעם אשר הרימותי עיני אליה,
פגשתי את מבטה השלוח אלי – והיא נתנה בי
עיניה, כאלו ישבתי ברחוק מקום ממנה ולא ליד
שלחן קטן סמוך לה.

לאחר שגמרה סעדתה, ישבה דודתי
ברחבות על כסאה, השפילה את גבותיה, שלבה את
ידיה ותתן בי את עיניה מתוך התבוננות רבה
מאד, עד כי באתי במבוכה גדולה. לא כליתי עוד
לאכל פת־שחרית, ולכן עלה על לבי להסתיר מבוכתי
בהוסיפי לאכל, אך סכיני פגעה במזלגי, והמזלג
עלה על סכיני, הבשר נשמט מעל המזלג ולא ירד אל
פי, והטה שירד לתוך גרוני הלך בדרך לא ישרה
והביא אותי לידי חניקה. חדלתי מאכל ואשב דומם
ופני אדמו, ודודתי מוסיפה להסתכל בי.

“שמעני!” קראה דודתי כעבר שעה רבה.

הרימותי עיני ואבט אליה מתוך יראת הכבוד.

“הנה כתבתי אליו,” קראה דודתי.

אל?…"

“אל אביך החורג,” ענתה דודתי, “שלחתי
אליו מכתב, ואקוה כי ישים אליו לב, ואם לא – ידע
את תנואתי. האמינה.”

“האם יודע הוא את מקום מגורי עתה?” שאלתי מתוך פחד.

“הן כתבתי לו,” ענתה דודתי.

“האמנם… ימסרוני… לידו?” שאלתי בחרדה.

“איני יודעת,” ענתה דודתי, “נראה.”

“הה! מה יהי עלי?” קראתי, “אוי לי אם אשוב אל בית מר מורדסטון.”

“הלא אמרתי: איני יודעת עוד,” ענתה
דודתי בנענוע ראש, “אין בידי להגיד לך ‘הן’ או
‘לא’. נראה.”

למשמע הדברים האלה נפל רוחי בקרבי
ולבי נתמלא יגון וצער. אך דודתי, כאלו לא שמה
לב אלי כלל, חגרה על שמלתה סנר רחב, אשר נטלה
מתוך הארון, רחצה בידיה את הכוסות של טה וסדרה
אותן על המקום המיעד להן. סלקה את המפה מעל
השלחן וכרכה אותה וקראה ליונט, כי תקחה.
אחרי כן לבשה נעלי־יד, לקחה מטאטא קטן ותסר את
הפרורים הקטנים מעל השלחן ותנקה את כלי
הבית מכל אבק, אף כי הכל היה נקי גם קדם.

ולאחר שגמרה את מלאכתה ותרא כי
טוב, פשטה את הסנר וחלצה את נעלי היד ותשב
אותם למקומם בפנת הארון, אשר משם לקחו, אחרי
כן ישבה ליד שלחן עבודתה, אשר ליד החלון
הפתוח, והמסך הירק בינה ובין האור.

“עלה נא אל חדר העליה,” אמרה אלי
דודתי, בהשחילה חוט בקוף המחט, “ופקדת בשמי
לשלום את מר דיק, ושאלת מה בדבר ספר
הזכרונות.”

קמתי ממקומי לעשות את שליחותי.

“משערת אני,” קראה דודתי בהתבוננה
אלי כאלו משחילה חוט למחט, “כי לדעתך דיק הוא
שם קצר.”

“כך חשבתי אתמל,” הודיתי.

“אל יעלה על דעתך כי אין לו שם אחר,
ארך, המשמש שם כבוד,” אמרה דודתי בפנים
מסבירות, “שם האדון הוא מר ריכרד בבלי, זה
שמו.”

כבר אמרתי בלבי, כי בהיותי נער
נאה לי לחלק כבוד לאיש ולקרא לו בשמו המלא,
בשם הכבוד, אך דודתי הוסיפה לדבר:

“ואולם אל נא תקרא לו בשם הזה. הוא לא
יוכל כלכל אותו. זו היא אחת מסגלותיו. כשאני
לעצמי, מבינה אני את הדבר. כמה אנשים הנקראים
בשם הזה עשו לו רעה רבה, ולכן מתעב הוא את
השם הזה. מר דיק שמו כיום פה ובכל מקום – אם
ילך למקום שהוא, אף כי לא יהיה כדבר הזה. ובכן
שים אל לבך, בני, כי לא תקראהו אלא בשם
דיק.”

הבטחתי לדודתי לעשות כמצותה והלכתי לעשות את שליחותי.

מצאתי את מר דיק יושב וכותב בעט גדול,
ולפניו צבורים המון גליונות ובקבוקים מלאים דיו
עומדים על השלחן.

הוא שמח מאד לקראתי.

“ברוך אתה בבואך!” קרא מר דיק
בהניחו את עטו מידו, “מה נשמע בעולם? הבה אגלה
לך סוד,” הוסיף מר דיק בלחש, “איני רוצה לפרסם את
הדבר ברבים. אבל…” כאן קרץ אלי ולחש באזני,
“העולם כלו יצא מדעתו. כל העולם הוא בית
משגעים!” קרא מר דיק ויקח מלא אצבעו מקפסת
הטבק אשר לפניו ויגש אל אפו.

לא חויתי את דעתי בשאלה זו ואמסר לו את פקדת דודתי.

“שלום לי. ואתה אמר נא גם לה שלום.
עשיתי התחלה,” קרא מר דיק בשימו ידו בין שיבת
ראשו ובזרקו מבט על צבור הגליונות.

“הלמדת בבית־ספר?” שאלני מר דיק.

“כן, אדוני,” עניתי, “זמן מעט.”

“אולי זוכר אתה,” קרא מר דיק בהסתכלו
בפני ובקחתו עט לרשם את הדברים, “באיזו שנה
כרתו את ראשו של המלך קרל הראשון?”

“כן,” עניתי, “כמדמני, שזה היה בשנת 1649.”

“המ…” השיב מר דיק בהתגרדו בעטו
מאחורי אזנו ובהתבוננו אלי מתוך פקפוק, “כך
אומרים הספרים; אך איני מבין, כיצד אפשר הדבר.
הן אם קרה הדבר הזה לפני שנים רבות, איככה זה
באו האנשים מסביב לו לידי טעות, להסיר דאגות
אחדות מעל ראשו – אחרי אשר נכרתה – ולהעמיסן על
ראשי?”

שאלה זו הביאה אותי במבוכה רבה, ואנכי לא יכלתי לבאר לו דבר בענין זה.

“מוזר הדבר מאד,” קרא מר דיק ומבטו
ירד על כתב־היד וידו שוב בשערות ראשו, “כי
בשום אפן איני יכל לישב את הענין. מעולם לא עלה
בידי לבאר וללבן את הדבר. אך אין בכך כלום. לא
כלום הוא!” קרא בעליצות ועודד את נפשו, “עוד חזון
למועד! אמר שלום למרת טרוטבוד, גם לי שלום
רב.”

בהפרדי ממנו הראה לי באצבעו על נחש ניר.

“מה הנחש הזה בעיניך?” שאל מר דיק.

“יפה מאד, מעשה אמן,” עניתי.

“מעשה ידי הוא. אני ואתה נפריח את
הנחש הזה באויר. הרואה אתה את הכרוך
עליו?”

התבוננתי ואראה והנה נחש הניר
כרוך בגליונות של כתבי יד, והכתב יפה
מאד.

“החוט הזה ארך מאד,” קרא מר דיק,
“ובהתרומם נחש הניר למעלה, הוא נושא עמו את
כתבי. זו היא תחבולה שלי לפרסם בעולם את
מחשבותי. אמנם אין אני יודע את המקום אשר אליו
יגיעו דברי. זה תלוי בסבות רבות, כגון נטית
הרוח וכדומה. אך רב לי אם הנחש עושה
שליחותי.”

פניו היו נוחים ונעימים, אף הביעו
חשיבות יחד עם רוח עלומים, עד אשר עלה על לבי, כי
צחוק עושה לי האיש בדבריו, כדי לבדח את דעתי.
לכן מלאתי פי שחוק, וגם הוא צחק, ואפרד מעליו
בידידות.

“ובכן, בני,” קראה דודתי אלי בשובי הביתה, “מה שלומו של מר דיק?”

עניתי לה, כי שלום לו וכי פקד גם אותה לשלום.

“מה דעתך על האיש הזה?” שאלה דודתי.

איני יודע, למה בא הרעיון אל לבי
לכחד תחת לשוני את מחשבתי, ועניתי, כי אדם
הגון הוא מר דיק. אך דודתי הכירה בי, כי פוטר אני
אותה במה־בכך, ולכן הניחה את עבודתה על
ברכיה, שלבה את ידיה ותאמר:

“שמע נא! ברי לי, כי אחותך בטסי
טרוטבוד היתה אומרת לי כל אשר בלבה, בלי כחד
דבר. אף אתה היה כמוה דובר אמת והגד לי.”

“האם הוא… כלומר, מר דיק…” אני שואל
בלי דעת, “דודתי, האם אין הוא מטרף קצת?”
גמגמתי וארגיש כי נגעתי בענין רע.

“לא דבים ולא יער!” ענתה דודתי.

“האמנם?” אמרתי בשפה רפה.

“אפשר שמר דיק הוא חסר מה שהוא, אך לא חסר־דעה הוא,” קראה דודתי בהתרגשות.

על הדברים הנמרצים האלה לא מצאתי בלתי אם להשיב עוד פעם בשפה רפה: “אכן!”

“הקול יצא עליו, כי מטרף הוא,” קראה
דודתי, “אני שמחה על שיצא קול זה, לולא כן לא
זכיתי להיות בחברתו וליהנות מתבונתו זה עשר
שנים ויותר, למן היום אשר אחותך בטסי הכזיבה את
תקוותי.”

“האמנם זה שנים רבות יושב מר דיק בביתך?” שאלתי.

“אכן בני אדם מהגנים הם אלה שהעזו
לכנות את מר דיק בשם ‘מטרף’”, הוסיפה דודתי לדבר,
“מר דיק הוא קרובי, ולולא אנכי שעמדתי לו, היה
אחיו נוטל ממנו את נפשו.”

העמדתי פנים – קצת צביעות היתה בי
באותה שעה – כאלו כל הדברים האלה נכונים
בעיני כנכון היום.

“שוטה זה!” קראה דודתי מתוך רגז,
“בשביל שאחיו הוא איש מוזר – אף כי הרבה בני אדם
מוזרים יותר ממנו – לא רצה להכניסו לביתו ושלח
אותו לבית משגעים, אף כי אביהם הנחיל לו קדם מותו
נחלה קטנה. אולם גם האב, שחשב את בנו לשוטה,
היה בלי ספק שוטה גדול!”

גם הפעם שתקתי, ופני הביעו הסכמה גמורה לכל דברי דודתי.

“ואז קמתי אנכי,” קראה דודתי,
“ואמרתי: אחיך הוא איש נבון – נבון הרבה יותר
ממך – תן לו את חלק ירשתו, והוא יבוא לגור
בביתי. אנכי אשגיח עליו ולא אתהלך עמו
באכזריות, כמו שאר בני אדם. אחרי משא ומתן
ארך נאות לי האח, ומאז מתגורר מר דיק בביתי. אין
נוח לבריות כמוהו, אין ידיד נאמן כמוהו. ואת
תבונתו הרבה – רק אני יודעת.”

דודתי החליקה בידה על שמלתה
ונענעה בראשה, כאלו אמרה להסיר מעל בגדה
ומתוך ראשה את יחסה אל כל העולם.

“אחות אהובה היתה לו,” קראה דודתי,
“נערה חביבה ולבה טוב אליו מאד. אך היא עשתה מה
שכל הנערות עושות – הלכה והיתה לאיש. והוא
עשה מה שכלם עושים – נטל את נשמתה. הדבר הזה
עשה רשם מדכא על מר דיק (וזה אינו שגעון, סוברת
אני), עד כי – נוסף על פחדו מפני אחיו ורגש
הזרות אליו – תקפה אותו קדחת. הדבר היה לפני
בואו לגור בביתי, אך זכרון הדבר הזה מדכא את
רוחו עד היום. האם אמר לך משהו על דבר המלך
קרל הראשון, בני?”

“כן, דודתי.”

“הה!” קראה דודתי במעכה את אפה,
כאלו היתה שרויה במבוכה קלה, “כל זה הוא רק
משל ומליצה. הוא תולה מחלתו בטרדות ובדאגות
הגדולות, וזו היא צורת הדבור אשר בחר לו. ומדוע
אסור לו להשתמש בה, אם היא נוחה לו?”

“ודאי, דודתי,” אמרתי.

“אין זו לשון אנשי מעשה,” קראה דודתי,
“ולא מדרך העולם. אני יודעת זאת, ועל כן עומדת
אני על דעתי, כי לא יזכר ולא יפקד הדבר בספר
זכרונותיו.”

“האם כותב הוא ספר על קורות ימי חייו?” שאלתי.

“כן, בני,” ענתה דודתי ומעכה שוב את
חטמה, “הוא כותב ספרו לכבוד ראש הלורדים ונוגע
גם בעניניו הפרטיים שלו. סוברת אני, כי
בקרוב יגמר את ספרו. עד עתה היה מכניס את מליצתו
לתוך ספרו, אבל אין בכך כלום; יש לו, לפחות,
ענין לענות בו.”

ואמנם כן. נוכחתי בימים הבאים, כי
מר דיק עמל ויגע עשר שנים ויותר להרחיק את קרל
הראשון מגבול ספרו, אך הוא שב תמיד ונכנס
ועודנו שם עד היום הזה.

“ושוב אני אומרת,” קראה דודתי, “אין איש
יודע את ערך נפשו כמוני; זו היא בריה נוחה
וחביבה מאין כמוה בכל העולם. אם הוא מפריח
לפעמים נחש ניר, מה בכך? גם פרנקלין היה מפריח
נחש ניר, והוא הלא היה אדם גדול.”

ראיתי כי כל הדברים האלה יוצאים
מלבה של דודתי, אשר גורל מר דיק קרוב לה, והיא
מרחמת את האיש הזה.

אך לא אכחד, כי הדברים האלה, שהעידו
על לבה הטוב של דודתי, עוררו בנפשי את התקוה,
כי עתידה היא להטות חסדה גם אלי, ומלבד זה
הועילו הדברים לפקח את עיני, להתבונן ולראות,
כי יחד עם המנהגים המשנים של דודתי יש בה
מדות נעלות, שבגללן היא ראויה לכבוד ואמון.
הפחד מפניה סר מעט מעט מלבי, ועל מקומו בא
רגש החבה אליה.

כל אותם הימים שעברו עלי בצפיה
למענה מאת מר מורדסטון גברה בלבי התשוקה
לדעת, מה דודתי חושבת עלי, ואולם התאמצתי
להסתיר בקרבי את סערת נפשי ולהעמיד פנים של
איש מנוחה. מר דיק היה נכון לצאת עמי החוצה
להפריח באויר את נחש הניר, לולא היו עלי אותם
המלבושים הרחבים שהלבישוני ביום הראשון
לבואי הלום אל הבית הזה, ובגללם הייתי אנוס
לשבת בית.

סוף סוף בא המענה מאת מורדסטון,
ודודתי הודיעה אותי לחרדתי הרבה, כי האח והאחות
עתידים לבוא מחר בכבודם ובעצמם לשאת ולתת על
אדותי.

ביום המחר ישבתי לבוש בגדי
המשנים, שרוי בין תקוה ופחד. מניתי את השעות
ואת הרגעים, לבי פעם, פני אדמו, בתארי
בדמיוני את מראה הפנים הזועמים של מר מורדסטון
ואחותו.

דודתי היתה ביום ההוא קשה קצת יותר
בדבוריה, אך מלבד הדבר הזה לא ראיתי בה שום
אות על הכנותיה לקבל את פני האורח שככה
פחדתי מפניו. היא ישבה על העבודה ליד החלון
ואנכי ישבתי אצלה, ומחשבות שונות התרוצצו
בלבי על מה שיבוא ולא יבוא לי על ידי בקורו של
מר מורדסטון, עד הצהרים. סעדתנו נדחתה לשעה לא
קבועה; אך כאשר עברה שעה רבה, צותה דודתי
לערך את השלחן, ופתאם השמיעה צוחה על החמורים,
ולפחדי ולתמהוני ראיתי את מרת מורדסטון רוכבת
על החמור ועוברת במנוחה את ככר הדשא הקדוש,
והיא עמדה לפני הבית והביטה מסביב.

“גשי הלאה!” קראה דודתי בנענעה
בראשה ובאגרופה בעד החלון, “אין לך רשות לעבר
פה. איככה נועזת? גשי הלאה! הה, מחצפה
את!”

דודתי היתה מרגזת כל כך למראה
הקרירות על פני מרת מורדסטון, המביטה מסביב
לה, עד אשר האמנתי, כי אין בכחה להניע יד או
רגל ולקום כדרכה לרדף אחרי החמור. אנכי
מהרתי להודיע לה, מי היא הבאה, וכי האיש ההולך
אחריה אט (כי הדרך היתה תלולה וקשה) מר
מורדסטון הוא בכבודו ובעצמו.

“אחת היא לי, מי הוא!” קראה דודתי בקול,
בהוסיפה לנענע בראשה ובידיה שלא כדרך
שאילת שלום לאורחים, “אסור לשום איש לעבר פה. לא
אתן רשות. סורו מזה! יונט, הטי אותו, הוציאיהו
מזה!”

ואנכי הצצתי וראיתי מאחורי דודתי מין
מחזה מלחמה; החמור מתעקש, עומד על ארבע רגליו
כנטוע, יונט מנסה למשך אותו הצדה ברסן, מר
מורדסטון מתאמץ להצעידו לפנים, מרת מורדסטון
מכה על יונט בסוכך, וקהל נערים שנאספו ובאו
לראות במחזה קראו קריאות הידד. אך פתאם הכירה
דודתי בין הנערים את בעל החמור, הוא אשר היה
תמיד מרעים אותה, אף כי היה נער כבן עשר, והיא
נחפזה לצאת, פרצה אליו, תפשה בו, משכה אותו,
כשמעילו מפשל על ראשו ועקבי נעליו חורשים
בקרקע, לתוך הגן, ופקדה על יונט לקרא לשוטר
ולשופט, למען ישפטו את החוטא במקום המעשה.
אך שמחת דודתי לא ארכה, כי השובב הקטן, אשר
ידע נכלים ומזמות לא שערה דודתי, מצא חיש
תחבולה להתחמק, בהשאירו עקבות נעליו
המסמרות בערוגות הפרחים ובהצילו את חמורו יחד
עמו.

מרת מורדסטון אשר ירדה בינתים מעל
החמור, עמדה יחד עם אחיה במבוא הבית וחכתה עד
אשר תואיל דודתי לקבל את פניהם. דודתי היתה
מרגזה אחרי המלחמה, עברה על פניהם ולא
השגיחה בהם, עד אשר באה יונט והודיעה
עליהם.

“האם עלי לצאת מן החדר?” שאלתי ברעדה.

“לא!” ענתה דודתי, “לא ולא.”

והיא דחפה אותי לתוך פנה, סמוך למקום
מושבה, ותסך בעדי בכסא ושם עמדתי כשבוי או
כנאשם כל שעת הראיון, ומתוך כלאי זה ראיתי את
מר מורדסטון ואחותו, בבואם החדרה.

“סליחה, אדוני,” קראה דודתי בנתנה בו
עין חודרת, “האתה זה האיש אשר נשא לאשה את
אלמנתו של דוד קפרפילד, הוא בן אחי המנוח,
אשר ישב בבלונדרסטון, ‘בקן עורבים’ – אלהים
יודע, מה טיבו של שם זה.”

“אנכי הוא,” ענה מר מורדסטון.

“הלא תסלח לי, אדוני,” השיבה דודתי, “אם
אגיד לך, כי לפי דעתי מוטב היה, אלו הניחות לה
לתינוקת אמללה זו.”

“כן היו דברי תמיד,” נענתה מרת
מורדסטון, “כי קלרה שלנו, שהלכה לעולמה, היתה
תינוקת, ובודאי מוטב היה לו לאחי, אלו לא נשא
אותה לו לאשה.”

דודתי שלחה לקרא את מר דיק, והוא בא וישב בין האורחים.

“זה הוא ידיד נאמן לי,” קראה דודתי, “אשר ינחני תמיד בעצתו.”

ומר מורדסטון פתח ואמר:

“מרת טרוטבוד, בקבלי את מכתבך,
חשבתי לי לחוב לעצמי, ויותר מזה אני חולק כבוד
לך…”

“חן חן,” הפסיקה אותו דודתי במבט נוקב, “אני מוחלת לך על כבודי.”

“ולכן גמרתי,” הוסיף מר מורדסטון
לדבר, “לבוא ולספר עמך בעל פה, אף כי קשה לי
הדרך. הנער הפוחז הזה, אשר ברח מדורשי
טובתו ונטש את עבודתו…”

“ובא הלום לבוש סחבות, לחרפתו
ולקלונו”, נכנסה מרת מורדסטון לתוך דברי
אחיה.

“הני מורדסטון,” קרא האח, “אנא, אל
תפסיקיני, הנה הנער השובב הזה, מרת טרוטבוד,
היה בביתנו הגורם לדאגות וקטטות גם בחיי
רעיתי, עליה השלום, גם אחרי מותה. קשה־ערף הוא,
אינו מקבל מרות, עומד הוא על דעתו. שנינו, אני
ואחותי, התאמצנו לתקן את מדותיו הרעות. אך כל
עמלנו היה לשוא. ולכן מצאתי, כלומר, מצאנו
שנינו – כי גם אחותי הסכימה לדעתי – כי מוטב
לנו, אם תשמעי את הדברים הנאמנים האלה
מפינו.”

“אמנם על דברי אחי אין לי להוסיף,” קראה
מרת מורדסטון, “אך רוצה אני להעיר, כי אין בכל
העולם נער פוחז ושובב כנער הזה.”

“דין קשה!” נענתה דודתי קצרות.

“יש לי,” הוסיף מר מורדסטון, אשר פניו
נעשו קודרים ככל אשר התבונן יותר אל פני דודתי
שלא גרעה עין ממנו, “יש לי שטה שלי בחנוך
הנער. שטה זו נוסדה במקצת על ידיעותי בטיבו
ותכונתו של הנער, וקצת – על ידיעותי בהוני
ורכושי. אני נוטל על עצמי את האחריות למעשי,
ואיני מחיב לתת דין וחשבון לפני מי שהוא. רב לי,
כי שלחתי את הנער אל בית ידידי לספח אותו לבית
מסחר הגון. אך הוא מאס בעבודה ויברח, וילך
בדרך אחת עם אורחים־פורחים, ויבוא לבוש סחבות אל
ביתך, גברתי, להתאונן לפניך עלי. ולכן תואילי
נא לקבל באהבה את התוצאות הרעות, שעתידות לבוא –
כפי שלבי אומר לי – אם תתמכי בו ובתלונתו
עלי.”

“אבל קדם כל,” השיבה דודתי, “הבה נדבר
על אדות בית המסחר ההגון שאמרת. הגידה נא לי,
הגם את בנך היית מוסר לשרת בבית מסחר זה?”

“ברי לי, כי בנו של אחי,” נענתה מרת מורדסטון, “היה בעל מדות טובות.”

“אך אלו היתה אם הנער הזה בין החיים
– הגם אז היה בא לעבד עבודת פרך בבית מסחר ‘הגון’
זה?” שאלה דודתי.

“מאמין אני,” ענה מר מורדסטון בקדה
קלה, “כי קלרה לא היתה מערערת על הדבר שחרצנו
אני ואחותי.”

מרת מורדסטון אשרה את דברי אחיה במלמול שפתיה.

“המ…” קראה דודתי, “תינוקת אמללה!”

וכעבר רגע שאלה:

“האמנם עם מות התינוקת מת גם רכושה?”

“מת גם רכושה,” השיב מר מורדסטון.

“האין שום צואה אשר על פיה תעבר
הנחלה, זה ‘קן העורבים’ בלי עורבים – לבנה
יחידה?”

“הנחלה הזאת קמה לה מאישה הראשון בלי שום תנאים,” פתח מר מורדסטון.

אך דודתי הפסיקה אותו מתוך כעס וקצר רוח:

“אלי שבשמים! אך למותר לך לספר לי
זאת, בן אדם. הנחלה קמה לה בלי תנאים! דוד
קפרפילד לא ראה את הנולד! ולכן הנחיל הונו בלי
תנאים. אך לאחר שאשתו יצאה והיתה שנית לאיש,
לאחר שעשתה את הצעד, שהביא עליה שואה – האמנם
לא נמצא איש, אשר יבוא להגן על זכותו של
היתום?”

“אשתי, נשמתה עדן, אהבה בכל נפשה
את אישה השני,” קרא מר מורדסטון, “ולכן בטחה
בו.”

“אשתך, עליה השלום,” ענתה דודתי
במנוד ראש, “היתה תינוקת רכה ואמללה, שלא ידעה
את העולם ואת החיים, ולכן באה עליה כל הרעה
הזאת. ועתה, אדוני, מה יש לך עוד להגיד?”

“אין לי להגיד מאומה, מרת טרוטבוד,”
השיב האיש, “רק כי באתי הלום לקחת את דוד אל
ביתי. שוב ישוב אלי בלי שום תנאים, ואנכי אעשה
בו כטוב בעיני. לא באתי הלום להבטיח הבטחות
ולתת ערבה למי שהוא. הרשות בידך, גברתי,
לקבל את תלונתו עלי ולהצדיק את בריחתו. על פי
מנהגך עמנו, יש לי רשות לחשב כי רעיון כזה לא
רחוק מלבך, ואולם העידותי בך היום, כי אם
תתמכי בו הפעם הזאת, עליך לסעדו תמיד, ואם
תעמדי היום ביני ובינו, עליך לכלכלו כל
הימים. אין אני מהתל באיש ואיני רוצה כי יהתלו
בי. בפעם הראשונה והאחרונה באתי הלום לקחת את
הנער. הנכון הוא ללכת עמדי? אם לא – אחת היא לי,
מאיזה טעם שהוא – ביתי סגור לפניו עד עולם ובודאי
תפתחי את לפניו את דלתי ביתך.”

דודתי הקשיבה אל הדברים קשב רב,
בשבתה זקופה, ידיה שלובות על ברכיה ועיניה
נעוצות באיש הדובר. ולאחר שכלה את דבריו,
הפנתה דודתי את ראשה אל מרת מורדסטון ותאמר:

“ואת גברתי, מה יש לך להוסיף?”

“באמת, מרת טרוטבוד,” ענתה האחות. “כל
מה שהיה בלבי להגיד, כבר הגיד אחי, וכל
המעשים שהיה עם לבי לספר, כבר ספר אחי בשפה
ברורה, עד אשר אין לי מה להוסיף. לא נשאר לי בלתי
אם להביע לך את תודתי הרבה על הנמוס הרב שבו
קדמת את פנינו.”

דודתי לא שמה לב כלל אל האירוניה אשר בפי מרת מורדסטון ותפן אלי:

“ומה יאמר הנער? התלך עם האנשים האלה, דוד?”

עניתי “לא” ואתחנן לפניה, כי לא
תתנני ללכת עם האנשים, אשר מעולם לא התהלכו
עמדי בידידות. הם הם אשר התעמרו באמי על אשר
אהבה אותי, ובגללי הציקו

לה. על הדבר הזה תעיד גם פגוטי.
אמלל הייתי, כאשר לא יאמין איש אם יספרו
לו.






8.jpg







ועוד הפעם שפכתי את תחנתי לפני
דודתי – איני זוכר היום את הדברים שיצאו אז מפי,
אך מעוררי לב היו – כי תגן עלי ותעמד לי, אם לא
למעני, – למען אבי, זכרו לברכה.

“מר דיק,” קראה דודתי, “מה לי לעשות לנער הזה?”

מר דיק הרהר שעה קלה, המתין, אחר חרץ ואמר:

“יקראו לחיט ויתפר לו בגדים חדשים.”

“מר דיק,” קראה דודתי בקריאת נצחון, “תן לי את ידך. אין חקר לתבונתך.”

אחרי כן צותה אותי לגשת אליה, ותקרא אל מר מורדסטון ואחותו:

“צאתכם לשלום, אדוני! אנכי אדאג לנער.
ואם, כדבריכם, רע הוא מאד, אעשה למענו לא פחות
מאשר עשיתם אתם. אך אין אני מאמינה בכם
ובדבריכם.”

“מרת טרוטבוד,” השיב מר מורדסטון בקומו ממקומו, “לולא פני אשה אני נושא…”

“חדל מדברי הבל!” הפסיקה אותו דודתי.

ואחר רגע הוסיפה ותאמר:

“החושב אתה, כי איני יודעת, מה מרים
היו חייו של ילד יתום, אמלל, גלמוד? האמנם תאמר,
כי איני יודעת, מה מר היה לה לאותה תינוקת נעימה
ביום אשר עמדת לשטן לה בפעם הראשונה –
ותדבר אליה חלקות, ותהי בעיניה אדם רך, אשר
אין בידו לנגע לרעה בזבוב שעל הכתל?”

“הוי שפתי חן!” קראה מרת מורדסטון.

אך דודתי לא שמה אליה לב גם בפעם הזאת ותוסף:

“האמנם תאמר, כי איני מבינה את נפשך,
כאלו ראיתיך וידעתיך זה ימים רבים? הה, אלהי
הרחמים! מי נעים וענג כמר מורדסטון בהפגשו עם
אשה צעירה? אין תמים וצדיק כמוהו. שפתיו נוטפות
נפת, אמרי פיו אהבה, לבו מלא אהבה גם אל בן
האשה האהובה! הוא יהי לו כאב, ויחדו יטילו
בגן עדן. לא כן? הוי, לך מעמי, לך!” קראה
דודתי.

“מימי לא שמעו אזני דברים גסים כאלה,” נענתה מרת מורדסטון. ודודתי הוסיפה:

“אך לאחר שגנבת את לבה של אותה
התינוקת השוטה – סלח לי, אלהים, על חטאת שפתי –
והיא הלכה אחריך אל כל אשר הטית אותה (כי טרם
ידעה את ידך הקשה), החלות לכבש את רוחה, לא
כן? החלות לרוצץ את נפשה, כאלו היתה צפור
נלכדת ויושבת בכלוב, ותמרר את חייה, ותכרח
אותה לרקד על פי נגונך?”

“שגעון הוא זה או שכרון!” קראה מרת
מורדסטון מתוך כעס, על אשר לא פנתה אליה דודתי
בדבריה, “אין זה אלא שכרון.”

ואולם דודתי לא שמה לב כלל אל מרת מורדסטון, כאלו לא אמרה כלום.

“מר מורדסטון,” קראה דודתי בשלחה
אצבע למולו, “אתה היית אכזר ולא חמלת על
התינוקת התמימה, ובגללך נשבר לבה בקרבה.
לבה היה מלא אהבה – זאת אני יודעת; ידעתי זאת
שנים רבות עוד בטרם נפגשת עמה. ואתה
השתמשת בחלשתה זו למרר את חייה, לדכא את
רוחה ולהורידה שאולה. הנה הגדתי לך היום את
האמת, אם טוב ואם רע בעיניך.”

וכעבר רגע הוסיפה:

“ברי היה לי שנים רבות קדם
שנפגשת עמה – (למה פגשה אותך, לאסונה –
אלה הם דרכי ההשגחה העליונה, שאין אנו יכלים
להבינם), כי עתידה אשה רכה וענגה זו להנשא
שנית לאיש, ואולם לא עלה על דעתי, כי מזלה יהי
רע כל כך. הדבר היה באותו לילה שהילד הזה
יצא לאויר העולם, זה הילד האמלל, שבגללו באו
עליה אחרי כן יסורים רבים מידיך.”

מר מורדסטון עמד כל אותה שעה בפנה
והסתכל בפני דודתי מתוך חיוך. אך אנכי
התבוננתי וראיתי, כי פניו קדרו בשמעו תוכחת
דודתי.

“צאתך לשלום, אדוני!” קראה דודתי,
“ולכתך לשלום! ואת, גברתי,” פנתה דודתי פתאם
אל מרת מורדסטון, “לכי לך ואל תוסיפי לראות את
פני.”

רק ציר, ולא ציר רגיל, יכל היה לתאר את
פני דודתי, בשעה שהביעה את רגשות לבה גלוי,
שלא כדרכה, ואת פני מרת מורדסטון, בשמעה את
הדברים האלה, אולם צורת הדבור, גם תכן הענין,
היו מלאים מרץ, עד כי לא הרהיבה מרת מורדסטון
להשיב עליהם.

שלובי זרוע יצאו האח והאחות מן הבית
קוממיות, ודודתי הביטה אחריהם בעד החלון לראות,
אם לא עבר חמורם בגבולה.

לאשרי, לא עבר ביום ההוא אף חמור אחד
בגבול דודתי, ולכן היו פניה טובים ונוחים, עד אשר
הרהבתי עז בנפשי לחבקה ולנשקה ולהודות לה
על החסד, שהיא אומרת לעשות עמדי. אחרי כן לחצתי
את ידו של מר דיק, וגם הוא לחץ את ידי בחבה רבה,
וכל הערב היינו שמחים וטובי לב על הסיום הטוב
של השיחה בין דודתי ובין האורחים.

“דע לך, מר דיק, כי יחדו עמדי תהיה גם אתה מפקח על הילד הזה,” קראה דודתי.

“ישמח לבי להיות מפקח על בנו של דוד,” ענה מר דיק.

“טוב מאד,” חזרה ואמרה דודתי, “הענין
הזה כבר נגמר, ועתה, מר דיק, דע לך, כי יש
בדעתי לקרא את הנער בשם טרוטבוד.”

“ודאי, ודאי, נקרא לו בשם טרוטבוד.
ודאי,” קרא מר דיק, “שמו יקרא בן דוד
טרוטבוד.”

“טרוטבוד קפרפילד יהיה שמו,” השיבה דודתי.

“אמנם כן, ודאי שכן הוא. טרוטבוד קפרפילד,” ענה מר דיק מתוך מבוכה קצת.

דודתי החזיקה בשמי החדש, עד כי על
הבגדים המעטים שקנו בשבילי באותו יום, בטרם
לבשי אותם, רשמה בעצם ידה בדיו שלא תמחק:
טרוטבוד קפרפילד. גם החלט הדבר, כי שמי זה יהי
רשום על כל המלבושים שעתידה דודתי לקנות
לי.

הנה כי כן רכשתי לי על מפתן החיים
החדשים גם שם חדש, אף לבשתי בגדים חדשים.
עתה כאשר גזו מלבי כל הספקות, ראיתי את עצמי
ימים לא מעטים כאיש השרוי בעולם של חלומות. לא
הרהרתי כלום על אדות אפטרפסי המוזרים, דודתי
ומר דיק, ולבי היה ריק מכל הרהור על דבר
עתידי.

רק שני דברים ברורים קננו בנפשי.
ברור היה כי פרק חיי בבלונדרסטון תם ונשלם,
ודברי ימי חיי בעת ההיא נראו לי בעד הערפל,
במרחק רב ממני. ועוד היה ברור, כי ירד המסך על
חיי בבית המסחר של מורדסטון וגרינבי.

מן היום ההוא לא הרים איש את המסך
הזה. וגם אנכי בספורי זה לא הרימותיו בלתי אם
מעט. זכרון התקופה ההיא קשור בלבי עם זכרון עמל
ותלאה, יסורי נפש ויאוש נורא, עד כי לא היה בי
רוח לחקר ולקבע בדיוק, כמה ארכו ימי תקופה
זו בחיי. אם שנה, אם פחות או יותר – איני
יודע.

רב לי, כי הלכה ממני ולא תשוב עוד.






פרק חמשה־עשר: התחלה חדשה





לא עברו ימים רבים ואנכי התרעיתי עם
מר דיק, ובכל עת אשר גמר את עבודת יומו, היה יוצא
עמי החוצה להפריח באויר את נחש הניר.

מר דיק היה יושב יום יום וכותב
ספר־זכרונות. אך תמיד היתה ערבוביה באה
בכתביו, ולכן היה קורע אותם וחוזר ומתחיל מפרק
ראשון. סבלנותו הרבה של האיש הזה הפליאה את
לבי. למי נועד ספר־הזכרונות הזה? ומה יעשה בו? –
שאלות אלו לא העסיקו את מחו של מר דיק. ואמנם
למותר הן, כי אם מאה שנה יחיה עוד מר דיק, ברי הוא,
כי לא יגמר את ספרו.

אכן תענוג היה לראות את פני האיש הזה
בהפריחו באויר את נחש הניר, אשר עלה למרום
הרקיע. פניו לא היו מעולם נוחים ומאירים כמו
בשעה זו. ובראותי אותו עומד ועיניו נשואות
למרום, נדמה לי לפעמים, כי גם רוחו מתעלה למעלה
יחד עם נחש הניר. ובשעה שהנחש היה יורד לאט
לאט מטה מטה, היה מר דיק מתעורר מעט מעט כמו
מחלום. וכאשר נח הנחש על הארץ ויהי כמת, נראה
לי, כאלו גם מר דיק ירד ממרום ונפל לארץ, ובכל
לבי השתתפתי בצערו.

ובה בשעה שידידותי עם מר דיק הלכה
וחזקה, הלך וגדל חני גם בעיני דודתי. הגיע
הדבר לידי כך, שבמשך שבועות מועטים קצרה את
שמי החדש – סמן של חבה יתרה, – ותקרא לי בשם
טרוט. ובלבי התעוררה התקוה, כי אם יהי הדבר
הולך ונמשך כך, עתיד אני לרשת בלבה של
דודתי את מקום אחותי בטסי טרוטבוד.

“טרוט,” קראה אלי פעם אחת דודתי, “אל לנו לשכח, כי ללמד תורה אתה צריך.”

כבר דאגתי על כי הולך בטל אני, ולכן שמחתי מאד לשמע את דברי דודתי.

“היש עם לבך ללכת לבית־הספר אשר בקנטרבורי?” הוסיפה דודתי.

עניתי, כי נכון אני בחפץ לב ללכת לעיר ההיא, הסמוכה למקום מגוריה של דודתי.

“טוב ויפה. הנכון אתה לנסע מחר?”

הסכן הסכנתי לראות את דודתי אומרת
ועושה, ולכן לא תמהתי כלל על אשר פתאם היה
הדבר, ועניתי: “הן.”

“טוב ויפה!” חזרה ואמרה דודתי, "יונט,
שכרי מרכבה למחר בבקר לשעה העשירית,
והלילה תצררי את המטלטלין של מר טרוטבוד, כי
נוסעים אנו מחר.

לבי עלץ מאד לשמע את הפקדות האלה,
אך כעבר רגע הרהרתי בתשובה על אשר דואג אני
רק לעצמי. כי הנה התבוננתי וראיתי את פני מר
דיק, והנה קדרו, בהודע לו, כי בקרוב נפרד איש
מעל רעהו, ובערב ההוא, כשישב אל השלחן לשחק
עם דודתי בקביה, היה מבלבל כל כך וטעה פעמים
רבות, עד אשר גערה בו דודתי וחדלה לשחק
עמו.

אך לאחר ששמע מר דיק מפי דודתי, כי
עתיד אני לפעמים לבא אל ביתה בימי־שבתות, והוא,
מר דיק, עתיד לנסע אלי בכל יום רביעי, – נחה
דעתו.

אך ממחרת הבקר, בשעת פרדתי
ממנו, התעצב מר דיק עוד פעם, ויאמר לנחם את
נפשו בתתו לי למזכרת את כל הונו, כסף וזהב,
אך דודתי נתנה לי רשות לקבל ממנו לא יותר
מחמשה שילינגים, ורק אחרי הפצרותיו נעתרה
דודתי ותתן לי רשות לקבל עשרה. בחוץ נפרדנו
זה מזה באחוה ורעות, ומר דיק לא נכנס הביתה קדם
שנעלמה המרכבה שלנו מעיניו.

דודתי, אשר לא שמה לב למה שיאמרו
הבריות, אחזה בידה את המושכות ותשב על מקום
העגלון ותנהג את הסוס בחריצות רבה, לבל יטה
ימין ושמאל.

כאשר יצאנו מן העיר ונסע בדרך
המלך, פנתה דודתי אלי, בשבתי על גבעה קטנה
של כרים, ותשאל:

“האם מאשר אתה?”

“מאשר מאד: חן חן לך, דודתי,” עניתי.

פני דודתי הצהיבו, ויען כי שתי ידיה היו עסוקות, טפחה לי על ראשי בשוטה.

“האם בית־ספר גדול הוא?” שאלתי.

“איני יודעת עוד מאומה,” ענתה דודתי, “תחלה נסור אל ביתו של מר ויקפילד.”

“הזה הוא בעל בית־הספר?” שאלתי.

לא, טרוט," ענתה דודתי, “לו יש לשכת סופרים.”

לא חקרתי ולא דרשתי עוד, אף דודתי לא
הוסיפה לספר לי מאומה על אדות האיש הזה, ונעסק
בשיחות אחרות עד אשר באנו אל העיר
קנטרבורי.

היום היה יום־שוק, ודודתי מצאה מקום
להראות את עז רוחה בפרצה לה דרך בין העגלות,
הערבות, ערמות הירק ושאר הדברים שעמדו על
מגרש השוק למכירה. בני השוק שעמדו מסביב לא
נחה דעתם מנסיעת מרכבתנו דרך גבולם,
וישלחו אחרינו גדופים, אך דודתי לא שמה לב
כלל אליהם. היא היתה עוברת במנוחה כזו גם בגבול
אויב.

סוף סוף עמדה מרכבתנו לפני בית עתיק
מאד, הבולט אל הרחוב, והקורות שקציהן מחטבים
גם הן בולטות, ויותר מזה בולטים חלונות הבית
הנמוכים עם השבכות על גבם, עד כי הבית כלו
נראה בדמיוני כאלו גחן להתבונן ולראות את
הנעשה על מרצפת הרחוב לפניו.

מראה הבית מבחוץ היה נקי מאד. מנעול
הנחשת העתיק אשר על הדלת, עם הקשוטים תבנית
פרות ופרחים מעשה־חוטב, היה נוצץ ככוכב, שתי
מעלות־האבן אשר בסף הבית היו צחורות, כאלו
כסו בד לבן; וכל הפנות וכל הזויות, הקשוטים
והכרכבים, האשנבים והחלונות המפארים היו
נקיים כשלג היורד על הגבעה.

כאשר עמדה המרכבה לפני הפתח
ועיני נטו אל הבית, ראיתי והנה פנים חורים כמת
נראו בחלון קטן אשר בקומה התחתית (בבנין
קטן, כעין מגדל, בקצה הבית) ונעלמו כרגע.
ובעוד רגע נפתחה הדלת בדמות קשת ובעל הפנים
האלה יצא אלינו. ואמנם היו פניו חורים כפני מת,
כמו שנראה לי בעד החלון, אך בגידי פניו נראתה
מן אדמומית, כמו בעור של אנשים צהבי־שער.

האיש הזה גם היה צהב – בחור כבן
חמש־עשרה, (לפי השערתי עתה) אך מראהו כגדול
בשנים יותר. שערות ראשו גזוזות וקצרות כשלפי
שדה; עיניו טרוטות וריסים אין להן, ורק זכר קטן של
גבות יש לו, עד כי היו העינים האלה חסרות מחסה
וצל; וזוכר אני, כי תמהתי מאד בהרהרי, כיצד
ישן בן אדם זה. הוא היה בעל קומה ואיש גרם, לבוש
שחורים, מעילו פרוף עד הצואר, וידים לו ארכות
וצנומות כידי ילד.

“האם מר ויקפילד בביתו, אוריה היף?” שאלה דודתי.

“בביתו הוא, גברתי,” קרא אוריה היף, “ואם טוב בעיניך, סורי נא אל החדר ההוא.”

ובדברו הורה בידו הצנומה על החדר שכון אליו.

ירדנו מעל המרכבה, ואת הסוס מסרנו
על יד אוריה היף, ונבא אל חדר ארך ונמוך, אשר
חלונותיו פונים אל הרחוב.

על גבי הקיר, ממול האח הגדולה
והעתיקה, היו תלויות שתי תמונות, האחת: פני
איש שיבה (אף כי לא נראה כאיש זקן) וגבות עיניו
שחורות, והוא מביט על צרור גליונות כרוכים יחדו
וקשורים בחוט שני, והשנית: פני אשה, אשר
נשקפו אלי בעינים מביעות שלוה ונעם.

ובעודני מביט אחרי אוריה היף נפתחה
דלת בקצה החדר, ואיש יצא לקראתנו. למראהו נטו
עיני אל התמונה על גבי הקיר, לראות אם לא יצאה
ממסגרתה ועמדה לפנינו חיה, אך התמונה היתה
תלויה על מקומה. וכאשר הלך וקרב אלינו האיש,
ראיתי כי זקן מעט מן היום אשר ציר הציר את
תמונתו.

“מרת בטסי טרוטבוד,” קרא האיש, “אנא,
בואי, טרוד הייתי שעה קלה, הלא תסלחי לי. הן
ידעת את נמוקי. אין בחיי אלא נמוק אחד.”

דודתי אמרה לו חן חן ונבא אל חדרו,
אשר מראה לשכת סופרים לו, עם הפנקסים,
הגליונות והמחברות. חלונותיו פונים אל גן,
וסמוך לכתל עומד ארון ברזל.

“ובכן, מרת טרוטבוד,” קרא מר ויקפילד, זה
האיש שיצא לקראתנו (עורך־דין ונאמן ביתו של
איש עשיר), “מה הרוח שהביאה אותך הלום? אקוה, כי
לא רוח רעה היא זו.”

“לא,” ענתה דודתי, “הפעם לא באתי לשאל בעניני דת ודין.”

“טוב ויפה,” קרא מר ויקפילד, “ישמח לבי כי באת לרגלי ענינים נעימים יותר.”

שערות ראשו היו עתה לבנות, אף כי
גבות עיניו עודן שחורות, פניו היו נעימים מאד
ונראו לי יפים. האדמומית בלחייו עוררה בי
מחשבה, על פי הקבלה שיש בידי מפגוטי, כי
מצוי הוא האיש אצל יין אדם; נדמה לי, כי גם קולו גם
כרסו מעידים על הדבר הזה. הוא היה לבוש בגדים
נקיים מאד, וכל מראהו היה נאה.

“זה הוא בן אחי,” קראה דודתי.

“לא ידעתי כלל, כי בן־אח לך,” ענה מר ויקפילד.

כלומר, בן בנו של אחי הוא הנער הזה," אמרה דודתי.

“בחיי, גם לא ידעתי כי יש לך קרוב כזה,” קרא מר ויקפילד.

“הנה אמצתיו לי כבן,” ענתה דודתי
בנדנוד יד, כאומרת: אחת היא לה, אם ידע או לא ידע,
“ואביא אותו הלום למסרו לבית־ספר, שבו יתחנך
ויקנה דעת. ועתה הגידה לי, איפה אמצא בית ספר
כזה, מה הוא, ועוד ועוד.”

“קדם שאשיא לך עצה,” קרא מר ויקפילד,
“אשאלך שאלתי הישנה, הידועה לך: מה הנמוק
שיש לך במעשיך.”

“יגער בך השטן!” קראה דודתי, “אדם
צולל במים אדירים להעלות נמוקים, בשעה שהם
עומדים לנגד עיניו! רוצה אני לעשות את הנער מאשר
ומועיל בחיים.”

“לפי דעתי, אין זה אלא נמוק מערב,” ענה מר ויקפילד, בנענעו בראשו מתוך חיוך קל.

“הקץ לדברי רוח!” קראה דודתי, “לפי
דבריך, יש לך בכל מעשיך רק נמוק אחד ברור. אבל
הן לא תאמר בלבך, כי אתה הוא האיש היחיד
בעולם, היודע ברור את אשר לפניו?”

“הוי, אולם הנמוק האחד שיש לי הוא
היסוד של כל חיי,” השיב האיש מתוך חיוך, “בני
אדם יש להם נמוקים לעשרות ולמאות, ולי יש רק אחד
ומיחד. זה הוא ההבדל. אך דבר זה אינו מן הענין
הפעם. הלא תבקשי בית־ספר? ורוצה את, על פי
נמוקיך, למצא את הטוב שבהם.”

דודתי נענעה בראשה לאות של הסכמה.

“בבית־הספר המבחר שיש בעירנו,”
קרא מר ויקפילד, “לא יוכל בן אחיך למצא לו מעון
ומזון.”

“האם לא ימצא זאת בבית אחר?” שאלה דודתי.

מר ויקפילד ענה כי אפשר הדבר. ואחר
משא־ומתן קצר הציע לפני דודתי, כי תלך עמו
לראות בעיניה את בית־הספר לדעת את טיבו, גם ילכו
יחדו לבקש לי אכסניה הגונה. דודתי הסכימה,
וכבר היינו נכונים שלשתנו לצאת מן הבית, אך מר
ויקפילד אמר:

“אולי יש לו לידידנו הקטן נמוק לבלי לכת עמנו? מוטב לו שישאר בבית.”

תחלה לא אבתה דודתי שמע, אך לאחר
שאמרתי לה, כי רצוני להשאר פה, הסכימה לכך,
ואשוב אל חדר הלשכה ואשב שם על כסאי להמתין
עד שובם.

כסאי עמד נוכח משעול צר, מוביל אל חדר
קטן, אשר שם ישב אוריה היף ועשה את מלאכתו
לאחר שהכניס את הסוס אל הארוה. מתחלה נדמה לי,
כי אין הוא רואה אותי, כי צרור הגליונות והכתבים
התלויים על גבי הקיר הפסיקו בינינו, אך אחרי כן
נוכחתי, כי לא גרע האיש עיניו ממני. לשוא
התאמצתי להסתר מפניו, בעמדי ליד הקיר
להסתכל במפת־הארץ או בשקעי בעתון המנח
לפני. עיניו הטרוטות של אוריה היף, שנראו לי
כשתי שמשות אדמות, תרו אחרי, ובכל פעם
שהרימותי עיני למולן, ראיתי אותן עולות או
יורדות.

סוף סוף באה גאלתי, כי שבו דודתי ומר
ויקפילד לאחר ששהו שעה רבה. בית־הספר אמנם
מצא חן בעיני דודתי, אך אכסניה נאה לי לא
נמצאה.

“אכן ענין רע הוא, טרוט,” קראה אלי דודתי, “ואיני יודעת מה לעשות.”

“אמנם מכשול קטן הוא על דרכך,” נענה
מר ויקפילד, “אך אנכי אגיד לך, מרת טרוטבוד, את
אשר תעשי.”

“מה?” שאלה דודתי.

“ישב בן אחיך לפי שעה בביתי, נער
שקט הוא, אשר לא יפריע מנוחתי, וביתי הוא מרוח
ושאנן כבית נזירים. ישב־נא הנער עמנו.”

ראיתי בפני דודתי, כי הצעה זו מצאה
חן בעיניה מאד, אך מפני הנמוס לא אמרה מיד
“הן.”

“שמעיני, מרת טרוטבוד,” הוסיף מר
ויקפילד, “זו היא הדרך היחידה לצאת מן המצר. הלא
אמרתי, כי הדבר הוא רק לפי שעה. אם נראה כי לא
טוב הוא לאחד מאתנו, יוכל הנער לעזב את ביתי.
ובינתים יהי לו פנאי לבקש לו דירה אחרת נאה
מזו. אין טוב לך אפוא מאשר להשאיר לעת עתה את
הנער בביתנו.”

“אסירת תודה אני לך” ענתה דודתי, “והוא גם הוא… אבל…”

“שמעיני! הן אני מבין את כונתך,” קרא
מר ויקפילד, “אין את רוצה במתנת חנם, מרת
טרוטבוד. ובכן הרשות בידך לשלם שכר ארחתו
כטוב בעיניך, אמנם לא ארבה מאד במחיר דירתי,
אך שלם תשלמי, אם רצונך בכך.”

“אם כן,” ענתה דודתי," אשמח מאד
להשאירו בביתך, אף כי חסדך עמדי לא ימעט גם
עתה."

“קומו אפוא ונראה את פני בעלת־ביתי הקטנה,” קרא מר ויקפילד.

עלינו במעלות עתיקות ונאות אל
חדר־אורחים עתיק, אשר בו שלשה או ארבעה חלונות,
הנשקפים אל הרחוב. רהיטי החדר אף הם היו עתיקים
ונאים, עם פסנתר יפה ועם עציצי־פרחים. וכל החדר
נראה כאלו עשוי הוא פנות וזויות רבות, ובכל
אחת מהן עמד שלחן קטן או ארון יפה, שדה של ספרים
מפארה או דרגש מרפד. כאשר נתתי עיני באחת
הפנות, נדמה לי, כי זו היא היותר נעימה בכל
החדר, אך נשאתי עיני ואראה פנה שנית נעימה
ממנה. ובכל ועל הכל שרר הנקיון הנפלא, אשר
ראיתי על הבית מבחוץ.

מר ויקפילד התדפק על הדלת בקצה אחד
הקירות, ונערה כבת גילי יצאה לקראתו ותנשק
לו. בפניה ראיתי אותה השלוה ואותו הנעם, אשר
בפני האשה, שאת תמונתה ראיתי בחדר התחתון.
נדמה לי, כי התמונה גדלה ותהי לאשה, ואולם גוף
האשה נשאר בילדותו.

אמנם פניה של הילדה היו מבהיקים
והביעו אשר, אך על כל הליכותיה היתה שפוכה
שלוה, רוח תם וענוה, אשר לא שכחתי ולא אשכח
כל ימי חיי.

“זו היא בעלת ביתי הקטנה,” קרא מר ויקפילד, “בתי אגנס.”

ובשמעי את קולו בדברו את הדברים,
ובראותי את פניו, בשעה שאחז בידי הקטנה, ידע
לבי, מה הוא הנמוק היחיד, יסוד חייו של האיש
הזה.

פני הנערה היו כבדים ומתונים, כמו
שיאה לבעלת בית עתיק זה, וצרור של מפתחות
תלוי לה בצדה.

היא שמעה בפנים יפות מפי אביה את
הדברים על אדותי. ובכלותו לדבר, הציעה לפני
דודתי לעלות אל הקומה העליונה ולראות את החדר
המיחד לי. עלינו כלנו יחדו, והיא הלכה לפנינו.
החדר היה נאה ונעים מאד.

גם אני גם דודתי שמחנו מאד, כי הקרה
אלהים לפנינו בית כזה, ונרד אל חדר הארחים
מתוך קורת־רוח.

דודתי מאנה להשאר עד סעדת הצהרים,
באמרה כי נחפזה היא לשוב לביתה. ומר ויקפילד
אשר ידע כי דודתי רגילה לעמד על דעתה, לא הפציר
בה, ורק הגישו לפניה פרפראות, כי תסעד מעט
את לבה.

אגנס שבה אל אומנתה, ומר ויקפילד שב
אל לשכתו, ואנכי נשארתי לבדי עם דודתי
בשעה האחרונה קדם פרידתנו.

היא אמרה לי, כי בביתו של מר ויקפילד
לא אחסר לי מאומה: ובטרם תפרד מעמי דברה אלי
דברי חבה ותתן־לי עצות טובות.

“טרוט,” גמרה דודתי את דבריה, “יהיו נא
מעשיך נאים לך ולי ולמר דיק, ואלהים יהי
עמך.”

לבי היה מלא רגש תודה, ומפי יצאו
המלים “חן חן,” ואשלח את ברכתי שלום למר
דיק.

“אל נא, בני,” הוסיפה דודתי, “תעשה
נבלה, אל נא תוציא מפיך דבר שקר, אל נא תקשה את
לבך. הרחק, טרוט, משלש המדות הרעות האלה, אז
יבטח לבי בך.”

הבטחתי לה, עד כמה שהיה בידי, כי
לא אכזיב את תקותה ולא אשכח לעולם את חסדה
עמדי.

“הנה המרכבה עומדת לפני הפתח,” קראה דודתי, “אני הולכת, ואתה שב נא פה.”

לדברים האלה חבקה אותי דודתי
בחפזון ותצא מן הבית, ואת הדלת סגרה אחרי.
ברגע הראשון עלה על לבי, כי הרגזתי במשהו
את רוח דודתי, ולכן מהרה להפרד מעלי; אך
בהביטי אל הרחוב ובראותי את דודתי יושבת
במרכבה ועיניה משפלות, בנתי לרוחה ודנתי
אותה לכף זכות.

בחמש שעות, זמן סעדת הצהרים בביתו
של מר ויקפילד, התעוררתי ואכין את עצמי לסכיני
ולמזלגי.

אגנס המתינה בחדר האורחים, ואחרי כן
יצאה משם יחד עם אביה, ותשב אל השלחן ממולו.
ספק הוא, אם היה אדם זה אוכל פתו באין בתו לנגד
עיניו.

אחרי הסעדה ירדנו אל חדר האורחים. שם
בפנה נעימה העמידה אגנס על השלחן לפני אביה
כוסות ובקבוק יין. והרהור בא אל לבי, כי יין זה
לא היה נותן ריח, אלו הגישה אותו יד אחרת.

מר ויקפילד ישב כשתי שעות לפני יינו
וישת ממנו לא מעט, ובה בשעה ישבה אגנס
לפני הפסנתר, נגנה ושוחחה עם אביה ועמי.

האב היה על פי רב עליז וטוב לב, אך
פעמים נחו עיניו על בתו, והוא שקע בהרהורים ולא
הוציא הגה מפיו. אך בתו הכירה בזה תכף ותפן
אליו בשאלה או קרבה אליו בחבה, ואז התעורר
ממחשבותיו ויוסף לשתות את יינו.

למועד הקבוע הכינה אגנס משתה־טה,
והיא ישבה בראש למזוג כוסות לכלנו. וכעבר שעות
אחדות קרבה אל אביה, והוא חבקה בזרועותיו ונשק
לה קדם שהלכה אל חדר־המטות. אז סר אל לשכתו,
אשר נרות הדלקו שם. אף אנכי עליתי אל חדרי.

אך במשך הערב ירדתי אל הפתח
ואטיל שעה קלה לארך הרחוב להביט עוד אל הבתים
העתיקים. ובלבי הרהרתי, כי בימי נדודי עברתי
דרך העיר הזאת, אף עברתי על פני הבית, שאני
יושב בו היום, ולא עלה כלל על לבי, כי פה אמצא
את המנוחה.

בשובי ראיתי את אוריה היף סוגר את
דלתות הלשכה. לבי היה מלא ידידות אל כל בני
האדם, לכן נגשתי אליו לדבר עמו, ובהפרדי
ממנו הושטתי לו את ידי. אך אוי, מה מזהמה היתה
יד זו! טמאה למגע ומאוסה למראה! שעה רבה אחרי
כן שפשפתי את ידי לחממה ולמחות מעליה את רשם
ידו של זה.

יד זו עוררה בי געל נפש, עד כי בבואי
אל חדרי הרגשתי עוד את קרירותה ולחותה.
ובעמדי נשען על סף־החלון ובראותי בקצה הקורה
תבנית גלגלת, נדמה לי, כי אוריה היף מסתתר
שם, ואמהר לסגר את החלון.






פרק ששה־עשר: נער חדש אני לכל דבר


ביום המחרת בבקר, לאחר פת שחרית,
נכנסתי שוב לתורה, הלכתי אל בית־הספר בלוית
מר ויקפילד, ונבא אל בנין גדול המקף חצר,
והבית כלו אומר חשיבות, עד כי גם העורבים
והתורים, היורדים מעל מגדלי בית־הכניסה על
ככר החצר ללקט שם פרורים, מטילים מתוך חשיבות
רבה. עד מהרה התודעתי אל מחנכי החדש, דקטור
סטרונג.

למראית עין היה הדקטור סטרונג חלוד,
כמו שער הברזל מחוץ לבית, ופניו הביעו כבד
ומתינות רבה. הוא ישב בחדר הספרים שלו. בגדיו
לא היו נקיים מאד, שערות ראשו לא היו סרוקות
כראוי, נעליו לא היו פרופות, ונראו כאלו פתחו
פיהן מתוך פהוק. וכאשר נתן עיניו בי, עלה על
לבי זכר הסוס הזקן והעור שהיה מלחך את העשב
בשדה הקברות אשר בבלונדרסטון.

הוא הושיט לי ידו לשלום, ואנכי לא ידעתי מה לעשות, כי נבוכותי מאד.

חדר הלמודים היה חדר נאה ומרוח
בקצה הבית וחלונותיו סמוכים אל גן נעול של
הדקטור, אשר משם נראו השזיפים הבשלים ליד
הכתל הדרומי. כחמשה ועשרים נערים ישבו לפני
ספריהם בשעה שנכנסנו. כלם קמו ממושבם
לברך את הדקטור ברכת הבקר, ובראותם את מר
ויקפילד בא עמי נשארו עומדים.

“הנה תלמיד חדש, אדוני הצעירים,” קרא הדקטור סטרונג, “טרוטבוד קפרפילד שמו.”

אחד מן הנערים, אדמס שמו, שהיה
“התלמיד הראשון”, יצא לקראתי לברכני בשם כל
החברים, מראהו היה כמראה כהן צעיר בצורונו
הלבן, אך פניו היו נוחים ומאירים. הוא הראה לי את
מקום מושבי, אף הציגני לפני המורים בדברי חן,
אשר היו מסגלים להרגיע את רוחי, אלו היה רוחי
מסגל להרגע.

ראיתי את עצמי באותה שעה זר ומוזר
פה. נדמה לי, כי זה שנים רבות מאד לא ישבתי בין
נערים בגילי, אף לא היו לי חברים אחרים, מלבד מיק
ולקר ובולבוס הקמחי. לבי ידע, כי עיני ראו
מראות כאלה, אשר כמוהם לא יראה אף אחד מהנערים
היושבים פה. ועל ראשי עברו הרבה הרבה תלאות,
כאלו הייתי גדול בשנים. ולכן נדמה לי, כי
הונאה היא זו לבוא הלום ולשבת כתלמיד קטן
ותמים.

בימי מורדסטון וגרינבי, אם רבים או
מעטים היו, שכחתי את כל משחקי הנערים
ושעשועיהם, עד אשר הייתי עתה לא מהיר ולא חרוץ
במשחק פשוט שבפשוטים, וכל הדברים שלמדתי
לפנים נשכחו מלבי מתוך הדאגות הפעוטות, אשר
מלאו את חיי יומם ולילה, עד כי עתה בעמדי
לבחינות לא ידעתי מאומה, ולכן השיבוני במחלקה
הנמוכה של בית־הספר.

רבה היתה דאגתי, בזכרי כי חסר אני
דעת, מה שנער בן גילי מחיב לקנות, ואולם דאגתי
גדלה שבעתים, בהעלותי על לבי, כי הדברים
שאני יודע מרחיקים אותי מחברי יותר מן הדברים
שאיני יודע.

הרהרתי: מה היו אומרים הנערים, אלו
ידעו, כי יוצא ונכנס הייתי בבית הסהר? ומי בכל
הנערים יש לו כמוני מודע כמר מיקובר אשר לקחתי
חלק במכירותיו, במשכנותיו, ובסעדותיו?

ומי יודע, – הרהרתי שוב, –אולי ראה אותי
אחד מן התלמידים בעברי דרך קנטרבורי אובד
דרך ולבוש סחבות, והיא יכירני היום? ומה יאמרו
אלה הנערים, אשר כסף לא נחשב בעיניהם, בהודע
להם, איך קבצתי את פרוטותי לקנות פת לחם או כוס
שכר? ומה גדול ועצום היה הרשם, אלו נודע לנערים
התמימים האלה, לחרפתי, כי אני יודע את חיי
לנדון וחוצותיה בכל כעורם?

כל המחשבות האלה חלפו במחי בימים
הראשונים לשבתי בבית ספרו של הדקטור סטרונג,
עד אשר לא האמנתי בתנועה קלה שלי, ובכל שעה
שקרב אלי אחד מחברי, התכנסתי לתוך עצמי,
וככלות הלמודים מהרתי לצאת מבית־הספר, כדי
שלא להפגש עם מי שהוא ולהוציא מפי דבר אשר
יגלה קלוני ברבים.

ואולם בביתו העתיק של מר ויקפילד
מצאתי את המרגוע ובשעה שקרבתי אל הבית עם
ספרי הלמוד תחת זרועי, החילותי להרגיש, כי
מבוכתי חולפת ועוברת. ובבואי אל חדרי המרוח רוח
גם לנפשי, כאלו ירד צל עב מעל המעלות ויכס את
ספקותי ואת חרדתי. ישבתי ואשנן בשקידה רבה
את שעורי עד שעת סעדת הצהרים (הלמודים היו
נגמרים בשעה השלישית). וארד אל חדר האכל בלב
מלא תקוה, כי עתיד אני להיות אדם הגון.

אגנס ישבה בחדר האורחים והמתינה
לאביה, שהיה טרוד בלשכתו בעניניו. היא פגשה
אותי בחיוכה הנעים ותשאלני, מה בית־הספר
בעיני. עניתי לה, כי לעת עתה אני רואה שם את
עצמי כזר קצת, אך אקוה, כי ייטב לי מאד.

“ואת לא תלמדי מאומה?” שאלתי, “הכן?”

“אני לומדת בכל יום.”

“אין זאת, כי בביתך את לומדת. לא כך?”

“אבא אינו רוצה לשלח אותי לבית־ספר,”
ענתה, “עקרת הבית שלו מחיבה לשבת תמיד
בביתו.”

“לבו מלא אהבה אליך, כפי שרואה אני.”

היא נענעה בראשה “הן,” ותגש אל
הדלת להקשיב אל קול צעדיו, למען תצא על המעלות
לקראתו לקדם פניו, אך האב לא יצא עוד מלשכתו,
ולכן שבה אגנס אלי.

“אמי מתה עלי ביום שנולדתי,” קראה
בקולה הנוח, “ורק את פרצופה אני יודעת. אתמול
ראיתי כי התבוננת אל התמונה. האם ידעת, כי
פרצוף אמי זה?”

עניתי לה “הן.” יען כי פניה דומים מאד לפרצוף הפנים ההוא.

“גם אבא אומר כך.” קראה אגנס בנחת־רוח, “אך הסכת! הנה הוא הולך!”

פניה הנאים הבהיקו מחמת ענג בצאתה
לקראת אביה ושלובי זרוע נכנסו אל חדר האכל. הוא
נתן לי שלום בפנים יפות, ויאמר לי, כי מאשר אני,
אשר באתי ללמד מפי הדקטור סטרונג, אחד מבני
העליה.

לאחר סעדת הצהרים היינו יורדים אל
החדר התחתון, אשר שם שרר סדר היום הקבוע.
אגנס הגישה לפני אביה בפנה מיחדה כוסות
ובקבוק. הוא ישב ושתה מן היין לא מעט, והיא
נגנה על הפסנתר לפניו, ישבה אצלו, עסקה
במלאכה או בשיחה, או שחקה עמי במשחק
הדומינה. בשעה קבועה הכינה טה. ואחרי כן, כאשר
לקחתי את ספרי לשנן את למודי, בארה לי אגנס
כל הדבר הקשה (אשר היה קל בעיניה), גם הורתה
לי את דרכי הלמוד.

בכתבי היום את הדברים האלה, אני
רואה אותה בדמיוני עם הליכותיה המתונות,
הנעימות, הצנועות, ואני שומע את קולה הרך
והעדין. בימים ההם החלה להתגלות אותה
ההשפעה הטובה, שהשפיעה עלי האשה הזאת בכל
ימי חיי. אהבתי את עמיליה הקטנה, ואת אגנס לא
אהבתי, – לא, לא בדרך זו, – אך יודע אני בנפשי,
כי בכל מקום שעמדה אגנס, היו עומדים מלאכי
הטוב, המנוחה והאמת. ובראותי את פניה ירדה עלי
ועל סביבותי קרן אורה.

הגיעה שעת הערב, והיא עזבה אותנו,
ואנכי הושטתי ידי למר ויקפילד קדם שעליתי אל
חדרי, אך הוא טפח בחבה על שכמי וישאל:

“היש בדעתך טרוטבוד, לגור בביתנו או כי תבקש לך דירה אחרת?”

“עמכם אגור,” עניתי קצרות.

“הכן גמרת בלבך?”

“אם רק טוב בעיניך, אדוני.”

“חושש אני, בני, כי תקוץ נפשך
בחיי השעמום אשר בביתנו,” קרא מר
ויקפילד.

"אם לא קצה בהם אגנס, לא אקוץ גם אנכי.

“אגנס?!” קרא האיש בגשתו אט אל האח, “אגנס!”

בערב ההוא שתה הרבה, עד אשר מלאו
עיניו דם, הוא האהיל עתה בידו על עיניו, אך
התבוננתי אל פניו שעה קלה קדם.

“תמה אנכי,” נהם האיש, “אם תקוץ אגנס
בי! האם אנכי אקוץ בה?! אבל ענין זה אחר הוא, אחר
לגמרי.”

את הדברים האלה דבר לעצמו, ולכן לא עניתי מאומה.

“ביתי עתיק ושומם,” הוסיף לדבר, "חיי
חסרים ענין, אך בתי מחיבה לשבת אצלי. חיי
אינם חיים באין היא עמדי. הרעיון כי אפשר שאמות
ואעזב לאנחות את בתי יחידתי, או אפשר שיחידתי
תמות ואני אשאר גלמוד, יחריד לפעמים את לבי
כשד בלהות וידכא את רוחי ברגעי אשר, עד אשר
אנוס אני להטביע את יגוני ב…

הוא לא כלה את דברו, כי אם שב בפסיעות
קטנות אל המקום שישב שם קדם, ושלא מדעת הרים
את ידו להריק אל כוסו מן הבקבוק הריק. אחר פסע
שוב אט וחזר אל האח.

“יגוני קשה מנשוא גם בהיות בתי
עמדי,” קרא האיש, “ומה יהי אפוא עלי אם היא
תעזבני? לא, לא, לא, לא אוכל לעמד בנסיון
זה.”

ושוב עמד נשען ליד האח שקוע
בהרהוריו. ואנכי לא ידעתי אם עלי ללכת מזה
ולעזבו לבדו או לשבת דומם על מקומי, עד אשר
יתעורר האיש מחלומותיו. סוף סוף התעורר ויבט
סביבותיו בחדר וירא אותי.

“אומר אתה לשבת עמנו, טרוטבוד?” קרא
האיש בקולו הרגיל כאלו ענה על דבר שיצא מפי.
“ישמח לבי על הדבר הזה. חבר הגון אתה לשנינו.
טוב כי תגור בביתנו. טוב לי, טוב לאגנס, ואולם ייטב
לכלנו.”

“אין טוב לי מזה, אדוני,” עניתי, “מאשר אני, כי מזלי הביאני אל ביתך.”

“עלם הגון אתה!” קרא מר ויקפילד, “כל זמן שלבך זה יהי אלינו, תגור בביתנו.”

והוא טפח לי בחבה על שכמי ואמר לי,
כי אם יש עם ליבי ללמד או לקרא לאחר שאגנס
תעזב אותנו, הרשות בידי להכנס אל חדרו בשעה
שהוא יושב שם ולשבת בחברתו, אם נעימה היא
לי.

אמרתי לו חן חן על דבריו הטובים אלי,
אף היה בדעתי ללכת אחריו עוד בו בערב אל חדרו
עם הספר שבידי, אך ברדתי מעל המעלות ראיתי
אור בחדר הלשכה, ולבי משכני אל אוריה היף,
אשר היה לחידה בעיני.

מצאתי את אוריה היף יושב וקורא בספר
גדול ועבה בעיון רב, ובשעת קריאתו הוא מעביר
אצבעו על כל שורה ושורה ומשאיר כתמים שחורים
על דפי הספר.

“האם אתה2 עוסק
בעבודתך עד שעה מאחרת בלילה, אוריה?”
שאלתי.

“כן, אדוני קפרפילד,” ענה אוריה.

“במה אתה עוסק?”

“אני משנן את תורת המשפטים.”

“אכן מלמד גדול אתה בתורה זו?” קראתי אליו, לאחר שנסתכלתי בפניו שעה קלה.

“אני?” ענה אוריה, “לא מר קפרפילד, מה אני ומה חיי!”

ראיתי כי הוא משפשף ידיו זו בזו, כדי
לחממן ולנגבן, אף מחה אותן רגע רגע במטפחתו
אשר בכיסו.

“אני יודע מאד,” קרא אוריה היף מתוך
ענוה, “כי דל שבדלים אנכי, יתהלכו אחרים
בגדולות ולא אני. עני בן עניים אני. אבי היה קובר
מתים, ועתה אני גר עם אמי באהל דל, ושבח לאל
המפרנס אותנו.”

“ואביך איהו עתה3?”
“הוא חוסה בצל שדי,” ענה אוריה היף,
“אך אבי יתומים, ברוך הוא וברוך שמו, לא עזב
חסדו מעמי ויביאני עד הלום, אל ביתו של מר
ויקפילד.”

שאלתי אותו, כמה זמן הוא יושב בבית זה.

זה ארבע שנים, אדוני," ענה אוריה היף
בסגרו את ספרו, לאחר שעשה סמן על הדף שעמד
בו, “מקץ שנה אחת למות אבי לקחני מר ויקפילד אל
ביתו, ובחסדו הגדול הואיל לספחני אל
לשכתו.”

“ועם גמר שנות למודיך עתיד אתה להיות עורך־דין מבהק?” שאלתי.

“בעזרת השם יתברך,” ענה אוריה.

“ואולם יבוא יום אשר תהי שתף למר
ויקפילד בעסקיו,” אמרתי, כדי לגרם לו נחת רוח,
“ויקרא שם הבית הזה: ‘של ויקפילד והיף או של
היף וויקפילד.’”

“לא, לא, מר קפרפילד,” ענה אוריה בנענעו ראשו, “קטנתי מכל הכבוד הזה!”

ואמנם קטן מאד היה בעיני האיש הזה,
בשבתו כפוף עם פיו הפעור ועם הקמטים
בלחייו.

“מר ויקפילד אדם גדול,” קרא אוריה,
“ברי לי, כי לו ישבת עמו כמוני ימים רבים, היית
מכיר בגדלתו הרבה יותר ממני.”

עניתי כי אמנם מכבד אני מאד את מר
ויקפילד, אך לא ידעתיו עד עתה, אף כי מודע הוא
לדודתי.

“כן, מר קפרפילד,” ענה אוריה, “גם דודתך אשה חשובה מאד.”

בשעה שהיה אוריה היף מדבר
בהתפעלות, היה גופו מתפתל כנחש ופניו
מתעקמים, עד אשר עורר בקרבי געל נפש, ולכן לא
נחה רוחי מן התהלות והתשבחות שפזר האיש
הזה לדודתי.

“אכן אשה גדולה היא!” חזר ואמר אוריה
וכפי שראיתי ונוכחתי, היא אוהבת אהבה רבה את
אגנס."

עניתי “הן,” אף כי לא ידעתי את לב דודתי אל אגנס, יסלח לי אלהים!"

“גם אתה, מר קפרפילד,” הוסיף אוריה לדבר, “הן יהגה לבך אהבה אל אגנס.”

“כל יודעיה מחבבים אותה,” עניתי.

“הה, אודך מר קפרפילד.” קרא אוריה
היף, אודך על דבריך! אמת הדבר! גם אני הדל יודע
כי אמת נכון הדבר! הה, יישר כחך!"

ובדברו צנח מעל כסאו ויתפתל
כנחש. בהביעו את רגשנותו, ואחרי כן הכין את
עצמו ללכת לביתו.

“אמי תמתין לי,” קרא אוריה היף
בהביטו על השעון הקטן והלבן שהוציא מכיסו,
“ותדאג מה היה לבנה. אמנם עניים אנו, מר
קפרפילד, אך לבותינו מלאים אהבה. אם תואיל
בטובך לסור אל ביתנו לשתות כוס טה, נהיה
מאשרים גם אמי גם אנכי.”

הבטחתיו לסור אל ביתו.

“חן חן לך, מר קפרפילד,” קרא אוריה
בהניחו את ספרו בארון, “התשב עמנו פה ימים
רבים?”

עניתי, כי יש בדעתי לגור בבית הזה כל ימי היותי בבית־הספר.

“האמנם?!” קרא אוריה, “ולאחר שתגמר
את חק למודך ודאי שתהי שתף בעסקיו של מר
ויקפילד.”

עניתי לו כי רעיון זה לא עלה מעולם על
דעתי. אף איש מן הקרובים אלי, הדואגים לגורלי,
לא הגה בדבר הזה. אך אוריה עמד על דעתו
והשיב: "לא, מר קפרפילד, אתה תראה, כי נבואתי
בוא תבוא, והוא קרא וחזר וקרא את קריאותיו עד אשר
כבה את הנר, נגש אל הדלת ונעל אותה. אחרי כן
הושיט לי בתוך חשכה את ידו, אשר נגעה בכפי
כדג, ואנכי מששתי באפלה עד הגיעי אל חדרי,
ובדרכי נתקלתי בכסא.

ובאותו הלילה בעתוני חלומות רעים,
והנה אוריה היף יורד באנית שודדים ומתנפל על
ביתו של מר פגוטי וגוזל משם את עמיליה הקטנה,
והוא מוביל אותה יחד עמדי להטביענו בים
הגדול.

מעט מעט שבה אלי מנוחת לבי. מיום ליום
רחקה ממני חרדתי, ובמשך שבועים ראיתי עצמי
בן־בית בתוך חברי החדשים. אמנם לא הייתי עוד
מהיר כמוהם במשחק וחרוץ כמוהם בלמודים, אך
קויתי, כי ההרגל והשקידה יעמדו לי לרוממני.
ואמנם שקדן הייתי בכל דבר, עד כי במשך זמן
קצר נדמה לי, כי חיי בבית המסחר של מורדסטון
וגרינבי לא היו אלא חלום רע, וחיי היום
בבית־הספר הולכים ונמשכים זה שנים רבות.

בית־ספרו של הדקטור סטרונג היה טוב עד
מאד, יתרון לו מזה של מר קריקל כיתרון האור מן
החשך, הטוב מן הרע. כבד־ראש וחשיבות שררו בו
יחד. כל התלמידים היו בחזקת נאמנים ומהגנים,
אשר לא יעשו עול. והאמון הזה הראה נפלאות,
כלנו הרגשנו כי איש איש מאתנו מחיב
להתאמץ לבל יחלל כבוד בית ספרנו אשר היה חביב
עלינו מאד. למדנו בחשק רב, כדי שנהיה תלמידים
ראוים לו. ערכנו משחקים יפים בשעות הפנאי וחפש
רב נתן לנו, ובעיר היו חולקים כבוד לבית־ספרו של
הדקטור סטרונג ותלמידיו.

מפי התלמידים הותיקים, שהיו אוכלים
על שלחנו של הדקטור סטרונג, נודע לי, כי הוא
שקוע תמיד במחשבות בבקשו שרשים יוניים.
תחלה אמרתי בלבי בתמימותי, כי הדקטור עוסק
“בתורת הצמחים,” ומה גם כי ראיתיו תמיד מביט
לארץ בשעת טיולו בגן. רק אחרי כן הבינותי, כי
הוא מבקש את “שרשי הלשון היונית,” וכי מחבר
הוא מלון יוני גדול, והתלמיד הראשון, הוא אדמס,
שהיה ממחה בתורת החשבון, ספר לי, כי המלון
הגדול הזה, “על פי תכניתו של הדקטור ושטתו,”
עתיד להיות נגמר במשך אלף שש מאות ארבעים
ותשע שנים.

ואולם כל התלמידים העריצו את הדקטור
סטרונג, כי היה האיש טוב לב ונוח לבריות מאין
כמוהו, ויותר מכלם אהבתי אנכי את האיש הזה
ולבי הגה לו כבוד אין קץ.






פרק שבעה־עשר: גלגל חוזר


מיום ברחי מלנדון לא קראתי בשם
פגוטי. ואולם כתב כתבתי אליה את כל הקורות
אותי. מכתב ראשון שלחתי אליה בבואי אל העיר
דובר לבית דודתי. ואחרי כן, כאשר גמרה דודתי
לאמצני כבן לה, כתבתי לפגוטי ביתר אריכות.
ולאחר שנכנסתי לבית ספרו של הדקטור סטרונג
שלחתי אל פגוטי מגלה ארכה להודיע לה על אדות
אשרי בהוה ותקוותי לעתיד. יחד עם מכתב זה
פרעתי לה את חצי הגיניאה אשר לויתי ממנה.
וברוך יהיה מר דיק, אשר גרם לי את התענוג הזה
בכספו, אשר נתן לי במתנה ביום הפרדי ממנו.
הפעם גליתי לפגוטי את דבר האסון שקרני עם
הבחור בעל החמור.

פגוטי ענתה על כל מכתבי בדיוק,
כאחד הסוחרים, אך לא בקצור. ביחוד התאמצה
להביע לי את כל אשר הרגיש לבה בקראה את קורות
נדודי. אך כח הרגש של פגוטי לא הבע בדבריה
הטרופים והמבלבלים, כי אם באותם הכתמים,
שכסו את גליונות מכתבה. אלה העידו, כי הרבה
דמעות שפכה אומנתי הטובה, בכתבה אלי את
דבריה, ומה לי עוד?

מתוך דבריה הכרתי, כי לבה של
פגוטי עוד לא שלם עם דודתי. קשה היה לה להאמין,
כי מרת בטסי, שנחשבה בעיניה כל הימים לאשה
אימה, היא באמת טובת לב, ולא עוד אלא שפגוטי
חששה, כי עלי יהיה בקרוב עוד פעם לברח
ממקומי. דבר זה למדתי מתוך הרמז שרמזה לי
פגוטי במכתבה, כי שכר הנסיעה לירמות היא
נכונה לשלם.

בשורה רעה הביא לי מכתבה של פגוטי,
כי כלי הבית שלנו נמכרו בפמבי, ומר
מורדסטון עם אחותו עזבו את המקום וביתנו סגור
ועומד לשכירה או למכירה.

אלהים הוא היודע, כי הבית הזה חדל
להיות ביתי מיום שבאו לשבת בו האח והאחות,
ובכל זאת דאב לבי בשמעי כי נעזב הבית החביב
הזה. צר לי על הגן, שיעלו בו עשבים רעים,
והעלים הנושרים מן האילנות יכסו את משעוליו.
בדמיוני אני שומע את הרוח המילל בלילות החרף,
בסביבות הבית השומם, ואת טפות המטר הקרות,
המתדפקות על שמשות החלונות; אני רואה את
הירח, השולח בלילה בלילה צללי בלהות על
פני קירות החדרים השוממים. ושוב עלה על לבי זכר
הקבר בבית העלמין תחת העץ. עתה נדמה לי, כאלו
מת גם הבית, לאחר שהלכו לעולמם אבי ואמי.

מלבד זאת לא רבו החדשות במכתבה של
פגוטי, מר ברקיס הוא, לפי דבריה, איש טוב, אם גם
קמצן קצת, אך כל איש יש לו חטאיו. ויש לה רב (מה
יש לה – איני יודע), וחדרי הקטן בביתה עומד מוכן
לפני, ומר פגוטי בריא, וגם חם בריא, ברוך השם,
ועמיליה הקטנה לא רצתה לשלח לי בעצמה ברכת
אהבה, אך היא נתנה רשות לדודתה לשלח, אם רצונה
בכך.

ראיתי את עצמי מחיב להודיע את כל
הדברים לדודתי, אך לא גליתי לה על דבר עמיליה
הקטנה, יען כי לבי הגיד לי, כי דודתי לא תחבב
את ידידתי זו.

בימים הראשונים היתה דודתי באה פעם
בפעם לקנטרבורי לבקרני, ובואה היה לפתע
פתאם, כדי לראות את מנהגי, אך לאחר שנוכחה, כי
אני הולך בדרך הישר, גם שמעה מפי כל יודעי
את תהלתי, כי עושה אני חיל בלמודי, חדלה לבוא,
ולעמת זאת הייתי אנכי נוסע אל ביתה בדובר ביום
השבת פעם או פעמים בחדש.

גם מר דיק היה בא אלי פעמים בחדש,
ביום הרביעי, ולן אצלי עד יום המחרת. ואשר לכן
היה מביא אתו את גליונותיו ואת מכשירי הכתיבה,
כדי לא לבטל אפילו יום אחד מכתיבת ספר הזכרונות
שלו, שעתיד בקרוב, לפי דבריו, לראות אור
הדפוס.

מר דיק היה חובב דבשניות. ולמען
אשר ינעמו לו בקוריו בביתי, צותה אותי דודתי
לקנות אצל אופה אחד דבשניות על חשבונה, אך
בתנאי שלא אבזבז על זה יותר משילינג ליום.
הדבר הזה, וגם משלח החשבונות הקטנים מבית
המלון אל דודתי שתשלם על פיהם, עוררו בקרבי
חשד, כי נתנו לו כסף רק לצלצל בו ולא לבזבזו.
אחרי חקירה ודרישה מצאתי, כי אמנם כן הוא, או
לפחות תנאי התנה בינו ובין דודתי, כי יתן לה
דין וחשבון על כל הוצאותיו. ויען כי לא עלה על
דעתו למרות את פיה ותמיד התאמץ לעשות רצונה,
לכן היה זהיר מאד שלא להוציא פרוטה יתרה. בדבר
הזה, כמו בשאר דברים, האמין מר דיק, כי דודתי
היא האשה החכמה והמפלאה בכל הנשים; ואת זה
היה אומר לי תמיד בסוד ובלחישה.

“טרוטבוד,” אמר אלי מר דיק באחד הימים
אחרי אשר גלה לי סוד זה, ופניו הביעו מסתורין,
“מי זה האיש המתחבא מאחרי ביתנו ומטיל עליה
אימה?”

“אימה על דודתי?”

מר דיק נד בראשו.

“חשב חשבתי, כי אין דבר אשר יפחיד
אותה, כי הלא היא, – פה פתח לדבר בלחש, – אל
תספר דבר, החכמה והנפלאה בנשים.”

אחרי הדברים האלה נרתע לאחור לראות את הרשם שעשה עלי תאור זה.

“בפעם הראשונה בא,” קרא מר דיק, “חכה
רגע… הלא בשנת אלף שש מאות ארבעים ותשע
המיתו את המלך קרל. הן כך אמרת לי?”

“כן אדוני.”

“אין אני יודע, כיצד אפשר הדבר,” קרא
מר דיק במבוכה ובנענוע ראש, “איני חושב, כי זקן
אני כל כך.”

“האמנם בשנה ההיא נגלה האיש אשר אמרת, אדוני?” שאלתי.

“אכן,” קרא מר דיק, “איני מבין, כיצד היה
הדבר בשנה ההיא. טרוטבוד, האם למדת את דבר
התאריך הזה בספר ההיסטוריה?”

“כן אדוני.”

“אני משער, כי פעמים שההיסטוריה משקרת, הלא?” קרא מר דיק מתוך זיק של תקוה.

“חס ושלום! לא, אדוני!” עניתי בודאות
גמורה. צעיר לימים הייתי ואיש אמונים, ולבי חשב
כן.

“איני יודע אפוא פשר דבר,” קרא מר דיק
בנענעו בראשו, “יש כאן משגה כל שהוא. על כל
פנים, היה הדבר זמן מועט אחרי הטעות שטעו לשים
חלק מדאגות המלך קרל על ראשי, והאיש ההוא בא
בפעם הראשונה. אחרי משתה טה יצאתי עם מרת
טרוטבוד, עם חשכה, והנה הוא פה, סמוך
לביתנו.”

,הוא התהלך שם?" שאלתי.

“התהלך?” חזר מר דיק על שאלתי, “הבה
אראה. עלי לחשב קצת בדבר. לא, לא; הוא לא
התהלך.”

כדי להוציא מפיו דבר שאלתי, מה עשה האיש ההוא.

“הוא היה כלא היה,” קרא מר דיק, “עד אשר
נגש מאחוריה ולחש לה משהו. היא הסבה פניה
והתעלפה, ואנכי עומד ומביט אליו והוא הלך לו;
אך מאז הוא מתחבא במקום שהוא (מתחת לאדמה או
במסתרים אחרים), והדבר הזה הוא פלא על כל
פלא.”

“האם היה מתחבא תמיד מאז?” שאלתי.

“ודאי שכן,” ענה מר דיק מתוך נענוע
ראש, “הוא לא יצא ממחבואו עד אמש! יצאתי אמש עם
דודתך והוא בא שוב מאחוריה, ואנכי
הכרתיו.”

“ושוב הטיל אימה על דודתי?”

“היא רעדה בכל גופה,” ענה מר דיק
בתארו את הפחד בנקוש השנים, “אחזה במסעד,
צעקה. אולם, טרוטבוד, קרב אלי,” – הוא הגיש אותי
סמוך לו, כדי לספר עמי בלחש, “מדוע זה נתנה לו
כסף לאור הירח, נערי?”

“אולי היה קבצן,” אמרתי.

מר דיק נענע בראשו, כאלו דחה בהחלט
השערתי זו; אחרי אשר חזר פעמים רבות על
הדברים: “לא קבצן, לא קבצן, לא קבצן!” פתח וספר
לי, כי בעד חלונו ראה אחרי כן בלילה והנה
דודתי נותנת כסף לאיש הזה דרך גדר הגן לאור
הירח, ואחר נעלם, אולי שוב ירד תהומות, –
ואיננו, ודודתי נחפזה לשוב בסתר הביתה,
וממחרת היום היו פניה זועפים, והדבר הזה גרם
צער למר דיק.

בתחלה לא האמנתי אף רגע בדברי
הספור וחשבתי את הפלא הזה לחזון דמיונו של
מר דיק, לאחד חבר למלך האמלל, שגרם לו טרדות
ודאגות; אך לאחר קצת עיון, עלתה בלבי השערה,
כי נעשה נסיון פעמים להוציא את מר דיק העלוב
מרשותה של דודתי, ויען כי ידעתי את חבת
דודתי אליו מפיה עצמה אפשר, שנתנה פדיון
כסף, כי יתנו לו לחיות בשלום ובמנוחה. ובאשר
כי נקשרה נפשי בנפש מר דיק ודאגתי לשלומו,
חזקה בקרבי השערתי וזמן רב הייתי בכל יום
רביעי חרד, פן לא יבוא הפעם כדרכו, במרכבת,
הדאר. ואולם הוא בא תמיד, השיבה בראשו, הצחוק
בעיניו והנחת על פניו. ואף פעם לא ספר לי עוד על
האיש שיש בידו להטיל אימה על דודתי.

לא היו ימים טובים למר דיק כימי רביעי
אלה, וגם לי גרמו הימים ענג לא מעט. עד מהרה קנה
לו מר דיק שם טוב בין כל התלמידים. ואף כי לא
השתתף במעשה בשום משחק, לבד בהפרחת נחש
הניר באויר, התענין מאד בכל משחקינו
ונפתולינו כאחד מאתנו, כמה פעמים ראיתי אותו
עומד ועיניו נעוצות בכדור המתגלגל, והוא עוצר
בעד נשימתו ברגע של משבר! כמה פעמים ראיתי
אותו בימי הקיץ עולה על ראש הגבעה לראות משם את
כל ככר המשחק, והוא מלא חדוה בשעה זו, עד כדי
לשכח את כל עולמו! כמה פעמים ראיתי אותו בימי
החרף שוקע בשלג וחטמו כחל מצנה, כדי
להתבונן אל הנערים המחליקים על פני הקרח!

חביב היה מר דיק על כל התלמידים. לא
היה כמוהו אמן גדול לדברים קטנים, וביחוד הראה
נפלאות במעשי חוטים ותבן, עד אשר האמינו
הנערים, כי אין דבר בעולם, אשר לא יברא מר דיק
מן החמר הזה.

לא היו ימים מועטים ושם מר דיק הגיע עד
הדקטור סטרונג. הדקטור שאלני על אדותיו, ואנכי
ספרתי לו ככל אשר ידעתי מפי דודתי. ועל ידי
התודעו שני האנשים זה לזה. מר דיק קבל רשות
לסור אל בית הספר ביום בואו לבקרני.

אחרי כן התרעה מר דיק עם הדקטור
סטרונג, ויחדו היו מטילים אנה ואנה בגן
בשורת האילנות שנקראה על שם הדקטור. מר דיק
היה מלא גיל וגאון בטילו ליד הדקטור, אשר נחשב
בעיניו לפילוסוף הגדול בכל הדורות ובכל
הזמנים. והדקטור סטרונג אף הוא התחיל מגלה
באזני מר דיק חדושי מדע בשרשי הלשון
היונית. טיול זה של שני הזקנים האלה היה אחד
מן המראות הנהדרים ביותר שראו עיני בימי
חיי.

ויען כי היה מר דיק יוצא ונכנס בבית
דירתי, התרעה גם אל אגנס, גם התודע אל אוריה
היף.

ידידותו אלי הלכה וגדלה. אמנם על פי
פקדת דודתי היה מר דיק ה“אפטרפוס” שלי,
שמחיב להשגיח עלי. אך למעשה לא הרים מר דיק
את ידו ואת רגלו בטרם שאלו בעצתי. וככל אשר
יעצתיו כן עשה. כי מלבד אשר הייתי בעיני מר
דיק אדם גדול כשאני לעצמי, עוד גדל כבודי
בעיניו, בהאמינו כי החכמה באה לי בירשה
מדודתי.

באחד הימים פגשתי ברחוב את אוריה
היף, הוא פנה אלי כדרכו, בהכנעה רבה
ואמר:

“הלא תסור, אדוני, אל אהלי הדל, אף כי קטנתי מכל הכבוד הזה.”

לא ידעתי אז בנפשי, אם רצוי לי האיש
הזה או כי תועבה הוא לי, אולם קשה היה לי הרעיון,
כי אהיה בעיני האיש בעל גאוה, ולכן אמרתי לו,
כי עוד בערב הזה אסור אל ביתו.

באתי אל בית קטן, אשר הדלות קננה
בו, ואוריה הציגני לפני אמו. פני האשה הזאת
היו דומים בכל לפני בנה.

“היום הזה, בני,” קראה האם, “יהי לך
יום חג, כי על כן הואיל מר קפרפילד לבוא בצל
קורתך.”

אחרי כן ישבנו אל השלחן, ובעלת
הבית שמה לפני טה ופרפראות. עד מהרה נתגלגלה
בינינו שיחה מענין לענין. פתחו בענין דודות,
ואנכי ספרתי להם על דבר דודתי. אחר עברו אל
ענין אבות ואמות, ואנכי דברתי לתמי על אדות
אבי ואמי; אחר סחה מרת היף, לבנה בענין אבות
חורגים, ואנכי החלותי לספר על דבר אבי
חורגי…

אך פתאם עמדתי מדבר, כי זכרתי את
אשר הזהירתני דודתי לבל אספר לאיש מאומה
מתולדות ימי חיי. ובכל זאת עלה בידי הבן ואמו
להוציא מפי הרבה דברים, שמוטב היה לי אלו לא
דברתי אותם. אך היעמד פקק רך בפני שני
מחלצים? או אם תעמד שן רכה בפני שתי צבתות? כן
הייתי אנכי בפני אוריה היף ואמו.

לאחר שנודע להם הכל אדותי, פתחו
בשירה על דבר מר ויקפילד וביתו, עסקיו ומנהגיו,
יגונו על מות אשתו ואהבתו אל בתו, הליכות ביתו
וחלשתו לשתות יין רב.

שיחה זו היתה כמין כדור המתגלגל מיד הבן אל יד האם וחוזר חלילה.

ראיתי את עצמי כיושב בכלא באין מוצא.
ופתאם עבר אדם אחד לפני החלון אשר היה פתוח,
כי חם מאד בבית, הוא עמד רגע והתבונן, אחר נכנס
אל החדר שישבנו בו.

“האתה זה ידידי קפרפילד!?”

אכן מיקובר הוא האיש הזה. הוא בקולו
המלא התפעלות, בקומתו הזקופה, בפניו המביעים
חשיבות, במקל התפארת אשר בידו.

אמנם לא עלץ לבי מאד על הפגישה הזאת,
אך ברגע זה שמחתי לראות את פני ידידי
הישן.

לאחר שהתודע מר מיקובר אל אוריה היף
ופתח, כדרכו, במליצה על אדות הגלגל החוזר
בעולם ועל אדות התלאות שעברו על ראשו,
התאמצתי אנכי לגמר את השיחה, כדי לעזב את
הבית.

מר מיקובר סר אל פנדק קטן, שם מצאתי
גם את מרת מיקובר והיא שמחה מאד לקראתי, ותספר
לי ברב דברים את כל הקורות אותם מן היום אשר
נפרדנו. “הם באו לעיר פלימות, אך מר מיקובר לא מצא
שם מקום הראוי לו על פי כשרונותיו, ובני
משפחתה של מרת מיקובר השיאו לה עצה לנסע
לעיר מידוי, אשר שם מכרה הפחם. אך בבואם אל העיר
ההיא ראו, כי מלבד כשרונות, שיש לו למר מיקובר,
דורש עסק הפחם גם כסף, ודבר זה אין לו למר
מיקובר, ולכן עמדו והחליטו לשוב ללנדון, אך
בעברם דרך קנטרבורי, חשבו ומצאו כי כדאי
הדבר מפני כמה וכמה טעמים לשהות יום או יומים
בעיר הזאת, ואולי יעלה פה מזלו של מר
מיקובר.”

אחרי הדברים האלה הזמינה אותי מרת
מיקובר לבוא מחר בערב לסעד עמהם סעדת רעים לזכר
ידידותנו הנאמנה.

בערב הנועד ישבתי בחדרו של מר
מיקובר בפנדק הקטן, ויחדו אכלנו מן המטעמים
ושתינו מן היין שהכינה מרת מיקובר לכבוד הערב
הגדול הזה, גם שרנו בשירים, ומר מיקובר סח לי,
כי מחר עליו לקבל מלנדון סכום כסף ואז יסע
לדרכו.

אך למחרת בבקר, קדם שיצאתי מביתי,
קבלתי אגרת קטנה מאת מר מיקובר, ובה כתוב
לאמר:

"ידידי היקר והצעיר!

נפל הפור – וגורלי נחרץ. אתמל
הסתרתי את מפח נפשי תחת צעיף ההוללות ולא
גליתי את אזנך, כי נכזבה תקותי להבנות! בעמל
רב, אשר ילא עטי לספרו ונפשי תהמה לזכרו, עלה
בידי לדבר על לב האיש אשר לו המזון, כי יקח
מידי שטר במקום כסף. זמן הפרעון הוא בעוד
ארבעה־עשר יום, אך יודע אני, כי אין בידי לפרע
חובי, ואחריתי עדי אובד. עלה הכורת, הונף הגרזן
והעץ האדיר נגדע לארץ.

יהי נא גורל האיש הדובר בך היום,
קפרפילד יקירי, לנגד עיניך כל ימי חייך, ובגלל
הדבר הזה לקחתי את עטי בידי. והיה אם תקום
תקותי זאת, אז יחדר קרן אור אל חשכת עולמי ביתר
ימי חיי, אף כי מי יודע אם אאריך ימים על פני
האדמה.

אלה הם הדברים האחרונים, ידידי,

אשר תשמע מפי

ידידך האמלל

וילקינס מיקובר."

המכתב הזה עורר מאד את לבי, ולכן
מהרתי אל הפנדק לנחם את מר מיקובר מיגונו, אך
בלכתי ראיתי מרכבה נוסעת, ומר מיקובר עם רעיתו
יושבים טובי לב וצהובי פנים, והם מפצחים אגוזי
פרך ואוכלים, סרתי אל הסמטה הסמוכה, כדי שלא
יראוני האנשים האלה, ואמהר ללכת אל בית
ספרי.






פרק שמונה־עשר: זכרונות נעורים


ימי תלמודי! ימי פריחתי – הימים שלא
ראיתי ולא ידעתי בעלותי מעלה מעלה – ימי המעבר
מן הילדות אל הבחרות! הבה אבקש לי עתה
בשרטון אשר עלה במקום הנחל השוטף הזה, אולי
אמצא ציונים לזכר על ידם את דברי הימים
ההם.

רגע אחד – והנה אני יושב על מקומי
הקבוע בבית־הכנסיה, אשר שם היו נאספים כל
התלמידים להתפלל. ריח האדמה, האויר חסר־שמש,
רגש הנזירות מן העולם, נגינות העוגב העולות מן
היציעות השחורים והלבנים של בית־התפלה – כל
אלה הן כנפים לדמיוני לעוף בהן ולשוב אל הימים
ההם, אשר יראו אלי קצת בהקיץ וקצת בחלום.

כבר חדלתי מהיות התלמיד האחרון
בבית־הספר, במשך ירחים מספר עשיתי חיל
בלמודי, עד אשר עליתי על רבים מחברי. ואולם
התלמיד הראשון הוא בעיני אחד הענקים אשר עד עולם
לא אגיע אל גבהו. אמנם אגנס אומרת: “לא”, אך אני
אומר: “הן”, ומוכיח לה, עד כמה גדול ורם הוא
התלמיד הראשון, מה רבה חכמתו ומה עמקה בינתו,
עד שעלה למדרגה עליונה זו. אך לפי דבריה של
אגנס, יכול אוכל גם אנכי, הנער הבער, לזכות לשם
זה ברבות הימים.

אדמס, זה התלמיד הראשון, אינו חבר לי
ואינו מגן עלי, כסטירפורת בשעתו, אך לבי מלא
אליו יראת הכבוד. ופעמים שאני מהרהר, מה יהא
עליו לאחר שיעזב את כתלי בית־הספר, ומה יהי
מראה העולם, לאחר שאדם זה יבוא אליו.

אך מי זאת עולה אלי בדמיוני? הלא זו היא הילדה שפהרד, אשר אהבתיה.

ילדה זו היא חניכת הפנסיון של מרת
ניטינגל – ואני מעריץ אותה. קטנה היא, פניה
עגלים, ראשה תלתלים, היא באה בתוך שאר
התלמידות אל בית הכנסיה. אין אני רואה את המלים
ב“סדור” שלי, כי עיני נעוצות בפני יפתי, ומתוך
נגינות הילדות, העומדות על הדוכן, אני שומע את קול
שפהרד הקטנה, ואני מעלה את שמה על שפתי גם
בתוך תפלתי. ובשבתי לבדי בחדרי אני קורא
לפעמים: “הה שפהרד תמתי!” בהיות לבי מלא אהבה
על כל גדותיו.

ימים רבים פקפקתי אם לב אהובתי טוב
אלי, עד אשר האיר לי מזלי, כי נפגשתי עמה
בחדר המחולות וזכיתי לצאת עמה במחול. כאשר
נגעתי בנעלי־היד של שפהרד הקטנה, חשתי כי
רטט חלף דרך השרול של יד ימיני ועלה עד שער
ראשי, לא דברתי באזניה דברי נעם, אך באין אמר
ידענו שנינו, כי נוצרנו להיות יחדו כל ימי
חיינו.

למה זה נתתי בסתר לילדה שפהרד
שנים־עשר אגוזי פרך, שקשים לפצחם וטעמם
כטעם השמן? הלא זה אות אהבתי אליה. גם תופינים,
גם תפוחי זהב אין מספר נתתי לה. ופעם אחת,
בהיותנו במלתחה, נשקתי לה. מה רב אשרי! ומה
רב היה יגוני ביום המחרת בהגיע אלי השמועה,
כי אהובת נפשי נענשה בידי המחנכת.

שפהרד הקטנה היתה חזון רוחי
ומשא־נפשי בחיי, ומדוע זה נפרדתי מעליה?
גדולים חקרי לב! רוח רעה עברה בינינו, לאזני
הגיעה דבה, כי שפהרד מאסה בי ותתן עיניה
בנער יוחנן – זה הנער חסר־הלב! – אך אמרה, כי
אין לבה אלי. תהום עמקה נפתחה ביני ובין
שפהרד! ולאחרונה הנה פגשתי אותה יום אחד
בצאתה מבית הפנסיון של מרת ניטינגל, ובעברה
על פני נשאה עיניה אל רעותה ותצחק. עתה תם
הכול. בא הקץ לאהבת עולם. שם הילדה שפהרד
נעלם מתפלת הבקר שלי וזכרה ימחה
מלבי.

והנה גדלתי בבית הספר, ואין דבר
אשר יפריע מנוחת נפשי. אין אני נותן עין בנערות
הקטנות אשר בפנסיון, לו גם תהיינה יפות
שבעתים, מה לי ולהן? את המחולות חושב אני לעניין
ריק, שנאה רק לנערות ולא לנערים. אני לומד
בשקידה רבה את הלשון הרומית; איני מסלסל
בשערי ואיני עוסק בדברים בטלים. הדקטור
סטרונג מנבא, כי עתיד אני להיות אדם גדול, שמע
זאת מר דיק ולבו עלץ בקרבו, ודודתי שלחה לי
גיניאה לאות חבה.

דמיוני מעלה לפני את צלו של נער
הקצבים. מי הוא הנער הזה? הוא הנער, אשר מפניו
חרדו כל נערי קנטרבורי. אמרו עליו, כי מושח הוא
את גופו בחלב של פר וזה הוא סוד כחו וגבורתו,
ואין איש יכל לעמד בפניו. פנים גסים לו, ערפו
שמן לחייו, אדמות, עיניו זועמות ולשונו כחרב
חדה. ולשון זו משמשת לו לחרף ולגדף את
תלמידי הדקטור סטרונג. ולא עוד אלא שאים, כי
יראה להם את ידו החזקה, אף קרא בשמות הנערים
(גם שמי נפקד בתוכם), אשר יוכל לרוצצם ולדכאם
ביד אחת. בערב בערב היה אורב לנערים הקטנים
והחלשים להמטיר על ראשם מהלומות, ואותי קרא לצאת
לקראתו לקרב. בגלל כל הדברים האלה גמרתי
בלבי להלחם עם המגדף הזה.

בערב יום קיץ נועדתי עם איש ריבי
בבקעה עטופה־דשא בקצה אחת החומות. עמי יחדו
באו בחירי חברי, והנער הקצב בא בלוית שני
קצבים מרעיו, נער המוזג ונער מנקה הארבות. כל
ההכנות אל הקרב כבר נגמרו, והקצב ואנכי
עומדים זה מול זה. ברגע האחד אני חש פתאם, כי
אלפי ניצוצות נתזים מעיני השמאלית, וברגע השני
איני רואה עוד את החומה, איני רואה את מקומי, איני
רואה איש סביבי. קשה לי להכיר, מי אנכי ומי
הקצב, כי מתפתלים ומתעקלים אנו שנינו זה
בזה על פני העשב הנרמס. יש שאני רואה את
הקצב פצוע עד זוב דם ופניו מביעים עז; יש שאיני
רואה דבר, ואני צונח באין אונים על ברכי חברי;
ויש שאני משתער בחמה שפוכה על אויבי, אך
ברכי כושלות, והוא עומד איתן. והנה אני מתעורר,
ראשי עלי כגלגל, כאלו הכיתי בתמהון, והנה
הקצב הולך לו. ובהליכתו הוא לובש את מעילו,
וחבריו מקדמים פניו בברכה, וזה לי האות, כי אכן
הוא המנצח.

חברי הובילוני אל ביתי מכה ומדכא.
הנה שמו תחבשת על עיני, מרחו אותי בחמץ
וביין, ואני רואה, כי שפתי העליונה בצקה ועלתה
מאד. שלשה או ארבעה ימים אני יושב בית, פני
רעים, וממעל לעיני זר ירוק. רוחי נפל בקרבי, לולא
אגנס שהיתה לי לאחות רחמניה, המנחמת אותי
ביגוני, קוראה באזני ספורים ומנעימה את חיי
ומקלה מעלי משא צרתי. לפני אגנס אני מגלה את
כל לבי תמיד, וגם הפעם אני מספר לה את דבר
העלבונות אשר שבעתי מידי הקצב, את הגדופים
אשר שמעתי מפיו, והיא מבינה ומסכימה, כי לא
היתה לי דרך אחרת, בלתי אם לצאת לקרב עם המגדף
הזה. ואולם רעד אוחז אותה בזכרה את אשר עלה לי
במלחמתי זו.

והנה עברו ימים וחלפו שנים. אדמס
איננו עוד “התלמיד הראשון”, כי זה ימים רבים
שעזב את כתלי בית הספר, וכבר קם דור חדש, אשר
לא ידע את אדמס. ופעם אחת בא לבקר את הדקטור
סטרונג, ומלבדי היו מעטים מאד בין התלמידים,
שידעו מי הוא האיש הצעיר הזה. הוא מכין את עצמו
להיות עורך־דין ולשאת על ראשו פאה נכרית, כמנהג
הדינים. ונפלא הדבר בעיני, כי ראיתי לפני בן
אדם צנוע ומראהו אינו מטיל אימה. הוא לא נסה
להרגיז מוסדות ארץ, כי כפי שאני רואה, עולם
כמנהגו נוהג, כאלו לא בא אדמס לעולם.

בדמיוני אני רואה צבא רב של גבורים
ומשוררים של כל הדורות עוברים לפני,ואין מספר
להם, והם ממלאים את כל חלל עולמי. ומה אני זוכר
עוד עוד?

הנה אנכי עתה התלמיד הראשון! אני
מביט למטה בענותנות אל שורת הנערים הקטנים
ממני, ולמראה פני אחדים מהם עולה על לבי זכר
היום שהייתי כמוהם, בבואי בפעם הראשונה הלום.
הנער הקטן ההוא נראה לי עתה לא כחלק מעצמי.
הרי הוא בזכרוני כדבר שעבר על פני בדרך חיי,
כדבר שעמד מחוץ לעצמי ולא בתוך עצמי, ואני
מהרהר בו, כאלו היה זה אדם אחר.

והנערה הקטנה, זו שראיתי את פניה
ביום הראשון לבואי אל בית מר ויקפילד, איה? גם
היא נעלמה ואיננה. במקומה מתהלכת בבית
כדמות התמונה התלויה בחדר האורחים, לא דמות
קטנה. אגנס, אחותי הנעימה, כמו שאני קורא לה
במחשבותי, זו ידידתי ויועצתי, זה המלאך הטוב
לכל מי שמקבל השפעה מרוחה השלו והנוח –
היא גדלה ותהי לאשה.

מה הן שאר החליפות שבאו בחיי, מלבד
השנוי בקומה ובמראה, ומלבד הדעת שקניתי
בכל אותם הימים? בכיסי שעון של זהב התלוי
בשרשרת, על אצבעי הקטנה טבעת של זהב, אני
לובש מעיל ארך־כנפים, ואני מסלסל בשערי – כל
זה סמן רע הוא. האמנם נלכדתי שנית בפח האהבה?
כן. אני מעריץ את מרת לרקינס הבכירה.

מרת לרקינס זו איננה נערה קטנה. היא
אשה יפת־תאר, בעלת קומה ועיניה שחורות. הרי היא
כבת שלשים. ואהבתי אליה לא תדע גבול.

מרת לרקינס זו יש לה שיח ושיג עם
פקידי צבא. הדבר הזה גורם לי יסורים. אני רואה
אותה באה בדברים עמהם, ואני רואה אותם בעברם
את מרצפת הרחוב, כדי להפגש עמה. היא צוחקת
ודובבת, ונעימה לי פגישה זו. גם אנכי מבזבז זמן
רב בהליכתי אנה ואנה, אולי אפגש עמה. אם זוכה
אני פעם אחת ביום לראות את פניה ולאמר לה
“שלום”, אין מאשר ממני, כי על כן מודע אני
לאביה. שאילת שלום זו – הוא הגמול בעד יסורי
נפשי, בדעתי כי אמש יצאה במחולות עם פקידי
הצבא. אני ראוי לגמול זה, אם יש צדק בעולם.

אהבתי נוטלת ממני את תאבוני.
בגללה אני עונד תמיד על צוארי את מטפחת המשי
החדשה שלי. אני לובש את בגדי החמודות אשר לי,
ואת נעלי אני מגהץ שבע ביום. והכל כדי למצא חן
בעיני מרת לרקינס. כל מה שנוגע אליה, כל מה
שקרוב לה, יקר לי. ביום שאיני זוכה לראות את
פניה, הרי אני מבקש ומוצא את אביה (אדם זקן,
אשר סנטרו כפול ועינו האחת סתומה) ושואל
בשלומו ובשלום בני ביתו.

תמיד מציק לי הרעיון: צעיר אני מאד
לימים. הרי אני רק בן שבע־עשרה. אך מה בכך?
ומלבד זאת הן הימים חולפים מהר, ובקרוב, עוד שנים
מועטות, אהיה בן עשרים ואחת.

בערב בערב אני הולך על פני ביתה של
מרת לרקינס, אף כי לבי ישבר לרסיסים בראותי
פקידי צבא נכנסים ויוצאים שם, ובחדר האורחים
יושבת מרת לרקינס ופורטת על העוגב.

ופעמים שבלילה, בשעה שבני הבית
ישנים כבר, אני סובב את הבית ומנחש לדעת את
חדרה של מרת לרקינס. מה טוב היה, לו נפלה דלקה
בבית. כל הקהל הנאסף עומד נדהם. והנה אני
בוקע לי דרך בין ההמון, עולה בסלם אל חלון
חדרה ומציל אותה בזרועותי מתוך להבות האש.
אחרי כן אני עולה שנית אל חדרה לקחת משם את
חפציה, והלהבה אוכלת אותי. בכלל, אין אהבתי
תלויה בדבר, רק תשוקה אחת מלאה לבי: מי יתן
ותראה מרת לרקינס את אמץ רוחי – ואחר אמותה.

כל זה הוא בכלל, אבל לא תמיד. יש אשר
חזיונות בהירים יותר עולים אלי. ביום שאני לובש
את בגדי (עבודה של שתי שעות) לכבוד המשתה
הגדול בבית מר לרקינס (זה שלשה שבועות אני
מצפה לחג זה), אני זן את דמיוני בחזיונות נעימים.
הנה אני עומד לפני מרת לרקינס ומגלה לה את לבי.
היא מורידה את ראשה על שכמי ואומרת: “הה מר
קפרפילד, האמנם אאמינה למשמע אזני?” ולמחרת
בבקר יוצא לקראתי מר לרקינס ואומר: “קפרפילד
חביבי, בתי ספרה לי הכל. בשביל שאתה צעיר לא
הפסדת. הדבר הזה לא יפריע את אשרכם. הרי לך
עשרים אלף לטראות נדוניה, וברכתי נתונה לכם!”
וגם דודתי באה לברך אותנו ולבה מלא חדוה. ומר
דיק עם הדקטור סטרונג הם השושבינים שלי.

באתי אל הבית אשר נסך עלי קסם, והוא
מלא אורה, נגינה, פרחים, פקידי צבא (כצנינים הם
בעיני), ומרת לרקינס הבכירה מזהירה שם בזיו
יפיה. היא לבושה שמלת תכלת, ובשער ראשה
פרחים כחלים – הם פרחי זכריני. למה לה הפרחים
האלה? כאלו יש אדם בעולם אשר ישכחנה!

זה המשתה הראשון לגדולים שנקראתי
אליו, ואני רואה את עצמי נבוך קצת, כי אין איש
נגש אלי, מלבד בעל־הבית, מר לרקינס, השואל
אותי לשלום חברי בבית הספר. אכן לא מחכמה עשה
זאת. הן לא באתי הלום לשמע חרפתי.

אך לאחר שעמדתי שעה קלה בפתח ולא
גרעתי עיני מחמדת לבי, קרבה אלי – מרת לרקינס
הבכירה בעצמה! – ושאלה אותי בשפתי חן, אם יוצא
במחול אני.

מתוך קדה גמגמתי:

“עמך אצא, גברתי.”

“ולא עם אחרת?” שאלה מרת לרקינס.

“המחול עם אחרת לא יגרם לי ענג.”

צחקה מרת לרקינס ופניה אדמו (ואולי נדמה לי כן) ותאמר:
“במחול השני נכונה אני לצאת עמך.”

והרגע אשר צפיתי אליו בא המחול
השני הוא מחול הולס, ומרת לרקינס שואלת
אותי:

“היודע אתה לצאת במחול זה? אם לא, הנה הקפיטן בילי…”

אך לא. על פי מקרה, ממחה אני למחול זה.
הקפיטן בילי רואה את עצמו אמלל. אין בכך כלום,
מה לי ולו? גם אנכי הייתי אמלל, ועתה אני יוצא
במחול עם מרת לרקינס! איני רואה את המקום. איני
שומע דבר, איני יודע את הזמן. רק זאת אני יודע,
כי טס אנכי בחלל האויר יחד עם מלאך כחל ונפשי
מלאה עדנים, והנה הגענו אל חדר קטן ונשב
שנינו על הספה. היא נתנה עיניה בפרח האדם
התחוב בלולאה של בגדי. מהרתי להושיט לה את
הפרח ואמרתי:

“במחיר הפרח הזה אבקש ממך הרבה מאד.”

“האמנם? מה המחיר אשר תבקש?” שאלה מרת לרקינס.

“פרח אחד מפרחיך, ואנכי אנצרהו כבבת עיני.”

“אכן עלם אמיץ אתה,” קראה מרת לרקינס, “הא לך.”

והיא נתנה לי בפנים יפות אחד מפרחיה.
הגשתיו אל שפתי ואחר שמתיו על לבי. מרת
לרקינס שמה מתוך חיוך את ידה תחת זרועי
ותאמר:

“עתה קום ונשובה אל הקפיטן בילי.”

לא ידעתי נפשי בערב ההוא, והנה
קרבה אלי מרת לרקינס שנית שלובת זרוע עם איש
זקן, שהיה משחק בקלפים כל אותו הערב.

“הרי זה ידידי האמיץ! מר שסטל רוצה להתודע אליך, מר קפרפילד.”

מתוך הדברים הבנתי, כי אדם זה הוא מודע לה, ואשמח מאד.

“אכן בעל טעם טוב אתה, אדוני,” קרא מר
שסטל, ובגלל זה גדל כבודך בעיני. הרי אני בעל
שדות של כישות (והוא קרא בשם אחזתו), ואם תעבר
דרך מקומותינו, הואל־נא לסור אלינו וישבת עמנו
ככל אשר יהי עם לבך."

אמרתי חן חן למר שסטל ואלחץ את כפו.
אין זה כי אם חלום טוב. הנה אני יוצא שנית במחול עם
מרת לרקינס. והיא אומרת, כי מחולל יפה אני. בערב
ההוא אני שב אל ביתי בלב מלא אשר, וכל הלילה
אני רואה את עצמי בדמיוני יוצא במחול עם העלמה,
אשר כמלאך היא בעיני. ימים אחדים אחרי כן אני
שקוע בהרהורים נעימים; אך אין אני פוגש את
מלאכי ברחוב זה ימים מספר. רק הפרח הנובל הוא
נחמתי היחידה והקטנה בתוך געגועי
הרבים.

“טרוטבוד,” קראה אגנס באחד הימים,
לאחר סעדת־הצהרים, “היגיד לך לבך, מי עתיד מחר
לחג חג החתנה? זו אחת מן הבריות שאתה
מעריץ.”

“אין זאת כי את היא זו, אגנס?”

“לא אנכי!” קראה בהסבה את פניה היפות אלי, “הכלה היא מרת לרקינס הבכירה.”

“והחתן הוא הקפיטן בילי?” נשאר בי כח לשאל.

“לא, החתן אינו פקיד צבא, כי אם נוטע כישות.”

שבוע או שבועים אני שרוי ביגון. אני
מסיר את טבעתי מעל אצבעי, אני לובש בגדי חל
שלי, אני ממעט בתסרקת שערי, ואני מבכה את
הפרח הנובל של מרת לרקינס.

ויען כי בעת ההיא היו לי החיים
למשא, קבלתי ברצון את הזמנתו של הקצב איש
ריבי לצאת עמו שנית לקרב. השלכתי מעל פני את
הפרח הנובל ואלך להלחם עם אויבי. והפעם
הכרעתיו, וזר הנצחון על ראשי.

לא עברו ימים מועטים ולבי התעורר.
שנית שמתי את טבעת הזהב על אצבעי, ושוב
החלותי לסלסל בשערי. אלה הם הזכרונות
האחרונים של התקופה ההיא, ואנכי אז כבן
שבע־עשרה שנה.






פרק תשעה־עשר: אני מתבונן סביבותי


ספק הוא לי, אם שמחתי בלבי או נעצבתי, כאשר כלו ימי תלמודי
והגיעה השעה לעזוב את בית הספר של הדקטור
סטרונג.

אמנם הייתי מאשר כל ימי שבתי פה,
אהבתי את הדקטור החביב, גם קניתי לי שם טוב וקצת
פרסום בעולם הקטן הזה. הנה כי כן צר היה לי
להפרד ממנו. ואולם מטעמים אחרים, בלתי ברורים
לעצמי, תקף אותי גיל. מבעד לערפל ראיתי את הימים
אשר אהיה עומד ברשות עצמי. הבו גדל לאיש כזה!
מה רבו הדברים הנפלאים אשר יראה ואשר יעשה
איש העומד ברשות עצמו, ומה עצמה השפעתו על בני
האדם הסובבים אותו.

כל החזיונות והדמיונות האלה לקחו את
לבי. ולכן עזבתי את בית הספר בלי דאגה. פרדה
זו לא גרמה לי צער כמו שאר הפרדות בימי
חיי.

בימים ההם ידעתי את החיים מעט מאד או
לא כלום. החיים היו בעיני מעין ספר אגדה, שאני
בא עתה לקרא את פרקו הראשון.

הרבה והרבה נועצנו יחדו, אני
ודודתי, על דבר טיב העבודה אשר לה אקדיש את
חיי. במשך שנה או יותר בקשתי בתוך לבי
מענה על השאלה ששאלה דודתי: “מה היא האומנות
החביבה עלי?” אך אין שום אומנות אחת, החביבה לי
יותר משאר האומניות. אלו יכלתי ללמד על
פי רוח הקדש את תורת מהלך
האניות ולעמד אחרי כן בראש חבר תרים, הסובבים
את כדור הארץ, כדי לגלות ארץ חדשה – כי אז
ראיתי את עצמי יאה לכך. אבל כיון שנסים ונפלאות
אלו לא יעשה לי אלהים, אין אני מבקש אלא אומנות
כל שהיא, שלא תהי למשא על דודתי ושאוכל לעשות
את חובתי עד כמה שיש בידי.

“טרוט, שמע נא, בני, את אשר אמר לך,”
קראה אלי דודתי בבקר יום אחד, לאחר שכבר
עזבתי את בית הספר, “עדין לא מצאנו פתרון
לשאלה הקשה, ויען כי עלינו להזהר מטעות, עד
כמה שיש בידנו, לכן דעתי, כי נמתין קצת עד
שנחליט דבר, ובינתים תתאמץ לעין בדבר
מתוך השקפה אחרת ולא על פי רוחו של תלמיד
בית־ספר.”

“כדבריך, דודתי.”

“רעיון בא אל לבי,” הוסיפה דודתי לדבר,
“כי לאחר שתצא מארבע אמות של אהלך ותראה את
העולם ואת החיים, יעלה בידך לדעת את עצמך
ולהחליט דבר. לפי דעתי, עליך לצאת לדרך, לעבר
מעט בארץ, לבוא בין אנשים, לראות, למשל, את פני
האשה המשנה, אשר לה השם הפרא (דודתי לא
יכלה לסלח עד היום לאומנתי, כי נקראה
פגוטי).”

“אין כדבר הזה רצוי לי, דודתי.”

“ובכן,” קראה דודתי, “כונתי לדעתך.
אין פלא, כי לך רצוי הדבר מאד. הרי זה בדרך
הטבע ובדרך השכל. ואני מאמינה, כי בכל
מעשיך בעתיד, בני, לא תטה מדרך זו.”

“אקוה, כי כן יהי.”

“אחותך בטסי טרוטבוד,” קראה דודתי,
“היתה הולכת בדרך הישר והטוב מאין כמוה. מי
יתן והיית אתה אח ראוי לה.”

“אני מקוה להיות בן־אח ראוי לך, דודתי, והדבר הזה די לי.”

“חבל, חבל, כי אמך הרכה והענגה
איננה עתה בין החיים,” קראה דודתי בהסתכלה
בי, “למראה בנה הנחמד היה לבה מתמלא גאוה, עד
כי מחה הקטן היה מתבלבל בלבול גמור. בחיי
ראשי, טרוטבוד, בראותי פניך, עומדת לנגד עיני
דמות אמך.”

“אקוה כי זוכרת את את אמי בזכרון טוב, דודתי,” אמרתי.

“פניו דומים לפני אמו, דיק,” קראה
דודתי ברגש, “אלה הם קוי הפנים של האשה
הענגה, כמו שנראו לעיני באותו יום בצהרים.
אלי שבשמים! הנה דמות אמו אני רואה מתוך
עיניו, בהביטו אלי.”

“האמנם?” שאל מר דיק.

“אבל גם לדוד הוא דומה,” חרצה דודתי

“הרי דוד דומה לדוד!” נענה מר דיק.

“ואולם תפלתי, טרוט,” גמרה דודתי,
“כי תהי בן חיל – אין כונתי לכח הגוף אלא לכח
הרוח – איזהו בן חיל, מי שיש לו כח הרצון, אומר
ועושה, הן שלו הן ולאו שלו לאו,” קראה דודתי בנענעה ראשה ובקמצה ידה,
“איש אשר רוחו נכונה ולבו אמיץ, אשר כל מעשיו
הוא עושה על פי שכלו ולא בהשפעת אדם או דבר כל
שהוא, מי יתן והיית איש אשר כזה, אלו היו אביך
ואמך אנשים כאלה, חי אלהים, היה טוב להם וטוב
לנו.”

הבעתי לה את תקותי, כי אמנם אשתדל להיות איש אשר כזה.

וכדי שבראשית דרכך תלמד לסמך על
כח עצמך ולעשות כל דבר על פי רוחך," קראה
דודתי, “הרי גמרתי בלבי, כי תצא לדרך לבדך.
תחילה עלה בדעתי לשלח עמך
את מר דיק, אך אחרי העיון נמלכתי, כי מוטב יהי
אם ישאר מר דיק בביתי להיות מגן לי.”

ברגע הראשון נעצב מר דיק אל לבו על
אשר לא ילך עמי, אך ברגע השני זכר את הכבוד
הרב שנפל בגורלו להיות מגן לאשה שאין כמוה
בכל העולם, ופניו הצהיבו.

“וחוץ מזה,” הוסיפה דודתי, “הרי ספר הזכרונות.”

“הה, ודאי שכן הוא,” ענה מר דיק
בחפזון, “דע לך, טרוטבוד, כי במהרה בקרוב עלי
לגמר את ספרי, ויהי מה.”

הנה כי כן נתנה לי דודתי הטובה צרור
כסף גם צידה לדרך ותשלחני בשלום למסעי.
בטרם הפרדי מעמה, השיאה לי דודתי עצות טובות,
גם העניקה לי נשיקות חמות, אף אמרה לי, כי לפי
דעתה טוב לי לשהות בלנדון עיר הבירה ימים
מספר, בהליכתי למקום מולדתי או בחזירתי משם,
יען כי העקר הוא לי להתבונן קצת אל החיים ואל
העולם.

קצור הדבר, בן חורין אני במשך
שלשה שבועות או חדש ימים, והרשות בידי לעשות
ככל אשר עם לבי. דודתי לא חשבה להגביל אף
במעט את חפשתי, ורק דרשה ממני כי אכתב לה
שלש פעמים בשבוע את קורות דרכי.

קדם כל נסעתי לקנטרבורי לקחת
ברכת הפרדה מאת אגנס ואביה (את חדרי בביתם לא
נטשתי עוד), גם מאת הדקטור החביב. אגנס שמחה
מאד לקראתי ותאמר לי, כי הבית לבש צורה אחרת מן
היום אשר עזבתיו.

“דעי לך, אגנס, כי גם אנכי לבשתי
צורה אחרת לאחר שעזבתי את ביתך,” קראתי, “כי
חסרה לי יד ימיני, באין את עמדי. ואולם לא יפה
אמרתי, כי המח והלב הלא אינם מנחים ביד ימיני.
כל יודעיך, לא רק אנכי, ישאלו בעצתך וינהגו
על פיך.”

“כל יודעי ידברו אלי חלקות, וגם אתה בתוכם,” ענתה אגנס מתוך חיוך.

“לא, באמת אין כמוך בכל הנשים, טובה
ועדינה את: בינה, יתרה יש לך, וכל דבריך
נכונים.”

“אכן אתה מדבר היום,” קראה אגנס
בשבתה לעשות את מלאכתה וצחוק נעים פרץ מפיה,
“כאלו עמדה לפניך מרת לרקינס.”

“הוי!” עניתי, ופני אדמו לזכר אהובתי
הכחלה, “לא טוב את עושה ללגלג עלי בבטחי בך.
ואולם כל ימי חיי לא אחדל לבטח בך, אגנס.
לפניך אשפך שיחי – אם תטי לי אזן – בבוא עלי
אסון או בהלכדי בפח האהבה. ספר אספר לך הכל.
גם אם אהיה אוהב אשה בכל מאדי.”

“אכן, הן תמיד אתה אוהב בכל נפשך ובכל מאדך,” קראה אגנס מתוך צחוק.

“הוי! כל אלה היו מעשי ילדות או מעשי
נערות,” עניתי בצחקי גם אני, אך פני אדמו קצת
מבושה, “ואולם עתה נשתנו הזמנים, ויום יבוא,
אשר לבי יאהב אהבה רבה. פלא הוא לי, כי את,
אגנס, לא אהבת איש עד היום.”

אגנס צחקה שוב ותנענע בראשה: “הן”.

“הוי! יודע אני כי לא אהבת עוד!”
אמרתי “לולא כן, כי אז היית מספרת לי. לכל הפחות
(ראיתי והנה אדמו פניה), היית מרמזת לי על
הדבר. ואולם אין איש מכל באי ביתכם, אשר יהי
ראוי לאהבתך, אגנס. איש כזה, בעל רוח נדיבה,
עתיד לבוא ולעמד לפני. דעי לך, כי מהיום והלאה
תהיינה עיני פקוחות על כל הגברים המעריצים
אותך, והרבה הרבה אשאל מעם האיש אשר יקנה את
לבך.”

שעה רבה ישבנו ועסקנו בשיחה זו,
שמקצתה דברי שחוק ומקצתה דברים היוצאים מן
הלב, כמנהגנו זה ימים רבים,
מזמן ילדותנו. ואולם פתאם נשאה אגנס את עיניה
אלי, וקולה היה שונה באמרה:

“טרוטבוד, אשאלך דבר, אשר מי יודע מתי
יבוא המקרה לידי לדבר עמך אדותיו. ומבלעדיך
אין איש אשר אשאלהו: האם התבוננת, כי שנוי
הולך ובא ברוחו של אבא?”

אמנם התבוננתי אל הדבר, אף הרהרתי
בו לא אחת. הכרת פני ברגע זה ענתה בי, כי כן
הוא. ואגנס השפילה כרגע את עיניה, אשר דמעות
נוצצו בהן.

“הגידה נא לי, מה זאת?” קראה אלי בקול שפל.

“לפי דעתי.. האם אגיד לך, אגנס, את כל אשר עם לבי, מאהבתי אל אביך?”

“כן,” ענתה.

“לפי דעתי, הוא עוכר את נפשו על ידי
הרגלו, שהולך ורע מיום בואי הלום. הוא
מרגז־עצבים לעתים קרובות, ואולי חזון דמיוני
הוא.”

“לא דמיון הוא,” ענתה אגנס במנוד ראש.

“ידיו רועדות, לשונו מגמגמה ועיניו
תועות. גם ראיתי והתבוננתי, כי דוקא בשעה
שברוחו אין מנוחה, קוראים אותו אל הלשכה.”

“אוריה הוא הקורא,” ענתה אגנס.

“כן. ביחוד, כנראה, מדכא את רוח
אביך הרגש, כי לא טוב הוא עושה, כי לא יפה דבר,
כי אחרים ראו אותו בשעת קלקלתו. והרגש הזה
מדכא את גופו ונשמתו, עד כי נפלו פניו ורוחו
נפל, אל נא תפחדי, אגנס, אם אספר לך, כי אתמל
בערב מצאתי את אביך יושב לפני שלחנו ושופך
דמעות כילד קטן.”

עוד לא כליתי את דברי, והיא שמה את ידה
הרכה לפי, וכרגע יצאה לקראת אביה, אשר נראה
בפתח החדר, ותתרפק עליו. ארשת פניה בשעה
שהביטה אלי עוררה את לבי מאד. בפניה ראיתי חבה
רבה אל אביה, ועיניה היפות הביעו רגש תודה לו
על אהבתו אליה ודאגתו לה. ועיניה כאלו התחננו אלי, כי אתהלך עם
אביה ברך ובנעם, ולבי יהי טוב אליו, ולא אדון
אותו לכף חובה. לבה הגה גם גאון גם אהבה למראה
אביה, ועם זה היתה נפשה מלאה רחמים עליו. ואת כל
הרגשות האלה חפצה לתת גם בלבי, באין אמר
ודברים, רק במבט עיניה בלבד.

ממחרת היום נפרדתי מעם הבית
העתיק, אשר הרוח הטובה של אגנס שורה עליו. אין
ספק, כי שוב אשוב בקרוב לראות את הבית הזה,
ואולי אלין לינות רבות בחדרי אשר בו. אך ימי
מגורי בבית הזה הנה תמו עתה יחד עם ימי
תלמודי אשר חלפו. ובצררי ברוח נכאה את שירי
ספרי ובגדי, כדי לשלחם לדובר, עזר אוריה היף
על ידי בחשק מרבה, ועל לבי עלה הרעיון, כי הוא
מלא שמחה על עזבי את הבית הזה.

בהפרדי מעל אגנס ואביה, התאמצתי
להעמיד פנים, כאלו לבי שוקט. עליתי על המרכבה
ההולכת ללנדון, ובעברי דרך העיר, היה לבי מלא
חנינה וסליחה לכל אדם, עד כי עלה בדעתי להשלים
עם אויבי הקצב ולתת לו חמשה שילינגים
דמי־שכר. אך לאחר שראיתי את פניו הזועפים של
אותו בחור, בעמדו בבית המקולין ומראהו מכער,
אחרי אשר הכיתי את שנו במלחמתי בו, שבתי
ממחשבתי זו.

רעיוני הראשון בצאתי מן העיר היה, כפי
שאני זוכר, להראות לעיני בעל העגלה כגדול
בשנים ולדבר בקול גס. הדבר הזה עלה בידי
בעמל רב, אך לא יכלתי לותר עליו, מפני שקול
זה יאה לגדול.

“האם הולך אתה למסעיך, אדוני?” שאל
העגלון.
“כן,” עניתי מתוך גדלות, “אני הולך לנדונה,
ומשם אני נוסע לסופולק.”

“לצוד ציד?” שאל העגלון.
גם הוא ידע כמוני כי בעונה זו אין צדים חיות
ועופות, אך שאלה זו גרמה לי בכל זאת הנאה
מרבה.

“איני יודע,” עניתי כמפקפק, “אם אשלח חץ או לא.”

“אומרים, כי הצפרים נודדות עתה מן היערים,” קרא בעל העגלה.
“ודאי שכן הוא,” עניתי כממחה לאותו ענין.
“האם סופולק הוא מקום מולדתך?”

“כן,” עניתי מתוך חשיבות, “סופולק הוא מקום מולדתי.”

“אומרים, כי הפשטידות במחוז זה ערבות מאד.”

עד היום ההוא לא ידעתי כלל, כי מחוז
מולדתי מפרסם בעולם בתעשיה של פשטידות, אך
ראיתי את עצמי מחיב להראות כידען גם בענין זה,
ולכן נענעתי בראשי ואמרתי:

“אמנם כן הוא.”

“אין בכל העולם כסוסי סופולק,” קרא אלי
בעל העגלה, “סוס הבא מסופולק, אם רק בן מין משבח
הוא, לא יסלא בפז מחירו. היודע אתה בטיב
סוסים?”

“לא,” עניתי, “לא הרבה.”

“הנה פה עמנו יש אדון אחד, היושב
מאחורי,” הוסיף העגלון לדבר, “שהוא ממחה מאד
בענין סוסים.”

האדון המדבר שישב ממולי היה בעל פנים מגשמים ועינו האחת פוזלת. על ראשו מגבעת לבנה בעלת שולים צרים,
וברגליו מגפים ארכים מאד. בשמעו את דברי
העגלון, ענה ואמר:

“אין מין סוסים ואין מין כלבים שלא ראו
עיני, סוסים וכלבים – משא נפשי. הם הם ביתי,
אשתי וילדי… אין בעולמי לא קריאה ולא כתיבה ולא
שאר חכמות…”

“האין איש חשוב כזה ראוי לשבת במעלה המרכבה?” לחש בעל העגלה באזני.

הערה זו שמשה לי רמז, כי מן הראוי לי
לפנות מקומי לאדם גדול זה. וכרגע עזבתי את
מושבי הנאה.

“אכן,” קרא העגלון, “כך יהא יאה יותר.”

את הדבר הקטן הזה ראיתי תמיד כמפלה
ראשונה בחיי. מקום מושבי הנאה במרכבה קניתי
בכסף מלא. גם לבשתי לכבוד המקום הזה, המיעד
לגדולים, אדרת רחבה לנוי. ראיתי את עצמי כאדם
חשוב היושב בראש. והנה לא עברה שעה רבה, ואת
מקומי הנחתי לאדם פרוע שעינו פוזלת, לאדם
שכל יחוסו הוא, כי ריח של ארוות סוסים נודף ממנו
ומודע לכלבים הוא.






7.jpg



“סמן רע הוא לי,” הרהרתי בלבי, ורוחי
נפל בקרבי. לשוא השתדלתי לדבר מתוך
טבורי, בקול גס, כדי שאראה כגדול בשנים. ראיתי,
כי צעיר לימים אני בעיני הבריות.

ובכל זאת נעים היה לי לשבת במרכבה
רתומה לארבעה סוסים. אדם בן תורה אני, מלבושי
מהדרים, ובכיסי צרור כסף; ואני מתבונן בדרכי
אל כל המקומות, אשר עברתי בהם ברגל בימי עניי
ומרודי. כל אבן, כל ציון עורר בי מחשבה. ובראותי
את האורחים־פורחים עם פרצופם המיחד להם, שעברו
על פנינו, נדמה לי, כי רואה אני את חרש־הנחשת
באחזו בפי כתנתי. וכאשר עברה המרכבה דרך
שוק שטם, הצצתי אל אותה הסמטה, אשר שם דר
החנוני המטרף, להכיר את המקום שישבתי שם
בחמה ובצל והמתנתי לקבל מחיר מעילי
שמכרתי. וכאשר קרבנו אל לנדון, והמרכבה
עברה על פני “בית־שלום”, זה המקום שמר קריקל
מושל שם, נכון הייתי לתת כל אשר לי במחיר הרשיון
לבוא אל הבית הזה ולהלקות יפה יפה את המחנך
ולהוציא לחפשי את כל התלמידים, הכלואים שם
כצפרים בכלוב.

הגענו עד המלון “צלב הזהב”, אשר היה
בימים ההם בנין עתיק שעמד ברחוב צר. המלצר
הביאני אל חדר־הקפה, והמשרתת הוליכתני אל
חדר־משכבי, אשר ריח של זבל נדף ממנו, ואפלולית
של מערת־קבר שררה בו. ועוד הפעם ראיתי
ונוכחתי כי צעיר לימים אני, ולכן
אין איש חולק לי כבוד כל שהוא, המשרתת אינה שמה
לב אלי כלל, והמלצר מדבר עמי בלשון של
בן־בית ומשיא לי עצות.

“עתה,” קרא אלי המלצר, “מה תאכל
לסעדת הצהרים? עולי ימים רגילים לאכל בשר עוף.
האתן לך?”

עניתי לו מתוך חשיבות, עד כמה שיכלתי, כי לחכי לא יטעם בשר עוף.

“האמנם?” שאל המלצר, "עולי ימים אינם
מחבבים בשר שור ובשר שה. האגיש לך איפוא קציצה
של בשר עגל?

אמרתי הן, כי לא ידעתי במה לבחר.
אחרי כן פקדתי בקול גס, כמו שנאה לגדול
בשנים, להגיש לי את הבשר הצלוי עם תפוחי
אדמה ועם שאר ירקות; גם צויתי את המלצר
לשאול את פי בעל הפנדק, אם לא
נתקבלו מכתבים על שם רבן דוד קפרפילד. אמנם
לא חכיתי לשום מכתב, אך נדמה לי, כי על ידי כך
יגדל כבודי בעיני המלצר.

עד מהרה שב אלי ובפיו מענה, כי לא בא
שום מכתב (ואנכי העמדתי פנים של תמה),
ויפרש מפה על פני השלחן ליד האח. בשעת
מלאכתו שאל אותי, מה היין אשר אשתה. וכאשר
עניתי: “יין אדם”, הלך המלצר אל אחורי המחיצה,
ששם חדרו, ומלא שם משירי הצלוחיות לתוך
בקבוק, בה בשעה שאנכי ישבתי וקראתי
בעתון. כאשר טעמתי מעט מן היין המזוג, לא נעם
לחכי, אך, לחרפתי, לא ערבתי את לבי להתלונן
ושתיתיו.

אחרי הסעדה, ולבי טוב עלי מאד (סמן
הוא שגם יין מהול ישמח לבב אנוש), עלה בדעתי
ללכת אל התאטרון. באתי אל קובנט־גרדן. בערב ההוא
הציגו שם על הבמה מחזה מחיי הרומאים הקדמונים.
ראיתי את יוליוס קיסר במחזה. מה רחב לבי לראות
בעיני את הרומאים הנדיבים עומדים חיים לפני,
נכנסים ויוצאים, כדי לגרם לי ענג, תחת אשר בבית
הספר הכבידו עלי את העל לשנן את מעשי תקפם
וגבורתם. ואולם התערבת של דמיון ומציאות, שפע
אורה ושירה, המנגינות, קהל הרואים, חליפות
המחזות בכל קשוטם ופארם – כל אלה הקסימו את
נפשי ופתחו לפני שערי גן־עדן, עד אשר בצאתי
אחרי כן, בשעה שתים בלילה, מבית התאטרון אל
הרחוב הדלוח מגשם, הייתי בעיני, כאלו ירדתי
מעל העבים, אשר על כנפיהם דאיתי לעולמות רחוקים,
ונפלתי לתוך עולם של שאון, בץ, אור־כהה, מטר
וגשם, שקשוק עגלות, רעש נעלי עץ, כעור וכל
רע.

שעה קלה עמדתי ברחוב אובד דרך,
כאלו באמת הייתי בן עולם זר, אך הדחיפות בצד
ובכתף השיבוני תכף אל עולם המציאות, ואשים
פעמי אל בית מלוני. ובדרך הרהרתי במחזות
שראו עיני; וגם בשעה שאכלתי פת ערבית לא
חדלתי מהרהר בהם, ועיני נטויות אל האח, עד אשר
הגיעה השעה הראשונה אחר חצות הלילה.

לבי היה מלא ממראה עיני וממשמע
אזני, עד אשר לא ידעתי, מתי עבר על פני איש צעיר,
בעל קומה ויפה תאר, לבוש הדר, והוא נראה לי
כמכר. אך אנכי הוספתי לשבת ליד האח שקוע
בהרהורים.

סוף סוף קמתי ממקומי לעלות על מטתי,
לשמחת לבו של המלצר המנמנם, אשר ישב כל אותה
שעה בחדרו הקטן ונלחם עם השנה שתקפה אותו.
בלכתי אל עבר הפתח, עברתי על פני האיש הצעיר
שנכנס וראיתי אותו. פסעתי פסיעה קטנה לאחורי
ואביט אליו שנית. הוא לא הכירני, אך אנכי
הכרתיו כרגע.

בשעה אחרת אפשר שהייתי חסר עז־רוח
לגשת ולהתודע אליו והייתי דוחה את הדבר עד יום
המחר, ומי יודע אם לא היה אובד לי, אך בעת שלבי
היה מלא חזיונות מאשר ראו עיני בתאטרון, עלה
לפני זכר הימים שהוא היה מגני וידידי, ואהבתי
אליו התעוררה בנפשי בכל תקפה, עד כי
התעוררתי ואגש אליו בלב הולם ואומר:

“סטירפורת! שלום עליכם!”

הוא הביט אלי – זהו מבטו הידוע לי – אך בפניו לא ראיתי, כי זוכר הוא אותי.

“האמנם לא תזכרני?” שאלתי.

“אל אלהים!” קרא פתאם, “הלא זה הוא קפרפילד הקטן.”

אחזתי בשתי ידיו ולא הרפיתי מהן,
ולולא הבושה והיראה, שמא לא ימצא הדבר חן
בעיניו, הייתי נופל על צואריו ובוכה.

“מימי לא הייתי מלא שמחה כל כך,
סטירפורת יקירי! מה עלץ לבי בראותי היום את
פניך!”

“גם אנכי שמח לראותך!” קרא בלחצו את
ידי בחבה, “אך למה זה קפרפילד חביבי,
התרגשת כל כך?”

ואולם הוא שמח מאד לראות, עד כמה עוררה בלבי שמחה הפגישה עמו.

מחיתי מעל עיני את הדמעות, שלא
נשמעו להחלטתי ויצאו, ועל פני נראה חיוך
עקום, ונשב שנינו יחדו זה בצד זה.

“אי זה הדרך באת הלום?” שאל סטירפורת, בטפחו בחבה על שכמי.

“מקנטרבורי באתי היום. שם מקום
מגורי דודתי, אשר אמצתני כבן לה, ושם גמרתי
חק למודי. ואתה, סטירפורת, מאין ולאן?”

“אני לומד באוקספורד, זאת אומרת: אני
יושב שם מזמן לזמן בתוך שעמום נורא, וכעת אני
הולך הליכה של חובה אל בית אמי. כמה נאים פניך,
קפרפילד! מסתכל אני בך ורואה, כי לא שנית אף
במעט, רק כי גדלת.”

“אנכי הכרתיך כרגע,” אמרתי, “ואין פלא, זכר אנשים כמוך לא ימחה במהרה.”

הוא צחק בהעבירו ידו על תלתלי ראשו,
ויאמר: “כן, אני נוסע היום, כאשר אמרתי, נסיעה
של חובה. אמי דרה מחוץ לעיר, לא הרחק מזה. ויען
כי הדרכים מקלקלות עתה, ובביתנו שורר השעמום,
לכן בחרתי ללון הלילה בכרך וללכת מחר
לדרך. זה לי בעיר רק שש שעות, וכבר הספקתי
לנמנם ולפהק יפה בתאטרון.”

“גם אנכי ישבתי הערב בתאטרון,”
קראתי, “בקובנט־גרדן. מה רב הענג אשר שבעתי,
ממש גן עדן.”

סטירפורת צחק מלא פיו.

“דדי חביבי,” קרא בטפחו לי שוב על
שכמי, “הרי אתה כפרח מרגנית. פרח זה הצומח
בשדה נכח השמש אינו רענן ממך! הן גם אנכי
ישבתי בתאטרון זה, ומימי לא ראיתי מחזה
חסר־טעם כבערב הזה. אדון, גש הנה!”

בדברים האחרונים פנה סטירפורת אל
המלצר, אשר עמד מרחוק והתבונן אלינו,
בהתודענו איש אל אחיו, ובשמעו את הקול הקורא
אליו, קרב מתוך דרך ארץ.

“מה טיבו של החדר אשר יעדת לרעי מר קפרפילד?” שאל סטירפורת.

“סליחה, אדוני, מה שאלתך?”

“איה חדר משכבו? כלומר, מה המספר
של החדר? הלא תבין את כונתי,” קרא
סטירפורת.

“אכן, אדוני,” השב המלצר בקול של
התנצלות, “מר קפרפילד דר לעת עתה בחדר מספר
ארבעים וארבעה.”

“איככה זה נועזת,” גער בו סטירפורת,
“לתת למר קפרפילד דירה במערה זו שעל גבי
הארוה?”

“סלח נא, אדוני,” השיב המלצר שוב
בהתנצלות, “כי לא ידענו את טיבו של מר קפרפילד.
אם טוב בעיניך, אדוני, נכון אני לתת למר קפרפילד
את המספר שבעים ושנים, סמוך לחדרך.”

“ודאי שטוב הוא בעיני,” קרא סטירפורת, “מהר נא ועשה כאשר דברת.”

המלצר לא אחר להעביר את ילקוטי אל
החדר ההוא. סטירפורת לגלג עלי על שלא מחיתי,
כשנתנו לי מעון צר, טפח לי על שכמי והזמין אותי
למחר לאכל עמו יחדו פת שחרית. הזמנה זו קבלתי
מתוך גאוה ושמחה כאחת.

בשעה מאחרת לקחנו נרות ונעל אל
חדרינו אשר בקומה השנית. שם ליד פתח חדרו של
חברי נפרדתי מעליו בידידות רבה. חדרי החדש היה
מרוח ויפה, והמטה הגדולה שעמדה בו נראתה לי
כשדה רחב־ידים.

פה על גבעה של כרים וכסתות שכבתי
וארדם מתוך תענוג. ובחלומי ראיתי את רומי
העתיקה, את סטירפורת, את ידידי, ואישן עד הבקר,
עד השעה שהגיע לאזני קול רעש המרכבות בעברן
על פני מרצפת הרחוב, ונדמה לי, כאלו שומע אני
בחלום קול רעמים.






פרק עשרים: בית מולדתו של סטירפורת


למחרת בשעה השמינית בבקר
התדפקה המשרתת על דלת חדרי והודיעה, כי הביאה
לי מים חמים לתגלחת. בושתי וגם נכלמתי להרים
פני, כי – אהה! – הלא זקן אין לי. והחשש, כי
המשרתת כונה בדבריה ללגלג עלי, דכא את רוחי
כל אותה שעה שעסקתי בתלבשתי. ואחרי כן,
כשירדתי מעל המעלות לבוא אל חדר האכל,
ועברתי על פניה של המשרתת, ראיתי את עצמי
כחוטא ופני הביעו הכנעה. ובשמעי את קולה,
בשעה שטאטאה את החדר, עמדתי ופני אל הקיר
ואתבונן אל תמונת המלך קרל, כדי שלא אראה
בקלוני, כי עול ימים אני כל כך בלי חתימת זקן,
עד אשר נגש אלי המלצר ואמר, כי חברי ממתין
לי.

את סטירפורת מצאתי יושב לא בחדר
הקפה, כי אם בחדר מיחד ונאה, המקשט בוילאות
אדמים ומרפד במרבדים תורקים, והאח בוערת שם
יפה, והשלחן ערוך בהדר. ובראי הקטן והעגל,
אשר ממעל למזנון, נשקפה בבואה קטנה של החדר
עם השלחן הערוך ועם האח הבוערת ועם
סטירפורת.

ברגע הראשון הייתי שרוי במבוכה,
בראותי עד כמה עולה חברי עלי גם בתקיפותו גם
בכל דבר (וגילו אף בכלל), אך אפטרפסותו
הנעימה שמה עד מהרה קץ למבוכתי, וכעבר שעה קלה
ראיתי את עצמי כבן־בית. ישבתי משתאה למראה
הפנדק השומם, שלבש היום בבקר צורה אחרת,
גם המלצר, שאתמל דבר עמדי כקרוב או גואל, עמד
היום בנמוס רב, כעבד לפני אדוניו.

“ועתה, קפרפילד,” פנה אלי סטירפורת,
כשנשארנו לבדנו, “פתח פיך וספר לי מה
מעשיך, ולאן אתה הולך, וכל הקורות אותך. כל
הנוגע לך הוא בעיני כנוגע אל עצמי.”

שמחתי שמחה גדולה על אשר סטירפורת
משתתף עד היום בגורלי, ואספר לו את דבר הצעת
דודתי לצאת לדרך, ומה תכליתה של נסיעה זו.

“אם כן, אינך אץ לדרכך,” קרא
סטירפורת, “קום איפוא ולך עמי אל מקום מולדתי
היגיט, וישבנו שם יום או יומים יחדו. אמי תמצא
חן בעיניך – אמנם מתגאה היא, כי בן לה כמוני,
אך לדבר הזה תסלח לה – וגם אתה תמצא חן
בעיניה.”

“מי יתן ויאמנו דבריך!” עניתי מתוך חיוך.

“הה, כל מי שמחבב אותי, מבטח לו, שימצא חן בעיני אמי,” קרא סטירפורת.

“אם כן, אקוה כי תחבבני אמך חבה יתרה,” עניתי.

“טוב, איפוא!” קרא סטירפורת, “לך עמי
ותוכח. ולעת עתה אובילך לראות את האריות
והבריות (‘ירוק’ כמוך ימצא תענוג רב במחזה
הזה), ובערב נסע במרכבה להיגיט.”

קשה היה לי להאמין כי כל זה אינו חלום.
נדמה לי, כי עוד מעט ואיקץ במספר ארבעים
וארבעה, ושוב אראה את חדר הקפה השומם עם
המלצר ה“מחתן” עמי.

לאחר שכתבתי לדודתי, כי הצליח אלהים דרכי,
בפגשי את חברי אשר אהבתי ועל פי הזמנתו נוסע
אני אל בית אמו, הלכתי עם סטירפורת אל
המוזיאון, ושם ראיתי ונוכחתי מה רבו ועצמו
ידיעותיו של חברי בענינים שונים, ועד כמה אין הוא
מתהדר בהן.

“מבטחני, סטירפורת,” קראתי, “כי עתיד
אתה לקבל בבית מדרשך ציון של עליה, ואולי
כבר יש לך ציון זה, ואתה תהיה לתפארת
לרבותיך וחבריך.”

“ציון של עליה לי?!” קרא סטירפורת,
“לא, לא לי, מרגנית חביבי! הן לא תעלב אם אקראך
בשם זה.”

“לא ולא!” עניתי.

“בן חכם אתה, מרגנית יקירי!” קרא
סטירפורת מתוך חיוך, “אין בלבי רצון כל שהוא
ל’התעלות' בדרך זו. רב לי, כי רכשתי דעת במדה
זו, עד כדי להיות איש־שעמום בחברת בני
אדם.”

“אך הכבוד…” פתחתי.

“הוי, מרגנית בעל החלומות!” קרא
סטירפורת בצחוק מטוב לב, “האמנם כדאי הוא לי
לטרוח, כדי שתריסר מטמטמים ילטשו עיניהם
ויפערו פיהם וירימו ידיהם למראה פני? מותר אני
על הכבוד הזה. יזכה בו איש אחר, אם תענוג הוא לו
ואם הוא רודף אחריו. איני מקנא באשרו.”

בושתי מטעותי, ואשתדל להשיאו
לענין אחר. והדבר הזה עלה בידי בלי עמל, כי
סטירפורת היה רגיל לקפץ מענין לענין בקלות
רבה.

אחרי כן סעדנו מעט את לבנו; ויום החרף
הקצר כבר רד, כאשר עמדה המרכבה על ראש גבעה
לפני בית חומה עתיק בהיגיט. אשה נאה באה
בימים, מהדרה בהליכותיה, יצאה לקראתנו. היא
חיבקה את סטירפורת ותקראהו בשם “ג’מס יקירי”,
והוא הציגני לפני האשה הזאת, היא אמו, אשר
נתנה לי שלום.

הבית היה עתיק, ושקט וסדר שררו בו.
בעד החלון ראיתי את העיר לנדון משתרעת במרחק
כענן ערפל, אשר אורות קטנים נוצצים בו פה ושם.
התבוננתי אל הרהיטים המהדרים, אל מעשי הרקמה
ואל התמונות התלויות על הקיר, עד אשר נקראתי אל
השלחן לסעד.

עוד אשה אחת ראו עיני בבית ההוא, אשר
הציגוה לפני בשם הגברת דרטל, אך סטירפורת
ואמו קראו לה רוזה. היא היתה כבת שלשים, בעלת
קומה, גופה צנום, שערה ועיניה שחורים ופניה
מביעים מרירות נפש ורגז־לב.

פעם בפעם התערבה רוזה בשיחתנו, אך
מעולם לא הביעה את דעתה, כי אם קראה וחזרה
וקראה: “האמנם כן?” “אכן, לא ידעתי!”

בשעת הסעדה ספרתי לחברי, כי יש
עם לבי לבקר את אומנתי הזקנה ולראות את מר
פגוטי וביתו, זה המלח שבא אלי ל“בית־שלום”.

“אה! זה האדם הפשוט?!” קרא סטירפורת, “הלא הוא בא יחדו עם בנו, לא כך?”

“לא, אין זה בנו, כי אם בן אחיו,” עניתי,
“אשר לקח לו לבן. גם בת־אחות יש לו, נערה יפה
ונעימה. וכל הבית (או הספינה העומדת ביבשה
במקום בית) מלא טוב וחסד. לו ראית את האנשים
האלה בביתם, היה לבך מתמלא גיל.”

“הכן אתה חושב?” שאל סטירפורת, “הבה
אלך עמך ואראה, כיצד חיים בני אדם הללו.
ומלבד זאת אקבל תענוג בנסעי עמך יחדו,
מרגנית, חביבי.”

הבשורה הזאת הגדילה את שמחת לבי עד אין קץ.

ואולם הגברת דרטל, אשר עיניה
הנוצצות היו נעוצות בנו, בשמעה מפי חברי את
הדברים “בני אדם הללו”, התערבה בשיחתנו.

“האמנם כן? אנא, הגידה לי, מה נשתנו בני אדם הללו?” קראה.

“מה כונתך ומה שאלתך?” שאל סטירפורת.

“כונתי אל בני אדם הללו, האם הם
בהמות או חיות או בריות משנות? שואלת אני מחסר
דעת.”

“אכן יש הבדל רב מאד בינם ובינינו,” ענה
סטירפורת בקר־רוח, “אין להעלות על הדעת, כי דקי
רגש הם כמונו. ברגשותיהם לא קל לפגע. משער
אני, כי בעלי מדות טובות הם כך אומרים הבריות
עליהם, לפחות, ואין אני רוצה לסתר את הדברים. אבל
אין להם נשמות עדינות ועליהם לשבח ליוצרם על
שלא קל למחץ את עורם הגס ואת נשמתם
הגסה.”

“האמנם כן?” קראה מרת דרטל, “אכן, מימי לא שמעתי בשורה טובה ונחמה
כזו. נחמה! הלא תענוג הוא לדעת, כי בשעה שבאים
עליהם יסורים אין הם מרגישים! ופעמים שדאגתי
לגורלם של האנשים הללו; אך עתה סרה דאגתי
מלבי כליל. מכל מלמדי השכלתי. היו לי ספקות,
אך עתה התרו. עד היום לא ידעתי והיום הנה אני
יודעת. והדבר הזה מוכיח, כי חיב אדם לשאל, האין
זאת?”

אנכי חשבתי, כי סטירפורת אמר מה
שאמר בדרך של הלצה או כדי להקניט את מרת
דרטל, אף האמנתי, כי יספר זאת לפני אחרי אשר
הלכה מעמנו ושנינו ישבנו לבדנו ליד האח. אך
הוא רק שאל אותי, מה דעתי עליה.

“היא פקחית מאד, לא כן?” אמרתי.

“פקחית?! היא מעלה כל דבר במשחזת.”
קרא סטירפורת, “ומחדדת אותו, כמו שהספיקה
לחדד את פניה ואת תארה. היא בלתה מרב חדוד.
כלה אינה אלא להב.”

“מה טיבה של הצלקת אשר על שפתה?” שאלתי.

סטירפורת השפיל עיניו, רגע אחד
שתק.

“אי, מעשי ידי הוא,” השיב, “אני עשיתי זאת.”

“בשוגג?”

“לא, נער הייתי והיא הרגיזתני, זרקתי פטיש בפניה. אכן שד קטן הייתי.”

צר היה לי מאד על אשר נגעתי בנושא מכאיב זה, אך הנעשה אין להשיב.

“מאז היא נושאה על פניה ציון זה, כפי
שאתה רואה,” קרא סטירפורת, “והיא תשא אותו עד
רדתה קבר, אם תמצא בו מנוחה, אף כי קשה לי
להאמין, כי תמצא מנוח בזמן שהוא ובמקום שהוא.
היא היתה יתומה מאמה, קרובה ממשפחת אבי.
ואחרי מות אביה לקחה אותה אמי, שנתאלמנה בעת
ההיא, להיות לה לחברה. יש לה הון של אלפים אחדים
לירות והיא מוסיפה בכל שנה את הרבית על הקרן.
אלה תולדות מרת דרטל.”

“ואין ספק בעיני,” קראתי, “כי היא אוהבת אותך כאח?”

"המ!… " ענה סטירפורת בהסתכלו
בתוך האש, “לא כל האחים אהובים ביותר, ויש
אהבה… אך הרם כוסך, קפרפילד! הבה נשתה לחיי
המרגניות אשר בשדה, לכבודך, ולחיי
החבצלות ביער, לכבודי או לקלוני!”

החיוך העגום שהיה פרוש על פניו גז
אחרי הוציאו את הדברים המבדחים והוא שב להיות
טוב לב ולוקח נפשות כשהיה.

כאשר עלינו למשתה טה לא יכלתי
להתאפק, בלי הביט אל הצלקת מתוך רגש מר. עד
מהרה התבוננתי וראיתי, כי הצלקת הזאת היא
המקום הרגיש בפניה, וכי בשעה שפניה יחורו
יבוא מיד שנוי בצלקת, הלובשת צורה של רצועה
כעין העופרת ומשתרעת לכל ארכה. נפלה קטטה
קטנה בינה ובין סטירפורת בשעת המשחק והיא
נמלאה חמה, אז ראיתי את הצלקת מתגלה כאותו
הכתב העתיק על הקיר במשתה בלשאצר.

לא התפלאתי כלל בראותי, כי אמו של
סטירפורת מעריצה את בנה. דומה היה, כי בלעדיו
אין לה בעולם דבר שכדאי לטפל בו. היא הראתה לי
את תמונתו מימי ינקותו, והתמונה משבצת
במסגרת קטנה יחד עם קוצה של שער ראשו; ועוד
ראיתי תמונה אחת, זה פרצופו של סטירפורת באותם
הימים שהתודעתי אליו בפעם הראשונה; ועל
לבה נשאה האם את תמונת בנה, כמו שהוא היום.
כל מכתביו שכתב אליה מימי ילדותו ועד היום
מנחים למשמרת בארגז מיחד סמוך לכסא מושבה
ליד האח. נכונה היתה לקרא באזני אחדים מהם, וגם
אנכי הייתי מקשיב בענג רב לקריאה זו, לולא בא
סטירפורת ועכב את הקריאה.

“בני אמר לי, כי בבית ספרו של מר
קריקל התרעית עמו,” קראה אלי מרת סטירפורת
כשנשארנו לבדנו בחדר, “אמנם זוכרת אני, כי
בעת ההיא היה מספר על אדות חבר צעיר ממנו שלקח
את לבו, אך כפי הנראה, לא נקבע שמך
בזכרוני.”

“בנך התהלך עמי בימים ההם ברוח נדיבה,” אמרתי, “ואנכי הייתי זקוק
לרע אשר כזה. לולא הוא שהיה לי, כי אז אבדתי
בעניי.”

“כל ימיו הוא נדיב רוח,” ענתה מרת סטירפורת בגאון.

אלהים הוא היודע, כי בכל לבי חתמתי
על הדברים האלה. גם האשה הכירה בי, כי לבי
שלם עם בנה, ולכן היו דבריה אלי נוחים ורכים, רק
בשעה שסחה על אדות בנה הביעו פניה גאון.

“בית הספר ההוא לא היה הגון כלל וכלל
לבני” קראה מרת סטירפורת, “ידע ידעתי זאת. אך
מטעמים ידועים לא היתה לי ברירה אחרת. על פי רוחו
הסוער, אין בני נוח לקבל מרות, ולכן צריכה הייתי
לבקש לו מחנך, אשר יכיר ברום ערכו ויואיל
לבטל רצונו מפני רצון בני. מחנך כזה מצאתי
ב’בית שלום'.”

ידעתי את מר קריקל ואת שיחו, אף
תעבתיו בלבי. ואולם על הדבר הזה לא בזיתי
אותו, ולא עוד אלא שחשבתי לו לצדקה, כי לא נסה
להכניע את האיש שלא יכנע.

“בבית הספר ההוא,” הוסיפה האשה לדבר,
“ראה בני את עצמו בן חורין, והדבר הזה עמד לו
לחדד את כשרונותיו ולהרבות את שקידתו. מה שאין
כן, אלו באו לשעבד את רוחו. כך הוא טבעו.”

בכל לבי הסכמתי, כי אמנם כן הוא טבעו של חברי.

“סח לי בני,” הוסיפה האשה עוד, “כי אוהב
אתה אותו בכל מאדך, וכאשר נפגשתם אתמל
בבית המלון זלגו עיניך דמעות שמחה, בהתודע
בני אליך. אמנם לא אעשה שקר בנפשי לאמר לך,
כי תמהתי מאד על אשר יש בכח בני לעורר רגשות
כאלה. ואולם לא אוכל לעבר בקרירות רוח על פני
האיש, אשר הבין להעריך כראוי את נפש בני, ולכן
ישמח לבי לראותך בביתי, ודע לך, כי גם לב בני
יהגה לך ידידות רבה, ויכל אתה לבטח בו
תמיד.”

כעבר זמן־מה אחרי הדברים האלה, הלכו
שתי הנשים לחדר המטות, ואנכי ישבתי עם
סטירפורת יחדו כחצי שעה ועסקנו בשיחה על
אדות חברינו.

חדר משכבי היה סמוך לחדרו של סטירפורת. בכל
פנות החדר של חברי שררה הרחבות. הכסאות
הרפודים, המרבדים הרכים, הקשוטים והצעצועים –
על הכל נראה היה כי יד אם אוהבת עמלה לעשות את
המעון הזה מקום עדן לבנה אהובה. ומעל גבי
הקיר, מבעד למסגרת של תמונה, הציצו עינים יפות,
כאלו צופיות הן על בנה גם בשעת שנתו.

בבואי אל חדר משכבי המלא אור בהיר,
ישבתי שעה קלה להרהר על אדות אשרי. אך
בהרימי עיני, והנה ממעל לכרכב התנור מביטים
אלי פני רוזה הזועמים מתוך התמונה התלויה
שם.

הוי, למה שמו תמונה זו בחדרי? המראה
הזה עכר את רוחי. מהרתי לפשט את בגדי ולעלות על
המטה. אך גם לאחר שנרדמתי, לא יכלתי לשכח
את פרצופה של רוזה. ובחלומות הלילה ההוא עלו
תמיד על שפתי המלים: “האמנם כן הוא?” “אכן לא ידעתי!” אף כי לא ידעתי מה
פרושן של שאלות אלו.






פרק עשרים ואחד: עמיליה הקטנה





שבוע הימים עברו עלינו בענג.
סטירפורת אשר ידע הכל, למד אותי לרכב על סוסים,
להשתמש בכלי זין, להלחם מלחמת אגרוף. הימים
חלפו מהר לאיש אשר כמוני, המלא התפעלות. ובכל
זאת הספקתי בימים המעטים האלה להכיר יפה את
חברי ולעמד על טיבו, כאלו ישבתי בחברתו ימים
רבים. הוא התהלך עמדי ברך, כמנהג הגדול עם
הקטן. והדבר הזה לא פגע כלל בכבודי, ולא עוד
אלא שהציל אותי מרגש של קנאה, בראותי עד כמה
הוא עולה עלי בכל דבר. שמחתי מאד בלבי, כי
האיש הזה הוגה לי ידידות, אף האמנתי, כי אני הוא
ידידו החביב מכל.

משרת אחד היה בבית ההוא, איש שעל פי
רב עמד לשרת לפני סטירפורת, ובמראהו היה מנמס
למופת. הוא היה ממעט בדבור, מהלך אט, עושה הכל
בנחת, ביראת כבוד, בתשומת־לב, נמצא בשעה
שנדרש ונעלם בשעה שלא נדרש, אך עולה על
הכל היא הנמוסיות שלו. פניו לא היו נאים, ערפו
קשה, ראשו עגל עם שערות קצרות ודבוקות לצדעיו,
קולו רך בדברו; אך כל דבר שעשה עשה בנמוס.
הוא הקיף את עצמו אויר של נמוסיות והיה שרוי בו.
קשה היה להטיל עליו עבודה פשוטה, הדבר נראה
כפגיעה בכבודו של האדם המנמס הזה. ראיתי כי
המשרתות בבית יודעות זאת, ולכן הן עושות בעצמן
עבודה זו בה בשעה שהוא יושב ליד האח וקורא
עתון.

מימי לא ראיתי איש כבוש בתוך נפשו
כמוהו. והדבר הזה, כמו שאר סגלותיו, הוסיף לו
חשיבות יתרה. גם זה שאיש לא ידע את שמו, רק את שם
משפחתו ליטימר, שמש חלק מן הנמוסיות
שלו.

בן כמה היה – קשה היה לי לשער. על פי
מראהו המנמס אפשר היה לחשבו לבן חמשים וגם
לבן שלשים.

ליטימר נכנס בבקר לחדרי ואני עוד
במטתי, הביא לי מים לרחיצה וסדר את בגדי.
כאשר סלקתי את המסך והצצתי מתוך מטתי,
ראיתי אותו עומד בנמוס, בלי זוע מפני רוח הקר
של החרף, אוחז בידו את שתי נעלי ומשיב אבק קל
מעל בגדי שהניחו בזהירות רבה כתינוק.

שאלתי לו לשלום ושאלתי כמה
השעה. הוא הוציא מכיסו בנמוס רב את שעונו, פתח
את הכסוי בזהירות יתרה, נתן עין בלוח המספרים
והביט כשואל באורים ותומים, סגר שוב והוציא
מפיו:

“אמצא חן, השעה שבע וחצי.”

אחר הוסיף:

“מר סטירפורת הואיל לשאל, הערבה לך מנוחתך הלילה, אדוני.”

“חן חן,” עניתי, “יפה מאד. ומה שלום מר סטירפורת?”

“תודה, שלום לו. היש לי עוד דבר לעשות למען כבודו?”

“לא כלום, תודה.” “תודה לכבודו, אמצא חן.”

ומתוך קדה ונענוע ראש יצא מחדרי
וסגר את הדלת בחשאי, כאלו נרדמתי וחיי
תלויים בשנה זו.

שיחה זו ביני ובינו חזרה בכל בקר, לא
נוסף עליה מאום ולא נגרע ממנה מאום. ואם ידידותו
של סטירפורת או שיחותיה של מרת דרטל הגדילו את
ערכי בעיני, הנה בפני המשרת הזה, החשוב
והמנמס, קטנתי שוב.

הארכתי בתאורי האיש הזה, כי עשה
עלי רשם עז בעת ההיא, גם יש בזה צרך בשביל
הדברים שיבואו.

סטירפורת גמר בלבו ללכת עמי
למסעי, ויום הנסיעה הנה בא. בידידות רבה
נפרדתי מעל אם חברי, אשר לותה את בנה מתוך
ברכה.

לירמות הלכנו במרכבת הדאר. אין
מלים בפי לתאר את רגשות לבי, בשובי לראות את
המקום החביב הזה. זוכר אני, כי בעברנו דרך
הרחובות האפלים ובקרבנו אל הפנדק וסטירפורת
אמר אלי, כי ה“מאורה” הזאת טובה מאד בעיניו, שמח
לבי שמחה גדולה על כבודה של ירמות.

למחרת בבקר השכים סטירפורת והלך
לטיל לבדו על שפת הים, ולפי דבריו – בשובו –
כבר הספיק להתודע אל כמה וכמה מן המלחים
יושבי המקום. יתר על כן, הוא ראה מרחוק עשן עולה
מאחת הארבות, וברי לו, כי עיניו ראו את ביתו של
מר פגוטי, ובלבו נולד רצון לבוא אל הבית ההוא
ולהתודע אל האנשים.

“למתי יש בדעתך, מרגנית, להוליכני
שמה?” שאל סטירפורת, “הרי אני ברשותך. עשה
כאשר עם לבך.”

“לפי דעתי, סטירפורת, טוב כי נבוא
אליהם בערב, בשעה שכל בני הבית יושבים
מסביב לאח. רוצה אני, כי תראה את האנשים בשעה
של קורת־רוח להם. מחזה נעים הוא.”

“לו יהי כן!” ענה סטירפורת, “הערב נלך.”

“לא יודע להם מאומה, כי אנו פה,”
אמרתי מתוך תענוג, “תהי להם פתיעה בערב
הזה.”

“הה, ודאי שכן הוא!” קרא סטירפורת,
“רק הפתיעה תגרם לנו שעשועים. הבה נראה את
האנשים בשעה שאין זר עמהם. וכעת לאן אתה
הולך? חושב אני, כי יש בדעתך ללכת אל בית
אומנתך.”

“כן,” עניתי, “קדם כל, עלי לראות את פגוטי.”

“טוב ויפה,” ענה סטירפורת בהביטו על
שעונו, “הרי אני שולח אותך לחפשי לזמן של שתי
שעות. כמדמני, כי במשך הזמן הזה תגמר את
שאילת השלום.”

עניתי לו מתוך צחוק, כי אמנם כן הוא,
אך מקץ שתי שעות יבוא גם הוא אלינו ויראה, כי
שמו הלך לפניו, ופגוטי תקדם את פניו בכבוד לא
פחות ממני.

“אל כל אשר תשלחני אלך,” ענה
סטירפורת, “וכל אשר תאמר אעשה. הגד נא לי את
מקום מגורי אומנתך, וכעבר שתי שעות אבוא
ואתודע בדמות של אדם סנטימנטלי, של לץ, הכל
כטוב בעיניך.”

לאחר שנתתי לחברי סמנים מבהקים
למצא על ידם את ביתו של מר ברקיס בעל העגלה,
יצאתי החוצה לבדי. האויר היה צח ובהיר; פני
האדמה היו יבשים; מראה הים טהור וזך; השמש
שלחה ממרום שפע של אורה, אף כי קמצה בחם; וכל
אשר מסביב היה מלא רעננות וחיות. גם אנכי
הייתי רענן ומלא חיים, בזכרי כי שרוי אני
במקום הזה. נכון הייתי ללחץ בחבה את ידי כל
עובר ושב שפגשתי בדרכי.

הרחובות אמנם נראו לי צרים. כך דרכם
של הרחובות שראינו בימי ילדותנו – להיות צרים
בשובנו אליהם אחרי שנים רבות. אך לא שכחתי
מאומה מאשר בהם. הכל נראה בעיני, כאלו לא
נשתנה כלום, עד אשר הגעתי אל חנותו של מר
עמרי. על השלט היה כתוב עתה: “עמרי ויורם”, אך
שאר הדברים נשארו כשהיו.

אחרי אשר ראיתי את המלים האלה על
השלט מעבר הרחוב, נמשכו רגלי מאליהן אל החנות
ההיא, עברתי והצצתי לתוכה. מצאתי שם אשה יפת
מראה מרקידה תינוק בזרועתיה וילד אחר נאחז
בסנרה. בלי עמל הכרתי, כי זו היא מיני ואלה הם
ילדיה. דלת הזכוכית של חדר העבודה לא היתה
פתוחה, אך מן החצר עלה אלי קול עמום. הנעימה
הישנה, כאלו לא פסקה מעולם.

“היש מר עמרי בביתו?” שאלתי
בהכנסי, “אם יש, הייתי רוצה לראות פניו
רגע.”

“כן, כן, בביתו הוא,” ענתה מיני, “במזג
אויר זה, הקשה למחלת הנשימה שלו, אין הוא יוצא
מפתח ביתו. יהוא, קרא נא לסבא!”

הילד, שנאחז בסנר של אמו, הוציא
מגרונו קול רם, עד כי נכלם מן ההד והסתיר פניו
בשמלת אמו, לגדל התפעלותה. שמעתי איש נושם
ונושף בכבדות בא אלינו, ועד מהרה עמד לפני מר
עמרי, שנשימתו אמנם קצרה מכפי שהיתה, אך הוא
לא זקן מאד לפי מראהו.

“לשרתך, אדוני,” קרא מר עמרי, “מה שאלתך, אדוני?”

“שלום עליכם, מר עמרי,” קראתי בהושיטי
לו את ידי, “לבך היה טוב אלי בזמן מן הזמנים,
בעת אשר אנכי, חוששני, לא עמדתי על כך.”

“האמנם?” השיב הזקן, “ישמח לבי
לשמע זאת מפיך, אך איני זוכר מתי היה כדבר
הזה. האם ברי לך, כי אני הוא?”

“ברי.”

“סוברני, כי כח זכרוני קצר, כאשר
קצרה נשימתי,” קרא מר עמרי בהסתכלו בפני
ובנענעו בראשו, “אין אני זוכר אותך.”

“האם לא תזכר, כי באת במרכבה
להביאני, וכי אכלתי פת שחרית בביתך, וכי
נסענו יחדו לבלונדרסטון: אתה, אני, מרת יורם,
ומר יורם, אשר לא היה עוד אז בעלה?”

“רבון העולמים!” קרא מר עמרי, אחרי אשר
ההפתעה גרמה לו התקפה של שעול, “האמנם? מיני,
יקירתי, אולי תזכרי את? האלהים, כן, דומה,
שהנפטרת היתה אשה?”

“אמי,” עניתי.

“א, כן!” קרא מר עמרי בנגעו באצבעו
במעילי, “ועוד היה ילד קטן שמת. שניהם נקברו
יחדו. כן, שם בבלונדרסטון. אלי! ומה היה לך מאז
ועד היום?”

אמרתי לו, כי שלום לי, אף שאלתי לשלומו.

“אסור להתאונן,” ענה מר עמרי, “נשימתי
הולכת וקצרה, אבל כך דרך האדם לעת זקנה. אני
מקבל כל דבר באהבה. זו היא הדרך הטובה לאדם,
לא כך?”

ושוב השתעל מר עמרי אחרי צחקו,
ובתו שעמדה על ידו והרקידה את ילדה על השלחן
עזרה לו להשיב רוחו.

“אלי!” קרא מר עמרי, “כן, נכון הדבר!
שני מתים היו. והיום ההוא, בנסיעה ההיא, הלא
תאמין לי, נקבע ליום חתנתה של מיני עם יורם.
‘קבע ליום הזה’, בקש יורם. ‘כן, עשה זאת, אבא’.
בקשה מיני. והיום הנה הוא שתף במסחרי. והבט
נא: הנה הילד הצעיר!”

מיני צחקה ותקנה את שערותיה על
צדעיה, כאשר נתן אביה אחת מאצבעותיו לתוך ידו
של הילד, שרקד על השלחן.

“אולי תאכל עמנו?” שאל בעל הבית.

הודיתי לו, אך סרבתי.

“הבה” קרא מר עמרי, “אשתו של ברקיס
העגלון, אחותו של פגוטי הספן, יש לה מגע כל
שהוא למשפחתך? היא היתה משרתת בביתכם?”

מר עמרי שמח לשמע מפי כי אמנם כן הוא.

אני מאמין, כי כח נשימתי יחזק, כשם
שחזק כח זכרוני," קרא מר עמרי, “ובכן, אדוני, יש
עמנו פה, בבית המלאכה, נערה קרובה לה, והיא
בעלת טעם בעסקי שמלות, עד שתוכל להתחרות בזה
עם נסיכה.”

“האם לא עמיליה הקטנה היא?” שאלתי.

“שמה עמיליה,” קרא מר עמרי, “וגם קטנה
היא. אך הלא תאמין לי, יש לה לקטנה זו פנים,
שמחצית הנשים מבנות העיר הזאת שוטמות אותה על
יפיה.”

“הבלים, אבא!” קראה מיני.

“חביבתי,” ענה מר עמרי, “הן לא אמרתי
כי את בתוכן,” הוא קרץ אלי בעיניו, “אך אומר אני,
כי החצי מנשי ירמות וחמשה מילים סביבותיה
עוינות את הנערה ההיא.”

“עליה היה לחיות חיי ענוה, אבא,” קראה
מיני, “ולא לתת תואנה בפי הבריות לדבר בה סרה,
אף לא היו מדברים בה.”

“הנשים לא היו מדברות בה?” השיב מר
עמרי, “לא היו מדברות! אין את יודעת את החיים.
האם לא תדבר אשה רעה בחברתה, ביחוד אם היא
בעלת פנים יפים?”

אחרי אשר הוציא מר עמרי מפיו את ההלצה
הזאת, תקף אותו שעול חזק ונשימתו נעתקה ממנו,
עד כי נדמה לי, כי בא קצו. אך סוף סוף שבה רוחו
אליו, אף כי לא חדל להשתעל וכחו תש כל כך, עד
כי הכרח לשבת על כסא לפני שלחן־המכר.

“מבין אתה,” קרא אלי במחותו מצחו
ובנשמו בכבדות, “היא אינה מתחברת לשום אדם, לא
בקשה חברים ומידעים או ידיד לה. ואשר לכן יצא
הקול, כי עמיליה חולמת להיות גברת כבודה. דעתי
היא, כי הדבה הזאת יצאה ודאי מתוך שאמרה פעם
בבית הספר, כי אלו היתה ‘לידי’ (גברת כבודה)
היתה עושה בשביל דודה זה וזה והיתה קונה
בשבילו כך וכך דברים נאים.”

“האמינה לי, מר עמרי,” קראתי, “כי
כדברים האלה דברה אלי בהיותנו שנינו ילדים
קטנים.”

מר עמרי נענע בראשו ושפשף את סנטרו.

“כך, כך. חוץ מזה היא יודעת במחיר
פרוטות ללבש בגדים נאים יותר מאשר אחרים,
המוציאים דנרים, והדבר הזה מעורר קטרוג. יתר על
כן, היא אחת מאלה שהבריות קוראים להם
צפרוניים4: אין5 היא יודעת יפה, מה היא רוצה, ואינה יכלה
להשתעבד לרצון אחרים. יותר מזה לא יספר איש
בגנותה של הנערה, לא כן, מיני?”

“כן, אבא, אבל זה הוא די, לפי דעתי.”

“הנה כי כן,” אמר מר עמרי, “כאשר
קבלה משרה לשרת לפני אשה זקנה וקפדנית, לא
נכנעה כראוי ועזבה אותה. והנה באה אלינו ללמד
את המלאכה למשך שלש שנים. קרוב לשנתים כבר
עברו והיא נערה חרוצה להפליא. טובה מעשר נערות!
מיני, האין היא טובה מעשר נערות?”

“כן, אבא,” ענתה מיני, “אל יאמרו, כי אני גורעת מערכה!”

“טוב מאד!” קרא מר עמרי, “יפה אמרת.
ובכן, איש צעיר,” הוסיף כעבר רגעים אחדים, “כדי
שלא תאמר עלי בלבבך, כי נשימתי קצרה ושיחתי
ארכה, אני אומר: תם.”

ויען כי כל אותה שיחה נאמרה בקול
נמוך, היה ברי לי, כי עמיליה ישבה בקרוב מקום,
ואף מר עמרי אמר לי כן, והורה באצבעו על הדלת
הפונה אל החדר השני. שאלתי רשות להציץ ובעד
זכוכית הדלת ראיתיה יושבת על עבודתה. ראיתי
בעיני בריה קטנה ונאה עד מאד עם עיניה הכחלות
והטהורות, אשר הביטו אל לבי בילדותי ועתה היא
מצהיבה פנים אל תינוקה של מיני המצחק על ידה.
פניה הביעו הרבה מן הרצון התקיף והרבה מן
העקשנות. אך בעיניה הנעימות נשקפו הטוב
והאשר של חיי ישרים.

“אולי יש עם לבך לסור ולדבר עמה?”
שאל מר עמרי, “סורה נא, אדוני! הוה פה
כבן־בית!”

התבישתי לעשות כדבר הזה; חושש
הייתי להביא אותה במבוכה, ולא פחות מזה חששתי
מפני מבוכתי אני; רק שאלתי בכמה שעות היא
משלימה מלאכתה בערב, למען אשר אוכל לכון את
בקורי בביתה. ואחרי אשר נפרדתי מעם מר עמרי
ומעם בתו היפה וילדיה הקטנים, הלכתי אל
פגוטי אומנתי החביבה.

כשנכנסתי אל ביתו של מר ברקיס
מצאתי את אומנתי החביבה עומדת במטבח ומבשלת
ארחת הצהרים. כאשר התדפקתי, פתחה לי את
הדלת ותשאלני, מה אני מבקש, הבטתי אל פניה
מתוך חיוך, אך היא לא השיבה לי חיוך. אמנם לא
חדלתי לכתב אל אומנתי מכתבים, אך הנה זה עברו
שבע שנים אשר לא ראיתי פניה.

“היש מר ברקיס בביתו?” שאלתי, בהתאמצי לדבר אליה בקול קשה.

“בביתו הוא, אדוני,” ענתה פגוטי, אך שוכב הוא על ערש דוי, כי חולה הוא את רגליו."

“האם לא ילך עתה לבלונדרסטון?” שאלתי.

“בזמן שבריא הוא, הולך הוא,” ענתה.

“ואת, מרת ברקיס, התלכי לבלונדרסטון?”

היא נתנה בי עיניה, ורטט קל עבר בפניה.

“כי הנה חפצתי לחקר דבר,” הוספתי, “על אדות בית אחד שם, המכנה ‘קן עורבים’.”

היא פסעה פסיעה אחת לאחוריה ותפרש כפיה מתוך פחד, כאלו נרתעה מפני.

“פגוטי!” קראתי אליה.

“בני מחמדי!” קראה היא.

ומתוך פרץ דמעות נפלנו זה בזרועות זה.

דבריה ומעשיה המוזרים, צחוקה
ובכיה למראה פני, שמחתה ויגונה (על אשר לא
זכתה זו האשה, שיכלתי להיות גאונה, לחבקני
היום) כל אלה אין בידי לספר כמו. לא אכפת לי, אם
ילדות היתה בי לדבר ולעשות כמוה. מעיד אני עלי,
כי מימי לא צחקתי ולא בכיתי בלב שלם כל כך,
כמו בבקר ההוא.

“ברקיס יהי מלא שמחה,” קראה פגוטי
במחותה את עיניה בסנרה, “הדבר הזה יביא לו
רפואה יותר מעשרה קבין של סמי משחה. האלך
להגיד לו, כי אתה פה? התעלה עמי, חביבי, לבקר
את החולה?”

עלינו שנינו אל חדר־העליה, ואחרי
אשר הקדימה פגוטי להודיע את דבר בואי, נכנסתי
ועמדתי לפני מטת החולה.

מר ברקיס קדם את פני בחדוה. מחלתו
היתה קשה, עד כי לא יכל להושיט לי ידו לשלום. אך
הוא בקשני, כי אניע בציצית מצנפתו לשלום,
ואנכי עשיתי את רצונו באהבה, וכאשר ישבתי
ליד מטתו, אמר לי, כי רואה הוא עתה בדמיונו,
כאלו הוא מוביל אותי בעגלתו לבלונדרסטון.
"הזוכר אתה, אדוני, את השם שרשמתי על מכסה
עגלתי?, פנה אלי מר ברקיס ושאל בחיוך
חלש.

“זוכרני, מר ברקיס, כי שיחה רבה היתה בינינו בענין זה.”

“ימים רבים חזרתי אחרי האשה, אדוני,” קרא מר ברקיס.

“ימים רבים,” עניתי.

“ואין אני מתחרט על זה,” קרא מר ברקיס,
“זוכר אתה, אדוני, מה שאמרת לי, כי אופה היא כל
מיני גלסקאות ומבשלת כל מיני תבשילים?”

“כן, אני זוכר יפה,” עניתי.

“וזה היה אמת,” קרא מר ברקיס בהניעו את מצנפתו לסמן של הדגשה, “ויציב ונכון.”

מר ברקיס נשא עיניו אלי, כאלו בקש ממני הסכמה על דבריו, ואנכי נתתי לו.

“אמת נכון הדבר,” חזר ואמר מר ברקיס,
“אני הגבר העני, השוכב על ערש דוי, יודע זאת,
הלא גבר עני אני, אדוני?”

“צר לי מאד על זה, מר ברקיס.”

“עני ואביון אנכי,” קרא מר ברקיס.

לדברים האלה הוציא החולה בעמל לאט
לאט את יד ימינו מתחת השמיכה, ובתנועה בלי
כונה אחז במטה, שהיה קשור קשר קל לצד המטה.
לאחר שגשש במטה מסביב, ופניו הביעו באותה
שעה חרדה, נגע מתוך דפיקה קלה בארגז, אשר
קצהו נראה אלי כל אותה שעה. אחרי כן נרגעו
פניו.

"אין אלו אלא סמרטוטים, " קרא מר ברקיס.

“הה!” קראתי.

“מה טוב היה, אדוני, אלו היה בו ממון,” קרא מר ברקיס.

“הלואי,” עניתי.

“אך אין ממון,” קרא מר ברקיס בפקחו שתי עיניו לרוחה.

הבעתי לו את אמונתי השלמה בדבריו, והוא פנה מתוך חבה אל אשתו ואמר:

“אין כמרת ק. פ. ברקיס אשת חיל. היא
למעלה מכל התהלות והתשבחות! הואילי, יקירתי,
להכין היום לכבוד האורח סעדה יפה, למען נאכל
ונשתה ונשמח, התעשי כן?”

עם לבי היה למנע בעד הטרחה לכבודי,
אך בראותי מנגד את פני פגוטי, אשר הביעו צער,
התאפקתי ולא דברתי דבר.

“יש לי באיזה מקום מעט כסף,” קרא החולה
אל אשתו, “אך עיף אני קצת. אם תואילו, את ומר
דוד, לצאת לשעה קלה, אז אנמנם רגעים אחדים
ואנוח, אחר אמצא את הכסף.”

עשינו כבקשתו ויצאנו מן החדר.
בעמדנו בחוץ ליד הפתח, הודיעה לי פגוטי, כי
“קמצנותו,” של בעלה גברה בימי חליו, ובשעה
שהוא מכרח להוציא מטבע מכסף חסכונו, הוא סובל
מאד. מתוך יסורים קשים הוא יורד בעצמו מעל
מטתו, כדי לקחת בידו מטבע מן הארגז
המשמר.

ואמנם הגיעו לאזנינו אנחות חנוקות,
יען כי ערמתו זו גרמה לו כאב בכל אבריו. עיני
פגוטי הביעו השתתפות בצערו, אך היא אמרה, כי
“נדיבותו,” היום תקל את מכאוביו, ולכן אין
להפסיקו.

הנה כי כן הוסיף מר ברקיס להאנח מתוך
מכאוביו, עד אשר עלה שוב על מטתו וישכב. אז קרא
לנו לשוב אל החדר, באמרו, כי כבר הקיץ מנמנומו,
ובידו הוציא גיניאה של זהב מתחת הכר. שמחתו על
אשר עלה בידו לרמותנו ולהסתיר מעינינו את סוד
ארגזו היתה לו, כנראה, שלומים בעד יסוריו
הקשים שנשא.

הקדמתי להודיע לפגוטי את דבר בואו
של סטירפורת, וכעבר שעה קלה נכנס. ברי לי, כי
אומנתי לא הבדילה בין אנשי חסדה ובין ידידי,
ונכונה היתה לקבל פניו בתודה וכבוד. ואולם רוחו
הטובה, יפי תארו, כשרונו לקחת לב כל רואיו, ועל
הכל: הליכותיו הנעימות עמי, – כל אלה עמדו לו
לחבבו על פגוטי עוד בערב הראשון לשבתו
בביתה.

סטירפורת הואיל לסעד עמנו ביום
ההוא. הוא הכניס אל הבית אור ואויר, כאלו היה
בן־שמים. כל דבריו וכל מעשיו קנו לב האנשים.
עליזים וטובי לב ישבנו אל השלחן וסעדנו לבנו
וכאשר הזכירה לי פגוטי, כי “חדרי,” בביתה עומד
עד היום מוכן לי, התערב סטירפורת בשיחתנו
ויאמר:

“מובן מאליו, כי תלין פה כל ימי היותך בירמות, ואנכי אשב בבית המלון.”

“אך לא כך עושים לבן־לויה,” נסיתי
להשיב, “לנסע עמו דרך רחוקה ולעזבו אחרי כן
לבדו.”

“בשם אלהים!” קרא סטירפורת, “אל נא
תדאג לי. מוטב שתבטל מנהג, מאשר תבטל
רצונך.”

ישבנו עוד שעה רבה, וסטירפורת נגלה
לעינינו בכל יפי רוחו. הרצון למצא חן עורר את
נפשו. אלו בא אלי אז אדם ואמר לי, כי כל זה אינו
אלא שעשועים, שחברי עוסק בהם לשם התעוררות
רגע, לשם התאבקות של רוח, כדי לכבש דבר קל,
שכעבר רגע ישליכהו מעל פניו, אלו שמעתי מפי
איש כדברים האלה, הייתי מתמלא חמה עד
להשחית.

בשעה השמינית עזבנו את הבית
ונלך אל שפת הים לבוא אל ספינתו של מר
פגוטי.

הרוח סער בלילה ההוא, בלכתנו בתוך
חשכה על פני חל החרף, ועל לבי עלה זכר הערב
הראשון לבואי אל בית מר פגוטי.

“אכן שומם המקום הזה, סטירפורת,” קראתי.

“זה הוא שממון בתוך חשכה,” ענה “והים
הנה הומה, כאלו שואף לבלענו. הזו היא הספינה,
שאני רואה אור שם?”

“זו היא,” עניתי.

“ואת זו ראיתי היום בבקר,” קרא סטירפורת, “רגלי הוליכוני שלא מדעתי.”

יותר לא דברנו מאומה בקרבנו אל האור.
נגשנו עד הפתח לאט, אחזתי בכף המנעול ואלחש
לסטירפורת, כי ילך אחרי.




9.jpg





המלה של קולות נשמעה מתוך הבית,
וברגע שנכנסנו שמענו קול מחיאת כפים. פני מר
פגוטי הזהירו מרב נחת, ופיו מלא צחוק של שמחה,
וזרועותיו החזקות פשוטות, כאלו מוכנות הן לחבק
את עמיליה הקטנה. פניו של חם הביעו רגשות של
השתוממות וחדוה ובישנות מערבים יחד, והוא אוחז
בידי עמיליה הקטנה, כאלו הוא מציג אותה לפני
מר פגוטי. ועמיליה הקטנה עצמה עומדת ופניה
מאדימות כנכלמת, אך היא שמחה בשמחתו של מר
פגוטי, כאשר הביעו עיניה השוחקות, ובו ברגע
שנכנסנו (היא ראתה את פנינו ראשונה היתה נכונה
להחלץ מידי חם ולנפול לתוך זרועות מר פגוטי). כך
היה מראה בני הבית בשעה שנכנסנו מתוך
חשכת הלילה וקרתו אל האהל החם והמלא
אורה.

התמונה הקטנה הזאת נעלמה בו ברגע
אשר באנו. נעלמה ותהי כלא היתה. ואנכי עמדתי
בתוך בני הבית המשתאים, פנים אל פנים עם מר
פגוטי, וידי מושטה לו. והנה נשמע קול חם:

“מר דדי! הלא זהו מר דדי!”

ברגע אחד היינו נותנים שלום זה לזה,
שואלים זה בשלום זה, שמחים זה בזה וממללים
כלנו כאחד. מר פגוטי היה מלא גאון וחדוה לראות
אותנו בביתו, עד אשר לא ידע מה לדבר ומה לעשות.
לחץ את ידי, אחר כך את ידי סטירפורת, ושוב לחץ
את ידי, מעך בין שערות ראשו הפרועות, צחק מתוך
גיל ודיצה, עד כי תענוג היה להתבונן אל האיש
הזה.

“הוי, כי יבואו אל ביתי שני בחורים,”
קרא מר פגוטי, “בלילה הזה הטוב מכל הלילות של
ימי חיי, – זה הוא דבר שלא פללתי, חי אלהים!
עמיליה, חמדתי, קרבי אלי! גשי נא, בת טפוחי!
הרי זה הוא חברו של מר דדי, יקירתי! הלא זה הוא
האיש, אשר שמעת את שמו. הנה בא אלינו יחדו עם
מר דדי בליל זה המאשר מכל הלילות בחיי
דודך. הידד, לכבוד האורחים!”

לאחר שגמר את נאומו שיצא מפיו
בנשימה אחת מתוך התפעלות ותענוג, שם מר פגוטי
את ידו פעם על לחיה הימנית ופעם על לחיה
השמאלית של בת אחותו, ואחרי אשר אצל לה עתרת
נשיקות, לחץ אותה ברך וגאון אל חזהו, וילטף
אותה, כאלו היתה ידו יד אם. וכאשר נחלצה
עמיליה ותברח אל החדר הקטן, אשר היה לפנים חדר
משכבי, הביט מר פגוטי אלינו ופניו הביעו
קורת־רוח ועליצות לב.

“עמיליה זו הקטנה שלנו,” קרא מר
פגוטי אל סטירפורת, אשר הקשיב אל דבריו קשב
רב, “היא בביתנו, כמו מאור בשמים. לא בתי היא.
בנים לא היו לי, אך אהבתיה כבת. בינה זאת, אדוני!
אי אפשר לאהב יותר!”

“אני מבין,” ענה סטירפורת.

“ידעתי כי תבין, אדוני,” קרא מר פגוטי,
“הנה מר דדי זוכר מה שהיתה לנו עמיליה הקטנה,
וגם אתה תוכל לשפט על זה, לפי מראה עיניך היום.
אך איש מכם לא יבין כמו, מה היא ללבי עמיליה
הקטנה, מה שהיתה ומה שתהיה. הרי אני אדם
פשוט. אך אין איש אשר יבין, מה היא עמיליה
לי.”

מר פגוטי מעך שוב את שערות ראשו
בשתי ידיו, מעין הקדמה אל הדברים שרצה לספר,
ובשימו ידיו על שתי ברכיו, פתח ואמר:

“יש אדם אחד היודע את עמיליה הקטנה
שלנו מיום אשר טבע אביה בים; הוא ראה אותה
תמיד, בימי ילדותה, בימי נערותה, בימי
בגרותה. אדם זה אינו בעל צורה,” הוסיף מר פגוטי,
“בצלמי כדמותי הוא, – פשוט, מלוח כמי הים, אך
בכלל הוא בר־נש ישר, שיש לו לב.”

חם ישב וגחך כל אותה שעה שדודו נשא את נאומו. הוא ידע, כי הדברים מכונים אליו.

“כל מה שבחור שעיר זה, ברוך יהיה,
אומר ועושה,” קרא מר פגוטי ופניו הבהיקו, “הרי הוא
מכון כנגד עמיליה הקטנה. הוא חוזר אחריה, הוא
עבד לה, הוא עוזב בשבילה כל מה שענג הוא לו, כל
לבו נתון לה, ועתה הנה בגרה עמיליה הקטנה
שלנו, ואני רוצה כי תנשא לאיש אשר תחסה
בצלו. איני יודע יום מותי. זקנתי, ואיני יודע,
כמה אחיה עוד על פני האדמה. אך על זאת אני
מתפלל: בליל סער על שפת הים, כאשר יבוא מלאך
המות ויאמר לי, כי הגיעה שעתי לעזב את העולם,
יהי לבי שוקט, בדעתי, כי יש בעולם איש, שלבו
נאמן עם עמיליה שלי, ברוכה תהיה, וכל זמן
שאותו האיש חי, לא יאנה לה כל רע.”

מר פגוטי הרים את יד ימינו ונפנף בה,
כאלו הגן על עמיליה הקטנה שלו, ואחרי אשר
קרץ אל חם, אשר לא גרע עין ממנו, הוסיף
לדבר:

“ובכן! יעצתיו לדבר עם עמיליה. אבל
בחור גדול זה הוא בישן יותר מילד קטן. לכן
דברתי אנכי, כך וכך. ‘כיצד’, אומרת לי עמיליה
הקטנה, 'חם? חם יהי חתני? הוא, שידעתי אותו היטב
היטב זה שנים רבות, וחביב הוא עלי מאד. הוי, דודי!
לא אוכל להנשא לו! הוא בחור טוב לב כל כך!”
נשקתי לה ושוב לא אמרתי לה כלום בענין זה.
‘יקירתי, הרשות, בידך לבחר ככל אשר עם לבך,
חפשיה את כצפור דרור’. אחר כך פניתי אליו
ואמרתי: ‘רצוני היה שיהי כך, אך הדבר אי
אפשר. אבל יכלים אתם שניכם לשבת עמדי כמקדם,
ואליך אני אומר: היה לה כאשר היית, כמו שנאה
לגבר,’ והוא ענה לי, בחבקו את כפי: ‘כן אהיה!’
ואמנם שמר את דברו, – כאיש הכבוד וכאיש הלב,
במשך שתי השנים שעברו, ומנהגו עמה בבית
כמנהגו מקדם."

פני מר פגוטי אשר נשתנו חליפות,
הכל לפי מדרגות ספורו, שבו להיות נוחים ומצהיבים
כשהיו, והוא פנה בדבריו פעם אלי ופעם אל
סטירפורת:

“ולפתע פתאם, בערב אחד, שבה עמיליה
הקטנה מעבודתה הביתה, והוא עומד עמה! תאמרו:
מה בכך? הלא הוא שמר עליה כאח, ביום ובלילה
ובכל הזמנים. אך הבחור השעיר הזה אחז בידה
וקרא אלי מלא חדוה: “הביטה! הנה זו תהי אשתי
הקטנה!” אף היא אמרה, קצת מתוך מרך, קצת בשחוק
וקצת בקול: “כן דודי! אם טוב הדבר בעיניך?”
השמעתם? אם טוב הדבר בעיני?” קרא מר פגוטי,
בהפשילו ראשו, כשהוציא מפיו דברים אלו, "אלי
שבשמים! הלא זה היה משא נפשי, ואין דבר יותר
טוב בעיני, והיא אומרת: “אם טוב הדבר בעיניך! הנה
נתתי אל לבי ועינתי בדבר ומצאתי כי אהיה לו
אשה טובה ונאמנה, כי הוא בחור יקר וטוב.” ברגע
הזה נתמלא הבית אורה ושמחה, “והנה נפתחה
הדלת ואתם נכנסתם! ועתה,” קרא מר פגוטי, “הרי
לפניכם החתן של עמיליה הקטנה, והכלה ברחה
לרגע.”

חם התנודד, כי מר פגוטי טפח לו על
שכמו מתוך חדוה יתרה, לאות חבה וידידות, אך
בהרגישו, כי מחיב הוא לדבר אלינו דברים
אחדים, התאזר עז ופתח בגמגום רב ואמר:

“היא היתה עוד קטנה מאד, כמו שהיית
אתה, מר דדי, כשבאת אלינו ראשונה… ואנכי
חשבתי עליה, מה תהי כאשר תגדל… אני ראיתי,
אדוני, כאשר צמחה וגדלה… כמו פרח. אני נכון
לתת את חיי בעדה… מר דדי… באש ובמים אבוא
למענה… היא לי יותר… אדוני… מאשר… היא לי כל
אשר חלמתי… עוד יותר…. איני יכל להביע זאת
בדברים, אני… אני אוהב אותה מאד. אין איש בכל
הארץ… אף לא בכל עוברי ימים… אשר יוכל לאהב
אותה יותר משאני אוהב אותה… אף כי איש אחר…
היה יכל לדבר יפה ממני אשר בלבו…”

חזיון מעורר לב היה לראות בחור מגשם
כחם רועד תחת משא הרגש של אהבה אל הבריה
הקטנה והיפה אשר לקחה את לבו. גם האמון אשר
נתנו בנו האנשים הישרים האלה, לשפך לפנינו
את לבם, היה לי למקור תענוג, ובכלל עשה עלי כל
הספור רשם חזק. אפשר, שזכרונות ילדותי הגדילו
בשעה זו את כח רגשותי, ואולי הרהרתי אז
באהבת ילדותי אשר אהבתי את עמיליה הקטנה, אך
זאת אני יודע, כי נפשי היתה מלאה עדן, בראותי את
האנשים הטובים ברגע אשרם, ולבי חרד רגע, פן
יבוא אסון ויהרוס את האהל השאנן הזה.

מרב רגשותי בי לא מצאתי מלים בפי
לברך את האנשים הטובים האלה ביום שמחתם. אך
סטירפורת עשה את הדבר, כדרכו, בכשרון רב, עד
אשר כעבר רגעים מעטים היינו כלנו שמחים וטובי
לב, כראוי לשעה זו.

“מר פגוטי,” קרא סטירפורת, “איש תם
וישר אתה, וראוי אתה לאשר זה שמנה לך אלהים
בערב הזה. הבה לי ידך! ואתה, חם חביבי, מזל־טוב
לך! תן לי ידך! מרגנית,” פנה אלי, “הגדל נא את
המדורה באח, ותבער האש בחדוה! מר פגוטי,
הואילה נא להשיב הלום את בת אחותך (אשר לה
פניתי מקום בפנה), ואם לא, – אלך מזה. אין
רצוני, כי בגללי יפקד מקום איש באהלך בליל
גיל כזה, – ומה גם מקום חשוב כל כך, – בעד כל הון
לא אשאר פה.”

מר פגוטי קם והלך אל החדר שהיה שלי,
להביא את עמיליה הקטנה. תחלה סרבה לבוא, וחם
הלך לבקש אותה. סוף סוף נכנסה החדרה, ופניה
הביעו מבוכה ובישנות. אך עד מהרה הבליגה על
מבוכתה, לאחר שראתה, כי סטירפורת מדבר אליה
בנמוס וכבוד. הוא השכיל להבליע כל דבר לא נעים
לה; עם מר פגוטי עסק בשיחה על אדות אניות
וספינות, גאות הים וציד הדגים; אלי פנה בדברים
על אדות פגישתנו עם מר פגוטי “בבית־שלום;” ופיו
היה מלא תהלות הדירה בסירה וכל הנוגע לה.
ודבריו היו נוחים ונעימים עד אשר מעט מעט נמשכנו
כלנו לתוך חוג קסם, והשיחה הקיפה את כל
המסבים.

עמיליה הקטנה אמנם המעיטה בדברים
בערב ההוא, אך עיניה היו פקוחות, אזניה קשובות,
פניה צהבות, ויפיה לוקח לב. סטירפורת ספר
מעשה באניה שנשברה (בתוך שיחתו עם מר
פגוטי), כאלו ראה את הכל בעיניו ועמיליה
הקטנה לא גרעה עין ממנו כל אותה שעה, כאלו
גם היא רואה את המחזה. אחרי כן סח מארע מבדח
שארע לו, והדברים יצאו מפיו מתוך התול רב,
כאלו קרו ביום אתמל, ועמיליה הקטנה מלאה
צחוק פיה, עד כי נשמע צליל קולה הנעים בכל
האהל. גם כלנו ( וסטירפורת אף עמנו) צחקנו
מתוך ענג וטוב לב. לבסוף פתח מר פגוטי, על פי
בקשתו6, ושר, או צרח, את שירת
המלחים: “יהמה הרוח, יסער הסער, סער, סער,”
וסטירפורת אף הוא שר שירת מלח ברגש רב
ובנעימה רבה, עד אשר בדמיוני שמעתי את המית
הרוח הסובב את הבית ומקשיב אל הדממה.

כאשר התעודדה עמיליה הקטנה, פנתה
אלי בדברים. זכרנו את טיולנו על שפת הים,
בלקטנו אבנים קטנות וקני שבלולים. שאלתיה
אם היא זוכרת את אהבתי הרבה אליה בימים ההם.
צחקנו שנינו ופנינו האדימו לזכר ימי ילדותנו,
תור החלומות. סטירפורת התבונן אלינו כל אותה
שעה מתוך שתיקה. הגיעה חצות לילה כאשר קמנו
ללכת. בסעדת־הערב אכלנו בסקויט ודגים
מיבשים, וסטירפורת הוציא מכיסו בקבוק של יין
הולנדי, וכלנו שתינו “לחיים,” נפרדנו מתוך
חבה; וכאשר יצאו כל בני הבית אל הפתח להאיר
לנו את הדרך, ראיתי את עיני התכלת של עמיליה
הקטנה, בהביטה אחרינו, ואת קולה הנעים
שמעתי, בקראה אלינו להזהר בהליכתנו.

“זו היא יפת מראה לוקחת לב!” קרא
סטירפורת באחזו בזרועי. “אכן מקום נאה הוא
ואנשים נאים בו, ויפה לשבת בחברתם.”

“מה נעים גורלנו,” עניתי, “כי באנו
בשעה מצלחה זו! מימי לא ראיתי בני אדם מאשרים
כמוהם. מה טוב לראות זאת ולקחת חלק בשמחת
ישרים!”

“החתן הוא טפש ולא יאה לנערה יפה אשר כזו, האין זאת?” קרא סטירפורת אלי.

כל הערב התהלך עם חם בידידות, ודבריו
אל האנשים היו נעימים וחביבים, ולכן נדהמתי
לשמע ברגע זה מפיו דבור קר, אשר לא פללתי,
אך כעבר רגע הצצתי לתוך עיניו הצוחקות, ולבי
התעורר.

“סטירפורת!” קראתי אליו, “הנה לצון
חמדת לך הפעם! יודע אני את לבך בראותי, עד
כמה אתה מבין את רוח כל אדם, עד כמה אתה יודע
את נפש הדיג התם, עד כמה אתה חודר ללב אשה
כאומנתי. אני אומר אל לבי: אין רגש של שמחה או
של צער, אשר לא יגע אל נפשך, אשר לא תשתתף
בו. ובגלל הדבר הזה, סטירפורת, אני מעריץ
ואוהב אותך שבעתים!”

הוא עמד רגע והביט בפני ואמר:

“מרגנית, אני מאמין, כי דבריך יוצאים
מן הלב, מלב טוב שנתן לך אלהים. הלואי שהיינו
כלנו כן!”

וכעבר רגע נשמע קולו, בשוררו את שירת
המלחים של מר פגוטי, ובפסיעות גסות הלכנו
בדרך העולה לירמות. –






פרק עשרים ושנים: חזיונות ישנים ואנשים חדשים


כשבועים ישבנו אני וסטירפורת
במחוז ההוא. על פי רב היינו יושבים יחדו, אך
פעמים שהיינו נפרדים זה מזה. הוא היה אוהב שיט,
ואנכי – יושב אהל. ובכל עת אשר יצא עם מר פגוטי
בסירה על פני המים, נשארתי אנכי לבדי על
החוף. לא אחרתי לשבת בלילות, יען כי דירתי היתה
בבית פגוטי אומנתי, ואנכי לא חפצתי להטריד את
העלובה, בדעתי עד כמה היא עיפה מעמל היום ליד
מטת בעלה החולה. ואולם סטירפורת, אשר היה דר
בבית מלון, היה בן חורין. ואמנם שמעתי, כי הוא
עורך סעדות למלחים בבית המרזח שלהם, בשעה
שאני ישן כבר, ויש שהיה לובש בגדי מלח
בלילות ירח ושט על פני המים עד אור הבקר.
ידעתי את רוח חברי השונא מנוחה והשואף פעלות,
כי הוא מוצא ענג בעבודה קשה ובטיולי חרף ובכל
ענין המעורר אותו. ולכן לא הפליאו אותי מעלליו
כלל וכלל.

מלבד זאת הייתי אוהב ללכת
לבלונדרסטון, מקום מולדתי, לבקר את כל המקומות
ששם עברו עלי ימי ילדותי. וסטירפורת, כמובן,
לא מצא חפץ בטיולים אלו. ולכן יש שהייתי יוצא
בבקר ושב בערב, והוא נשאר לבדו. לא ידעתי,
במה הוא עוסק כל היום, רק זאת שמעתי, כי הוא קנה
לו שם בין אנשי המקום ויש לו תחבולות רבות
לגרש את השעמום ולשעשע את נפשו.

ובאותה שעה הייתי אנכי מטיל יחידי
בדרך ומבקש את עקבות ילדותי, כדי להעלות
בלבי את זכר הימים ההם. שעה ארכה הייתי עומד
ליד הקבר תחת האילן, זה קבר אבי המנוח – אשר
אליו התבוננתי בימי ינקותי בלב מלא צער, ואשר
עליו עמדתי מלא יגון כאשר פתח פיו לבלוע גם את
אמי ותינוקה. פגוטי הנאמנה שמרה על הקבר
הזה, גם נטעה סביבו גן פרחים. מקומו היה בפנה
שוקטת, הרחק מעט משדה בית העלמין. בשעות אלו
היה לבי מלא הרהורים על דבר עתידי ועל אדות
המעשים הכבירים שאעשה בחיי. נדמה לי, כי
באתי אל בית מולדתי לשבת על יד אמי החיה
ולבנות בפניה את מגדלי דמיוני.

שנויים גדולים באו בבית מולדתי,
הקנים הרעועים, שהעורבים עזבום זה כבר, נהרסו
כליל; והאילנות שנגדעו ענפים רבים מהם פשטו את
צורתם. בגננו עלו עשבים רעים, ורב חלונות ביתנו
השמם אטומים.

ברדת שמש־החרף הייתי קם לשוב אל
חברי. הדרך הקרובה לירמות היתה עוברת על פני
ביתו של מר פגוטי, שם היה סטירפורת ממתין לי
בשובי, ויחדו היינו הולכים העירה לסעד.

פעם אחת אחרתי לשבת בבלונדרסטון, –
כי ביום ההוא הייתי שם בפעם האחרונה,
ובהכנסי, כדרכי, לביתו של מר פגוטי, מצאתי את
סטירפורת יושב לבדו ליד האח הבוערת. הוא היה
שקוע כל כך בהרהורים, עד כי לא הרגיש כלל
בבואי. נגשתי אליו להביט בפניו, אך ראשו היה
מורד, והוא שרוי בעולם של דמיונות.

כאשר שמתי ידי על שכמו, התנודד, עד כי רעד אחזני גם אני.

“הנה נגלית אלי,” קרא מתוך רגז, “כשד בלהות.”

“הן היה עלי להודיע דבר בואי,” עניתי, “האמנם הורדתיך מבין הכוכבים?”

“לא,” השיב, “לא.”

“מאין אפוא באת?” קראתי בשבתי על ידו.

“מסתכל הייתי בתמונות שבתוך האש.” ענה סטירפורת.

“ולמה זה תעלים אותן מעיני?” קראתי,
לאחר שמהר להגדיל את המדורה בהוסיפו גזר עץ,
וזיקות של אש התפרצו לחלל האויר.

“עיניך לא תראינה אותן,” השיב
סטירפורת, “הוי מה שנאתי שעה זו של בין השמשות,
שעה שלא יום ולא לילה. מה אחרת לבוא היום. איפה
היית?”

“נפרדתי היום מעל מקומות טיולי,” עניתי.

“ואנכי ישבתי פה,” קרא סטירפורת,
בהתבוננו מסביב לו, “והרהרתי, למראה השממון
במקום הזה, כי כל האנשים שראינו פה בערב
הראשון לבואנו בשעת שמחתם מתו או נעלמו, או
אסון נורא בא עליהם. דוד, למה מנע אלהים ממני אב
מבין?”

“מה היה לך, סטירפורת חביבי?”

“בכל לבי אני שואל מדריך?” קרא “בכל לבי אני רוצה להדריך את עצמי!”

דכדוך של נפש הבע בפניו, עד כי
הביא אותי לידי השתוממות. מעולם לא עלה על לבי,
כי אראה אותו בכך.

“בוחר הייתי להיות איש עני כפגוטי או
בחור טפש כבן אחיו,” קרא בקומו ובהשענו על
כרכב האח, ופניו אל האש, “מאשר להיות אדם עשיר
שבעתים וחכם שבעתים ממני ולהתענות
ביסורים של נפש כמוני היום, בשבתי
בסירה־דירה זו!”

השנוי שבא ברוחו בלבל אותי כל
כך, עד כי ברגע הראשון לא הוצאתי מפי דבר. כי אם
התבוננתי אליו בעמדו עגום ליד האח וראשו נשען
על ידו, והוא מביט לתוך האש. לאחרונה בקשתיו
בשם ידידותנו לספר לי, מה הביא אותו לידי עצבות
זו, ואם אין בידי להשיא לו עצה, הנה אשתתף,
לפחות בצערו.

אך טרם כליתי לדבר, והוא התעודד, צחק מתוך מרירות, ואחרי כן שבה רוחו הטובה אליו.

“הבל הבלים, מרגנית, אין דבר!” ענה,
"הלא אמרתי לך בבית המלון בלנדון, כי פעמים
שאני מטיל שעמום על עצמי. בראתי לי חזיון לילה.
בשעות של דמדומים ושל שממון באים אלי לבעתני
צלמי דמיוני. אלו הן הבריות אשר בהגדות
אומנתי בימי ילדותי.

ואחר רגע הוסיף:

“ובכל זאת אני חוזר ואומר לך, דוד, כי
מוטב היה לי ולעולם, אלו היה לי אב תקיף
ודעתן.”

מימי לא ראיתי את פניו כבדים כל כך כמו ברגע שיצאו מפיו הדברים האלה.

“הקץ לדברי רוח!” קרא סטירפורת
בנענעו ידו, כאלו גרש מפניו רוח רעה, “הרגע
של חלשה עבר, – ולבי שב אלי. נלכה לסעד,
מרגנית. חבל, כי דברי אולי השביתו את
תאבונך.”

“אך אנה הלכו כל בני הבית?” שאלתי.

“אלהים הוא היודע!” ענה סטירפורת,
“בסורי הלום להמתין לך, לא מצאתי איש, ואשב
לבדי שקוע בהרהורי.”

עד מהרה יצאנו מן הבית ללכת העירה. בדרך קרא סטירפורת אלי:

“ובכן עוזבים אנו מחר את מקום טיולנו זה, הכן?”

“כן גמרתי,” עניתי, “וכבר קניתי לנו מקומות בעגלת הדאר.”

“הה, הנעשה אין להשיב,” קרא
סטירפורת, “בנוגע לי, הנה כבר שכחתי, כי יש
בעולם ענינים אחרים מלבד הטיול בסירה על פני
הים. מי יתן ולא היו לי ענינים אחרים.”

“החיים פה יניחו את דעתך, כל זמן שחדשים הם לך,” עניתי מתוך צחוק.

“אמנם כן,” ענה סטירפורת, “אף כי לא
פללתי לשמע הערה עוקצת זו מפי רעי התמים.
אכן! לא אכחד, כי איש הרגע אני. כן אנכי. אך יודע
אני לנגד את הברזל, בשעה שהוא רותח. הנה
למדתי פה עבודת מלח, עד אשר יש בידי היום
לנהל ספינה על פני ים זה.”

“מר פגוטי אומר, כי איש המופת אתה,” עניתי.

“מופת לעוברי ימים, הכן?” צחק סטירפורת.

“כן היו דבריו, ואתה יודע, כי כן
דבר. הן אין כמוך זריז וחרוץ בכל עבודה. והדבר
שאני רואה בך, סטירפורת, מפליא את לבי, וחושב
אני, כי יכל אתה למצא ספוק־נפש בכשרונך
זה.”

“ספוק נפש?” ענה מתוך שחוק, “לא, אין
דבר אשר אמצא בו ספוק נפש, מלבד תמימותך,
מרגנית חביבי. ואשר לכשרון, הנה מימי לא
למדתי את האמנות לקשר את עצמי אל אחד מן
הגלגלים, שעליהם סובבים ימי חיינו. לא קניתי לי
חכמה זו בימי תלמודי הרעים, ועתה אין לבי אליה.
היודע אתה, כי קניתי לי פה אניה?”

“מה נפלא אתה, סטירפורת!” קראתי
בעמדי רגע, “האמנם אתה אומר לשוב אל המקום
הזה?”

“איני יודע,” השיב, “המקום הזה מצא חן
בעיני מאד, על כל פנים, קניתי לי אניה שעמדה
למכירה, ומר פגוטי יהי הממנה עליה כל הימים
שלא אמצא פה.”

“עתה אני מבין את כונתך, סטירפורת,”
קראתי מתוך התפעלות, “בפיך אתה אומר, כי קנית
לך אניה זו ובלבך חשבת לתתה במתנה למר
פגוטי. מדוע זה לא עלה הדבר על לבי קדם? הוי,
סטירפורת יקירי, אין מלים בפי להביע לך את
הגיון לבי למראה נדיבותך.”

“הס!” ענה, ופניו האדימו, “אשרי מי שממעט בדברים.”

“אם לא ידעתי, האם לא אמרתי,” קראתי,
“כי אין ששון ואין יגון אשר לא ימצא הד בלבך
הנדיב?”

“הן, הן,” ענה, “אמר אמרת לי כל זאת. אבל נחדל נא. הרבינו מאד בדברים!”

יראתי להעליבו בדבור בראותי עד כמה
הוא מתרחק מן התהלות, אך לא חדלתי להרהר בו כל
אותה שעה שהלכנו יחדו.

“אניה זו שקניתי צריכה תקון וקשוט,
וכבר פקדתי לפארה ולשכללה כראוי. האם
ספרתי לך, כי ליטימר יבוא הנה?”

“לא.”

“כן הדבר. הוא יבוא מחר בבקר ובידו מכתב מאת אמי.”

כאשר נפגשו מבטינו, התבוננתי כי
פניו חורו עד השפתים, אף כי עיניו היו נעוצות
בי. מי יודע, אולי נפלה קטטה בינו ובין אמו ובשל
זה היה שרוי בעצבות זו, שראיתיו בבית פגוטי.
רמזתי לו על זה.

“הה, לא!” ענה בנענוע ראש ובקול צחוק.
לא דבים ולא יער! אכן, בוא יבוא משרתי
הנאמן."

“הנאמן למנהגיו?” שאלתי.

“כן,” ענה סטירפורת, “השוקט והקר
כציר הצפוני. הוא ישקד על תקון האניה, אף יקרא
לה שם חדש. עד היום היה שמה “עוף הסער.” אך מה
לו למר פגוטי ולעוף זה? שם חדש נקרא לה.”

“מה השם הזה?” שאלתי.

“עמיליה הקטנה.”

על פי מבט־עיניו ראיתי, כי לא ינעם לו,
אם אוסיף לפזר לו תהלות ותשבחות. ואולם תוי
פני הביעו את הרהורי לבי, והוא התעורר ורוחו
הטובה שבה אליו.

“ראה נא,” קרא אלי בהביטו לפנינו,
“הנה עמיליה הקטנה בכבודה ובעצמה הולכת
לקראתנו! והבחור ההוא עמה. בחיי, אביר
באבירים הוא. את אהובתו לא יעזב!”

חם היה בימים ההם בונה אניות, כי
מילדותו אהב מלאכה זו, עד אשר השתלם בה ויהי
לאומן. עתה שב מעבודתו, פניו הביעו אמץ, כראוי
לאיש הבא להיות מגן ומחסה לבריה הענגה
ההולכת על ידו. עיניו הביעו תם־לב, גאון ואהבה אל
עמיליה הקטנה, והדבר הזה מתח עליו חוט של חן
בעיני, ובקרבם אלינו, הרהרתי, כי אין צמד נעים
כמוהם.

עמיליה הקטנה חלצה ידה מתחת זרוע
ארוסה, כאשר עמדנו רגע לדבר עמהם. היא הושיטה
ידה לסטירפורת ולי, ופניה האדימו, וכאשר
הלכה מאתנו לא אחזה עוד בזרועו של חם, כי אם
הלכה לבדה בפסיעות קטנות, כשרויה במבוכה.
פתאם עברה על פנינו, והיא הולכת אחריהם, אשה
צעירה, אשר לא ראינו בקרבה, אך בראותי את פניה
בעברה נדמה לי, כי לא זרים הם לי. היא היתה לבושה
בגדים קלים, גופה דל ומראה עלוב. נראה היה, כי
בשעה זו אין היא משגיחה ברוח הנושבת וכל
מחשבתה היא ללכת אחרי שני האנשים. וכאשר
בלע מרחק המישור הקודר את שתי הדמיות והוא
חצץ בינינו ובין הים והעבים, גזה גם דמות האשה
הנעלמה ולא קרבה אל השתים שהלכו לפניה.

“זה הוא צל שחור, הרודף אחרי הנערה,” קרא סטירפורת בעמדו, “מה טיבו?”

הוא דבר בקול נמוך, אשר נדמה לי מוזר מאד.

“ודאי היא חוזרת אחריהם לבקש נדבה,” חויתי את דעתי.

“אין זו קבצנית; היא לבשה צורה של בריה שראיתי בדמיוני. אבל אי מזה באה?”

“סובר אני, כי הגיחה מאחרי החומה הזאת,” אמרתי בעברנו בדרך על פני חומה.

“עתה גזה ואיננה!” קרא סטירפורת
בהביטו מאחוריו, “ועמה יחלף כל אסון. עתה לכו
ונלך לסעד.”

אך הוא הוסיף להביט אחריו, ומזמן לזמן
הוציא מפיו דבורים מקטעים בכל אותה שעה
שהלכנו בדרך; והוא שכח את המראה רק בשעה
שישבנו לפני האח והנרות הדולקים לאכל את
סעדתנו.

בערב היום ההוא, בשובי אל בית מר
ברקיס, השתוממתי לראות את חם הולך אנה ואנה
לפני הבית, ועוד יותר גדלה השתוממותי לשמע
מפיו, כי עמיליה הקטנה יושבת בתוך הבית.
שאלתיו, מדוע לא נכנס גם הוא ולמה הוא מתהלך
לבדו בחוץ?

“רואה אתה, מר דדי.” השיב בדרך פקפוק, “הנה עמיליה יש לה שיח עם אדם.”

“לפי דעתי,” אמרתי בבת צחוק, “דוקא משום כך ראוי לך להיות שם, חם.”

“אכן, מר דדי, בדרך כלל כך צריך
להיות,” השיב, “אך הנה,” מר דדי," והוא הנמיך קולו,
“שם בחורה אחת, בחורה, שהיתה ידידה לעמיליה
ושאין לה להבא עסק עמה.”

כאשר שמעתי את הדברים האלה, נפל
אור על פני הדמות שראיתי הולכת אחריהם זה לפני
שעות מועטות.

“זו היא תולעת עלובה, מר דדי,” קרא חם,
“הנרמסת ברגלי כל העיר, גם דלת העם גם עשירי
עם. הבריות נרתעים מפניה בפחד יותר מאשר
מפני בר־מינן.”

“האם לא אותה ראיתי הערב על גבי החולות, אחרי פגשנו אתכם, חם?”

“היא הלכה אחרינו?” קרא חם, “יש לשער,
שכן הוא מר דדי. אמנם לא ידעתי אז, כי היא הולכת
מאחרינו. אבל זה לא כבר באה אל עמיליה הקטנה,
ובראותה אור בעד החלון התדפקה וקראה בלחש:
“עמיליה, עמיליה, בשם אלהים, חוסי עלי, הלא לב
אשה לך. לפנים הייתי גם אני כמוך!” אלה היו
דברים מעוררים את הלב, מר דדי.”

“אמנם כן, חם. ומה עשתה עמיליה?”

“עמיליה אמרה: האת היא, מרתה? האמנם
את היא, מרתה?” כי היה זמן שעבדו יחדו אצל מר
עמרי."

“עתה נזכרתי,” קראתי בזכרי אחת מן
הנערות שראיתי בבקורי הראשון, “זוכר אני
יפה.”

“מרתה אנדל שמה,” קרא חם, “היא גדולה
בשתים שלש שנים מעמיליה, אך שתיהן למדו
יחדו בבית הספר.”

“מעולם לא שמעתי שמה,” אמרתי.

“הענין כך הוא, מר דדי,” קרא חם, “כל
הדבר כלול במלים אלו: “עמיליה עמיליה, בשם
אלהים, חוסי עלי! לפנים הייתי כמוך!” היא השתוקקה
לדבר עם עמיליה, ועמיליה לא יכלה לעשות
בקשתה, כי דודה האהוב בא הביתה, והוא, דע
לך, מר דדי, – קרא חם בכבד־ראש, – בכל טוב לבו
ורך נפשו, לא יוכל לראות, אף אם יתנו לו כל
אוצרות הים, את שתי הנערות זו בצד זו.”

הרגשתי, כי אמת נכון הדבר, ידעתי כי כן הוא.

“ובכן,” המשיך חם, “כתבה עמיליה
בעפרון על פסת ניר והושיטה לה דרך החלון. את
הפתקה הזאת, אמרה, תביאי אל דודתי מרת ברקיס
והיא תושיב אותך ליד האח למעני, עד אשר יצא הדוד
ואז אוכל לבוא. אחרי כן סחה לי מה שסחתי לך, מר
דדי, ובקשה ממני להביאה הנה. מה יש לי
לעשות? אמנם לא טוב לה להתחבר עם נערה כזאת, אך
אין בידי להניאה בשעה שדמעתה על
לחיה.”

הוא שם ידו בכיס חזיתו והוציא משם בזהירות רבה ארנק קטן ונאה.

“ואלו יכלתי להניאה בשעה
שהדמעות עומדות בעיניה, מר דדי,” קרא חם ושם את
הארנק בזהירות על כף ידו, “איככה זה יכלתי לסרב
לבלי קחת את זה שנתנה לי לשאת? ואני הן ידעתי
לשם מה. חפץ נחמד כל כך, – קרא חם, בהתבוננו אל
הארנק, – וכסף בו אך מעט. הוי, עמיליה,
תמתי!”

לחצתי את ידו בחבה, באין אמר,
ורגעים אחדים הלכנו יחדו שותקים. אחרי כן
נפתחה הדלת ופגוטי רמזה לחם שיבוא. אנכי
אמרתי לעבר, אך היא באה ובקשה גם אותי להכנס.
וגם עתה היה עם לבי לפסח על החדר אשר בו ישבו
כלם, לולא היה זה המטבח המרצף, ובהכנסי
עמדתי שלא ברצוני בתוך החבורה.

הנערה – זו שראיתיה על החולות, – רבצה
לא רחוק מן האח על הרצפה וראשה וזרועה נשענים
על כסא. מתוך ישיבה זו שערתי, כי עמיליה קמה
זה עתה מעל הכסא וראש הנערה העלובה היה מוטל
בחיקה. את פני הנערה לא יכלתי לראות יפה, בשל
שערותיה הפרועות ויורדות, כאלו חטטה בהן
בידיה. ואולם זאת ראיתי, כי צעירה היתה
וצהבהבה. פגוטי בכתה, וכמוה גם עמיליה
הקטנה. איש לא הוציא מפיו מלה ברגע שנכנסנו,
וקול השעון7 על הקיר נשמע בכפלים בתוך הדממה הזאת.
עמיליה הפסיקה ראשונה את הדממה.

“מרתה רוצה לנסע לנדונה,” אמרה אל חם.

“מדוע בחרה בלנדון?” שאל חם.

הוא עמד בין שתיהן והביט אל זו הרובצת
על הרצפה ברגש מערב של חמלה וקנאה, כי היא
חברתה של העלמה האהובה. את התמונה הזאת אזכר
כל ימי חיי. שני אלה דברו אט, כאלו לפניהם
חולה, בקול עמום, כבוש, אשר נשמע ברור, אף כי היה
מעין לחישה.

“יפה שם מאשר פה,” נשמע קול שלישי,
קול רם, קולה של מרתה, אף כי לא זעה, “שם אין איש
יודע אותי, ופה הכל יודעים אותי.”

“מה תעשה שם?” שאל חם.

היא הרימה ראשה ותבט אליו רגע מתוך
צער, אחרי כן השפילה אותו שוב ולפתה את ערפה
בידה, כאשה אחוזה קדחת או כתקופת יסורים
מחמת חץ שפגע בה.

“היא תתאמץ ללכת בדרך הישר,” קראה
עמיליה הקטנה, “אין אתה יודע את כל אשר אמרה
לנו. הכן הוא, דודה?”

פגוטי נענעה בראשה מתוך השתתפות.

“אנכי אתאמץ,” קראה מרתה, “אם תסיעו
בידי. לא אעשה רע יותר מאשר עשיתי פה. שם איטיב
דרכי. הה!” קראה ברטט של צער, “שאוני הלאה מן
הרחובות האלה, אשר כל העיר יודעת אותי
מילדותי!”

כאשר אחזה עמיליה בידו של חם, ראיתי
והנה הוא מושיט לה ארנק בד קטן. היא לקחה אותו,
בחשבה כי זה הוא הארנק שלה, ופסעה שתים
שלש פסיעות לפנים, אך עד מהרה הכירה בטעותה,
שבה אליו בעמדו סמוך לי והראתה לו."




10.jpg





“שלי שלך, עמיליה,” שמעתי אותו
אומר, “אין לי בעולם כלום, שאינו שלך, יקירתי.
אין לי תענוג אחר מאשר לגרם לך נחת רוח!”

דמעות עלו בעיניה שוב, אך היא פנתה
והלכה אל מרתה. איני יודע מה נתנה לה. ראיתי
בגחנה עליה ובשימה כסף בחיקה. היא לחשה לה
משהו, כאלו שאלה אם זה די. “יותר מדי.” השיבה
ההיא, לקחה את ידה ונשקה. אחרי כן קמה מרתה,
אספה את מטפחתה, עטפה בה את פניה וקרבה אט אל
הדלת. היא עמדה רגע בטרם צאתה, כאלו אמרה
לדבר דבר או להשיב, אך לא הוציאה מפיה מלה.
עטופה במטפחתה, מתוך בכי בחשאי יצאה מן
הבית.

אחרי אשר נסגרה הדלת, הביטה עמיליה
אל שלשתנו מתוך דאבה, הסתירה פניה בכפות
ידיה, וקול בכיה נשמע.

“אל נא, עמיליה!” קרא חם בטפחו בחבה
על שכמה, “אל נא, יקירתי! אל נא תבכי,
יפתי!”

“הה, חם!” קראה עמיליה הקטנה בהוסיפה
לבכות, “אין אני נערה טובה, כמו שראוי לי להיות!
יודעת אני, כי לבי אינו מלא לפעמים תודה, כמו
שצריך להיות!”

“הן, הן, לבך נאמן תמיד, ברי לי,” קרא חם.

“לא, לא, לא!” קראה עמיליה הקטנה מתוך
אנחות ונענוע ראש, “אין אני נערה טובה, כמו שראוי
לי להיות.” והיא הוסיפה לשפך דמעות, כאלו חשב
לבה להשבר.

“אני משתמשת לרעה באהבתך, יודעת
אני, כי כן הוא!” קראה מתוך אנחה, “לבי רע אליך
לפעמים, רוחי לא נאמנה אתך, בעוד אשר עלי החובה
להיות אחרת. אתה לא כן עמדי. למה זה אשלם רעה
תחת טובה, בעוד אשר עלי לעזב את כל מחשבותי
ולהרהר תמיד במה לגמל לך בכל טובך ולעשותך
מאשר!”

“כן עשית, יקירתי, כל הימים!” קרא חם,
“מאשר אני למראה פניך. מאשר אני בכל שעה
שאני מהרהר בך.”

“הה, אין זה די!” קראה עמיליה הקטנה,
“זה הוא מפני שלבך אתה טוב ולא לבי אני! הה,
חביבי, מוטב היה לך, אלו מצאת אשה אחרת נאמנה
יותר ויותר הגונה ממני, אשר היתה מסורה אליך
בכל נפשה, ולבה לא היה הפכפך כלבי, ודעתה
לא היתה קלה כדעתי!”
“לב רך וענג,” לחשו שפתי חם8, “חמלתי לך.”
“אנא, דודתי,” נאנחה עמיליה, “גשי
אלי, ואשים את ראשי על שכמך. מה אמללה אני בערב
הזה! הה, אינני נערה טובה כראוי, לא טובה אני,
ברי לי!”

פגוטי הקריבה את כסאה ליד האח,
ועמיליה כרעה לפניה, ידיה חבקו את צוארה,
ועיניה הביטו בפניה.

“הה דודתי, אנא, עזריני נא! ואתה, חם
חביבי, קומה לעזרתי! מר דוד, עשה למען ידידותנו
והושיעה נא! אני רוצה, כי לבי יהי מלא רגש תודה
למיטיבי. אני רוצה לחוש, מה רב האשר להנשא לאיש
טוב ולחיות חיי שלום, אוי לי, אוי לי! לבי,
לבי!”

היא שמה את פניה על שכם אומנתי
הזקנה, וכאשר חדלה מתחנוניה, אשר נשמעו בהם
התרפקות של אשה והתחטאות של ילד, בכתה חרש,
ואומנתי הזקנה נענעה אותה כתינוק.

מעט מעט שקט רוחה. נחמנו אותה
בדברים לעודד רוחה, גם התאמצנו לבדח את
דעתה, עד אשר הרימה את ראשה אלינו ופתחה
בדברים. וכעבר שעה קלה נראה גם חיוך קל על
פניה, ואחריו נשמע גם צחוקה. אחר קמה במבוכה,
ופגוטי מלטפת עוד את תלתלי ראשה, ותמח את
הדמעות מעל עיניה, ותתקן את בגדיה, לבל יכיר
בה דודה, בשובו9 הביתה, כי בכתה.
בערב ההוא ראיתיה בעשותה דבר, אשר
עד אז לא ראיתי. היא נגשה אל בחירה ותנשק לו,
ותחבק אותו, כאלו ראתה בו את מגנה
הטוב.

וכאשר יצאו שניהם מן הבית, הבטתי
אחריהם לאור הירח, ואראה והנה נלחצה עמיליה
הקטנה אל בן זוגה, והיא אוחזת בזרועו בשתי
ידיה, כאלו יראה פן יפרידו ביניהם.






פרק עשרים ושלשה: ראשית ימי עמידתי ברשות עצמי





כאשר הקיצותי בבקר, הרהרתי הרבה
בעמיליה הקטנה וזעזועיה בליל אתמול, אחרי
יציאת מרתה. הרגשתי, כאלו גלו לי מתוך אמון
סוד הבית הזה, סוד הלב העדין, וחטא אחטא אם אגלה
סוד זה גם לסטירפורת. אין בלבי רגשות עדינים
לאיש יותר מאשר לבריה נאה זו, שהיתה חברת
ילדותי ושהגיתי לה תמיד, ועד יומי האחרון אהגה
לה, אהבה רבה. אם אגלה באזני איש, — ולו גם יהי
זה סטירפורת, — את הדברים שלא יכלה לכבשם
בשעה שלבה נפתח לפני במקרה, אעשה מעשה
גם, חטא אחטא לנפשי ולזכר ימי ילדותנו הזכים.
ועל כן החלטתי לשמר את הדברים בלבי; וסודה
זה הוסיף לדמותה חן חדש.

בשבתי לאכל פת שחרית, מסרו לידי
מכתב מדודתי. ואחרי קראי בו גמרתי בלבי
להתיעץ עם סטירפורת חברי על אדות דברי האגרת
ההיא בשעת נסיעתנו.

בעזבנו את ירמות, באו כל מכרינו
לברך אותנו. נפרדתי מעם ידידי בגעגועים רבים,
ולבי היה מלא המון רגשות, שלא אדע לקרא להם
בשם.

שעה קלה ישבנו בקרון בלי דבר
דבר. סטירפורת היה שותק שלא כדרכו, ואנכי
הייתי שקוע בהרהורים, מתי אשוב לראות את המקום
הזה ואת האנשים האלה, ומה יקרה בימים העתידים
לבוא. והנה התעורר סטירפורת, וכרגע שב אליו
חשק הדבור, והוא נגע בי ויאמר:

“פתח פיך, דוד. מה המכתב שקבלת היום בבקר?”

“המכתב הוא מדודתי,” עניתי.

“מה הם דבריה, שיש לך לדון בהם?”

“היא באה להזכיר לי,” עניתי, “כי תכלית
נסיעתי היתה להתבונן סביבותי ולחשב את
דרכי.”

“בודאי כבר עשית כדבר הזה?”

“אמנם אי אפשר לי לאמר, כי כן הוא. ועל
פי האמת, חושש אני, כי שכחתי את תכלית
נסיעתי.”

“ובכן! הבט נא עתה סביבותיך, כדי
למלא את חסרונך,” קרא סטירפורת, “הבט ימינה
וראית אדמת מישור, ובץ לא מעט תמצא בה; ואם
לשמאל תשא עיניך, וראית כמראה הזה אשר
לימין. הבט לפנים, ולא תמצא שום שנוי; ואם לאחור
תביט, והנה גם שם אין מאומה.”

צחקתי לדבריו ועניתי, כי בכל
המראות האלה איני רואה את האומנות שאבחר בה,
ואולי זה הוא מפני שמסביב לי הכל מישור.

“ומה דעתה של דודתנו בענין זה?” שאל סטירפורת, “האם היא משיאה לך עצה?”

“כן,” עניתי, “היא שואלת אותי במכתבה, אם רצוני להיות פרוקטור. מה דעתך?”

“איני יודע,” ענה סטירפורת בקרירות,
“לפי דעתי, יכל אתה לבחר באומנות זו, כמו
באומנות אחרת.”

לא יכלתי להתאפק משחוק בשמעי
מפיו, כי לדעתו כל האומניות שוות ואין בין זו
לזו כלום.

“פרוקטור זה מה טיבו, סטירפורת?” שאלתי.

“פרוקטור הוא מין דין היושב בבית־דין
לעניני נזירים,” ענה סטירפורת, “גם הוא ממחה
בהלכות ירשות ודיני נשואין, לפי דעתי, טוב לך
להספח אל כהנה זו, שמתן שכרה בצדה וגם
לכבוד תהי לך.”

סטירפורת, “גם הוא ממחה בהלכות
ירשות ודיני נשואין, לפי דעתי, טוב לך להספח
אל כהנה זו, שמתן שכרה בצדה וגם לכבוד תהי
לך.”

סטירפורת הוסיף לדבר מתוך לגלוג על
בית־דין זה שעבר זמנו, ובשיחות מעין בדיחות
בלינו את שעת הנסיעה, עד בואנו לנדונה, אשר
שם חכתה לי דודתי באחד מבתי המלון.

אלו סבבתי את כדור הארץ מן היום אשר
יצאתי לדרך, לא גדלה יותר שמחת הפגישה עם
דודתי, מאשר ביום ההוא. דודדי בכתה בחבקה
אותי, אף כי העמידה פנים שוחקים ותאמר, כי אמי,
עליה השלום, זה היציר הרך, היתה בודאי שופכת
דמעות במקרה כזה.

לאחר שסעדנו סעדת הצהרים, פנתה אלי דודתי ותשאל:

“ובכן, טרוט, מה דעתך בענין עבודת
‘פרוקטור?’ ואולי עדין לא הספקת לעין בענין
זה?”

“לא, דודתי. כבר חשבתי לא מעט על אדות
הצעתך זו, גם דנתי בה עם סטירפורת חברי,
והיא מצאה חן בעיני מאד.”

“יפה!” קראה דודתי, “ישמח גם לבי.”

“אך יש בזה רק מכשול אחד, דודתי.”

“מה הוא?” שאלה.

“כפי שאני משער, תעלה הזכות לכהן במשרה זו בהון רב?”

“כבר חקרתי ודרשתי,” ענתה דודתי, “ועלי יהי לשלם במחיר משרה זו אלף לטרות.”

“הנה כי כן, דודתי היקרה,” קראתי
בהקריבי את כסאי אל מקום מושבה, “קשה לי להעמיד
עליך משא כבד זה. הרבה והרבה בזבזת על
חנוכי, וכל מחסורי היה עליך. גדול היה חסדך
עמדי. ואולם כעת הן יש הרבה דרכים בחיים אשר
אוכל לבחר, וביגיע כפי ובעמל רוחי יכל אוכל
לעשות חיל. אולי טוב לי ללכת בדרך כזו? האמנם
ברי לך, כי יש בידך לבזבז ממון רב? אני שואל
מעמך, אמי השנית, לעין בדבר בטרם תגמרי את
הענין הזה.”

דודתי כלתה לאכל קנוח־סעדה, ולא
גרעה עין ממני כל אותה שעה. אחרי כן שלבה
ידיה על ברכיה ותאמר:

“אם יש לי תכלית בחיים, טרוט בני, אין
זו אלא להתאמץ כי תהי איש טוב וישר, —
ומאשר.”

היא עמדה רגע, לקחה את ידי בידיה ותוסף:

“לשוא, טרוט, יעלה האדם את זכר העבר,
אם אין הוא משפיע על ההוה. אולי היה עלי להתרעות
יותר עם אביך, זכרו לברכה. אולי צריכה הייתי לרחם
על אמך האמללה, גם לאחר שאחותך בטסי טרוטבוד
הכזיבה את תקותי. כאשר באת אלי, נער קטן, נע
ונד, קרוע בגדים ויחף, באו אל לבי ההרהורים
האלה. מן היום ההוא ועד עתה, טרוט, שמתי כל
מעיני בך, עליך גאותי ובך שמחתי, אין לי שום
קרוב וגואל, אשר יירש אותי. אתה הוא בני, אשר
אמצתי לי, ובך אבטח, כי תסלח לי על כל רגזנותי
וכעסנותי, ותעשה טוב וחסד עם האשה הזקנה, אשר
אביב חייה עבר עליה ללא נחת, הרבה יותר מאשר
עשתה האשה הזקנה עמך.”

זו לי הפעם הראשונה, אשר שמעתי מפי
דודתי דברים על אדות ימי חייה בעבר. שעת רצון
היתה לה לפתח לפני את סגור לבה. והדבר הזה
עוד הגדיל את אהבתי אליה ואת כבודה בעיני.

“ובכן נגמר הדבר בינינו,” קראה דודתי, “מחר בבקר נלך אל מקום כהנתך.”

שעה ארכה לפני עלותנו על המטה
ישבנו ליד האח ועסקנו בשיחה. אנכי ישבתי
בחדר הסמוך לחדר דודתי, ובמשך הלילה דפקה
כמה פעמים על דלתי בכל עת אשר שמעה בחוץ קול
צלצול מרכבה או רעש עגלה והיא שאלה, אם איני
שומע קול מכבי האש. — דודתי פחדה מאד מפני
בערה. אך עם בקר נרדמה וגם לי נתנה לנוח.

ממחרת לעת הצהרים יצאנו יחדו אל
המשרד של האדונים ספנלון ויורקינס, אשר שם
מקום כהנתי. דודתי, אשר חשבה את לנדון לעיר של
גנבים וכל איש שפגשה היה בעיניה בחזקת
גנב, מסרה לי לפקדון את כיסה, שבו היו עשר
גיניאות וקצת מטבעות של כסף.

עמדנו שעה קלה באחד הרחובות לפני
בית מסחר של צעצועים להתבונן, ואחרי כן הלכנו
לדרכנו. בו ברגע אשר עברנו את הדרך לסור אל
הרחוב ראיתי והנה דודתי עצרה את מהלכה ופניה
הביעו פחד. אותה שעה התבוננתי כי איש חשוד,
לבוש קרעים, אשר עמד רגע ונתן עין בנו בעברנו,
הולך עתה אחרינו סמוך לנו, עד אשר נגע
בדודתי.

“טרוט! טרוט יקירי!” קראה דודתי בלחש
אים ולחצה את זרועי, “איני יודעת מה לי
לעשות.”

“אל תיראי,” אמרתי, “אין פחד לנגדנו.
סורי נא לחנות ואנכי אסלק חיש את הבחור
הזה.”

“אל נא, אל נא, ילדי!” השיבה לי, “אל
תדבר אליו מטוב ועד רע. אני מבקשת, אני מצוה
עליך!”

“בשם אלהים, דודתי,” אמרתי, “אין זה אלא קבצן חצוף.”

“אי אתה יודע מה הוא!” ענתה דודתי, “אי עתה יודע מי הוא! אי עתה יודע מה שאמרת!”

עמדנו במבוא שער, ואף הוא עמד.

“אל תבט אליו,” קראה דודתי, בהסבי
ראשי בכעס, “אך קח לי, יקירי, מרכבה וחכית לי
ליד בית היראה של פולוס הקדוש.”

“לחכות לך?” חזרתי בשאלה.

“כן,” ענתה דודתי, “עלי לנסע לבדי. עלי לנסע עמו.”

“עמו, דודה? עם האיש הזה?”

“דעתי צלולה,” השיבה, “ואני לך, כי מחיבה אני. קח לי מרכבה!”

אף כי רבה מאד השתוממותי על הדבר,
הרגשתי, כי אין לי רשות לסרב לפקדה תקיפה
כזו. מהרתי ללכת מהלך פסיעות אחדות וקראתי
לכרכרה שעברה ריקה. ובטרם הספקתי לעזר לה
קפצה דודתי לתוך המרכבה והאיש אחריה. היא
נפנפה אלי בידה מתוך פקדה ללכת מזה, עד כי
בהיותי נבוך, עזבתי מיד את המקום. ולאזני עוד
הגיעו דברי דודתי אל הרכב: “סע ישר! סע לכל מקום
שהוא!” והמרכבה עברה על פני במעלה הרחוב.

על לבי עלו הדברים אשר אמר לי מר דיק
ואשר חשבתים לדברי הזיה. לא היה לי שום ספק, כי
זה הוא האיש שעל אדותיו ספר לי מר דיק בתעלומה,
אף כי לא יכלתי לתאר לי, במה כחו גדול להשפיע
על דודתי. אחרי אשר עמדתי מחכה כחצי שעה
בחצר הקברות, ראיתי את המרכבה בשובה. הרכב
עמד סמוך לי ודודתי ישבה בתוך המרכבה
לבדה.

לבה לא נרגע עוד מן הרגז והיא לא יכלה
ללכת עמי אל המקום הנועד. היא בקשה ממני
לשבת במרכבה עמה ולאמר לרכב, כי יסע אט
שעה קלה הנה והנה. יותר מזה לא דברה, מלבד את
המלים האלה! “בני היקר, אל תשאלני מה הדבר
ואל תעלה אותו על פיך.”

סוף סוף שב רוחה אליה והיא אמרה אלי,
כי יכלים אנו לצאת. וכאשר נתנה לי את כיסה
לשלם לרכב, מצאתי וראיתי, כי הגינאות אפסו
ואינן, נשארו רק המטבעות של כסף. דרך סמטה
צרה באנו אל חצר רחבה, אשר שם עמד בנין עתיק
ורם. נכנסנו אל הלשכה, ואחד מן הסופרים הוליך
אותנו אל חדר העבודה של מר ספנלון, הוא ראש
הלשכה, הממנה על עסקי בית־דין.

מר ספנלון היה איש נשוא פנים, הדור בלבושו, ועיניו מביעות חשיבות רבה.

“הנה מרת טרוטבוד שמעה מפי דרך
אגב,” קרא אלי האיש, לאחר שהתודענו זה לזה, “כי
יש בלשכה שלי משרה פנויה, ותאמר לי, כי יש
לה בן־אח הראוי למשרה זו. האתה הוא זה, אשר יש
עם לבך להספח עלינו?”

“כן,” עניתי, "אך רוצה הייתי לעבד
תחלה חדש ימים לשם נסיון, לדעת אם הגון אני
למשרה זו ואם הגונה היא לי.

“הה, ודאי! ודאי!” קרא מר ספנלו, “תמיד
אנו נותנים במוסד הזה חדש לשם נסיון. כשאני
לעצמי, הייתי נותן בשמחה חדשים, שלשה חדשים,
זמן בלתי מגבל, אבל… הן יש לי שתף, מר
יורקינס.”

“ושכר הלמוד הוא אלף לירות, אדוני?” שאלתי.

“שכר הלמוד הוא אלף לירות,” ענה מר
ספנלו, "כאשר אמרתי כבר למרת טרוטבוד. אין אני
אוהב כסף כלל, לא כשאר בני אדם; אך מר יורקינס
יש לו דעה אחרת בענין זה, ואני מחיב לצית
לדבריו, ולפי דעתו של מר יורקינס, אלף לירות מחיר
מועט הוא.

“סובר אני, אדוני,” קראתי מתוך תקוה
לחסך מעט מכסף דודתי, “כי אין זה מן המנהג פה.
אם פקיד נמצא הגון מאד ויודע יפה את מלאכתו, —
פני אדמו מן הדברים, שנראו כאלו אני מהלל
לעצמי, — סובר אני, כי בשנים האחרונות לעבודתו
נותנים לו…”

מר ספנלו הרים את ראשו מתוך צורונו
הקשה לנענע בו, ובטרם גמרתי את דבורי
“שכר,” ענה ואמר:

“לא, אלו הייתי ברשות היחיד שלי, מר
קפרפילד, הייתי מוצא מקום לעין בדבר, אך מר
יורקינס עומד על דעתו.”

השם הנורא יורקינס הטיל עלי אימה. אך
אחרי כן מצאתי וראיתי, כי זה היה אדם נוח
וכבד־תנועה קצת ותפקידו בעסק היה לעמד מאחור
ולשאת על עצמו את השם קשה ערף לבלי חוס. אם בא
פקיד לבקש כי יעלו את משכרתו, היה הוא הממאן
למלא את הבקשה, ואם התמהמה אחד לשלם את
המגיע ממנו היה מר יורקינס הנושה, ואף כי
הדבר היה למורת רוח ולדאבון לב למר ספנלו, לא
ידע מר יורקינס רחם. לבו וידו של המלאך הטוב
ספנלו היו פתוחים תמיד, לולא המלאך הרע
יורקינס. כאשר באתי בימים, למדתי מפי
הנסיון בחיים, כי כמה אנשים עושים עסקים לפי
השטה הזאת של ספנלו ויורקינס.

גמרנו בינינו, כי עלי להתחיל את
החדש של נסיון לכל זמן שארצה וכי דודתי אינה
מחיבה לשבת בעיר כל ימי החדש. את החוזה ישלחו
אליה לחתימה אל מקום מגוריה. ואחרי הדברים האלה
קבל מר ספנלו על עצמו להראות לי את מקום
עבודתי.

מר ספנלו הוליכני אל לשכת בית הדין,
אשר שם יושבים הדינים על כסאותיהם, גם הראה לי
את כל מוצאי הבית ומבואיו, כדי שאכיר בטיב
המוסד שעתיד אני לכהן בתוכו, ואחרי כן שבתי עם
דודתי אל בית המלון.

ידעתי, כי לב דודתי מלא געגועים אל
ביתה ואל מר דיק, גם אין דעתה נוחה מן הכרך
ומנהגיו, ולכן דברתי על לבה, כי יכלה היא עתה
לשוב אל ביתה, אחרי אשר כבר נגמר הענין בדבר
משרתי.

אך היא הוציאה מכיסה גזר של עתון,
שבו מצאה מודעה על אדות דירה לאיש צעיר, חניך
בית־דין.

“דירה זו, לפי דעתי, תהי נאה לך,” קראה דודתי.

ושוב חבשה את מגבעתה לראשה ותלך עמי אל הרחוב ב. על פי הכתוב במודעה.

הגענו אל הבית, ולקראתנו יצאה אשה חשובה, מרת קרוף שמה.

“הואילי נא להראות לנו את הדירה,” קראה דודתי.

“בשביל איש צעיר זה?” שאלה מרת קרוף.

“כן, בשביל בן אחי זה,” ענתה דודתי.

“דירה נאה והגונה לו!” קראה מרת קרוף.

ובכן עלינו במעלות, עד אשר הגענו אל
הקומה העליונה, נכנסנו אל פרוזדור אפל למחצה,
ומשם באנו אל טרקלין קטן, וסמוך לו חדר המטות.
הרהיטים היו ישנים, אך לא מצאתי בהם פגם. ועל
הכל מצאה הדירה חן בעיני, כי חלונותיה פונים אל
הנהר.

אחרי אשר ישרה הדירה בעיני, יצאה
דודתי לדבר עם מרת קרוף בעלת הבית על אדות
התנאים. ואנכי ישבתי על הספה, ולבי לא האמין,
כי אמנם עתיד אני להיות בעל דירה נאה זו. שתי
הנשים דנו זו עם זו שעה מרבה, ואחר נכנסו אל
החדר שבו ישבתי, ובפניהן ראיתי, כי הענין בא
לידי גמר.

“ואלה הרהיטים הם של הדיר הקודם?” שאלה דודתי.

“כן,” ענתה מרת קרוף.

“איה הוא עתה האיש הזה?” חקרה דודתי.

שעול מטריד תקף את מרת קרוף, מתוך שעולה הוציאה מלים בכבדות:

“הוא חלה פה, גברתי, ו… כחי־כחי־כחי… אוי לי!… ומת!”
“הוי! מה טיבה של מחלתו?” שאלה דודתי בפחד.

“אכן גברתי, האיש הזה מת,” קראה מרת קרוף, “מחמת היין והעשן…”

“עשן? האמנם קיטור הארבה פגע בו?” שאלה דודתי.

“לא, גברתי,” השיבה מרת קרוף, “זה היה עשן של סיגרות ופפירוסות.”

“אם כן,” נחה דעתה של דודתי, “אין זו מחלה מדבקת, טרוט, אל תירא.”

“ודאי לא,” עניתי.

ראתה דודתי, כי המעון הזה לקח את
לבי, שכרה אותו לחדש ימים בתנאי, כי הרשות
בידי לגור בו שנים־עשר חדש. מרת קרוף קבלה על
עצמה לספק לי מזון ולדאג לי, והיא הבטיחה לשמר
עלי, וכבן אהיה לה. ולפי דבריה, שלחו לה מן
השמים דיר טוב, אשר תוכל לדאג לו.

בשובנו אל בית המלון, הביעה לי דודתי
את תקותה, כי עמידתי מהיום והלאה ברשות עצמי
תוסיף לי אמץ־רוח ואמונה בכחי — רק זה אני חסר.
ועל הדברים האלה חזרה דודתי כמה פעמים ביום
ההוא וגם ביום המחרת, עד אשר ישבה במרכבה
ההולכת לדובר.

לאחר שנסעה דודתי, באתי לגור בדירתי
החדשה. ובהביטי אל המקומות ההם, עלה על לבי זכר
הימים הרעים, שהייתי תועה פה אמלל ונעזב. ומה
רב אשרי, כי עתה הגיעו לי ימים טובים, ימי תקוה
ונחת.






פרק עשרים וארבעה: הוללותי הראשונה


מה טוב ומה נעים לשבת בדירה נאה!
כאשר סגרתי את דלת “ארמוני”, ראיתי את עצמי
כרבינזון קרוזה, בשעה שבנה לו את מבצרו וכלה
את עבודתו. מה רב הענג לטיל ברחוב, בשעה
שהמפתחות של הבית מנחים בכיסך, והרשות
בידך להזמין את חברך אל ביתך, בלי אשר תדחק
רגלי איש. ומלבד כל זה, כמה נעים לו לאדם לצאת
ולבוא בכל זמן שלבו רוצה, ללכת לכל מקום שלבו
רוצה, בלי שאל פי איש. כל הדברים האלה, אני
אומר, נעימים ונפלאים מאד. אך לא אכחד, בכל זאת,
כי היו שעות, שהייתי שרוי בתוך שעמום.

טוב ונעים היה לי בבקר, ביחוד בבקר
בהיר. לאור היום ראיתי את עצמי רענן, חפשי, עליז;
ועוד רענן יותר וחפשי יותר הייתי לאור השמש. אך
ברדת היום, נדמה לי, כי גם אור חיי יורד. איני
יודע, איך היה כדבר הזה, כי לאור הנר דעך
רוחי. שעה זו הרגשתי, כי בודד אני. אגנס חסרה
לי. במקום האוצר של אמון וחבה, מצאתי ריקנות
אימה. ועל לבי עלה זכר הדיר שקדם לי, זה שמת
מחמת משקה ועשן. מה טוב היה, לו נשאר האיש הזה
בחיים, כי אז לא באתי לרשת את דירתו.

כעבר שני ימים ושני לילות, ראיתי את
עצמי, כאלו דר אני פה זה שנה תמימה, אף כי לא
גדלתי מעט מן המעט, וצעירותי גרמה לי יסורי
נפש כקדם.

סטירפורת לא סר אלי, כאשר הבטיח,
ולכן עלה על דעתי, כי חולה הוא. וביום השלישי
קמתי והלכתי להיגיט, מקום מגורי אמו. מרת
סטירפורת שמחה מאד לקראתי, ותאמר לי, כי בנה
הלך עם אחד מחבריו לראות את שלום חברם, הגר בעיר
סט. אלבנס, ומחר ישוב אל ביתו. אהבתי אליו היתה
רבה כל כך, עד כי בא אל לבי רגש קנאה לו, כי
התרעה עם חברים אחרים.

בעלת הבית פצרה בי לשבת עמה אל
השלחן ולסעד וכל אותה שעה עסקנו בשיחה על
דבר בנה. ספרתי לה, מה גדל כבודו בעיני
יושבי ירמות, ומה כחו לקנות לב אנשים.

ביום המחרת, בעודני יושב במעוני
ושותה את הקפה של בקר, והנה סטירפורת
בא.

“סטירפורת יקירי,” קראתי, “כבר חשבתי, כי לא אוסיף לראותך עוד.”

“ביד חזקה הוציאוני מביתי,” ענה
סטירפורת, “ביום השני לבואי. הוי, מרגנית,
מראך פה כמראה רוק זקן!”

הראיתי לו את כל הדר דירתי מתוך קצת גאון, והוא הלל מאד את הכל.

“שמע נא, בחור נאה,” קרא אלי, “יש
בדעתי לקבע דירתי בביתך כל ימי שבתי
בלנדון, עד אשר תגרש אותי.”

הבשורה הזאת גרמה לי ענג אין קץ.
ואנכי עניתי לו, כי אם ימתין עד שאגרשהו, עליו
יהי להמתין עד יומי האחרון.

“אך לעת עתה,” קראתי, וידי אחזה
בפעמון, “שב נא, ומרת קרוף תכין לך קפה, גם
תאכל עמי פת שחרית.”

“לא, לא!” ענה סטירפורת, “אל תצלצל! לא
אוכל! אני הולך לסעד עם שני חברי אל המלון
המפאר, ‘פיזה’.”

“אך הלא תשוב אלי לסעדת הצהרים?” שאלתי.

“גם זה לא אוכל, חי נפשי, אמנם רצוני
לעשות רצונך, אך מכרח אני לשבת יחדו עם שני
חברי. שלשתנו מחיבים מחר בבקר להיות בחבורה
אחת.”

“אם כן בוא עמהם יחדו אלי,” עניתי, “מה דעתך, האם ילכו הבחורים האלה?”

“אין שום ספק בדבר,” קרא סטירפורת,
“אבל הן טרחה יתרה היא לך. מוטב שתלך לסעד עמנו
במקום אחר.”

"בעד כל הון לא אלך. הן יש לי דירה
חדשה, וצריך אני לערך ‘חנכת הבית’, ואין לי
שעת כשר יפה מזו. לאחר שדירתי מצאה חן בעיני
סטירפורת, משתוקק אני, כי יראו גם אחרים
בתפארתי. ואשר לכן העתרתי על חברי, כי יבוא
יחדו עם חבריו אלי. יעדתי את סעדת הצהרים
לשעה הששית.

מרת קרוף הואילה בחסדה הגדול לערך
את הסעדה בבשר ודגים וכל מיני מטעמים, וגם יין
קנתה לרב, כראוי לכבוד אורחים הגונים.

בשעה המיעדת באו הקרואים. שם החבר
האחד גרינג’ר ושם השני מרקהם. שניהם היו
בחורים עליזים ומלאי־חיים. מרקהם היה עלם כבן
עשרים, והוא היה רגיל לדבר על עצמו בגוף שלישי
ולא כמדבר בעדו.

“אדם יכל לחיות פה ברב נחת, מר קפרפילד,” קרא מרקהם, בכונו אל עצמו.

“כן, יפה הוא המקום הזה,” עניתי, “והחדרים הם נאים ומרוחים מאד.”

“ברי לי, כי הבאת עמך תאבון לאכילה,” אמר אליו סטירפורת.

“בחיי ראשי,” ענה מרקהם, “הכרך
מסגל לעורר תאבונו של אדם. אדם רעב כל היום.
אדם אוכל תדיר.”

שעה ראשונה ראיתי את עצמי נבוך בין
אנשים זרים. וכאשר ערכו את השלחן, בקשתי
מאת סטירפורת, כי ישב בראש, ואנכי ישבתי
ממולו. הסעדה עלתה יפה, היין היה לרב,
המטעמים היו ערבים, והמשתה עבר בענג.

וכטוב לבי ביין, פתחתי פי; ספרתי
דברים שונים שכבר נשכחו מלבי; נשאתי נאומים,
כאשר לא הסכנתי לעשות; צחקתי צחוק גדול לכל
בדיחה שיצאה מפי או מפי אחר; גערתי
בסטירפורת על אשר הוא ממעט לשתות ולהשקות;
הודעתי, כי נכון אני ללכת לאכספורד; גם
הזמנתי את החברים למשתה ממש כזה, שאני עתיד
לערך פעם בשבוע.

וככל אשר הוספתי לשתות, כן רבו
דברי. נשאתי כוס לחיי סטירפורת. אמרתי, כי
הוא רעי הטוב שבטובים, מגן ילדותי וידיד נעורי.
אמרתי, כי ישמח לבי לשתות “לחיים” לכבוד
סטירפורת. אמרתי, כי חסדו עמדי גדול, עד אין
כח בידי לגמל לו כפעלו, וכבודו בעיני גדול, עד
אין מלים בפי להביע. גמרתי את נאומי: “יחי
סטירפורת! יברכהו אלהים! הידד!” שתינו שלש
פעמים שלש לכבודו, ועוד פעם אחת להשלים המנין,
ושוב פעם אחת לשם סיום. אחרי כן שברתי את כוסי,
וסבבתי את השלחן, כדי להגיע אל סטירפורת
ולחבק את ידו ולאמר לו רק שתי מלים: סטירפורת,
אתה כוכב מאיר בחיי.

פתאם שמעו אזני קול זמר, מרקהם הוא
השר, ושירתו: “דאגה בלב האדם”… וככלותו לשיר
קרא: “לחיי הנשים!” אז קמתי מלא חמה ומחיתי.
אמרתי, כי לא אתן לאיש בביתי להוציא מפיו בטוי
“נשים” במקום “גבירות!” ובראותי כי פני
סטירפורת וגרינגר מביעים לגלוג10 — עלי או עליו או על שנינו — גדל קצפי יותר.
הוא עונה, כי אין רשות לפקד על האדם, ואנכי אומר,
כי מחיב הוא לשמע לפקדתי. הוא עונה, כי אין
רשות להעליב את האדם. ואנכי אומר, כי אמנם כנים
דבריו. כבודו של אדם חביב עלי, אחרי אשר בא בצל
קורתי, ומדת הכנסת אורחים שקולה כנגד כל
המדות הטובות. והוא עונה, כי אין זו פגיעה
בכבודו של אדם להודות, כי בחור דגול מרבבה אני.
אחרי הדברים האלה שתיתי “לחיים” לכבודו.

אחד מן המסבים החל לעשן. אחריו הלכו
כל המסבים, וגם אני בתוכם, אף כי העשן עורר
בקרבי תעוב. סטירפורת נשא נאום לכבודי,
והדברים נגעו אל נפשי עד כי זלגו עיני דמעות.
עניתי בדברי תודה והזמנתי את המסבים לבוא אל
ביתי בערב בערב, למען נאכל ונשתה ונתעלס
יחדו. ומרב התרגשות ראיתי את עצמי מחיב
לשתות כוס של ברכה למי שהוא. נשאתי כוס לחיי
דודתי מרת בטסי טרוטבוד, הטובה מכל בנות
מינה!

אחד מן המסבים הניח ראשו על סף החלון
בחדר המטות שלי, כדי לצנן את מצחו הלוהט,
ורוח צח ינשב בפניו. אני הוא האחד. פניתי
בדברי מוסר אל עצמי: “קפרפילד, למה לך לעשן?
הלא ידעת, כי אסור לך לעשות זאת.” אחרי כן,
הסתכל אדם אחד בראי והתבונן אל תוי פניו. גם
האחד הזה אני הוא. פני היו חורים. עיני הביעו
טרוף ושערות ראשי — רק הן בלבד — נראו
סבואות.

ואחד מן המסבים קורא אלי: “הבה,
קפרפילד, ונלכה אל התאטרון!” וכרגע נעלם מעיני
חדר המטות, ושוב אני עומד ליד השלחן עם הכוסות.
המנורה דולקת. גרינגר מימיני, מרקהם וסטירפורת
מלפני — וכלם יושבים בערפל, הרחק ממני. אל
התאטרון? הלך נלך. אין טוב מזה. קומו ונלכה! אך,
יסלחו לי המסבים — יצאו הם ראשונה ואני אחריהם,
יען כי עלי לכבות את המנורה, מפני סכנה של
דלקה.

בתוך המבוכה של החשכה נעלמה הדלת
מעיני. גששתי ובקשתי את הפתח על יד יריעות
החלון, עד אשר אחז סטירפורת, מתוך גחוך,
בזרועי ויוציאני החוצה. ירדנו מעל המעלות, איש
אחרי אחיו. סמוך לרגלי המדרגות נכשל אחד,
נתגלגל ונפל. ועוד אחד אמר, כי קפרפילד הוא
שנפל, תחלה חשבתי מתוך רגז, כי שמועת שוא
היא, אך לאחר שמצאתי את עצמי שוכב פרקדן
בפרוזדור, החלותי להאמין, כי יש מקצת אמת
בשמועה זו.

ליל ערפל היה הלילה, ועגולים גדולים
נראו מסביב לפנסים המאירים ברחוב! אמרו, כי
מזג האויר לח. אני חש, כי צנה אוחזת אותי.
סטירפורת עומד עמי ליד הפנס ומנקה את בגדי
מן האבק ומתקן את כובעי, שאדם אחר הביאו בארח
פלא. סטירפורת שואל: “השלום לך, קפרפילד?”
ואני עונה: “כה לחי”.

איש אחד, היושב בשובך של יונים,
הביט אל הערפל ולקח מעות מידי מי שהוא, ושאל אם
גם אנכי מן האנשים ששלמו בשבילם, ופקפק
בדבר זה. ואחרי כן עלינו למעלה ונכנסנו לתוך
תאטרון חם מאד, הצצנו לבית התחתון, שנראה
בעיני כמלא עשן, והאנשים שמלאו את הבית
מפה לפה אין פנים להם. שם היתה גם במה גדולה,
אשר נראתה בעיני נקיה וחלקה מאד לעמת פני
הרחוב. ועל הבמה עמדו בני אדם ודברו מה
שדברו, אך מאומה לא הבינותי. שפעת אורה מלאה
את הבית, נשמע קול נוגנים, נראו פני נשים
ביציעות, ועוד ועוד דברים רבים לא נודעים לי. כל
הבנין היה בעיני, כאלו הוא צף ומתנודד, נוטה
לכאן ולכאן, ואנכי החזקתי בו, למען יוכל
עמד.

על פי עצתו של אחד מבני החבורה,
גמרנו לרדת מטה ולהכנס אל התאים המפארים,
אשר שם הנשים. נכנסנו אל אחד התאים האלה,
וכאשר ישבתי הוצאתי מפי דבור, והנה הקהל
מסביב קורא: “הס!” והנשים נותנות בי עיני רגז —
ופתאם — הוי, אלי! אני רואה את אגנס יושבת בתא
הזה, ועל ידה איש ואשה, אשר לא ידעתי מי הם.
גם עתה אני רואה בדמיוני את מבט עיניה אשר
שלחה אלי ברגע ההוא, זה המבט המלא חמלה
ותמהון.

“אגנס!” קראתי בקול עמום, “יה אלי וגואלי! אגנס!”

“אנא! הס!” ענתה אגנס, ואנכי לא ידעתי
על מה כל החרדה, “הלא מבלבל אתה את הרואים. הבט
אל הבמה!”

התאמצתי לעשות רצונה ואתבונן אל
הבמה, גם הטיתי אזן לשמע דבר מן הדברים
המדברים שם. אך לשוא, בינתים הבטתי שוב אל
אגנס דרך אגב, והנה היא נדחקה לתוך פנתה ואת
ידה שמה על מצחה.

“אגנס!” קראתי, “חוששני שחולה את.”

“כן, כן. אל תדאג לי, טרוטבוד,” ענתה, “שמע נא! היש בדעתך ללכת מזה מהר?”

“לכת מזה מהר?” חזרתי על שאלתה.

“כן.”

עניתי לה מתוך שטות, כי ממתין אני
ללוות אותה. אגנס הביטה אלי רגע ותאמר אלי
בלחש:

“יודעת אני, כי תעשה את בקשתי, אם
אגיד לך, כי חשובה היא לי מאד. לך מזה עתה,
טרוטבוד, עשה זאת למעני, ובקש מאת חבריך, כי
יובילוך אל ביתך.”

השפעתה גדלה עלי כל כך, עד כי
קמתי בבשת פנים, אמרתי לה: “לה טב!” (כלומר:
לילה טוב!) ויצאתי. חברי הלכו אחרי, ועל ידי קפיצת
הדרך עברתי בפסיעה אחת מן התאטרון אל חדר
המטות שלי, אשר שם היה עמי רק סטירפורת והוא
עזר לי להתפשט את בגדי. ספרתי לו כי אגנס
אחותי היא, אף השבעתיו, כי יביא בקבוק של יין
ונשתה יחדו.

מי זה שוכב במטתי, אומר אמירות משנות
ועושה מעשים משנים וחולם בהקיץ כאחוז קדחת —
והמטה מתנודדת, כאשר ינוד הקנה במים! לא אני
הוא, כי אם אדם אחר. ומעט מעט הולך אדם אחר זה
ומתעלם, ובמקומו שוכב אנכי קודח, ואני חש
כאלו עורי על עצמותי נעשה קשה כקרש עץ; לשוני
בפי — קרקע של דוד, שהעלה זהמה מחמת שמוש וריח
קטור נודף ממנו; כפי ידי — שני לוחות מתכת
רותחים, שהקרח לא יצנן אותם.

ומה רבו יסורי נפשי, מה גדול הנחם
ומה גדולה החרפה שחשתי ביום המחרת, כאשר
שבה בינתי אלי! חרדתי בהעלותי על לבי, כי
חטאתי אתמל חטאים למאות, שאין להם כפרה, זכרתי
את המבט החודר של עיני אגנס, בהביטה אלי; צער
מלא את לבי, על אשר אין בידי להפגש עמה, כי
לא ידעתי — ראש חמור לי! — ולא שאלתיה, למה באה
לנדונה ואיפה היא גרה פה. געל נפשי למראה החדר,
אשר שם נערך משתה ההוללות, כאב ראשי, ריח
העשן, מראה הכוסות, רפיון גופי — עד כי קשה לי
לקום מעל מטתי! הוי, מה קשה היה לי יום זה!

ובערב שבא אחריו, כאשר ישבתי ליד
האח הבוערת, ולפני הבשר הצלוי והמטגן,
שהכינה לי מרת קרוף, עלה על לבי זכר הדיר
שקדם לי, שאני הולך בדרכיו ואני עתיד לרשת
גורלו, כאשר ירשתי את דירתו. ורעיון נולד
במחי למהר וללכת לדובר ולהתודות על הכל לפני
דודתי.

מה נורא היה הערב, כאשר נכנסה מרת
קרוף לפנות את החדר ולקחת את הבקבוקים
והכוסות! נכון הייתי להתנפל לפניה ולשפך את
לבי: “הה, צר לי! אמלל אני!” אך פקפקתי, אם אשה
כמרת קרוף מסגלה להבין את צער לבי.






פרק עשרים וחמשה: המלאך הטוב והמלאך הרע





ביום המחרת, אחרי היום הרע, יום של
כאב ראש, יום של יסורי־גוף ויסורי־נפש, קמתי
בבקר ויצאתי מפתח ביתי. בלבי ערבוביה של
רעיונות על אדות זמן המשתה, שנראה לי כעבר
רחוק, כאלו מחנה של ענקים נטלו מוט גדול ודחו את
יום השלשם לאחור, מהלך חדשים אחדים. והנה
ראיתי נושא־אגרות הולך ובידו מכתב. תחלה פסע
פסיעות קטנות, אך בראותו אותי על גרם המעלות
עומד ומביט אליו, מהר לקראתי ועמד לפני, כאיש
שעיף במרוצתו.

“מר ט. קפרפילד,” קרא נושא־האגרות
בגשתו אלי, לבי אמר לי, כי המכתב הוא מאת
אגנס, ונפשי התעוררה מאד, עד כי שכחתי את שמי.
אך בכל זאת אמרתי לו, כי אני אני הוא מר
קפרפילד, והוא האמין לי ומסר לידי את המכתב,
אשר עלי, לפי דבריו, להשיב עליו. עזבתיו על
הרחבה של המעלות, כי ימתין קצת, ואנכי
נכנסתי שוב אל חדרי, ולבי הומה מהתרגשות, עד
אשר הנחתי את המכתב על שלחני להתבונן היטב
אל חיצוניותו, ורק אחרי כן הרהבתי עז
לפתחו.

לאחר שפתחתיו ראיתי, כי מכתב שלום
הוא, ואין בו אף רמז לאותו המארע בתאטרון. ואלה
דברי המכתב: “טרוטבוד חביבי. אני יושבת פה
בביתו של סוכן אבי, מר וטרברוק, ברחוב עלי,
הולבורן. הואל נא לסור אלי היום, בשעה שאתה
רוצה. ידידתך הנאמנה אגנס.”

שעה קלה עברה עד אשר עלה בידי לכתב
מענה כראוי. איני יודע, מה חשב עלי
נושא־האגרות. אפשר שחשב, כי לומד אני עתה
מלאכת הכתיבה. ערכתי כחצי תריסר נסחאות. נסח
ראשון: “איככה אוכל לקוות, אגנס יקירתי, כי הרשם
הרע ימחה מעל לוח לבך…” אך לא נסח זה מצא חן
בעיני ונפסל. פתחתי בנסח אחר: “כבר העיר
שקספיר, כי אויבו של אדם אורב לו בתוך פיו…”
אך גם פתיחה זו לא ישרה בעיני. נסיתי אחרי כן
לחבר שיר על פי משקל של שש תנועות: “הה, אגנס,
אל נא תזכרי…” אך לא מצאתי חרוז נאה למלה
“תזכרי”, ולכן עזבתי גם נסח זה. ואולם לאחר
נסיונות רבים כתבתי לאמר: “אגנס יקירתי.
מכתבך טוב ונעים כמוך, ומה יש לו עוד שבח גדול
מזה? סור אסור אל ביתך בשעה הרביעית. ברגשות
חבה וצער ט. ק..”

אגנס קדמה אותי בפנים יפות. זכרתי את
ימי תלמודי הבהירים והנאים, ולעמתם עלה על
לבי זכר הערב של הוללות ושכרון – וכלמה כסתה
פני. בדברים יוצאים מן הלב, – וגם דמעות זלגו
עיני – שפכתי שיחי לפני אגנס.

“אלו ראה אדם אחר בקלקלתי,” קראתי
בשברון לב, “כי אז לא גדל צערי כל כך. אך את
הלא ראית אותי בכך! מי יתן ומתי קדם.”

היא שמה את ידה הרכה והענגה על
זרועי, ומגע ידה הביא לי תנחומים. לא התאפקתי
ואגיש ידה לפי ונשקתיה.

“שב נא,” קראה אגנס בהתעודדות, “אל
תתעצב אל לבך טרוטבוד. אם בי לא יבטח לבך, מי
יעמד לך?”

“אגנס!” עניתי, “את מלאכי הטוב!”

חיוך של עצבות נראה על פניה, והיא הנדה ראשה.

“כן אגנס, אגנס הטובה! תמיד היית לי מלאך טוב!”

“אם כדבריך כן הוא,” השיבה אגנס, “אז יש דבר אחד, שאני מחיבה לשמרך ממנו.”

הבטתי אליה מתוך שאלה, אך בלבי נצנצה מעין נבואה לדעת את אשר בלבה עלי.

“אני מחיבה,” קראה אגנס בנתנה עיניה בי, “לשמר אותך מפני מלאכך הרע.”

“אגנס יקירתי,” פתחתי, “אם כונתך אל סטירפורת…”

“כן, טרוטבוד, הוא הוא.”

“אז אגנס, טועה את מאד מאד. ההוא מלאך
רע לי או למי־שהוא! הן הוא מורה־דרכי, מגני
וישעי, ידיד לי! אגנס יקירתי, האין זה עול, שלא
נאה לך, לדון עליו על פי מה שראו עיניך בי באותו
לילה?”

“לא, איני דנה עליו על פי מה שראיתי בך בלילה ההוא,” ענתה במנוחה.

“אם כן, מה רע מצאת בו?”

“אני דנה עליו על פי דברים קטנים
כשהם לעצמם, אך כשהם מצטרפים יחדו, יש להם
ערך בעיני. אני דנה עליו קצת על פי ספוריך
הנלהבים ועל פי השפעתו שיש לו עליך.”

קולה הצנוע בדברה נגע במיתר אחד
בלבי, אשר התעורר. פניה הביעו תמיד אמונה, אך
בשעה שגבר בה רגש זה, היו דבריה נוקבים
ויורדים, עד אשר שעבדה את רוחי. ישבתי
והבטתי אליה. כאשר הורידה עיניה על מלאכת ידה,
נדמה לי, כי אזני שומעות עוד את צלצול דבריה.
ופני סטירפורת, אשר לבי הגה לו חבה רבה,
הועמו בעיני.

“אמנם לא לנערה כמוני,” קראה אגנס
בהרימה עיניה אלי, “אשר כל ימיה ישבה בית ולא
ראתה את העולם, להשיא לך עצה או גם לחוות דעה.
אך זוכרת אני, כי גדלנו יחדו, ולבי מלא אמון
לך. והדברים האלה מוסיפים לי אמץ לדבר כאשר עם
לבי. ברי לי, כי אמת דברתי. אין לי שום ספק
בזה. לבי אומר לי, כי קנית לך חבר רע.”

ושוב הבטתי אליה, ושוב הקשבתי
אחרי כלותה לדבר, ושוב הועמו בעיני פני
סטירפורת, אשר לבי המה לו.

“אין אני פתיה כל כך להאמין,” קראה
אגנס כעבר שעה קלה, "כי יכל אתה, או רוצה אתה,
בפעם אחת לשנות רגש שנהפך בקרבך לאמונה,
ומה גם רגש כזה, אשר הכה שרשים עמקים בלבך
הנאמן. ואמנם אין צרך בזה כלל. רק זאת בקשתי,
טרוטבוד, אם יעלה לפעמים זכרי על לבך… כלומר…
תקנה אגנס את דבריה מתוך חיוך נעים, לאחר
שראתה כי נכון אני למחות, “בכל שעה שיעלה
זכרוני לפניך – זכר נא את הדברים אשר דברתי
אליך היום. הלא תסלח לי על כל אלה?”

“סלח אסלח לך אגנס,” עניתי, “לאחר
שתכירי בטעותך ותאהבי את סטירפורת
כמוני.”

“ולא קדם לכן?” שאלה אגנס.

ראיתי כי צל עבר על פניה בהעלותי על
שפתי את שם חברי. אך כעבר רגע הצהיבו פניה,
ושוב ישבנו יחדו ושוחחנו כאשר בימים
שעברו.

“ומתי אגנס,” שאלתי אנכי, “תסלחי לי את חטאי בנשף ההוא?”

“בכל עת שיעלה זכרו על לבי,” ענתה אגנס.

רצונה היה להסיח דעתה מכל המארע,
אך הוא העיק מאד על לבי, ולכן ספרתי לה את כל
קורות הערב ההוא, עד אשר הגעתי אל התאטרון.
ודרך אגב מלאתי פי תהלת סטירפורת, אשר
הביאני אל ביתי ושמר עלי.

“אל נא תשכח,” קראה אגנס אלי באמרה
לשים קץ לענין זה ולעבר לענין אחר, “כי מחיב
אתה לספר לי הכל לא רק בשעה שפגע בך האסון,
כי אם גם בשעה שפגעה בך האהבה. מי ירש
בלבך, טרוטבוד, מקומה של מרת לרקינס?”

“לבי פנוי, אגנס, חי ראשי.”

היא הסתכלה בי מתוך חיוך. אחרי כן שאלה אותי, ראיתי פה את אוריה.

“אוריה היף?” עניתי, “לא, האמנם בלנדון הוא?”

“הוא בא הלום יום יום,” קראה אגנס, “הוא
בא ללנדוי בטרם שבאתי אנכי. יראה אני,
טרוטבוד, כי בא לרגלי עסקים שונים.”

“רואה אני, אגנס,” עניתי, “כי רוחך נעכר על ידי עסקים אלו. מה טיבם?”

אגנס הניחה הצדה את מלאכתה, את
ידיה שלבה זו בזו, ובהביטה אלי בעיניה
היפות והטובות מתוך עצבות אמרה:

“חוששת אני, כי הוא בא להיות שתף לאבי.”

“מה? אוריה? הבחור המכער והשפל הזה
מטפס לעלות למדרגה כזו?!” קראתי מתוך רגז,
האמנם לא מחית, אגנס, כנגד הדבר הזה? שימי אל
לבך, מה היא שתפות זו. היה לא תהיה. עליך למנע
את אביך מעשות צעד רע כזה. מחיבה את לעצר
בעדו בעוד מועד."

אגנס הוסיפה להביט אלי מתוך חיוך קל
על התעוררותי בשעת דבורי, אחרי כן ענתה
במנוד־ראש:

“הזוכר אתה את שיחתנו האחרונה על
אדות אבא? שנים או שלשה ימים אחרי כן רמז לי אבי
על הדבר אשר אנכי מספר לך היום. צר היה לי
לראות את המלחמה בין רצונו לבאר לי, כי לטובתו
הדבר הזה, ובין אי־יכלתו לכחד ממני, כי מכרח
הוא לעשות זאת. לבי נמלא צער.”

“מכרח הוא אגנס! מי זה מכריחו?”

“אוריה,” ענתה אגנס לאחר פקפוק רגע,
נעשה יד ימינו של אבא. ערום הוא ובעל מזמות. הוא
ידע להשתמש בחלשתו של אבא ולהגדילה
ולהוציא ממנה תועלת לעצמו עד אשר, – לא אכחד
ממך, טרוטבוד, – הטיל אימה על אבי."

הדברים האלה הביעו לי יותר מאשר
אמרה, יותר מאשר ידעה, יותר מאשר חשדה. ראיתי
זאת ברור. לא יכלתי להדאיב רוחה ולשאל לפשר
הדבר, בדעתי כי מסתירה היא משום כבודו של
אביה. חשתי, כי הדבר הולך ונמשך זה זמן רב,
וככל אשר הוספתי להרהר, כן הרגשתי יותר, כי
זה זמן רב נמשך הדבר. ישבתי דומם.

“כח שלטונו על אבא רב מאד.” קראה
אגנס, “בפיו הוא ענותן ודורש־טוב, אך בלבו הוא
שואף לשלטון, וחוששת אני, כי שלטונו ימיט רעה
עלינו.”

גדפתיו בשם כלב, כדי לשכך מעט את חמתי ברגעים האלה.

“באותו הזמן של שיחתי עם אבא,”
הוסיפה אגנס, “בא אוריה אל אבא ואמר, כי עוזב הוא
את משרתו בלשכה. אמנם צר לו, אך רוצה הוא
לעשות לביתו. אבי היה מדכא מאד אותה שעה, כאשר
לא ראיתיו בכך מימי. ולכן התעודד בשמעו, כי
נכון אוריה להיות שתף לו, אף כי הרגיש גם
עלבון גם בושה.”

“אבל מה דעתך את על הדבר הזה, אגנס?”

“יודעת אני, כי אבי דורש מנוחה, ולכן
חשבתי, כי נחוץ להביא קרבן זה. מקוה אני, כי
הדבר הזה יקל מעל אבא את משא חייו, ונפשו
תמצא מרגוע על ידי. הוי, טרוטבוד!” נשאה אגנס
קולה בהסתירה פניה בכפות ידיה, ודמעות פרצו
מעיניה, פעמים שאני מרגישה, כי אני אשמה בכל
הרעה שבאה על אבי. יודעת אני, כי רק מאהבתו
הרבה אלי נהפך לבו. אני רואה, כי בגללי הקריב
את כל היקר לו והחביב עליו. כל מחשבותיו וכל
מעשיו מכונים רק אלי. והרעיון האחד והמיחד לי
בלע את כל כחו וכל רוחו. ובמה אשלם לו?! היכל
אוכל להעלות אותו, אחרי אשר ירד מטה
בגללי?"

מימי לא ראיתי את אגנס בוכה. אמנם
ראיתי דמעות שמחה בעיניה, בשעה שהייתי בא
מבית־הספר ואות כבוד בידי; הדמעות נוצצו
בעיניה גם ביום הפרדי ממנה; ובדברה בפעם
האחרונה על אדות אביה, הסבה ראשה להסתיר דמעה
בעיניה. אך מימי לא ראיתיה שרויה בצער כזה.
ואנכי לא מצאתי מלים בפי לנחמה, בלתי אם
להגיד לה מתוך שטות: “אנא, אגנס, אל נא! אל נא,
אחותי היקרה!”

ואולם אגנס עלתה עלי ברוחה, עד אשר
לא היתה זקוקה הרבה לתנחומין שלי. שלות רוחה,
זו השלוה אשר הבדילה אותה מכל הנשים, שבה
אליה, כאלו גז הענן מעל השמים הבהירים.

עוד מעט ולא נוכל לדבר באין איש
עמנו," קראה אגנס, “ולכן אבקשך אפוא, טרוטבוד,
בשעת־הכשר להתהלך עם אוריה בידידות, אף כי
אינו ראוי לה. אל תדחה אותו בשתי ידים. עשה זאת
למען אבי ולמעני.”

ביום ההוא עמדתי בנסיון. כאשר
נפגשתי עם אוריה היף, נתתי לו שלום, אף כי
נפשי תעבה אותו. ולא עוד אלא שהזמנתיו, מפני
הכבוד, אל דירתי.

הה, מר קפרפילד," קרא אוריה כדרכו מתוך ענותנות, למה אהיה עליך למשא."

“לא למשא תהי לי,” עניתי, “אם רצונך,
סור אל ביתי.” “בכל לבי ונפשי,” ענה אוריה
בהתפתלות.

ובערב הלכנו יחדו אל מעוני. מראהו
המכער של האיש הזה, דבריו הנפתלים וכל
הלכותיו עוררו בקרבי געל־נפש, עד כי נכון הייתי
לירוק בפניו ולברח. אך קלסתר פניה של אגנס
ומדת הכנסת אורחים מנעו בעדי לעשות כדבר
הזה. ויותר שהתבוננתי אליו, אל עיניו הטרוטות,
אל שערות ראשו האדמות, אל תנועותיו המשנות,
הלך וגבר בלבי רגש השנאה אליו. צר היה לי
לראותו בביתי. צעיר לימים הייתי, ולא יכלתי
להסתיר רגשותי בקרבי.

לאחר שישב על הספה ושתה את הקפה אשר הגשתי לו, פנה אלי ואמר:

“חושב אני, כי שמעת, אדוני, על אדות התמורה שבאה בחיי.”

“כן,” עניתי, "שמעתי קצת. “ישמח לבי
מאד, כי מרת אגנס תדע את הדבר,” קרא אוריה
היף.

נכון הייתי למלג אותו ברותחים או לרוצץ
את גלגלתו בשמעי מפיו את השם היקר לי. אך
לא עשיתי מאומה.

“נביא אתה, מר קפרפילד,” הוסיף אוריה
לדבר, “רואה עתידות אתה! זוכר אתה, כי אמרת אלי
באחד הימים, כי עתיד אני להיות שתפו של מר
ויקפילד? נבואה נזרקה אז מפיך. אפשר שנשכח
הדבר מלבך, אך בלבו של איש עני כמוני שמור
דבר כזה לארך ימים.”

“זוכרני אמנם,” עניתי, “כי יצא מפי דבר זה, אך לא עלה על לבי כי עתיד הוא לבוא.”

“הה!” ענה אוריה ברגשנות, “מי זה יכל
להעלות על לבו את הדבר? גם אנכי בעצמי לא
האמנתי. זוכר אני את אשר אמרתי לך אז, כי
קטנתי מאד מן הכבוד הזה. ואנכי חשבתי כן
באמת ובתמים.”

הוא ישב והביט אל האח הבוערת, ואנכי התבוננתי אל העויות פניו.

אך גם האיש הקטן שבקטנים," הוסיף
אוריה לדבר, “יכל להיות כלי מחזיק ברכה. ישמח
לבי לדעת, כי כלי כזה הייתי אנכי למר ויקפילד,
ועוד עתיד אני להביא לו ברכה מרבה. אדם יקר הוא,
אדוני, אך לא זהיר הוא במעשיו.”

“צר לי מאד לשמע את הדבר,” עניתי.

“צר לי מאד לשמע את הדבר,” עניתי.

“כן,” קרא אוריה, “חבל על אגנס! אולי אין
אתה זוכר, מר קפרפילד, אך אנכי זוכר יפה את
דבריך באחד הימים, כי כל איש היודע אותה
מעריצה. השכחת?”

“לא,” עניתי בקול יבש.

“הה, אודך אדוני!” קרא אוריה, “אתה הוא
הראשון, אשר הפיח בלבי את זיק השאיפה
לגדולות.”

שעה קלה שתקנו, לאחרונה קראתי אנכי:

“ובכן, מר היף, הנה, לפי דבריך, מר
ויקפילד, זה האיש השקול כנגד חמש מאות אנשים
כמוך, הוא קל־דעת.”

“קל־דעת מאד, מר קפרפילד,” ענה אוריה
מתוך אנחה צנועה. “מאד מאד! אך הואילה נא לקרא לי
אוריה. השם הזה מעלה לפני את ימי ילדותי.”

“לו יהי כן, אוריה,” הוצאתי מפי את השם לא בנעימות רבה.

“חן חן לך,” ענה בחם, “אודך מר
קפרפילד! נשב עלי רוח אביב, עלה באזני צלצול
פעמון, בשמעי מפיך את השם אוריה. סליחה, במה
אנו עסוקים בשיחתנו?”

“במר ויקפילד,” אמרתי.

“הה, כן,” קרא אוריה, “אין הוא זהיר
במעשיו כלל, מר קפרפילד. חבל, חבל! זה הוא ענין
שלא הייתי נוגע בו בפני אדם אחר, חוץ ממך. לו
היה איש אחר במקומי בשנים האחרונות, כי אז קל
היה למעך את מר ויקפילד, זה האדם החשוב, באצבע
אחת.”

ובדברו את הדברים האחרונים הושיט את כף ידו המאוסה על שלחני ודחק את אצבעו.

אלו נגזר עלי לראותו כשהוא פוסע על
ראשו של מר ויקפילד, כי אז, חושב אני, לא הייתי
שונא אותו יותר מאשר ברגע זה.

“כן הוא, מר קפרפילד,” הוסיף אוריה
לדבר בקול מלחשים, “אין שום ספק בדבר זה. אדם
אחר היה מביא את מר ויקפילד לידי אבדון, קלון ועוד
ועוד. מר ויקפילד יודע זאת. אנכי הוא הדל והאביון,
והוא מעלה אותי למדרגה שלא חלמתי מימי להגיע
אליה. מה רבה תודתי לו!”

זוכר אני יפה, מה הלם לבי בראותי את
פניו הגסים של האיש הזה לאור האש הבוערת, והוא
מכין את עצמו לשיחה.

“מר קפרפילד,” פתח אוריה, “אך אולי מפריע אני אותך.”

“אינך מפריעני,” עניתי, “רגיל אני לעלות על המטה בשעה מאחרת.”

“חן חן לך, מר קפרפילד! למן היום אשר
פנית אלי בדברים, עליתי בעיני. אך יודע אני את
מך־ערכי גם היום. האם לא תחדל לחשבני לענותן,
אחרי אשר אגלה לך סודי, מר קפרפילד?”

“לא,” עניתי בהתאמצות.

“חן חן לך!” והוא הוציא את מטפחתו
מכיסו והתחיל מנגב את כפות ידיו, “מרת אגנס
היתה בערב הזה יפה מאד. האם לא כן?”

“לפי דעתי, יפה היא תמיד, ועולה היא על כל הנשים גם ביפיה גם ברוחה,” עניתי.

“חן חן לך! אמת דברת!” קרא אוריה, “בכל לבי אני אומר: חן חן לך!”

“על מה זאת?” קראתי בקול, “למה לך להודות לי?”

“אכן, מר קפרפילד,” ענה אוריה, “זה הוא
הסוד שאני אומר לגלות לך. אמנם דל אני,
ומשפחתי דלה, ואהלי דל, אך פרצופה של אגנס
חקוק על לוח לבי זה שנים רבות. הה, מר קפרפילד,
מה רבה האהבה בלבי אל כל מקום אשר דרכו בו
רגלי אגנס שלי.”

בחרון אפי נכון הייתי לחטף את האוד
הבוער מתוך האש ולהשליך על ראש החיה האדמה
הזאת. גופו הלך וגדל בעיני, החדר כלו נמלא הד
קולו ורגש מוזר תקף אותי, – כי כל הדברים האלה
קרו לא היום, רק בזמן מן הזמנים, וכי ידעתי את
אשר אומר האיש לספר לי.

רגע אחד התבוננתי אל פניו שהביעו
כח שלטונו. זכרתי את דברי אגנס אלי, כי עלי
להתהלך עמו בנעם, ולכן התאפקתי ואשאל אותו
בקול רך, אם גלה את לבו לפני אגנס.

“לא, מר קפרפילד!” ענה אוריה, “לא
אדוני! אין איש יודע סודי חוץ ממך. הן זה עתה
החלותי לעלות משפל מצבי. וכל תקותי, כי
עתידה אגנס לראות, מה רבה התועלת שאני מביא
לאביה (ברי לי, כי אמנם יש בידי להביא לו
תועלת), כי סולל אני את הדרך לפניו ומחזיק
בידו. היא כרוכה מאד אחרי אביה (אין כמוה בת
טובה), ומאמין אני כי למען אביה תדבק נפשה גם
בי.”

הבנתי ברגע זה את כל מזמותיו של הנבל הזה, ועל מה הוא מגלה עתה סודו.

“אם תואיל, מר קפרפילד, לשמר את סודי,”
הוסיף אוריה לדבר, “ובכלל לא תעמד לי לשטן,
וידעתי כי מצאתי חן בעיניך. הן לא תדרש רעתי.
יודע אני, כי לב טוב לך, אך יען כי ידעתני רק
בימי דלותי, אולי יעלה על לבך רעיון לעמד ביני
ובין אגנס שלי. אני קורא אותה ‘שלי’, מר
קפרפילד. יש שיר אחד: ‘למה לי כתר מלכות, אם את
שלי’ אקוה, כי בקרוב אוכל לאמר כן.”

אגנס חביבה! אלהים נתן לך לב מלא אהבה
וחן רב בעיני כל רואיך. האמנם אפשר הדבר, כי
נועדת להיות לאשה לאיש העלוב הזה?!

לעת עתה, אל נא בחפזון, מר קפרפילד,"
הוסיף אוריה לדבר בה בשעה שישבתי דומם
והרהרתי בו, “אגנס שלי היא צעירה לימים. גם אמי
גם אנכי עתידים עוד לפנות את הדרך ולהכין הכל
עד שתגיע שעת־הכשר. ובינתים אשתמש מעט
מעט בכל מקרה להודיע לה על דבר תקוותי. הה, מה
רבה תודתי לך על אמון רוחך! ישמח לבי מאד לדעת,
כי מבין אתה את מצב הדברים, ולבטח בך, כי לא
תעמד לי לשטן.”

הוא הוציא מכיסו שעון של כסף, הביט אליו רגע וקרא:

"אל אלהים! בתוך השיחה של ידידות לא
הרגשתי כלל, כי גז הלילה. הלא כבר עברה
השעה הראשונה אחר חצות.

עניתי לו, כי אין בכך כלום. ואולם הוא חשב רגע ואחרי כן קרא:

“אותו הבית שאני דר בו פה, הוא סגור כבר בשעה זו.”

“חבל,” עניתי, “כי בביתי אין רק אלא מטה אחת, ואנכי…”

“הה, מטה לאו דוקא,” הפסיקני אוריה,
“אם טוב בעיניך, אשכב נא על גבי הקרקע לפני
האח.”

“אם כן,” השבתי, אנא שכב במטתי, ואנכי אשכב לפני האח."

אך אוריה החל שוב לדבר על “מך ערכו”,
ובשום אפן לא רצה לשכב בחדר המטה שלי, ולכן
לקחתי את המחצלת מעל הספה, את הכסתות, את
המפה מעל השלחן ואת בגדי העליון – והצעתי
לו מצע על גבי הקרקע, ופיו לא פסק להודות
ולהלל את טוב לבי.

עד עולם לא אשכח את הלילה ההוא. לא
אשכח את כל יסורי נפשי על משכבי. התהפכתי
מצד אל צד, ושנתי נגזלה. הרעיונות על אדות אגנס
וגורלה העיקו על לבי. הרהרתי, מה יש לי לעשות
ומה בידי לעשות. אוי לי אם אמר, אוי לי אם לא אמר.
וסוף סוף גמרתי, כי אין טוב לי בלתי אם להעלים
ממנה את הדבר, לבלי הדאיב את נפשה. וכאשר
נרדמתי רגע, עמדה לנגדי דמות אגנס עם עיניה
הנעימות, ואביה עומד על ידה ומביט אליה באהבה
רבה, ושניהם נושאים עיניהם אלי, ואני מתמלא
רחמים עליהם. ובהקיצי עלה על לבי, כי בחדר
הסמוך שוכב אוריה, והרעיון הזה מעיק מאד על
לבי כצלם בלהות ומטיל עלי אימה, כאלו בא אל
ביתי שד בדמות אדם.

בהיותי נים ולא נים, הבהלני הרעיון,
כי אמנם חטפתי את האוד מתוך האש והשלכתי על
ראש האיש השנוא. ידעתי כי אין זה אלא רעיון
שוא, ובכל זאת ירדתי מעל מטתי, כדי לראות את
אוריה. הוא שכב פרקדן, רגליו פשוטות, פיו פעור,
והוא נוחר ונושף. מראה פניו היה מכער יותר מאשר
תאר אותו דמיוני, ופעם בפעם ירדתי מעל מטתי,
כדי להביט אליו מתוך שנאה. הוי, מה ארך לי
הלילה ההוא – אין קץ לו, אין אף סמן קל לאור הבקר
על פני השמים האפלים.

כאשר ראיתיו יורד מעל המעלות בבקר
השכם (שבח לאל! הוא סרב לאכל עמי פת־שחרית),
נדמה לי, כי רואה אני את הלילה חולף. ואחרי כן
כשיצאתי מביתי, בקשתי מאת בעלת הבית
לפתח את החלונות, כי תעלם מתוך חדרי רוחו הרעה
של אוריה. –






פרק עשרים וששה: אני נופל בשבי


כעבר ימים אחדים שבה אגנס אל בית
אביה, ואנכי נשארתי לבדי. זכרתי את דבריה
אלי, כי מאהבתה אל אביה הסכימה, כי יבוא אוריה
היף להיות שתף בעסקיו, למען ירוח לו. ואולם על
פניה לא ראיתי אף סמן קל, כי חוששת היא לסכנה
הצפויה לה מאת אוריה, ולכן לא מצאתי עז בלבי
לגלות את אזנה מכל אשר שמעתי ולגזל את
מנוחתה.

בין כה וכה עברו הימים, ימי
ה“נסיון”, ואנכי גמרתי לקבל עלי את המשרה
של “פרוקטור”. את דירתי שכרתי לזמן של
שנים־עשר חדש, דודתי קצבה לי תשעים לטרה לשנה
לפרנסתי, והאמנה נעשתה ביני ובין מר
ספנלו.

בו ביום אמר אלי מר ספנלו, ראש
הלשכה, כי ישמח לבו להזמין אותי אל ביתו אשר
בנורבוד, לחג את יום התחברותנו, אך הוא דוחה את
הדבר עד שתשוב בתו היחידה, הלומדת בעיר
פריז. ידעתי, כי אלמן הוא מר ספנלו מאשתו, ולו
רק בת אחת.

ואמנם שמר מר ספנלו את הבטחתו. כעבר
שבוע או שבועים אמר אלי מר ספנלו, כי אם טוב
בעיני לכבדהו, אלך עמו ביום השבת אל ביתו
ואשב לי שם עד יום השני בבקר. כמובן, קבלתי
הזמנה זו ברצון רב, והוא הואיל לקחת אותי
במרכבתו וקבל עליו להשיבני.

רב עוזרי הלשכה קנאו בהצלחתי, כי
זכיתי לכל הכבוד הזה. ביתו של מר ספנלו היה
בעיניהם מעין ארמון אגדי. אמרו עליו על מר ספנלו,
כי הוא סועד בכלי כסף ובכלי זהב, וחדרי ביתו
מלאים הוד והדר.

בדרך בא מר ספנלו עמי בדברים על
אדות כהנתי החדשה. לפי דבריו, אין בעולם אומנות
נקיה ומפארה כ“פרוקטור”. מי שזוכה לאומנות זו,
הרי הוא מביא טובה רבה לעצמו וגורם לקיום המדינה
ואשרה.

הקשבתי אל דבריו מתוך דרך ארץ,
ומפני הנמוס נענעתי בראשי, אף כי פקפקתי
קצת בדבר, אם אי אפשר לעולם בלא “פרוקטור”.
ובשיחה של ידידות בלינו כל אותה שעה, עד אשר
הגענו אל הבית.

גן נעים נטוע ליד ביתו של מר ספנלו.
אמנם עונה זו אינה יפה לגנים, אך נראה היה, כי יד
חרוצה מטפלת בו, והוא מלא קסם גם היום. עיני ראו
משעול הדור, קבוצות של אילנות, מרפסת נאה, מקפה
שיחים, ופרחים גדלים שם בימי הקיץ.

“פה מתבודדת העלמה מרת ספנלו,” הרהרתי. “אלי שבשמים!”

באנו אל בית מלא אורה דרך פרוזדור,
אשר שם ראיתי כובעים למיניהם, מעילים, אדרות,
סוככים ומטות. “איה מרת דורה?” שאל מר ספנלו את
המשרתת. “דורה!” הרהרתי, “מה נאה שם זה!”






11.jpg



נכנסנו לחדר הסמוך ואשמע קול אומר:
“מר קפרפילד, דורה בתי עם חברתה!” הקול קול
ספנלו, אין ספק, אך אני לא ידעתי וגם לא שמתי
לבי. ברגע אחד נעלם הכל ממני. גורלי נחרץ.
שבוי ועבד אני. אהבתי את מרת ספנלו עד
לשגעון!

אין היא בעיני בת אדם. מלאך שמים היא,
בת גלים, אין שם לה. עין לא ראתה כמוה, וכל לבי
עורג אליה. ברגע אחד נפלתי לתוך תהום של אהבה.
אין שהות להביט לאחור, לעמד, לתת עין. ירדתי
ראשי ורבי התהומה, בטרם הוצאתי מפי דבר
אליה.

“אנכי,” והקול הזה לא זר לי, “ראיתי את מר קפרפילד קדם שבא הלום.”

הקול לא קול דורה הוא. לא. חברתה היא הדוברת, מרת מורדסטון!"

לא השתוממתי. איני מסגל כלל
להשתוממות כל־שהיא. אין שום דבר בעולם שראוי
להשתומם עליו, מלבד ספנלו. אמרתי: “השלום לך
מרת מורדסטון?” והיא ענתה: “שלום!” שאלתי: “מה
שלום מר מורדסטון?” והיא השיבה: “חן חן, אחי הוא
בריא.”

מר ספנלו, אשר לא פלל לראות כי מרת מורדסטון יודעת אותי, פתח ואמר:

"ישמח לבי, כי מכירים אתם זה את זו.

“כן,” ענתה מרת מורדסטון בפנים זועפים,
“ידעתי את מר קפרפילד. זה היה בימי ילדותו. מן
העת ההיא באו תמורות רבות. נפרדנו. לא הייתי
מכרו עתה.”

עניתי, כי אנכי הייתי מכיר פניה בכל עת ובכל מקום. ואמנם כן הוא.

“מרת מורדסטון,” קרא מר ספנלו אלי,
"הואילה לקבל עליה את המשרה להיות חברת לדורה
בתי, אשר, לצערי אין לה אם, ומרת מורדסטון היא
שומרה ומגנה.

רעיון בא אל לבי להתפלל, כי אלהים
ישמר את דורה ויגן עליה מפני מרת מורדסטון. אך
לבי היה מלא אהבה, עד כי לא היה בו מקום לרעיונות
אחרים. הבטתי לתוך עיני דורה ואראה, כי אין לבה
אל חברתה ומגנה. ובינתים נשמע צלצול הפעמון,
ומר ספנלו אמר לי, כי קוראים אותנו להכין עצמנו
לסעדה.

נכנסתי לחדרי ללבש בגד, אך לא
יכלתי להרים יד או רגל. לפני עיני רוחי עמדה
תמונת דורה, זו הנערה בהירת העינים, הנעימה
והחביבה.

ושוב נשמע צלצול הפעמון. מהרתי
להתעורר מדמיונותי וללבש את בגדי ולרדת אל
חדר האכל. שם כבר ישבו קרואים אחדים. דורה עמדה
ושוחחה עם איש זקן, אשר שיבה בראשו. זקן היה
האיש, זקן מאד, ולפי דבריו כבר יש לו בני רבעים
– אך קנא קנאתי אותו.

נפשי לא ידעה מנוחה! קנאתי כל איש.
קשה היה לי הרעיון, כי איש אחר יודע את מרת
ספנלו חוץ ממני. התרגזתי בשמעי שיחה בענין
שאין לי חלק בו. כשפנה אלי אחד מן המסבים, אדם
מנמס, ושאל, אם רואה אני ראשונה את המקום הזה,
נכון הייתי לקרעו כדג.

אין אני זוכר, מי היה בין המסבים מלבד
דורה. אין אני יודע, מה הם המטעמים שהגישו אל
השלחן. לא ראיתי ולא שמעתי דבר, חוץ מדורה.
ישבתי סמוך לה, דברתי עמה. קולה הדק מושך
את הלב, חיוכה הנעים לוקח נפשות, וכל דבריה
הערבים – אין דומה להם. קטנה היא, וגם זה הוסיף לה
לוית חן בעיני.

כשיצאה מן החדר יחד עם מרת
מורדסטון, היה לבי חרד, פן תלשין עלי אותה
האשה אויבתי. זה האיש הקרח, שישב אצלי, ספר
לי באריכות על אדות עסקי גנים. לאזני הגיעו
מלים: גן, גנן, אך כל אותה שעה הייתי מטיל עם
דורה בגן העדן.

אחרי הסעדה, בשבתי בטרקלין,
קראה אותי מרת מורדסטון הצדה, ותאמר אלי
בלחש:

“דוד קפרפילד, לא אכחד, כי בילדותך
אמרתי בלבי, כי עתיד רע נשקף לך. אולי טעיתי,
ואולי בא שנוי ברוחך: אין זה מעניננו עתה.
תקיפה אני בדעתי, ואין חליפות ברוחי. הרשות
בידי לדון אותך לפי דעתי, כמו שיש לך רשות
לדון אותי לפי דעתך.”

נענעתי לה בראשי.

והיא הוסיפה לדבר:

“אך פרוד הדעות שלנו אל נא יטיל
קטטה בינינו. על פי מסבות החיים נפגשנו פה,
ואולי עתידים אנו להפגש במקום אחר, אל נא יודע
לאיש, כי קרובים היינו. טוב הדבר לשנינו. התעשה
בקשתי?”

“מרת מורדסטון,” עניתי, “אמנם חושב אני,
וכן אחשב כל ימי חיי, כי גם את גם אחיך
התהלכתם עמי ועם אמי באכזריות. אבל נכון אני
לעשות בקשתך.”

היא סגרה את עיניה והרכינה את ראשה.
אחרי כן נגעו קצות אצבעותיה הקרות בכף ידי
ותלך ממני.

כל מה שאני יודע על אדות הערב הזה
הוא, כי אזני שמעו מפי מלכת לבי זמירות בלשון
צרפת, כי נפשי התמוגגה מרב תענוג, כי לא טעמתי
מאומה מן המעדנים ומן היין, כי בעזבה את
הטרקלין הושיטה לי דורה את ידה הענגה מתוך
חיוך נעים, כי הבטתי דרך הלוכי אל הראי ופני
הביעו סכלות, כי עליתי על מטתי חסר־אונים, ובבקר
קמתי חסר־דעה.

בקר בהיר היה, ואנכי יצאתי אל הגן
לטיל במשעוליו ולתאר בדמיוני את פרצוף הפנים
החביבים. בדרכי פגשתי את כלבה הקטן, אשר
שמו צוני (צועני). נגשתי אליו ברך, כי גם אותו
אהבתי בגללה, אך הוא חרק לי בשניו וסר מעלי,
נכון לנבח כנגדי, סמן שידידותי אינה רצויה
לו.

ובעודני מטיל בגן ומהרהר מה רב היה
אשרי, אלו זכיתי לארש את הנערה הנפלאה הזאת,
לקרא לה “דורה”, לכתב אליה, להעריץ אותה, לדעת
כי בי הגיגה תמיד (היש בעולם אשר גדול מזה?) –
והנה הגעתי אל אחת הפנות, ושם פגשתיה.

“אכן… השכמת… מרת ספנלו,” גמגמתי.

“שעמום בבית,” ענתה, “ומרת מורדסטון
היא חסרת־לב! היא אומרת, כי אסור לצאת החוצה בטרם
יבשה האדמה מטל־בקר. אסור! ואנכי אמרתי לאבא,
כי ביום הראשון, יום המנוחה, מחיבה אני לצאת.
מלבד זאת, הן שעה זו היא היפה מכל שעות היום.
האף אין זאת?”

הרהבתי עז בנפשי ועניתי מתוך
גמגום, כי אמנם יפה ונעימה היא עתה בעיני שעה
זו, אף כי רגע אחד קדם ראו עיני רק ערפל.

“האם חלקות תדבר אלי?” שאלה דורה, “או כי בא שנוי במזג האויר?”

השבתי ביתר גמגום, כי לא חלקות
דברתי, רק דברי אמת, השנוי בא – בארתי
מתוך בישנות – לא במזג האויר, כי אם ברגשות
לבי.

מימי לא ראיתי תלתלים – עין לא ראתה
כמוהם! – כאותם שעל ראש הנערה, שהסתירה בהם
את פניה שהאדימו. והמגבעת של תבן עם
הלולאות של תכלת אשר על גבי התלתלים – הוי, מי
יתן לי אוצר נחמד כזה בביתי לשמרו מכל
משמר.

“הזה אך באת מפריז?” שאלתי.

“כן,” ענתה, “ואתה אדוני, היית שם מימיך?”

“לא.”

“הה, מבטחני, כי תלך אל העיר הזאת, והיא תמצא חן בעיניך.”

מה צר לי, כי עלה על לבה רעיון כזה.
האנכי אלך מזה? היה לא תהיה. שונא אני את פריז;
ארץ צרפת תועבה היא לי. ואמנם אמרתי לה, כי בעד
כל הון לא אעזב כעת את אנגליה. אין כח בעולם
אשר ימשכני מזה. היא הניעה שוב תלתלי ראשה,
ובינתים קרב אלינו בחפזון הכלב הקטן.

הוא קנא אותי קנאה קשה, ונכון היה
לנבח כנגדי, אך היא לקחה אותו בזרועותיה
ולטפה אותו, והוא לא חדל מזעפו. נסיתי לנגע
בו, אך הוא סרב, ובגלל זה ספג מלקות מדי גברתו.
צר היה לי לראותו לוקה, והוא קורץ בעיניו ומלקק את
ידה ונוהם נהימה קלה. סוף סוף שככה חמתו – ונלך
הלאה לראות את גן־החרף.

“הלא אינך מודע למרת מורדסטון, הכן?”
קראה דורה, “הוי חביבי!” (שתי המלים האחרונות היו
מכונות אל הכלב הקטן הה, לו זכיתי להן
אנכי!)

“לא,” עניתי, “שבח לאל.”

“אשה זו מטילה שעמום,” קראה דורה
ברגז, “קשה לי להבין, מה היה לאבי, כי בחר בה
להיות לי חברת. למה לי מגן? ברי לי, כי אין לי שום
צרך במגן. צוני יוכל להגן עלי יותר ממרת
מורדסטון. התגן עלי, צוני חביבי?”

הכלבלב קרץ בעיניו, כאשר נשקה לו אדונתו על ראשו שנראה כעין כדור.

“אבי קורא לה בשם ידידה נאמנה לי, אך
היא אינה ראויה לכך. האף אין זאת, צוני? לא נבחר,
אני וצוני, באנשים זעומים לידידים לנו. אנו
בוטחים רק באנשים החביבים עלינו, ויודעים אנו
למצא לנו בעצמנו ידידים ולא נקח מאשר מצאו
אחרים לנו. הכן דברתי, צוני?”

צוני הוציא מפיו נהימה קלה במקום
מענה. ובנוגע לי, הנה כל מלה ומלה חזקה את
כבלי אהבתי אל דורה.

“מה רב הצער, כי במקום אם, שלקחה
ממני, נתנו לי אשה זקנה זעומה כמרת מורדסטון,
השומרת את צעדי. אך אל דאגה, צוני! האשה הזאת
לא תקנה את לבי, ואנו נעשה הכל כטוב בעינינו,
על אפה ועל חמתה, עד אשר תקוץ בנו – לא כך
צוני?”

נס גדול ארע לי, כי הגענו בו ברגע אל
גן־החרף. לולא כן, כרעתי לפניה על ברכי, וכל
חלומותי ותקוותי היו בטלים ביום ההוא.

שעה קלה טילנו בגן־החרף. דורה עמדה
פעם בפעם ליד אחד הפרחים להריח בו, וגם לצוני
נתנה להריח. והנה באה מרת מורדסטון, אשר יצאה
לבקשנו, ותאחז בזרוע דורה, ויחדו שבנו לאכל
פת־שחרית.

כמה כוסות טה שתיתי, יען כי דורה
הגישה אותן לי, איני יודע. אך זאת אני זוכר, כי
שתיתי בלי הרף, כסובא את יינו. אחרי כן הלכנו
כלנו אל בית היראה. ישבתי ושמעתי שם את
דרשת הכהן, ובדבריו שמעתי, כמובן, את שם
דורה.

יום מנוחה היה לנו. אורחים לא באו.
טילנו. סעדנו ארבעתנו. ובערב ישבנו לעין
בספרים ובציורים. מרת מורדסטון השגיחה עלינו,
אך לא שמנו אליה לב. ועל משכבי בלילה ההוא
חבקתי בדמיוני את מר ספנלו כאב לי.

למחרת בבקר השכמנו לשוב העירה. כל
היום ההוא הייתי שרוי בעולם של חלומות ודמיונות.
וכאשר הגיע הערב, ומר ספנלו שב לבדו אל ביתו,
הייתי בעיני כמלח שספינתו הפליגה והוא נשאר
יחידי על אי שומם.

מן היום ההוא והלאה היו כל מחשבותי
וכל מעשי מכונים אל דורה. קניתי לי רבידים לקשט
את עצמי, נעלתי נעלים צרות ברגלי, שגרמו לי
כאב – והכל כדי למצא חן בעיני דורה. אל כל מקום
אשר הלכתי – רחפה לפני צורתה של דורה. יום יום
טילתי ברחובות, אולי אפגש אותה. את הדרך
העולה לנורדבוד ידעתי לכל שביליה. עובר הייתי
לפני החניות הגדולות, מטיל הייתי בפרדס אנה
ואנה – אולי תראינה עיני אותה. פעמים שהיתה
חולפת על פני יחד עם מרת מורדסטון, ובשובי
הביתה אחרי פגישה כזו, הייתי שרוי בצער, כי
לא דברתי אליה מאומה, והיא לא ידעה כלל מה
אהבתי אותה. קויתי, כי יזמין אותי מר ספנלו
שנית אל ביתו, אך ימים עברו ושבועות חלפו –
ותקותי לא באה.

את סוד אהבתי לא גליתי לאיש. גם
לאגנס, ידידתי הנאמנה, לא כתבתי בלתי אם דבר
בקורי בביתו של מר ספנלו, שיש לו בת
יחידה.

ואולם עיניה של מרת קרוף, בעלת
דירתי, חודרות אל מסתרי הלב. פעם אחת נכנסה
אלי בערב לבקש ממני מעט יין־שרף לרפואה.
ובראותה אותי יושב ופני עצובים, פנתה אלי
ואמרה:

“עורה, אדוני, צר לי לראותך בכך, הלא אם אנכי.”

ברגע הראשון לא ידעתי אל מה היא
מכונת בדבריה, ולכן גחכתי עד כמה שהיה
בכחי שעה זו.

“סלח נא לי, אדוני,” קראה מרת קרוף, “אני יודעת מה טיבה של עצבות זו. יד אשה באמצע.”

“מרת קרוף,” עניתי ופני אדמו.

“יברכך אלהים! חזק ואמץ!” קראה מרת
קרוף בנדנוד ראש, לעודד את רוחי, אל נא תואש,
אדוני! אם היא לא ענתה לך אהבה, תמצא אחרת נאה
ממנה. בחור יפה אתה, מר קפרפיל, (זה היה שמי
בפיה), ועליך לדעת את ערכך."

“מה זה עלה על דעתך, כי יד אשה באמצע?” שאלתי.

“מר קפרפיל,” ענתה מרת קרוף מתוך רגש רב, “הלא אם אנכי.”

“אבל מנין לך השערה זו, מרת קרוף?” שאלתי עוד.

“אדוני,” השיבה מרת קרוף מתוך קצת
רגז, “גם מלבדך דרו בחורים בביתי. זה הכלל:
יש רוק מתקשט ויש שאינו מדקדק בתלבשתו,
יש מסלסל בשערו ויש שאינו מסלסל, יש אוהב
נעלים צרות ויש אוהב רחבות. הדבר תלוי בטבעו
של כל אחד ואחד. אבל בשעה שבחור נוטה
לקיצוניות בצד זה או בצד זה – הרי יד אשה
באמצע.”

הדברים האלה יצאו מפיה של מרת קרוף בודאות גמורה, עד כי נסתתמו טענותי.

“הנה,” הוסיפה מרת קרוף לדבר, “אותו
הבחור שדר בביתי קדם לך, זה שמת, נתן עיניו
בנערה משרתת, ומאז התחיל לובש חזיה צרה אף כי
בריא בשר היה מאד.”

“מרת קרוף,” קראתי, “אנא, אל תחללי את
שם הנערה בדמיון זה אל משרתת או בדומה
לה.”

“מר קפרפיל,” ענתה מרת קרוף, "אם אנכי,
סלח לי, אם נכנסתי אליך לא־קרואה. אין זה ממנהגי,
אבל צעיר לימים אתה, מר קפרפיל, ולבי צר עליך.
שמע לעצתי וייטב לך. עורה נא, הסר דאגה מלבך,
ודע את ערכך. אם יש לך פנאי, אדוני, קום ועסק
במשחק הקונאות, שיפה לגוף ויפה לנפש.

מרת קרוף עזבה את חדרי מתוך קדה, וכל
דבריה נראו לי בטלים. ואולם מהם למדתי, כי
להבא עלי להסתיר את סודי עמק עמק בלבי. –




פרק עשרים ושבעה: תמי טרדלס


אם שמעתי לעצת הגברת קרוף לבקש
רעים, ואולי מחמת טעם אחר, אך רעיון עלה בלבי
ממחרת השיחה ללכת ולראות את חברי טרדלס. הוא גר
ברחוב קטן קרוב לבית־הספר הוטרינרי, אשר שם
יושבים בעקר – לפי דברי אחד הלבלרים שלנו –
האדונים הסטודנטים, הקונים חמורים לא לשם רכיבה
אלא לשם נסיונות. לבלר זה תאר לי את הדרך
להגיע שמה, ואחרי הצהרים קמתי והלכתי
לבקר את חבר ילדותי.

מצאתי וראיתי, כי הרחוב הזה אינו לפי
מעשיו הטובים של טרדלס. יושבי הרחוב היו נוטים
כנראה, להשליך לרשות הרבים כל דבר שאין להם
חפץ בו, ועל כן היה הרחוב לא רק מזהם ומסאב, כי
אם גם קשה לעבר בו מחמת עלי־הכרוב המפזרים על
כל צעד. אך לא רק שירי ירקות התגלגלו שם;
בלכתי לבקש את דירת חברי, נתקלתי בנעל
בלויה, מחבת מעוכה, כובע שחור וסוכך מרסק
אברים.

מראה המקום בכלל העלה בזכרוני את
הימים שישבתי עם האדון והגברת לבית מיקובר.
צורת הבית שנגשתי אליו צורה של אצילות
שירדה, שבה נבדל משאר בתי הרחוב – אף כי
כלם היו בנויים בסגנון אחד – הזכירה לי יותר את
בית מיקובר. ונקרה נקריתי לגשת אל הדלת
בהפתחה לפני החלבן, והשיחה אשר שמעתי
הגבירה בי יותר ויותר את זכרון מר מיקובר
ואשתו.

החלבן פנה אל נערה משרתת צעירה לימים ושאל:

“מה יהא על החשבון הקטן שלנו?”

“האדון אמר, כי במהרה בקרוב יסלק”, נשמע מענה.

“כי הנה”, המשיך החלבן דבורו כאלו
לא שמע מענה, ודבריו, כנראה, היו מכונים לא
למשרתת, אלא למי שהוא בתוך הבית, כי נתן עיניו
בחדר פנימה – “החשבון הקטן עולה ועולה, ואני
חושש, כי יעלה השמימה ולא ירד אלי. וזה אינו
מוצא חן בעיני, דעו לכם!” – סים החלבן בקול רם
ובקרצו עין אל פתח החדר פנימה.

פניו של הדובר היו נאים יותר לקצב או לסוחר יין, מאשר למוכר חלב.

קולה של המשרתת הצעירה תש, אך על
פי ניד שפתיה נדמה לי, כי חזרה על הבטחת אדוניה
לפרע בקרוב.

“שמעי נא”, קרא החלבן בנתנו עיניו בה
ובתפשו בסנטרה, “היש לך חשק לשתות
חלב?”

“כן,” ענתה הנערה.

“יפה!” קרא החלבן, “אם כן, לא תקבלי
מחר אף טפה אחת. השמעת? אף לא טפה אחת של חלב
לא אתן מחר.”

נדמה לי, כי הנערה שמחה על זה
שתקבל מעט חלב היום. והחלבן, אחרי הביטו אליה
במנוד ראש, פתח בלי חמדה את כד החלב שלו ויצק
מתוכה משורה לתוך הפך אשר בידי הנערה. אחרי
הדברים האלה יצא בתלונה והתחיל מכריז על
סחורתו ברחוב.

“האם פה גר מר טרדלס?” שאלתי.

קול טמיר מקצה החדר ענה “כן”, ואחריו חזרה הנערה המשרתת ואמרה “כן”.

“האם בביתו הוא?” שאלתי.

ושוב נשמע הקול הטמיר ואחריו הד
המשרתת “הן”. נכנסתי אל הבית ובלוית המשרתת
עליתי במעלות; בעברי על פני פתח הטרקלין
הרגשתי, כי עין טמירה צופה אלי. ודאי זו של
בעל הקול הטמיר.

כאשר עליתי בשלב העליון של
המעלות – הבית היה בן קומה אחת ועליה – יצא
טרדלס לקראתי. הוא שמח לראות פני וקדם אותי
באהבה רבה והוליכני אל חדרו הקטן. חלונותיו
היו פונים אל הרחוב ומראהו היה נאה מאד, אף כי
כלי בית עמדו שם מעט. זה היה חדרו היחיד, כפי
שראיתי, כי בו עמדה ספה למשכב ולמושב,
והמברשות היו מנחות על מדף אחד עם הספרים.
שלחנו היה מכסה גליונות, הרבה מכשירים קטנים,
מעשה ידיו – לקשט בהם את ארונו, לשים בהם את
נעליו, להטמין בהם את כליו, – העידו עי לפני עומד
טרדלס חברי, זה שהיה רגיל בבית־הספר לעשות
כלובים לצוד בהם זבובים או לנחם את נפשו אחרי
מלקות בציורי שלדים.

בפנה אחת בחדר עמד משהו מכסה יפה
בבד לבן. קשה היה לי לנחש ולדעת מה גנוז
שם.

“טרדלס”, קראתי בחבקי שוב את ידו
אחרי אשר ישבתי, “מה ישמח לבי לראות
פניך.”

“גם שמחתי אני רבה לראות פניך,
קפרפילד”, ענה, “חבר שכמותך טוב לקבל בבית
ולא במשרד.”

“האמנם יש לך משרד?” שאלתי.

“כן, יש לי רבע של משרד, רבע של
פרוזדור ורבע של לבלר”, ענה טרדלס, "שלשה
אנשים ואנכי הרביעי התאחדו ושכרו להם משרד –
מעשה בעלי עסקים – וגם הלבלר הוא משתף
לכלנו.

“שמעתי עליך, שאתה מתקין עצמך להיות עורך־דין?” שאלתי.

“כן”, ענה טרדלס בשפשפו ידיו זו בזו
אט, “אני מתקין עצמי להיות עורך־דין. לפי האמת
התחלתי בלמודים אלו אחרי הפסקה ארכה. אמנם
נרשמתי זה לפני זמן רב, אך התשלום של מאה
לירות הוא ממון רב!” קרא טרדלס בצריחה, כאלו עקרו
לו שן.

“היודע אתה, טרדלס, מה שעולה על לבי בשבתי פה ובהביטי אליך?” שאלתי.

“לא,” ענה.

“מלבושך הכחל שהיית לובש.”

“חי אלהים, אני זוכרו,” קרא טרדלס
בצחוק, “זה שהדק את ידי ורגלי. אלי! אכן, ימים
טובים היו אז, לא כך?”

“אני חושב, כי בידי מורנו היה לעשות לנו את הימים ההם טובים יותר,” עניתי.

“אולי כן הוא,” אמר טרדלס, “אבל, העבודה,
שבענו רב נחת. הזוכר אתה את הלילות בחדר
המטות? את סעדות החברים? את הספורים שהיית
מספר? הה, הה! האם זוכר אתה את היום שהכיתי על
בכיי לגורלו של מר מל? קריקל הזקן! חשקה נפשי
לראות גם פניו עוד פעם!”

“הוא היה אכזרי לך, טרדלס”, קראתי
ברגז, כי דבריו הרכים העלו בדמיוני זכר
המלקות שהיה סופג.

“הכן הוא, לדעתך?” השיב טרדלס, “אפשר
שהיה קצת קשה. אך הלא כל זה עבר, זה ימים רבים.
חמה אין לי עליו!”

“כמדמני, שדוד היה לך שגדל אותך?” שאלתי.

“אמנם כן, ודוד זה הלך לעולמו ימים
מועטים אחרי עזבי את בית־הספר. הוא היה סוחר
בגדים, גמר עסקיו ואמץ אותי להיות יורשו, אך
כאשר גדלתי לא מצאתי חן בעיניו.”

הוא ספר לי את הדברים בנחת, כאלו נגעו באיש אחר, ואנכי שאלתי בתמהון:

“האלה הם דברי אמת?”

“הה, קפרפילד יקירי, אמת מרה היא”, ענה
טרדלס, “דודי לא אהב אותי. לפי דבריו, לא מלאתי את
התקוות שתלה בי, ובכן הלך ונשא לו לאשה את
סוכנת ביתו.”

"ומה עשית אתה? שאלתי.

“לא כלום”, ענה טרדלס, “ישבתי בביתו
וחכיתי עד אשר אמצא מקום להתפרנס, ובינתים חלה
דודי את קיבתו – ומת, ואשתו יצאה והיתה לאיש
צעיר, ואנכי יצאתי וידי על ראשי.”

“לא קבלת מאומה מן הירשה?”

“פטור בלא כלום אי אפשר”, ענה טרדלס,
“נתן נתנו לי חמשים לירות. אך שום אומנות לא
למדוני, ובכן לא ידעתי מה לעשות, לנפשי. ואולם
אלהים הזמין לי חבר, בנו של עורך־דין ועל ידו
מצאתי עבודה להעתיק כתבי בית־דין. ואתה ידעת,
קפרפילד, כי עושה אני מלאכות כאלה בזריזות
ובשקידה. כי כן נולד בלבי הרעיון ללמד תורת
המשפטים. בינתים התודעתי למוכר ספרים,
המוציא לאור ספר כל בו, ואף הוא נתן לי עבודה. הרי
אני – אמר טרדלס בענוה – ממחה להעתיק ולסדר
דברי אחרים, אבל אין לי כשרון כל שהוא להמציא
דבר משלי. וכך עלה בידי בחיי צמצום לקבץ על
יד מאה לירות, ושבח לאל, הנה הכנסתי את התשלום
– אף כי ממון רב הוא! לפי שעה אני מתפרנס מעבודת
ההעתקה, אך אני מקוה, כי בקרוב אמצא לי עבודה
בעתון, ואז יהי אשרי מלא. ועוד רז אחד אגלה לך,
קפרפילד, אחרי אשר לבי מלא שמחה למראה פניך
הטובים והנוחים ולא אוכל לכסות ממך דבר. דע לך,
כי מארש אני.”

“מארש?! (‘הה, דורה!’ הרהרתי בלבי).”

“היא בת כהן,” הוסיף טרדלס, “ולה תשע
אחיות. כן. נערה חביבה היא, גדולה קצת בשנים
ממני, אך נערה יקרה. אמנם יארכו הימים עד
חתנתנו, אך הססמא שלנו: “חכה וקוה!” אומרים
אנו תמיד: “חכה וקוה”. דבור זה שגור בפינו.
והיא, ארוסתי, נכונה לחכות לי ששים שנה – ועוד
יותר.”

טרדלס קם מעל כסאו, ומתוך חיוך נצחון שם ידו על הבד הלבן שראיתי בחדרו.

“אל נא יעלה על לבך”, קרא אלי, “כי לא
עשינו שום התחלה למשק. לא, לא, יש לנו התחלה.
הנה – והוא סלק את הבד בזהירות ובגאון – שני
כלי בית להתחלה. את העציץ הזה עם הכן קנתה היא.
עתיד הוא לעמד על אדן החלון בטרקלין, עם שתיל
בתוכו – וזה יהי יפה! ואת השלחן הקטן והעגל עם
לוח השיש על גבו קניתי אנכי. יש צרך לפעמים
להניח ספר, או מי שהוא בא לביתך ואתה רוצה
להעמיד כוס טה – והרי לך מקום נאה.”

שבחתי את שני הכלים וטרדלס כסה אותם בבד מתוך זהירות ואחר אמר:

“אמנם מעט הוא מכלי הבית, אבל משהו
יש. עוד יש צרך לרכש מפות ומטות ושאר כלים של
עץ ושל ברזל, אבל – חכה וקוה! העקר הוא, כי
נערה מצינה היא.”

“אני מאמין”, אמרתי.

“לפי שעה”, קרא טרדלס בשובו אל
כסאו, אני מסתפק במועט. איני מכניס הרבה
ואיני מוציא הרבה. בכלל אני סועד על שלחן בעלי
הבית למטה, אנשים ישרים וטובים, גם האדון גם
הגברת מיקובר ראו הרבה בחיים וחברתם נעימה
מאד."

“טרדלס חביבי!” קראתי בחפזון, “מה אתה סח.”

טרדלס הביט אלי בתמהון ולא הבין מה אני סח.

“האדון והגברת מיקובר!” חזרתי, “הלא הם ידידי ומידעי!”

נשמעה דפיקה כפולה בדלת, זו הדפיקה
הזכורה לי יפה מימי שבתי בבית מיקובר, וכל ספק
גז מלבי, כי אלה הם מודעי הישנים. בקשתי את
טרדלס להזמין את בעל דירתו. טרדלס קרא לו מעל
המעקה, ומר מיקובר – שלא נשתנה מאומה: אותם
הבגדים הצרים, אותו המקל, הצוארון,
המשקפים, הכל כשהיה – נכנס מתוך חשיבות
וזהירות של צעיר.

“אבקש סליחתך מר טרדלס”, קרא מר
מיקובר בקולו הידוע לי, בהפסיקו נגון בלחש,
“לא ידעתי, כי איש זר אשר לא מבני הבית בא בצל
קורתך.”

מר מיקובר השתחוה אלי והרים את צוארון כתנתו.

“השלום לך, מר מיקובר?” קראתי.

“אדוני”, ענה האיש, “חן חן לך, אני בקו הבריאות.”

“והגברת מיקובר?” הוספתי לשאל.

“אדוני, גם היא, שבח לאל, בקו הבריאות.”

“והילדים?”

“אדוני”, ענה מר מיקובר, “ישמח לבי להגיד לך, כי גם הם חוסים בצל השלום.”

כל אותו הזמן לא הכירני מר מיקובר, אף
כי עמד פנים אל פנים למולי. אך אחרי אשר ראה את
חיוכי והתבונן אל תוי פני, נרתע לאחוריו
וקרא:

“אלי בשמים, מר טרדלס! לא עלה על
לבי, כי מודע אתה לידיד נעורי, לחברי בימים
עברו! יקירתי!” קרא מעל המעקה אל מרת מיקובר,
“בחדרו של מר טרדלס יושב איש שנפשו חשקה
להתודע אליך תמתי.”

מר מיקובר נכנס שוב החדרה וחבק עוד פעם את ידי.

"ומה שלום ידידנו הדקטור וכל חוג ידידינו בקנטרבורי?

“שלום שלום לכלם”, עניתי.

“ישמח לבי לשמע זאת”, קרא מיקובר.
ואחרי כן הוסיף: “הנה מצאת אותנו קפרפילד, בתוך
בית דל, ואולם הן יודע אתה, כי במשך ימי חיי
עלה בידי להתגבר על התלאה ולנצח את
המכשולים אשר עמדו על דרכי. ואף גם זה לא נכחד
ממך, כי היו תקופות בחיי, אשר נדרש ממני
להחבא כמעט קט, עד אשר יעלה שוב הגלגל החוזר;
השעה הזאת היא שעת משבר בחיי האדם. גם עתה
נרתעתי רגע לאחור, למען אשר אוכל לקפץ קפיצה
גדולה לפנים.”

אותה שעה נכנסה מרת מיקובר, פניה
מגאלים יותר משהיו, ואולי נדמה לי עתה כך,
אחרי אשר הרגלתי לראות פנים כאלה, ואולם על
ידיה היו כסיות חומות.

“רעיתי היקרה”, קרא מר מיקובר בהוליכו
אותה אלי, “הנה אדון אחד ושמו קפרפילד, הרוצה
לחדש את ידידותו עמך.”

מוטב היה אלו השכיל הבעל לספר
לאשתו לאט, כי בהיות הגברת מיקובר רפת־אונים
ובשמעה פתאם דבר שמחה תקפו עליה רגשותיה
וקרובה היתה להתעלף, עד אשר חרד מר מיקובר להביא
לה מים להרטיב את מצחה. עד מהרה שב אליה רוחה
והיא הביעה את שמחתה הרבה לראות את פני. כחצי
שעה בלינו בשיחה, שאלתי על הילדים, והאם
ספרה לי, כי גדלו והיו לענקים ממש.

מר מיקובר העתיר עלי לסעד עמהם.
ואמנם לא הייתי מסרב, אך בעיני מרת מיקובר ראיתי
דאגה פן לא יספיק הבשר שהכינה לסעדה, ועל כן
אמרתי, כי מזמן אני במקום אחר. התבוננתי כי
צהלו פניה של מרת מיקובר ולכן עמדתי על
סרובי.

ואולם אנכי בקשתי את טרדלס ואת בית
מיקובר לקבע יום, אשר יבואו כלם אל ביתי לסעד
עמי. ואחרי אשר נקבע היום, נפרדתי מהם
ויצאתי.

מר מיקובר אמר, כי יש עם לבו להראות לי
דרך קרובה יותר, ובנמוק זה השתמש לצאת עמי
ולדבר אלי מלים אחדות שלא בפני אחרים.

“קפרפילד חביבי”, קרא מר מיקובר, "הלא
למותר להגיד לך, כי הזהר הקורן מפני ידידנו
טרדלס הוא האור המאיר בחשכת חיינו בימים
האלה. הלא תבין, כי הכובסת הדרה מעבר מזה
והשוטר הדר מעבר מזה אינם רעים לי ולגברת
מיקובר. בזמן הזה, ידידי, אני עוסק בסחר הדגן.
העסק הזה אינו מעשיר את בעליו, במלים אחרות:
אינו מכניס הרבה, ואשר לכן אני נתון כעת במצוקה
הבאה מתוך חסר כסף. ואולם ישמח לבי לבשרך,
כי התקוה משחקת לפני למצא תחבולה (אף כי אין
לי עוד רשות לגלות מה היא) להוציא למרחב אותי ואת
ביתי ואת ידידנו טרדלס, אשר נפשי קשורה
בנפשו. ואף את זה אגלה לך, כי הגברת מיקובר
עומדת בקרוב להוסיף ערבון על אהבתנו – בקצרה,
להרבות זרענו. אמנם בני משפחתה של מרת
מיקובר הביעו את רגזם על הדבר הזה. אך אנכי
השיבותי אמרי להם, כי אין זה עסקם ואני דוחה
בשאט נפש את דבריהם.

אחרי שיחה זו לחץ מר מיקובר את ידי ונפרד מעלי בשלום.






פרק עשרים ושמונה: נפתולי מר מיקובר





ליום המיעד באו אל ביתי שלשת קרואי,
מר מיקובר, מרת מיקובר וטרדלס. דירתי מצאה חן
בעיני כלם, ואף כי הסעדה שהכינה לנו מרת קרוף
לא עלתה יפה, הנה בעזרת מר מיקובר, הממחה לכל
המלאכות שבעולם, מצאנו עצה ותחבולה לתקן את
אשר קלקלה בעלת דירתי, ואנו ישבנו אל השלחן
לאכל ולשתות.

ובעודנו מתענגים על המשתה, והנה
נראה בחדר איש זר, עומד ומגבעתו בידו, והאיש
הזה הוא ליטימר.

“מה ארע?” שאלתי.

“סליחה, אדוני, כי באתי פתאם. האין אדוני פה?”

“לא.”

“האם לא ראית אותו, אדוני?”

“לא. האמנם לא באת מעמו?”

“לא.”

“האם אמר לך כי תמצאהו פה?”




12.jpg



“אמנם לא כן, אך אם איננו פה היום, סוברני כי יבוא מחר.”

כאשר ראה ליטימר, כי אנו מטפלים
בסעדה, עמד והגיש לפנינו את המאכלים, אך הוא
עצמו סרב לאכל עמנו.

“האם סטירפורת בא מאכספורד?” שאלתי את המשרת.

“סובר אני, כי יבוא מחר, טעיתי בחשבי
כי יבוא היום,” ענה ליטימר שלא ממין
השאלה.

“אם תראה אותו ראשון…” אמרתי.

“סליחה, אדוני, איני חושב, כי אנכי אראה אותו ראשון.”

“אבל אם תראהו,” אמרתי, “אנא אמר לו,
כי צר לי על אשר לא היה עמנו היום, בשעה שחבר
בית הספר שלו ישב פה.”

המשרת השתחוה לעמת טרדלס, וכאשר אמר לגשת אל הדלת, שאלתיו:

“הישבת ימים רבים בירמות?”

“לא, אדוני.”

“ואתה ראית את הסירה מתקנה?”

“כן, אדוני, הלא לשם כך ישבתי שם.”

הוא נפרד מעמנו ורוחה היתה לנו.
קרואי התעודדו, התעוררו, ואנו המשכנו את
המשתה בשמחה ובלב טוב.

וכטוב לב המסבים ביין פתחה מרת מיקובר ואמרה:

“אחרי אשר אנשים אחים אנחנו, מר
קפרפילד, – כי גם מר טרדלס בן-בית הוא לנו, –
חשקה נפשי לשמע דעתכם על עתידו של מר מיקובר.
אמרתי וחזרתי ואמרתי למר מיקובר, כי עסק
הדגן לא לו הוא, לא לכך נוצר.”

כלנו הסכמנו לדבריה, ומרת מיקובר,
מתוך גאוה על בינתה היתרה ועל רב חכמתה,
הוסיפה לדבר:

“ובכן, אם לא דגן, מה נאה לו? שמא
תאמרו: עסק פחם? טעיתם. כבר הורה לנו הנסיון,
כי לא בדרך זו יצליח.”

מר מיקובר, שישב על כסאו וידיו
בכיסיו, הציץ אלינו, נענע בראשו, כאומר: הדברים
ברורים.

“עסקי הדגן והפחם,” המשיכה מרת
מיקובר, “שניהם לא טובים. ובהתבונני אל העולם. אני
שואלת את נפשי: מה הדבר המתאים לנפשו המיחדה
של איש כמר מיקובר?”

מתוך נהימה קלה הבענו אני וטרדלס את הסכמתנו לתהלת מר מיקובר.

“לא אכסה ממך, מר קפרפילד חביבי,”
קראה מרת מיקובר, “כי ימים רבים חשבתי את עסק
השכר יאה למר מיקובר. העסק הזה הוא גדול ויאה
לאדם גדול. והרוחים, אמרו לי, עצומים מאד! אך מה
תועלת ברעיון הזה, אם בעלי בתי החרשת לשכר
לא הואילו גם להשיב על מכתביו של מר מיקובר, אשר
הציע להם את שרותו? ואני מאמינה, כי
נמוסיו…”

המ… יקירתי," הפסיק אותה מר מיקובר.

“חביבי,” קראה מרת מיקובר בשימה ידה
על ידו, “דם! אומרת אני, מר קפרפילד, כי נמוסיו
של מר מיקובר מכשירים אותו לעסקי בנק. אלו
למשל, היה לי עסק עם בנק היו הנמוסים של מר
מיקובר כבא-כח הבנק מגבירים בלבי את האמון
לבנק הזה. אך מה תועלת ברעיון זה, אם בעלי
הבנקים אינם מבינים מה טוב להם ודוחים את
כשרונותיו של מר מיקובר או משיבים על הצעותיו
בחצפה? ואם תאמר, ניסד לנו בית בנק חדש? אמנם
יכלים היו בני משפחתי העשירים להפקיד כספם
בידי מר מיקובר, אבל מה יש לעשות, אם הם אינם רוצים
בכך? ובכן חזרה השאלה למקומה: מה נעשה?”

נענעתי בראשי לאות הסכמה וטרדלס אף הוא עשה כמוני.

“היוצא לנו מדברינו,” המשיכה מרת מיקובר. “כי מחיבים אנו לחיות. לא כן!”

עניתי: “ודאי,” אף טרדלס ענה אחרי
“ודאי,” ואנכי הוספתי בחכמה, כי אדם מחיב או
לחיות או למות.

“הוא אשר אמרתי.” פתחה שוב מרת
מיקובר, “אי אפשר לחיות באין פרנסה קבועה. וכמה
פעמים דברתי אל מר מיקובר, כי אין לחכות עד אשר
יעלה מאליו גלגל החוזר, אלא יש להעלות אותו
בידנו.”

שנינו, אני וטרדלס, מחאנו כף לדבריה.

“ובכן, שמעו נא את עצתי. הנה איש כמר
מיקובר בעל כשרונות רבים ושונים, – הייתי אומרת:
גאון, לולא חששתי…”

שנינו קראנו: “הן, הן.”

“והנה מר מיקובר זה שרוי בלי משרה
ובלי פרנסה. מי האחראי לכך? במי האשם? ברור,
כי העולם אשם. ועל כן אני רוצה לפרסם את מעשה
העול הזה בעולם, כדי שהעולם יתקן את המעות.
על מר מיקובר החובה לצאת לפני העולם ולקרא בקול
רם: הבו לי איש להתערב עמו ונראה מי יגבר.”

נטלתי רשות לעצמי לשאל את מרת מיקובר, אי זה הדרך יעשה הדבר.

“על ידי מודעות בעתונים,” ענתה מרת
מיקובר, “לפי דעתי, חובה מטלת על מר מיקובר
לטובתו, לטובת בני ביתו וגם לטובת העולם כלו,
שאינו מכיר בו, לפרסם טיבו בעתונים, לתאר את
צורתו, את כשרונותיו, את יתרונותיו, ולהוסיף: תנו
לי משרה… כתבתי…”

מר מיקובר לחש ואמר לי:

“זו היא התחבולה לצאת למרחב, שרמזתי עליה בשעת פגישתנו האחרונה.”

העירותי מתוך פקפוק, כי מודעות
בעתונים עולות ביקר, אך מרת מיקובר השיבה, כי
בשביל ענין חשוב ובטוח זה כדאי ללוות כסף
בשטר, וכל בנק ינכה את השטר, מפני שהשטר
הלא בטוח מאין כמהו.

הגברת מיקובר סימה את נאומה:

"לבי אומר לי, כי הגיעה שעתו של מר
מיקובר לעלות, וזו היא הדרך. אמנם רק אשה אני
ובשאלות הכסף רואים את הגברים לממחים ביותר,
אך זוכרת אני, כי בנעורי בית הורי היה אבא, עליו
השלום, אומר עלי: “עמה היא חלשה בגופה אך
כבירה ברוחה.”

גמרה דבריה ויצאה אל חדר המטות.
מתוך רגשות כבוד לאשה הגדולה הזאת, אשת חיל,
ספרתי בשבחה באזני בעלה, וטרדלס אף הוא
עשה כמוני. מר מיקובר התלהב ודבר גבוהה בשפה
נמלצה על החיים ועל האדם, פזר תהלות ותשבחות
לטרדלס ולזו אשר לקחה את לבו.

בשעת דיצה זו גליתי אף אני את סודי,
כי לבי הלך שבי אחרי נערה ושמה ד. מר מיקובר לא
ידע נפשו מרב שמחה וקרא למרת מיקובר, שתבוא
לשמע את הבשורה הגדולה הזאת.

בעשר או באחת-עשרה שעות עזבו
הקרואים את ביתי. מצאתי רגע כשר להטות את טרדלס
הצדה וללחש לו:

“מר מיקובר איש טוב הוא ואין כונתי
להרע לו, אך אלו הייתי במקומך, לא הייתי מלוה לו
מאומה.”

“קפרפילד חביבי,” ענה טרדלס בחיוך, “אין לי מאומה להלוות לו.”

“אבל שם יש לך,” אמרתי.

“הה! הגם זה אפשר להלוות?” שאל טרדלס בשקעו במחשבה.

“ודאי.”

“אכן,” קרא טרדלס, "חן חן לך, אך חוששני, כי אזהרתך אחרה לבוא.

“אקוה כי לא יאנה לך כל רע על ידו,” אמרתי.

“ולי אין תקוה זו,” קרא טרדלס.

שבתי אל חדרי, ישבתי ליד האח
ושקעתי בהרהורים על מיקובר וידידותנו, והנה
שמעו אזני קול צעדים במעלות. תחלה חשבתי, כי
טרדלס שב לבקש דבר שאבד לה למרת מיקובר, אך
ככל אשר קרבו הצעדים הרגשתי, כי לבי דופק
בחזקה והדם עולה בפני: אלה היו צעדי
סטירפורת.

דברי אגנס היו תמיד יקרים בעיני
ומעולם לא עזבה את מקדש מחשבותי, אשר שם היה
מקומה מימי ילדותי. אך כאשר נכנס חברי ועמד
לפני וידו שלוחה אלי, הפך הצל אשר נפל עליו
לאור ולבי נמלא מבוכה ובושה על אשר חשדתי
באיש הזה שככה אהבתיו. לא על אגנס התרעמתי,
על מלאך טוב זה של חיי, כי אם את עצמי הוכחתי על
אשר פגעתי בכבודו במחשבה.

“שלום עליכם, מרגנית, השתקן!” קרא
סטירפורת בנענעו בחבה את ידי, “ומה זה? שוב
משתה בביתך, הולל?!” ועינו הבהירה תרה בחדר
מסביב, כאשר ישב על הספה ממולי ונער את האש
אשר באח.

“הפתעתני,” קראתי בהחזירי לו שלום, “עד כי נעתקו מלים מפי.”

ספרתי לו על הקרואים שסעדו בביתי,
תארתי לפניו את פרצופו של מר מיקובר, והוא צחק
ואמר, כי ראוי להתודע אל אדם כזה. אף אמרתי לו
על טרדלס, זה החבר שלא היה חביב עליו.

“הנה מרגנית,” קרא סטירפורת בשבתו
אל השלחן, “אני רואה פה סעדת שלמה המלך. הבה
אסעד גם אני את לבי, כי בא אני מירמות.”

“ואנכי חשבתי, כי מאכספורד באת?”

“לא, אני מוצא, כי המסעות בים יפים יותר.”

“האם ישבת זמן רב בירמות?”

“לא,” ענה, “כשבוע ימים בערך.”

“ומה שלום ידידינו שם? עמיליה הקטנה עוד לא נשאה?”

“עוד לא. אך חושבני, כי עומדת היא
להנשא בעוד שבועות אחדים או ירחים אחדים. לא
ראיתי הרבה את האנשים הללו. דרך אגב,” קרא
בהניחו מידו את המזלג ובמששו בכיסו, “יש לי
מכתב אליך.”

“ממי?”

“מאת אומנתך הזקנה,” ענה בהוציאו
חבילת נירות מכיסו, “זה הזקן מה-שמו חולה מאד וזה
הוא תכן מכתבה.”

“אל ברקיס נתכונת?”

“כן!” ענה במששו שוב בכיסיו,
“כמדמני, שהגיעה שעתו של ברקיס העלוב. ראיתי
שם את הרוקח או את החובש, המטפל בחולה, ואמר לי,
כי העגלון ברקיס עומד לנסע נסיעתו הארכה
והאחרונה. שים נא ידך בכיס מעילי אשר על הכסא
שם ומצאת את המכתב.”

“הנה הוא!” אמרתי.

ואמנם מפגוטי בא. הכתב היה קשה
לקריאה יותר מכפי הרגיל והמכתב קצר. היא כותבת,
כי בעלה הוא לאחר יאוש. על צערה ועל עמלה לא
נאמר דבר, אך היא ספרה הרבה בשבחו של
החולה.

בקראי את המכתב המשיך סטירפורת לאכל ולשתות.

“ענין רע הוא,” קרא בכלותי לקרא, “אך
השמש שוקעת יום יום ובני אדם מתים בכל רגע ואין
לנו לפחד מפני הצפוי לכל אדם. אם נעצר בעד
מהלכנו בכל שעה שנשמע קול האורח הלא-קרוא
דופק בחלונו של זה או זה, לא נגיע לעולם לשום
דבר. לא! עלה נעלה! אם בפסיעות גסות, אם בצעדים
קלים, הכל לפי הצרך, אך – לעלות! להתגבר על כל
המכשולים ולהגיע אל המטרה?”

“לאיזו מטרה?” שאלתי.

“לזו שאדם הציב לו,” ענה.

“שמע נא סטירפורת,” אמרתי, “יש עם
לבי לנסע ולראות את אומנתי. אמנם אין בידי
לעזר לה או להביא לה טובה, אך נפשה כה קשורה
בנפשי, עד כי תמצא סעד ונחם למראה פני. ואני
חושב, כי ראויה היא לכך. מה דעתך?”

פניו הביעו מחשבה רבה; שעה קלה הרהר ואחר ענה בקול נמוך:

“יפה. סע. אם לא יועיל לא יזיק.”

“לולא שבת משם זה עתה,” אמרתי, “כי אז בקשתיך להלוות עלי בנסיעה זו.”

“כן, אני נוסע הלילה להיגיט,” ענה, “זה
ימים רבים לא ראיתי את פני אמי, וחטא הוא, כי אין
בעולם איש אוהב אותי אהבה רבה כמוה.”

פתאם פנה אלי ואמר:

“אומר אתה לנסע מחר?”

“כן.”

“הואל נא לדחות נסיעתך עד מחרתים, ויום
אחד תבלה עמי בבית אמי, אחר תלך לירמות. מי
יודע מתי נשוב לראות איש את אחיו, ועל כן הבה,
אמר: מחרתים!”

הסכמתי לעשות כבקשתו. הוא לבש את
מעילו, הדליק סיגרה ויצא, אף אנכי יצאתי ללוות
אותו עד הכביש. כל הזמן היה מבדח, וכאשר
נפרדנו ואנכי הבטתי אחריו וראיתי את צעדיו
הכבירים זכרתי את דבריו: “לעלות עלה, להתגבר
על כל המכשולים ולהגיע אל המטרה,” ובלבי
התפללתי עליו בפעם הראשונה, כי יציב לו
מטרה נעלה.

בשובי אל חדרי, נשר מכיס בגדי
מכתב מאת מר מיקובר, אשר תקע לידי הערב בחשאי
ואנכי הסחתי דעתי ממנו. פתחתי את האגרת,
שנכתבה שעה וחצי לפני סעדת הערב.

ואלה דברי המכתב:

אדוני, ‘אינני מרהיב עז לכתב
ידידי,’ קפרפילד!"
"מן ההכרח הוא להודיעך, כי החתום מטה הוא מדכדך.
אולי ראית בפני מאמצים להעלים ממך את דבר
הרעה, אך כלו כל תקוותי, שקעה שמשי, והחתום
מטה מדכדך.

"הדברים האלה עולים על הגליון
במחיצתו של אדם סבוא יין, אשר בא אלי מאת
הנושה. בר-נש זה יש לו זכות, על ידי כח והרשאה,
לגבות שכר דירה שלא שלם. והוא אומר לקחת
לפרעון החוב לא רק את כלי ביתו של החתום מטה, כי
אם גם את רכושו של הדיר, הוא מר תומס
טרדלס.

“ולמלא את כוס היגונים, ‘לפי בטויו
של אחד המשוררים,’ בא האסון, כי השטר על סכום
עשרים ושלש לירות וארבעה שילינגים, שמר תומס
טרדלס היה ערב בעד החתום מטה, לא נפרע.”

"אחרי הדברים האלה, האם יש לי להוסיף, כי עפר ואפר יצע

על ראש

האמלל

וילקינס

מיקובר."

טרדלס עלובי! ידעתי את מר מיקובר ואת
שיחו; ידעתי, כי הוא ימצא בקרוב תנחומים. אך
שנתי נדדה בלילה ההוא, בהעלותי על לבי את
גורלו של טרדלס ואת גורלה של ארוסתו בת הכהן,
הנכונה לחכות לו עד ששים שנה ועוד יותר.




פרק עשרים ותשעה: אבדה


יום אחד ולילה אחד ישבתי בבית אמו
של סטירפורת. נפרדתי מעל בני הבית בידידות,
וממחרת עם עלות השחר יצאתי לדרכי.

באתי לירמות בערב ואסור אל בית-מלון.
ידעתי כי החדר המיחד, זה חדרי, בבית פגוטי,
אינו פנוי כעת, אם האורח הגדול, זה שכל החיים
מפנים לו מקום, הולך ובא אל ביתה.

בשעה העשירית יצאתי החוצה. בבואי עד
ביתו של מר ברקיס, דפקתי בלאט על הדלת, ומר
פגוטי יצא לקראתי. הוא לא השתומם לראות אותי, אף
אומנתי לא התפלאה על זה. אכן – חשבתי בלבי –
הפתיעה הנוראה העתידה לבוא בבית הזה דוחה
מפניה כל הפתיעות.

נתתי שלום למר פגוטי, אשר נעל את
הדלת, ואסור אל חדר הבשול. שם ליד האח ישבה
עמיליה הקטנה, וכפות ידיה על פניה. חם עמד על
ידה.

דברנו בלחש, ורגע רגע הקשבנו אל
כל המלה קטנה בחדר העליה, אשר שם שכב
החולה.

יפה עשית, מר דוד, שבאת," קרא מר פגוטי.

“יפה מאד,” נענה גם חם.

“עמיליה יקירתי,” קרא מר פגוטי, “שאי
עיניך, ראי, הן מר דוד בא! עורי נא, חמדתי! האין
בפיך דבר אל מר דוד?”

ראיתי כי רטט חלף בכל גופה. ובהושיטה
לי ידה, אשר רעדה בכפי, חשתי את קרירותה.
ואחר צנחה מעל הכסא, קרבה אל דודה, כלה
רועדת, ותתרפק עליו.

“הרכה והענגה,” קרא מר פגוטי
בהחליקו בידו הגסה את שערותיה הארכות, “קשה
לה לראות יגון זה. כך דרכם של נעורים, מר דוד,
שלא ראו עוד הרבה, שלב רך להם, כלב צפורי
הקטנה. דרך הטבע הוא.”

היא הוסיפה להתרפק עליו, אך לא הרימה פניה ולא דברה דבר.

“השעה מאחרה, חביבתי,” קרא מר פגוטי,
“וחם הנה בא לקחת אותך הביתה. הנה! לכי, בתי,
עם חביב זה! מה לך, עמיליה? הגידי, חמדתי.”

צליל קולה לא הגיע לאזני, אך הוא הרכין ראשו כמקשיב, ואחר אמר:

“הרוצה את להשאר עם דודך? את זה את
מבקשת ממני? רוצה את, חמדתי, לשבת עם דודך?
בה בשעה שאישך, זה שבקרוב יהי אישך, עומד
פה לקחתך הביתה? איש לא יאמין, כי ענגה זו
כרוכה כל כך אחרי אדם גס כמוני,” קרא מר פגוטי
בהתבוננו מתוך גאוה אלינו, “אך אין בים מלח
במדה רבה כזו החבה שיש בלבה אל דודה –
כזו היא עמיליה הקטנה, הפתיה!”

“רצונה של עמיליה יפה, מר דוד!” נענה
חם, “אם רצונה של עמיליה בכך, וגם מפני שרועדת
היא, נכון גם אני לשבת פה עד יום מחר. גם אנכי
אשאר פה.”

“לא, לא,” קרא מר פגוטי, “לא לך, לא לך.
אל לאדם נשוי כמוך – העומד להיות נשוי – לבטל יום
מעבודה. אי אפשר לך לעשות שתי מלאכות: לשמר
ולעבד. לא כן. לך אתה הביתה ושכב. הן לא תירא,
פן יקרה אסון את עמיליה.”

חם שמע לעצת דודו, חבש את כובעו
ויצא. גם בשעה שנשק לה התרפקה על דודה,
כאלו אמרה להסתר מפני ארוסה, בחיר לבה.
סגרתי את הדלת בלט, ובשובי אל החדר, מצאתי את
מר פגוטי סח עם עמיליה הקטנה.

“עתה אני הולך להגיד לדודתך, כי מר
דוד בא, למען תשמח,” קרא מר פגוטי, “ואת, בתי,
שבי פה ליד האח וחממי את ידיך הקרות ככפור. אל
לך להיות חרדה כל כך ומלאה צער. מה? רוצה את
ללכת עמדי? הבה! לכי עמי, לכי! אלו השלך הדוד
שלה מביתו לתוך הבור, מר דוד,” אמר אלי מר
פגוטי מתוך גאוה, “גם אז, אני מאמין, היתה
עמיליה הולכת אחריו! אך בקרוב, בקרוב יבוא אחר
במקומי… איש אחר יבוא בקרוב, עמיליה!”

שעה קלה ישבתי ליד האח והרהרתי,
מה היה לעמיליה הקטנה, כי אימת-מות נפלה עליה.
לבי אמר לי, כי יש דברים בגו. אך הנה נכנסה
פגוטי ותחבק אותי, ופיה מלא ברכות ותשבחות על
אשר הייתי לה למשיב-נפש בשעת יגונה הגדול.
אחר כך קראה לי לעלות אל חדר העליה, ומתוך
אנחה ספרה לי, כי מר ברקיס מחבב אותי ומעריץ
אותי, כי דבר בי פעמים רבות קדם שנדהם, והיא
מאמינה, כי לאחר שתשוב רוחו אליו ישמח מאד
לראותני, אם יש בעולם הזה דבר שיכל לעורר בו
שמחה.

ואולם בראותי בעיני את החולה, הייתי
מספק מאד, אם תשוב רוחו אליו. הוא שכב וראשו
וכתפיו נשענים על הארגז. שכיבה זו גרמה לו
יסורים. אך, כפי שספרו לי, אין הוא רוצה בשום
אפן לזוז. מיום שנטלה ממנו היכלת לרדת מעל
המטה ולפתח את הארגז או לבדק אותו במטהו,
בקש שיעמידו את ארגזו על הכסא סמוך
למראשותיו והוא משש אותו יומם ולילה. כל העולם
וכל החיים נעלמו בתוך הכרתו, ורק הארגז
נשאר. ודבריו האחרונים שיצאו מפיו היו: “אין שם
אלא סמרטוטים!”

“ברקיס, חביבי!” קראה פגוטי בגחנה
אליו, ואני ומר פגוטי עמדנו מרגלותיו, “הלא פה
עומד ילד שעשועי, בן יקיר לי, מר דדי, זה שהיה
השדכן שלנו, ברקיס! זה שבידו שלחת אלי
אגרת, זוכר אתה? היש עם לבך לדבר עם מר
דדי?”

ואולם הוא שכב דומם וחסר הכרה, ומראהו כמראה הארגז העומד סמוך לו.




13.jpg



“עם גמר עלית המים תעלה נשמתו השמימה,” קרא אלי מר פגוטי, שעמד על ידי.

עיני היו דומעות, אך בלחש שאלתי: “עם עלית מי הים?”

“כן, כך דרכם של היושבים לחוף ים,”
קרא מר פגוטי, “אין הם יכלים למות, אלא אם כן
ישובו המים שעלו, וכמו כן הם נולדים בשעה של
גאות המים. גם ברקיס יעלה השמימה עם גמר
עלית המים. בשעה הרביעית ירדו המים ויעמדו
חצי שעה. אם יחיה עוד עד עלות המים, יהי מכרח
להמתין עד רדת המים שנית.”

שעה רבה עמדנו ליד מטתו של החולה.
והנה התחיל מדמדם בקול רפה, וכנראה, עלה לפניו
זכרוני.

“הנה שבה אליו הכרתו,” קראה פגוטי.

מר פגוטי נגע בי ולחש לי: “עוד מעט ושניהם יתמו, הוא וגאות המים.”

“ברקיס, חביבי!” קראה פגוטי.

“ק. פ. ברקיס,” קרא החולה בקול חלוש, “אין בעולם אשה טובה ממנה.”

“ראה נא!” קראה אליו פגוטי, כי החולה פקח את עיניו, “הלא פה עמנו מר דדי.”

אמרתי לשאלו, אם הכירני, אך הוא
התאמץ להושיט לי ידו, ומפיו יצא דבור בלוית
חיוך נעים: “ברקיס רוצה!”

ברגע זה ירדו המים בים, ונשמת ברקיס עלתה השמימה.






פרק שלשים: האבדה הגדולה





על פי בקשתה של פגוטי, נשארתי
לשבת בירמות עד היום אשר בעל העגלה המסכן
יסע נסיעה אחרונה לבלונדרסטון. שם קנתה לה
פגוטי אחזת קבר בבית-העלמין סמוך לקברה של
“חמדת לבה” – כאשר הסכינה לקרא את אמי, ושם
ינוח גם מר ברקיס אישה.

עשיתי כל מה שבידי לנחם את פגוטי
ולעודדה, ולבי היה מלא רגשות תודה אל האשה
הזאת בגלל חבתה אלי. אף נטלתי על עצמי לטפל
בצואתו של מר ברקיס.

לכבודי אני צריך לספר, כי על פי עצתי
בקשו את הצואה בתוך הארגז. ולאחר חפוש
מרבה נמצא הגליון באמתחת של מספוא, שהיתה
מנחה בארגז. שם בתוך שחת נמצא גם שעון של
זהב עם שרשרת וחותם, זה העדי שנשא מר ברקיס
ביום חתנתו, ואיש לא ראהו לפני היום ההוא
ואחריו; חטר קטן של כסף בדמות רגל; שמונים ושבע
גיניאות של זהב, שתי מאות ועשר ליטראות בשטרות
המדינה, ושוברות אחדים של בית הבנק;
פרסת-ברזל חלדה, אסימון שנפסל, קן-שבלול ועוד
דברים קטנים.

ימים ושנים הוביל מר ברקיס את ארגזו
זה עמו בעגלתו אל כל מקום שנסע. וכדי שלא
ירננו הבריות אחריו, היה מר ברקיס אומר, כי
פקדון הוא זה בידו מאת אדם אחד ושמו “בלקבוי”,
ואת השם הזה חרת על כסוי הארגז.

וכל אותן השנים היה מר ברקיס צובר הון,
אשר עזב עתה למי שראוי לו. כל הונו עלה לשלשת
אלפים לטרה. את השליש מזה הניח למר פגוטי,
שיהי נהנה מן הרבית כל ימי חייו, ולאחר מותו
יחלק הכסף בין מרת פגוטי, עמיליה הקטנה
וביני, או ינתן ליורשינו חלק כחלק. כל השאר
עובר לידי פגוטי, שהיא האפטרפס, הממנה לקים
רצון המת.

שבוע ימים שלפני הקבורה עבר עלי
בטרדות להביא את הענינים בסדר, בשיחות עם
פגוטי על אדות העתיד, וכל אותם הימים לא ראיתי את
עמיליה הקטנה, אך אמרו לי, כי בעוד שבועים
יוחג יום חתנתה.

יום הקבורה עבר עלי בלי נמוסים
מקבלים. לא לבשתי שחורים, לא עטפתי שחורים
להפחיד את הצפרים. בבקר השכם יצאתי
לבלונדרסטון, באתי אל בית-העלמין, שם עמדו
פגוטי ואחיה. מלבדם לא היה איש, ובחשאי הורד
העגלון אל קברו. וככלות הכל, הלכנו על פני
שדה-הקברות, ואנכי קטפתי עלים רעננים מעל
האילן העומד על קבר אמי.

אימה נופלת עלי. ענן כבד רובץ על העיר
אשר אליה שמתי פעמי. יראתי לקרב אליה. קשה לי
מאד להעלות על לבי את אשר קרה בליל הזכרון
הזה.

לא תגדל הרעה, אם אכתב את קורות
הלילה ההוא, אף לא ייטב לאיש, אם אמנע את עטי
מלספר את הדברים. הנעשה אין להשיב.

אומנתי הזקנה אמרה ללכת עמי ביום
המחרת לנדונה על עסקי הצואה, ובכן גמרנו
להועד יחדו בערב הזה בסירתו-דירתו של מר
פגוטי. האח והאחות שבו אל ביתם, ואנכי יצאתי
לשם טיול. בצהרים סעדתי באחד מבתי המזון
המפארים, ובערב שמתי פעמי אל בית מר
פגוטי.

מנוחה נעימה שררה באהל ההוא. מר
פגוטי ישב ועשן את מקטרתו, והנשים הכינו את
סעדת הערב. באח היתה בוערת האש והפיצה אור
בהיר. מקומה הקבוע של עמיליה הקטנה היה מוכן
בשבילה, וחם הלך להביאה, כדרכו, מביתו של מר
עמרי, אשר שם ישבה עמיליה.

“אתה, מר דוד, באת ראשון!” קרא מר
פגוטי אלי בפנים יפות, " הסר מעילך, אם לח
הוא."

“חן חן לך, מר פגוטי,” עניתי בהושיטי לו את מעילי, “יבש הוא.”

“שב נא, אדוני,” קרא אלי מר פגוטי,
“יודע אתה, כמה חביב אתה עלינו, ברוך אתה
בבואך!”

“חן חן לך, מר פגוטי. יודע אני את לבך
הטוב אלי. ואת, אומנתי הזקנה, מה שלומך?”
קראתי בנשקי לה.

“חא, חא!” גחך מר פגוטי בשבתו סמוך
לנו ובשפשפו ידיו מתוך רוחה, לאחר הצער
שתקף את לבו בימים האחרונים, “אין אשה בעולם,”
וכך אמרתי לה, “אשר יהי שלום ברוחה כמוה! היא
מלאה חובתה למנוח, והוא ידע זאת; והמנוח שלם
לה כפעלה, בדאגו לה כמו שדאגה היא לו, ו…
ו… והכל בא בשלום.”

כעבר שעה קלה הביט מר פגוטי אל שעון
הקיר, קם ממקומו, מחט את הנר והעמידו
בחלון.

“תמה אתה, אדוני,” קרא מר פגוטי אלי
מתוך נחת-רוח, “נר זה למה הוא? זה הוא לשם עמיליה.
הדרך אינה סלולה כל כך. ובזמן שאני יושב
בבית אותה שעה שהיא צריכה לבוא, אני מעמיד נר
בחלון. הרואה אתה,” פנה אלי מר פגוטי בעליצות,
“בשביל שני דברים אני עושה זאת! היא אומרת,
עמיליה אומרת: “הנה ביתנו!” ועוד היא אומרת: “הדוד
יושב בבית,” כי אם אינני בבית, אין נר
בחלון.”

“ילד אתה!” קראה פגוטי בקול חבה אל אחיה הטוב."

“אולי כן הוא, אף כי לא מראה ילד לי. אבל
הרי כל מה שנוגע אל עמיליה הקטנה, קרוב אלי.
אני מוצא את צעצועיה, אשר היו לה בימי ילדותה,
ורואה אותם ככלי-קדש. נפשי קשורה בנפשה,
וחיי תלואים בחייה. יודע אני, כי בקרוב
תנשא עמיליה שלי ותצא מביתי. אך תמיד, תמיד,
בכל מקום שאהיה, אפילו אם עמיליה תשב במקום
אחר, אעמיד נר בחלון ביתי, ואנכי אשב ואחכה לה
בדמיוני שתבוא… אך הנה היא הולכת ובאה!”

הדלת נפתחה, וחם בא לבדו. הגשם ירד בחוץ, כי כובעו ובגדיו היו רטבים.

“איה עמיליה?” שאל מר פגוטי.

חם הניע ראשו, כאלו עמדה עמיליה
בחוץ. מר פגוטי נטל את הנר מעל החלון, מחט אותו
והעמידו על השלחן, חם עמד בלי תנועה, והנה אמר
אלי:

“מר דוד, הואילה נא לצאת רגע וראית את הדבר שהבאנו לך אני ועמיליה.”

יצאנו שנינו. כאשר עברתי על פניו,
ראיתי לתמהוני ולפחדי כי חור הוא כמת. הוא האיץ
בי לצאת, ויסגר את הדלת אחרינו.

“חם, מה קרה?”

“מר דוד!…” והוא פרץ בבכי קורע לב.

למראה הצער הגדול הזה נדהמתי. איני
יודע מה שחשבתי ומה שחששתי. עיני היו נטויות
רק אליו.

“חם! עלם טוב! בשם ה', הגידה לי, מה קרה?”

“מר דוד חביבי… תקות לבי ומשא
נפשי… היא, שנכון הייתי, וגם עתה נכון אני, למות
בעדה… היא הלכה!”

“הלכה? לאן?”

“עמיליה ברחה! הה, מר דוד, שים אל
לבך, מה גדול אסון בריחתה, אם אני מתפלל לאלהי
הרחמים שישלח לה את המות, ואל יביא אותה לידי
בושה וכלמה!”

עוד היום אני רואה בדמיוני את עיניו
הנשואות אל השמים, את ידיו השלובות ברגע
ששפתיו לוחשות תפלה, את אימת המות בכל
מראהו.

“הלא איש חכם אתה,” קרא בחפזון,
“ויודע אתה את הטוב ואת הישר. עוץ נא, מה אגיד
לבני הבית. איככה אביא לו את הבשורה
הרעה?”

ראיתי כי הדלת התנועעה, ובלבי היה
לנגע בבריח, כדי לעכב רגע בעד מהלך האסון,
אך הדבר לא עלה בידי. מר פגוטי פגע בנו. גם אם
אחיה חמש מאות שנה לא אשכח את השנוי שבא
בפניו, כאשר ראה אותנו.

זוכר אני יללה גדולה וקול בכי. הנשים
עומדות סביב לו, וכלנו עומדים בחדר, בידי
גליון, שנתן לי חם. מר פגוטי עומד, חזיתו
פרומה, שערותיו פרועות, פניו ושפתיו חורים, ודם
זב על חזהו (הדם פרץ מפיו), והוא נותן עיניו
בי.

“קרא נא, אדוני,” הוא אומר אלי בלחש,
“מלה במלה, אנא. איני יודע, אם אבין את
הדברים.”

ובתוך דממת מות קראתי מעל גליון מכתם את דברי המכתב לאמר:

“בשעה שאתה, חם, אשר אהבת אותי
הרבה יותר ממה שזכיתי לכך גם בהיות לבי תם,
תקרא את מכתבי זה, כבר אהיה רחוקה ממך.”

“אהיה רחוקה ממך,” חזר מר פגוטי בלחש, “עמד! עמיליה ברחה. יפה!”

“אם אני עוזבת את בית מולדתי – בית
מולדתי החביב – לא אשוב עוד אליו, עד אשר ישיבני
הוא בתור אשת-בריתו. המכתב הזה יבוא לידך
בלילה, כעבר שעות רבות לנסיעתי מזה. הה, לו
ידעת את מכאובי לבי. בגדתי בך מאד, ואני
יודעת, כי עד עולם לא תסלח לי, אך לו ידעת את
יסורי נפשי! אין בי כח לכתב על אדות עצמי,
השבעתי אותך בשם כל קדש, כי תאמר לדודי,
כי מימי לא היה לבי מלא אהבה אליו כבשעה זו.
הה, אל תזכר את אהבתך הרבה אלי ואת חסדך
הגדול עמי. אל תעלה על לבך, כי קרב יום
חתנתנו. יבוא נא הרעיון אל לבך, כי מתי
בילדותי ונקברתי. התפלל עלי, חוסה על דודי!
הגידה לו, כי לבי מלא אהבה אליו, נחם אותו. בחר
לך נערה טובה אשר בה ימצא דודי תנחומין עלי,
ואשר לבה יהי נאמן לך, ותהי ראויה לך. אלהים
יברך את כלכם! אני מתפללת בעדכם תמיד.
דמעתי האחרונה ודבורי האחרון אני שולחת
לדודי!”

מר פגוטי עוד עמד רגעים רבים לאחר
שכלתה קריאתי, ועיניו נעוצות בי. לאחרונה
הרהבתי עז לאחז בידו ולדבר על לבו, עד כמה
שאפשר, כי יתעודד. הוא השיב: “חן חן, אדוני,” אך
ממקומו לא זז.

חם פנה אליו בדברים. אך לבו של מר
פגוטי היה מלא צער, עד כי ספק כפיו. והוא הוסיף
לעמד בלי נוע, ואיש לא העז להפריעו.

מעט מעט גרע עיניו מפני, כאלו
התעורר מחזון דמיונו, והתהלך בחדר אנה ואנה.
אחר קרא בלחש:

“מי הוא האיש? רצוני לדעת מה שמו.”

חם הביט אלי, ופתאם חשתי כי אימה נפלה עלי, עד אשר נרתעתי לאחורי.

“אין זאת, כי יד גבר באמצע,” קרא מר פגוטי, “מי הוא?”

“מר דוד,” התחנן חם, “צא נא רגע, ואנכי
אגיד לו מה שיש לי להגיד. אל לך, אדוני, לשמע
את הדבר.”

ושוב חשתי את האימה. צנחתי על
הכסא. נסיתי להוציא מפי מלה, אך לשוני דבקה
לחכי ועיני חשכו.

“רצוני לדעת את שמו!” שמעתי קול קורא עוד פעם.

“בימים האחרונים,” ענה חם בגמגום,
“שהה פה משרת אחד, ועמו אדון אחד, ושניהם בעצה
אחת.”

מר פגוטי עמד על מקומו, אך עיניו היו נעוצות בחם הדובר.

"את המשרת הוסיף חם לדבר, “ראו
בלילה האחרון מטיל עם… עם הנערה האמללה
שלנו. זה שבוע ימים או יותר היה מתחבא פה.
אמרו, כי הלך מזה, אך הוא התחבא. אנא, מר דוד,
אל תעמד פה!”

חשתי כי ידי פגוטי חבקו צוארי, אך
לא יכלתי לזוז ממקומי, גם אלו נפל הבית
עלי.

“קדם שעלה היום עמוד השחר,” הוסיף חם
לדבר, “עמדה מרכבה רתומה לסוסים מחוץ לעיר,
בדרך ההולכת לנורביטש. המשרת הלך לשם ושב
משם, וחזר והלך לשם. האדון ישב במרכבה, הוא
הוא האיש.”

“בשם אלהים!” קרא מר פגוטי בהרתיעו
לאחוריו ובפשטו ידיו, כאלו אמר לעצר בעד האימה
שנפלה עליו, “אל תאמרו לי, כי שם האיש –
סטירפורת!”

“מר דוד,” קרא חם בקול מדכא, “לא בך
העון… חלילה לי מהאשים אותך… אך שמו –
סטירפורת, והוא בן-בליעל!”

מר פגוטי לא השמיע קולו, לא הזיל
דמעה, לא זז ממקומו, עד אשר התעורר פתאם והסיר
את מעילו העבה מעל היתד אשר בפנה.

“עזרוני! שואה באה עלי ואין בי כח,”
קרא בקצר רוח, “עזרוני. יפה. ועתה הבו לי את
כובעי!”

חם שאל אותו, לאן הוא הולך.

“אני הולך לבקש את בת אחותי. אני
הולך לבקש את עמיליה שלי. תחלה אלך להוריד
תהומה אותה ספינה, תחת אשר צריך הייתי לטבע
אותו, חי נפשי, אלו עלה על לבי מעט מזממתו.
כשישב אז ממולי,” קרא הדובר בקול פרא בקפצו
יד ימינו לאגרוף, “פנים אל פנים, הייתי מורידו אל
התהום, וכך נאה לו. ועתה אני הולך לבקש את בת
אחותי.”

לאן?" קרא חם בעמדו ליד הדלת.

“לארבע רוחות השמים! אני הולך לבקש
את בת אחותי בכל פנות העולם. אני הולך למצא את
בת אחותי האמללה בקלונה ולהשיבה אלי. אל יעצר
איש בעדי! הלא אמרתי: הלך אלך לבקש את בת
אחותי!”

בעמל רב עלה בידי הנשים להרגיעו
ולדבר על לבו, כי ילין הלילה בביתו. והוא נעתר
וישב על מקומו.

תחלה תקף אותי הרצון לכרע על ברכי
ולבקש סליחה מאת האנשים על הצער שגרמתי להם
ולקלל את סטירפורת. אך בשמעי את קול בכי מר
פגוטי, נמס לבי, ומשא יגוני הוקל מעט – ואבך
גם אני. –






פרק שלשים ואחד: ראשית דרך ארכה





השמועה עשתה לה כנפים בכל העיר.
בעברי ביום המחרת ברחובות, שמעתי שיחת
הבריות לפני פתחי בתיהם, אלה דנו את עמיליה
לכף חובה, ואלה שפכו חמתם על סטירפורת, ואולם
על אדות אביה השני וארוסה היו הכל בדעה אחת.
הכל השתתפו בצערם של שני האנשים הישרים
האלה, וכאשר עברו שניהם בפסיעות קטנות על פני
החוף, עמדו המלחים והביטו אחריהם מתוך כבוד
וחמלה.

על שפת הים פגשתי אותם. קל היה
להכיר בפניהם כי שנתם נדדה מעיניהם. קומתו של
מר פגוטי נכפפה בלילה אחד יותר מאשר בכל
הימים הרבים שידעתיו. פני שניהם הביעו לאות,
אך מעיניהם נשקפה כבדנות, ומראיהם שלו כמראה
הים, אשר השתרע בשעה זו תחת כפת השמים
ואין גלים עליו, ורק מימיו מתנדנדים, כאלו היה
הים נושם בשעת מנוחתו, ורצועה של אורה יוצאת
ממחבוא השמש ומקשרת אותו עם האפק.

“הנה דברנו ארכות, אדוני,” קרא אלי
מר פגוטי, אחרי שטילנו שלשתנו יחדו שעה
קלה בתוך שתיקה, “מה יש לנו לעשות ומה אין לנו
לעשות, ועתה כבר אנו רואים דרכנו.”

ברגע הזה הצצתי במקרה על חם, אשר
הביט אל הים, אל האור הנראה מרחוק, ורעיון אימה
בא אל לבי. אמנם פניו לא הביעו כעס, ורק תקף רב.
אך למראהו ברגע זה הרהרתי: אם יפגע
בסטירפורת, יהרג אותו.

“את חובתי, אדוני,” קרא מר פגוטי,
"אעשה. אני הולך לבקש את… – הוא הפסיק והוסיף
בקול חזק: הלך אלך לבקש אותה. זאת חובתי מהיום
והלאה.

הוא נענע בראשו, כאשר שאלתיו, איפה
לבקש אותה, ואחר שאלני, אם הולך אני מחר
ללנדון. עניתי, כי בדעתי היה לשבת פה ימים
מספר, אולי אוכל להביא לו תועלת, אך נכון אני
ללכת מזה בכל זמן שירצה."

“רצוני ללכת עמך, אדוני,” השיב מר
פגוטי, “ואם טוב בעיניך, נלך מחר.” ושוב טילנו
שעה קלה בתוך שתיקה.

“חם זה,” פתח מר פגוטי, “יוסיף לעשות
מלאכתו, והוא ידור בבית אחותי, והסירה הישנה
שם…”

“האמנם תעזב את הסירה, מר פגוטי?” שאלתי רכות.

“אין מקומי פה, אדוני,” השיב מר פגוטי,
“הרי זה כאלו ירדה סירה אל התהום בליל חשך
ואפלה, ואולם לא, לא אדוני, איני אומר, כי סירתי
תשומם. חס ושלום.”

עוד שעה קלה טילנו שותקים, ומר פגוטי באר את דבריו:

“רצוני, אדוני, כי סירתי תעמד יום
ולילה, קיץ וחרף, כאשר עמדה מן היום שהיא
דרה שם. ואם תשוב מנדודיה, איני רוצה כי ביתה
ידחה אותה, אלא ימשך אותה, ויסך עליה מפני
הרוחות ומפני הגשמים, והיא תבוא ותשב על מקומה
לפני האח. בבית לא יהיה איש מלבד מרת גומיז',
שכנתנו, המחבבת אותה, ולכן תבליג על פחדה
ותבוא ותשכב במטה לנוח מעצבה. כל לילה
ולילה, עם בוא הערב, יעמד בחלון הנר הדולק,
כאשר הסכינה לראותו, ויהי כקורא אליה: שובי
בתי, שובי! ואם ביום מן הימים, חם, תשמע דפיקה
(דפיקה קלה) על דלת דודתך עם חשכה, אל תצא אתה
לפתח. תראה היא, דודתך, – ולא אתה, את ילדתי
העלובה.”

הוא הלך לפנינו והרחיק ממנו מעט.
ושוב הבטתי אל פני חם, ועיניו, אשר הביטו אל
המרחק, הביעו אותו תקף כקדם.

נגעתי בזרועו. שתי פעמים קראתי
בשמו בקול רם, כאלו עוררתי את הישן, עד אשר
פנה אלי. וכאשר שאלתיו, מה הן מחשבותיו, ענה
ואמר:

“מהרהר אני במה שלפני, מר דוד, בזה המרחק,” והוא רמז בעיניו אל הים.

"אל החיים העתידים לך אתה מכון בדבריך? שאלתי.

“הוי, מר דוד, איני יודע כיצד, אך לבי אומר לי, כי משם יבוא קצי…”

“איזה קץ?” שאלתי בחרדה.

“איני יודע,” ענה מתוך הרהור, “חושב
אני, כי פה צמחה ראשיתי ופה תבוא אחריתי. אך אל
תירא, מר דוד!” הוסיף חם, כאלו ענה על מחשבת לבי,
“אל תשים לבך לדברי. דעתי נטרפה. מבלבל אני,
דברתי לא בדעת.”

קרבנו אל מר פגוטי ונלך יחדו. איש לא דבר מאומה.

למחרת בבקר הלכנו יחדו אל בית
הדאר, לנסע משם במרכבה ללנדון. שם חכו לנו
חם ומרת גומיז' להפרד ממנו.

“מר דוד,” לחש לי חם בשעה שמר פגוטי
שם את ילקוטו בתוך החבילות של הנוסעים, “חייו
של זה רצוצים. אין הוא יודע לאן הוא הולך; אין הוא
יודע מה לפניו חייו אינם חיים, אם לא ימצא את אשר
הוא מבקש. ברי לי, כי אתה, מר דוד, ידיד לו.”

“האמינה, כי לבי יהי נאמן לו,” עניתי, בחבקי את ידו.

“חן-חן לך, אדוני, ועוד דבר אחד. יש לי
אומנות יפה כאשר ידעת, אדוני, ועתה אין לי דרך
להוציא מה שאני משתכר. ואין לי צרך בממון,
מלבד לפרנסתי. ובכן, אם תדאג למחסורו של דודי,
אעשה מלאכתי ברוח טובה. בכלל, דע לך, מר דוד,
כי כל הימים אעסק בעבודה ואלך בדרך
הישר.”

אמרתי לו, כי איני מטיל שום ספק בזה,
וכי מקוה אני כי יבואו לו ימים, אשר ימצא
תנחומין ויחדלו ימי בדידותו.

“לא, אדוני,” ענה במנוד ראש, “הכל עבר,
הכל חלף, אדוני. אין מי שיוכל למלא את המקום
הריק. אך הלא זכר תזכר את בקשתי על דבר
דודי?”

ראשית מעשי, בבואנו לנדונה, היה
לבקש מלון למר פגוטי ואחותו, אף מצאתי להם בית
מלון סמוך למעוני. עוד בהיותנו בדרך הגיד לי מר
פגוטי, כי יש עם לבו ללכת תחלה להיגיט, לבית
אמו של סטירפורת, ולכן שלחתי לה לאשה זו
מכתב, להודיעה כי מחר בצהרים נבוא אל ביתה.
במכתבי התאמצתי לבאר לה את הדבר ולבקש
אותה, כי תואיל לקבל את פני האיש העני והישר,
ואף קבעתי את שעת בואנו.

רגש של צער תקף אותי בבואי אל הבית,
אשר לפני זמן-מה בליתי בו ימי תענוגים, ועתה
נראה לי כאלו נחרב ושמם.

מרת סטירפורת ישבה בטרקלין על כסאה המרפד, ורוזה דרטל עמדה מאחוריה.

בפני האם ראיתי, כי ידעה הכל מפי
בנה. פניה היו חורים והביעו צער רב. רגעים
אחדים שררה דומיה. היא רמזה למר פגוטי כי ישב,
אך הוא ענה בלחש: “לא לי לשבת בבית הזה. מוטב
שאעמד.” ואחרי שתיקה קצרה, פתחה מרת
סטירפורת:

“ידעתי, לצערי, בשלמה באת. אך מה יש לי לעשות?”

הוא שם את כובעו תחת בית שחיו, משש
בכיסו והוציא משם את מכתבה של עמיליה, גלל
אותו והושיטו לה.

“קראי נא זאת, גברתי. זה הוא כתבה של בת אחותי!”

היא קראה את המכתב בקר רוח, והשיבה אותו לידו.

“עד אשר ישיבני הוא בתור אשת בריתו,”
קרא מר פגוטי, "כך כתוב במכתב. “ועתה באתי
הלום, גברתי, לדעת, אם יקים בנך את דברו?”

“לא,” ענתה.

“מדוע?” שאל מר פגוטי.

“אי אפשר. הוא יעטה קלון על עצמו. הן ידעת, כי היא עומדת למטה ממנו.”

“ירימנה אליו!” קרא מר פגוטי.

“היא לא למדה ולא חנכה.”

“איני יודע הן או לאו,” השיב פגוטי, “אבל ילמדנה עתה!”

“אם תכריחני אמר דברים ברורים, אף כי
קשה לי לאמרם, דע לך, כי בגלל קרוביה העניים
בלבד אי אפשר הדבר.”

“שמעיני, גברתי!” השיב מר פגוטי
בנחת ובמתינות, “את יודעת, מה זאת אהבת אם לבנה.
אף אני יודע. אלו היתה בתי, יחידתי, לא היה לבי
מלא יותר אהבה אליה. את אינך יודעת, מה זה שכל.
אני יודע. כל אוצרות תבל, לו היו בידי, הייתי
נותן, כדי להשיבה אלי! אך הצילו אותה מן
החרפה, ואנו, קרוביה, לא נעטה עליה חרפה לעולם.
איש מאתנו, מכל אלה שידעו אותה מילדותה,
שחיו עמה שנים רבות, שראו בה כל עולמם, איש
לא יבוא להביט שוב אל פניה היפים. כלנו נסכים
להתרחק ממנה, כלנו נשלים עם הרעיון, כי רחוקה
היא ממנו, כי חיה היא תחת שמים אחרים ותחת
שמש אחרת. כלנו נשמח לחשוב, כי מאשרה היא
באישה – ואולי בילדיה הקטנים – ונחכה לקראת
היום, אשר בו נעמד כלנו לפני אלהים, המשוה
קטן וגדול.”

הדברים היוצאים מן הלב האלה עשו
רשם על מרת סטירפורת. אמנם פניה הביעו עוד
גאון, אך בקולה נשמעה נעימה רכה כאשר
ענתה:

“איני מצדיקה, אף איני מאשימה. אך צר
לי לחזר על מה שאמרתי: הדבר אי אפשר. שדוך זה
יביא רעה על בני, יטה אותו ממסלת חייו ויהרס את
כל עתידו. ולכן אין שום ספק, כי לא יקום ולא יהיה
הדבר. אך אם יש שלומים…”

“מביט אני אל פניך, גברתי,” השיב מר
פגוטי מתוך עז ורך כאחד, “הדומים אל פני האיש
שראיתי בביתי, סירתי, ליד האח, והוא מביע לי חבה
וידידות בה בשעה שלבו הגה בגידה. אני יוצא
מדעתי בזכרי את זאת! וצר לי שבעתים, אם דמות
הפנים האלה לא תכלם בפני הרעיון לשלם לי
ממון בעד כבוד בתי אשר חלל וחייה אשר נהרסו.
אוי לו לעולם, אם כך היא מחשבה של גבירה!”

ברגע אחד שנו פניה. אדם של זעם
כסה את לחייה, ובאחזה במסעד הכסא, קראה
בקול מלא רגז:

“ומה השלומים אשר תתן לי על אשר
פתחת תהום מפרידה ביני ובין בני? מה היא אהבתך
לעמת אהבתי? מה הוא צער-הפרדה שלך לעמת זה
שלי?”

מרת רוזה נגעה בה וגחנה עליה ללחש
לה דבר, להרגיע את רוחה, אך היא לא אבתה
שמע.

“הרפי, רוזה! ישמע נא האיש את דברי
פי! בני זה, תכלית חיי, אשר לו הקדשתי כל
לבי, אשר מימי ילדותו לא מנעתי ממנו דבר, אשר
נפשי קשורה בנפשו מיום הולדו, – עזב אותי
פתאם והלך אחרי ריבה עניה! חלף אמונתי בו בגד
בי בגללה ויעזב אותי! שרירות לבו היא למעלה
בעיניו מכבוד אם, אהבת אם ורגש תודה על כל
שעשיתי למענו. ואנכי קויתי, כי חובתו זו
תקשרהו אלי לנצח! האין זה עלבון?”

שוב נסתה רוזה להרגיע את רוחה, אך עמלה היה לשוא.

“הלא אמרתי לך, רוזה, דמי! אם יש
בידו להקריב כל אשר לו בשביל דבר קטן, יש
בידי להקריב כל אשר לי בשביל דבר גדול. ילך
לו אל אשר יהי רוחו ללכת! אולי חושב הוא, כי ברבות
הימים יסור חרון אפי ממנו? אם כן, הוא יודע מעט
את לב אמו. יעזב נא היום את שגעונו, וישוב אלי.
ואם לא יעזב עתה, אל יוסף לבוא אלי, חי או מת, כל
זמן שאוכל להרים יד כנגדו. ורק אחרי אשר יפרד
ממנה לעולם, יבוא ויכרע לפני לבקש סליחתי. זו
היא זכותי. יש לי רשות לדרש זאת. עד כה גדל הפרוד
בינינו! האין זה,” גמרה את דבריה, בהביטה אל
פני אורחה מתוך גאון ורגז, “האין זה
עלבון?”

כל אותה שעה שראיתי את האם ושמעתי
את דבריה, נדמה לי כי אני רואה ושומע את הבן,
בהתריסו כנגדה. כל התקף וכל העז שראיתי
ברוח הבן, ראיתי עתה ברוח האם.

היא פנתה אלי ואמרה. כי למותר הם כל
הדברים וכי טוב לשים קץ לראיון זה: ואחר קמה
מתוך חשיבות ותאמר לעזב את הטרקלין, אך מר
פגוטי פנה אליה ואמר:

“אל נא, גברתי, אל תיראי. לא אוסיף עוד.
אין לי להגיד מאומה, גברתי,” באין תקוה באתי
הלום ובאין תקוה אלך מזה. עשיתי מה שהייתי
מחיב לעשות, אך לא עלה על לבי. כי תצא לי טוב מן
הבית הזה, אשר ממנו יצאה לי הרעה
הגדולה."

והוא עזב את הבית. וכאשר נלויתי אליו
אמר לי, כי אחרי אשר כלה את מעשהו בלנדון
גמר בלבו לצאת בלילה הזה לדרכו, שאלתיו:
“לאן הוא אומר ללכת?” והוא ענה לי: “אני הולך, אדוני,
לבקש את בת אחותי.”

שבנו אל בית המלון הקטן, ופגוטי סחה
לי, כי אחיה אמר גם לה את הדברים אשר אמר אלי,
אך היא אינה יודעת כמוני, לאן הוא פונה ללכת.

אחרי שסעדנו יחדו קם מר פגוטי ולקח
מידי אחותו צרור כסף, די פרנסתו חדש ימים, שם את
ילקוטו על שכמו. אמר לנו “שלום,” ויצא.

“אלהים יברך אותך בכל טוב,” קרא
בחבקו את אחותו, “וגם אתה, מר דוד, ברוך תהיה:
אני הולך לבקש את בת אחותי, בארצות הקרובות
והרחוקות. אם תשוב בעת היותי בדרך, הוי, תקות
שוא היא! או כי אנכי אשיב אותה, רצוני כי תשב
עמי כל ימי חייה במקום אשר לא תשמע נזיפה.
ואם אסון יפגע בי בדרך, זכרו כי דברי
האחרונים היו: לא סרה מלבי האהבה אל בת שעשועי
ואני סולח לה?”

את הדברים האלה הוציא מפיו בהתלהבות
וראשו גלוי, ואחר חבש את כובעו, ירד מעל המעלות
ויצא. הלכנו אחריו עד הפתח. היה ערב חם, שעה
שבאה הפסקה קטנה של שאון העוברים ושבים
ברחוב המפלש לסמטאות, ופני השמים אדמו
מקרני השמש. הוא נטה יחידי אל קצה הרחוב השרוי
בצל ונעלם בתוך זהר האורה.

בבוא שעה זו של בין הערבים, בהקיצי
בלילה על משכבי, בהביטי אל פני הירח או
הכוכבים, בהאזיני אל יללת הרוח או אל טפטוף
המטר, עומדת לנגד עיני תמונת הנודד הזה ובאזני
מצלצלים הדברים:

“אני הולך לבקש את בת אחותי בארצות
הקרובות והרחוקות. אם יפגע בי אסון בדרך זכרו
כי דברי האחרונים היו: לא סרה מלבי האהבה אל בת
שעשועי ואני סולח לה!”






פרק שלשים ושנים: נעימות





כל אותם הימים היה לבי מלא אהבה אל
דורה. בה מצאתי לי מפלט מכל דאגותי, והיא נתנה
שלומים לנפשי על רעי שאבד לי.

ככל אשר גדלה חמלתי על עצמי ועל
אחרים, כן רבה בלבי התשוקה לבקש תנחומין
במראה פני דורה. ויותר שרבו התלאות
והמכאובים על הארץ, זרח כוכבה של דורה באור
בהיר על ימי חיי. היא היתה בעיני כבת שמים, ולו
אמר לי איש, כי דורה היא עלמה ככל העלמות, הייתי
בז לו בלבי.

שקוע הייתי ראשי ורבי בדורה, אם
אפשר לומר כן. לא רק לבי היה מלא אהבה, כי אם כל
גופי ונשמתי שבעו נעימות. בה ראיתי את כל
עולמי.

בשובי אל ביתי, יצאתי ראשית דבר,
לנורבוד, ובמשך שתי שעות סבבתי לאור הירח את
ביתה של דורה, הצצתי בעד חגוי הגדר, שלחתי
נשיקות למול החלונות המוארים, ובלבי קראתי אל
מלאך הלילה, כדרך האוהבים, כי ישמר את דורה
שלי, – איני יודע ברור, אם מפני האש או מפני
העכברים, אשר הטילו פחד על דורה.

ויען כי לבי היה מלא אהבה על כל
גדותיו, אין כל פלא, אם גליתי את אזני לפגוטי
הנאמנה לי, כאשר באה פעם אחת אל ביתי לסדר את
כלי. מרב חבתה אלי, לא יכלה פגוטי להבין את
דאגותי וספקותי. “העלמה תראה את עצמה מאשרה,”
אמרה פגוטי, “כי יש לה בחור כמוני. ואביה –
כלום מצפה הוא למצא לבתו חתן טוב ויפה
ממני?”

ורק לאחר שבארתי לאומנתי, מי הוא מר
ספנלו ומה מעלתו, הבינה כי אמנם יש לי על מה
לדאג.

באחד הימים, מתוך שיחה ארכה
בעניני דת-ודין, הגיד לי מר ספנלו דרך אגב, כי
בשבוע זה חל יום הולדתה של דורה בתו, ולכן
ישמח לבו, אם אבוא אל ביתו לקחת חלק במסע של
טיול לכבוד היום הזה. לבי פג למשמע הבשורה
הזאת. ובקבלי ממחרת היום אגרת כתובה בעצם
ידי דורה: “ברשות אבי. זכר תזכר את היום,” יצאתי
מדעתי. ועד בוא היום הגדול ההוא הייתי אחוז
שגעון של אהבה.

הכינותי את עצמי לקראת המארע החשוב
הזה. הענק שקניתי לצוארי היה מן המבחר,
והנעלים שנעלתי היו צרות כל כך, שיכלו
לשמש ענוי לסגפן. בבקר בשעה הששית יצאתי
אל השוק וקניתי צרור פרחים לדורה; ובשעה
העשירית רכבתי על סוסי היפה ששכרתי בדרך
העולה לנורבוד, וצרור הפרחים במגבעתי, כדי
שלא יבל, חס ושלום.

מה יפה היתה דורה בשעה שישבה על
כסא הגן תחת עץ הלילך, מגבעת לבנה בראשה,
שמלת תכלת על גופה, רוח הבקר נושב, והפרפרים
עפים הנה והנה!

על ידה ישבה עוד עלמה, גדולה ממנה
בשנים, מראה כבת עשרים. מרת מילס שמה, ודורה
קוראה לה יוליה, כי היא ידידתה הקרובה לה. אשרי
חלקה!

“חן חן לך, מר קפרפילד! מה נאים הם פרחים אלו!” קראה אלי דורה.

בלבי היה לאמר (ואת הדברים שננתי
בלכתי בדרך כמה וכמה פעמים), כי גם אנכי
חשבתי את הפרחים ליפים, עד שבאתי הלום וראיתי
את פניה. אך המלים נעתקו מפי. עשתונותי
אבדו, ונפשי יצאה בדברה.

דורה הגישה את פרחי אל אפו של צוני,
כי יריח בהם. הכלב הקטן סרב ולא אבה להריח.
דורה צחקה בכל פה ואמרה להכריחו כי יריח. צוני
התקצף ונשך בשניו את הפרחים. דורה הכתה את
הנשכן, נטלה את הפרחים וקראה: “הוי פרחי
הנאים!” מתוך חמלה רבה, כאלו אחז צוני בי. מי
יתן ועשה כן!

“הלא תשמח לשמע, מר קפרפילד,” קראה
דורה, “כי מרת מורדסטון הרגזנית איננה פה. היא
נסעה אל אחיה הנושא אשה, ועמו תשב כשלשה
שבועות. האין זה תענוג?”

עניתי, כי אמנם תענוג הוא לה, וכל מה
שגורם תענוג לה, גורם תענוג גם לי. מרת מילס
העמידה פנים של גדול בשנים ולגלגה עלינו
מתוך חיוך.

"אשה זו היא בריה מכערה אשר כמוה
לא ראיתי, קראה דורה, “הן לא תאמיני, יוליה, עד
כמה לבה רע ורוחה מר.”

“יודעת אני את בני האדם, חביבתי,” ענתה מרת מילס.

“אמנם כן, חמדתי, את תביני הכל.”

מתוך הדברים האלה למדתי, כי מרת
מילס קנתה דעת בחיים, ואמנם במשך היום נודע
לי, כי מרת מילס נכשלה באדם שאינו הגון, אשר
אהבה אותו והוא בגד בה, ולכן מאסה בהבלי
החיים, ורק רוח היא בה לקחת חלק ברגשות נעורים
של חברותיה.

בין כה וכה יצא אלינו מר ספנלו, ודורה
קמה לקראתו ותקרא: “ראה, אבי, מה נאים פרחים
אלו!” מרת מילס נדנדה בראשה, כאלו אמרה:
“שישו, פרפרים, לקראת היום הבהיר, הבקר הצח
של חייכם הקצרים!”

הטיול עבר עלי בין תענוג ועצב.
בשעת המסע, כשישבה דורה במרכבה, רכבתי
אנכי על סוסי אחריה, ועולמי כלו היה מלא אורה
למראה פני דורה.

הדרך היתה מלאה אבק, אבק רב. זכורני,
כי מר ספנלו העיר אותי על רכיבתי בתוך האבק, אך
אנכי לא שמתי לב לזה. שרוי הייתי בערפל של
אהבה ויפי מסביב לדורה, זולת זה לא ראיתי דבר.
ושוב שאל אותי, מה בעיני המראה מסביב. אמרתי
לו, כי נפלא הוא ביפיו, ואף לא שקרתי, כי עיני
ראו רק את דורה. השמש זרחה בגלל דורה
והצפרים שרו לכבוד דורה. רוח דרומית נשבה עם
דורה ופרחי הבר ליד הגדרות על כל ציציהם – מראה
דורה להם. משושי היה כי מרת מילס הבינה ללבי. רק
העלמה מרת מילס יכלה לחדר לתוך רגשות
נפשי.

אך לאחר שבאנו אל מקום הטיול, קנאתי
את הנשים הסובבות את דורה, והגברים שפנו אליה
בדברים נחשבו בעיני לאויבים לי. הגיע הדבר
לידי כך, כי אמרתי לברח מן המקום הזה, לבל
אראה ברעתי.

מרת מילס הכירה בי, כי שרוי אני
בצער, וגם בפני דורה ראתה, כי עצובה היא, ולכן
מהרה לעשות שלום בינינו, באמרה, כי חטא הוא, אם
יבלו ציצי האביב, אם יסתמו מעינות המים החיים,
אם תחרבנה נאות הדשא במדבר הגדול – בשביל
דברים של מה בכך.

ובשובנו אל הבית, לחשה לי מרת מילס:

“דורה עתידה לשבת ימים אחדים בביתי,
היא תבוא מחרתים אלי, אם יש עם לבך לראות אותה,
ברי לי, כי אבי ישמח לקבלך בביתנו.”

מה נשאר לי להשיב על הדברים האלה,
מלבד ברכות רבות לראש מרת מילס על חסדה הגדול
עמי. בעיני ובפי הבעתי לה שבח והודיה, אף
הבטחתי לה, כי יודע אני להוקיר את ידידותה
אלי.

כאשר הקיצותי בבקר יום המחר,
גמרתי בלבי לגלות את דבר אהבתי לדורה ולדעת
את מנת גורלי. אשר או אסון – הנה השאלה. שאלה
אחרת אין לי בעולמי מלבד זו. שלשה ימים עברו עלי
בהרהורים, עד אשר לבשתי את בגדי החדשים ואלך
אל ביתה של מרת מילס.

עברתי ברחוב כמה וכמה פעמים הנה והנה, עד אשר מצאתי את לבי לבוא אל הבית.

מר מילס לא היה בבית. מה לי ולו? רב לי, אם העלמה מרת מילס בבית.

נכנסתי אל החדר ששם ישבה מרת מילס
עם דורה. גם צוני היה שם. מרת מילס כתבה
תוי-נגינה, ודורה צירה על גליון דמות פרחים.
ומה רחב לבי כאשר ראיתי, כי הפרחים הם הפרחים
שלי! אמנם אי אפשר לאמר, כי דמיון רב יש בין
הציור ובין צרור-פרחי, או כי דמות פרח לציור,
אך על פי סמנים מבהקים הכרתי, כי את מראה
פרחי אמרה דורה לתאר.

מרת מילס שמחה מאד לקראתי, אף הביעה
לי את צערה, כי אביה איננו בבית. שעה קלה
עסקה מרת מילס בשיחה, אחר הניחה מידה את העט
ועזבה את החדר.

רעיון בא אל לבי לדחות את הדבר ליום מחר.

“הסוס שלך עיף בשובו אל ביתו,” קראה
דורה בהרימה אלי את עיניה היפות, “כי רב מאד
הדרך לו.”

ורעיון בא אל לבי לגמר את הדבר ביום הזה.

“אמנם רב היה הדרך לו,” עניתי, “כי הוא לא שבע מכל הטוב אשר בנסיעה זו.”
“האמנם לא נתן לו, לסוס המסכן, מספוא?” שאלה דורה.

שוב בא אלי הרעיון לדחות את הדבר ליום מחר.

“כן,” עניתי, “מספוא נתן לו. ואולם
כונתי, כי הוא לא ידע את האשר שהיה לי, בשבתי
קרוב אליך.”

דורה הורידה את ראשה על הגליון אשר
לפניה, וכעבר שעה קלה (ואנכי הייתי שרוי בתוך
קדחת וברכי פקו) פתחה ואמרה:

“כפי שראיתי, לא היה ביום ההוא לבך אל האשר הזה.”

ראיתי כי נלכדתי, ואין לדחות את הדבר. היום הזה יוטל גורלי.

“כמדמני, שלא הרהרת אף משהו
באשר הזה,” קראה דורה בהשפילה גבות עיניה
ובהנידה ראשה, “בשעה שישבת על יד מרת
קיט.”

קיט – זה הוא שם עלמה אחת, שחזרתי
אחריה בשעת הטיול, כדי לעורר קנאה בלב
דורה.

“אמנם איני יודעת,” קראה דורה, “על מה
אתה קורא זה בשם אשר. אך זאת ברי לי, כי פיך
ולבך אינם שוים. ואולם אין איש מטיל ספק בדבר,
כי יש לך רשות לעשות כאשר עם לבך. צוני, שובב,
קרב הלום!”

איני יודע, כיצד נעשה הדבר. ברגע
אחד עשיתי זאת, הקדמתי את צוני. חבקתי
בזרועותי את דורה. פתחתי פי במליצה. דברתי
בלי הרף. הבעתי לה, מה אהבתיה. אמרתי, כי
אמות למענה, אמרתי כי בלעדיה חיי אינם חיים,
אמרתי, כי מעריץ אני אותה. וצוני נבח כל אותה
שעה, כאלו יצא מדעתו.

וכאשר הורידה דורה את ראשה, ועיניה
זלגו דמעות, וכל גופה רועד, גבר שטף מליצתי. אם
יש עם לבה, כי אמות למענה, תוציא נא מפיה אמר,
ואני נכון לעשות רצונה. למה לי חיים תחת
השמים באין דורה עמי? בלעדיה לא אוכל לחיות,
אף איני רוצה לחיות. למן הרגע הראשון אשר ראיתי את
פניה, אהבתי אותה יומם ולילה. אני אוהב אותה עד
כדי שגעון. וכל ימי חיי, בכל עת ובכל שעה, אהב
אותה כן. לפני היו בני אדם שאהבו ואחרי יהיו,
אך אין איש בעולם, אשר אהב, או יכל לאהב בכל
נפשו ומאדו כמוני, כמו שאני אוהב את דורה,
וככל אשר אמרתי להתלהב, כן הוסיף צוני לנבח
ולא חדל. כל אחד מאתנו השתגע על פי
דרכו.

מה טוב ומה נעים! אני ודורה יושבים
יחדו על הספה, זה לצד זו, שקטים, וצוני שוכב
בחיק גברתו וקורץ אלי לשלום. משא כבד הוסר
מעל לבי. גיל תקף את נפשי. אני ודורה
מארשים.

בשעה זו של אשר אין קץ לא עלה על
לבנו דבר, מה לפנים ומה לאחור, ואף דאגה קלה
לעתיד לא העיבה את רוחנו. גמרנו להסתיר את הדבר
ממר ספנלו, אף כי אז לא עלה על לבי, כי יש
באהבתי עון כל-שהוא.

דורה יצאה לבקש את מרת מילס, מילס
שבה עמה, ופניה היו עגומים, אולי העלו הדברים
שקרו היום מתהום זכרונה את הד אהבתה. ואולם
היא נתנה לנו את ברכתה, אף הבטיחה לנו את
ידידותה, ובכלל היו דבריה אלינו, כאלו עלו מן
המנזר.

אכן ימי בטלה היו הימים ההם! מה נעמו ימים אלו, ימי אשר, ימי חלומות וימי עלומים!

זה היום אשר בו הלכתי אל הצורף
לקנות טבעת עם פתוח הפרח זכריה! עד היום
מעורר בלבי מראה טבעת כזו פצעי נער.

זה היום אשר הלכתי ברחוב וסוד אהבתי
בלבי! לו נתנו לי כנפים לעוף באויר, גם אז לא
הייתי רואה את עצמי עליון על כל האנשים יותר
מאשר על ידי הרגש, כי אני אוהב את דורה והיא
אוהבת אותי.

זה היום אשר נפגשנו יחדו בגן
וישבנו שם בבית הקיץ האפל! הלא לכן אני אוהב עד
היום את האנקורים אשר בלנדון, כי זוכר אני את
שריקתם ביום ההוא.

זה היום אשר נפלה בינינו הקטטה
הראשונה! (שבוע ימים אחרי ארוסינו) ודורה החזירה
לי את הטבעת בצרוף אגרת קטנה: “ראשית אהבתנו –
אולת, ואחריתה – שגעון.”

זה הלילה אשר מהרתי אל מרת מילס, כי
תציל אותי! והיא השלימה בינינו, בהטיפה לנו
דברי מוסר, כי עלינו להמנע מריב, אשר ימרר את
החיים.

וזו השעה של סליחה מתוך דמעות,
שבה גמרנו לשלח מכתבים זה לזו מדי יום
ביומו! בגן-עדן של האהבה ישבנו שנינו.

מה נעמו ימי אשר, ימי חלומות אלו! בכל
ימי חיי שעברו אין כמוהם, אשר אעלה על לבי
מתוך חיוך וגעגועים כאחד. –




כרך שלישי

פרק שלשים ושלשה: דודתי מביאה אותי לידי השתוממות





לאחר שארשתי לי את דורה כתבתי
לאגנס מגלה ארכה, שבה תארתי לפניה את רב
אשרי ואת יפי דורה. התאמצתי להוכיח לה, כי
אהבתי זו אין לה דמיון כלל אל חלומות נערותי,
שלגלגנו עליהם לא פעם. עוררתיה להאמין, כי
אהבתי זו עמקה מני תהום וכמוה לא ידע לב איש
מעולם.

ובשבתי בערב הנעים ליד חלוני
הפתוח לכתב את המכתב, עמדה לנגד עיני רוחי
דמות אגנס עם עיניה הבהירות ועם פניה העדינים,
ורוח של שלוה ירדה עלי ותרגיע את נפשי
הסוערת, אשר לא ירדה עלי ותרגיע את נפשי
הסוערת, אשר לא ידעה מנוחה בימים האחרונים.
ובטרם כליתי לכתב, תמכתי את ראשי בכפי
ונשקעתי בהרהורים על אדות אגנס, אשר לבה היה
הד לבי בשעה של אהבה, שמחה, צער, תקוה, יאוש,
ובה מצאתי תמיד מפלט בצר לי.

על אדות סטירפורת לא ספרתי לה
מאומה, רק כתבתי אליה כי בני ירמות שרויים
בצער גדול בגלל עמיליה שברחה.

וצערי אני גדול יותר בשביל הסבה של
בריחה זו. ידעתי, כי אגנס תבין כרגע את הדבר,
אך לא תוציא מפיה את שמו של בעל הדבר.

ביום השני קבלתי מענה על מכתבי.
ובקראי את המכתב נדמה לי, כי שומע אני את
אגנס בדברה אלי. באזני צלצלו דבריה היוצאים
מן הלב. מה יש לי להוסיף עוד?

בזמן האחרון, כשלא הייתי בבית,
בא אלי טרדלס פעמים או שלש פעמים. ובשמעו
מפי פגוטי (אשר אהבה לספר את הדבר לכל מי
שהטה אזן), כי אומנתי הזקנה היא, התודע אליה
אף נכנס עמה בשיחה קצרה על אדותי. כך ספרה לי
פגוטי; אך אני חושש, כי היא היתה הדוברת
ושוחחה עמו – באריכות, יען כי קשה היה לה
להפסיק בשעה שאני שמשתי נושא לשיחתה.

נזכרתי, כי טרדלס חברי קבע לי ראיון
באחד הימים אחרי הצהרים, והוא בשעה
הנועדה.

“שלום עליכם, קפרפילד חביבי!” קרא טרדלס.

“טרדלס יקירי,” עניתי, “מה ישמח לבי
לראותך סוף סוף, וצר לי על אשר לא הייתי בביתי
קדם. טרוד הייתי מאד…”

“כן, כן,” ענה טרדלס, “אני יודע ומבין. הן שלך יושבת בלנדון?”

“מה אמרת?”

“סליחה,” קרא טרדלס בהאדימו ממבוכה, “היא, כלומר, מרת ד., הלא יושבת בלנדון.”

“כן, סמוך ללנדון.”

“ושלי, אולי זוכר אתה, יושבת הרחק בדונשיר, ולפיכך אין אני טרוד כמוך.”

“מתפלא אני עליך,” אמרתי, “איכה תוכל להתקים ולראותה לעתים כה רחוקות.”

“אכן,” קרא טרדלס מתוך מחשבה, “הדבר
נראה כפלא. לפי דעתי, קפרפילד, הרי זה רק משום
שאין בררה.”

“אמנם כן,” עניתי מתוך חיוך ופני
אדמו קצת. “וגם מפני שמחנן אתה, טרדלס, לב
אמונים וכח הסבל.”

“אלי!” קרא טרדלס בהרהרו רגע, “האמנם
כך היא דעתך עלי? אין זאת כי אם היא, הנערה
החביבה מאין כמוה בעולם, האצילה מן המדות
הטובות האלה גם עלי. אומר אני לך, כי היא שוכחת
תמיד את עצמה, וכל דאגותיה הן לגורל תשע
אחיותיה.”

“האם היא הבכירה?” שאלתי.

“הה, לא,” ענה טרדלס, “הבכירה היא יפה-פיה.”

ובראותו על פני חיוך קל למשמע דבריו התמימים, הוסיף ואמר מתוך בת-צחוק:

"אין זאת אומרת, כי סופיה שלי, – מה נאה
שם זה! – “אינה יפה בעיני או בעיני הבריות, אך
באמרי כי הבכירה היא יפה-פיה, כונתי כי זו היא
יפי של מעלה,” והוא הרים שתי ידיו למרום.

“האמנם?” שאלתי.

“האמינה לי.” קרא טרדלס, “כי היא עלמה
שאינה רצויה! ומתוך שהיא נוצרה לחיי ששון
ותענוגות, ובבית הוריה הדלים אין לה מאומה מכל
אלה, הרי מרגזת היא וזועמת לפעמים, אך סופיה
יודעת להרגיע את רוחה תמיד.”

“האם סופיה היא הצעירה?” שאלתי.

“לא ולא!” ענה טרדלס, “שתי הצעירות הן
ילדות בנות תשע ועשר וסופיה היא המחנכת
אותן.”

“אולי היא הבת השניה?” נחשתי.

“לא,” ענה טרדלס, “השניה היא שרה.
עלובה זו נפגע חוט השדרה שלה. אמנם הרופאים
אומרים, כי מחלתה תעבר ברבות הימים, אך לפי
שעה עליה לשכב במטה וסופיה היא השומרת אותה
בחליה. סופיה היא הבת הרביעית.”

“ואם הבית חיה?” שאלתי.

“כן, כן,” ענה טרדלס, “היא חיה וקימה.
היא אשה חשובה מאד, אבל אקלים המקום קשה
לגופה, ועל כן – קצור הדבר, אחז שתוק את
רגליה.”

“אלי שבשמים!” קראתי.

“צרה גדולה היא, האין זאת?” נענה טרדלס,
“אך מבחינת כלכלת הבית אין הצרה גדולה כל
כך, כי סופיה ממלאה מקום בעלת הבית. היא אם
לאמה כמו לשאר תשע הבנות.”

הגיתי בלבי כבור רב למדות הטובות
של עלמה זו, ובחפצי להציל את חברי הישר מצרה,
שאלתיו מה שלום מר מיקובר.

“שלום לו, חן חן,” ענה טרדלס, “אך כעת אין אני דר עמו.”

“לא?”

“לא. הענין הוא,” אמר טרדלס בלחישה,
“כי שנה את שמו לשם מורטימר מחמת המצוקות
הזמניות ולא היה יוצא מפתח ביתו עד בוא הערב –
וגם אז היה מרכיב על עיניו משקפים, שלא יכירו
בו. מרת מיקובר היתה שרויה ביגון רב כל כך, שלא
יכלתי להתאפק וחתמתי שמי על השטר השני.
הלא תוכל לתאר לך קפרפילד, מה גדלה שמחתי
לראות את הענין מסדר וששון רוח האנשים שב
אליהם.”

“המ…” גמגמתי.

“אך ימי שמחתי לא ארכו,” הוסיף טרדלס,
“כי הנה מקץ שבוע ימים בא נושה אחר. הדבר הזה
שם קץ לשבתנו יחדו. מאז אני דר בחדר מרהט
ובני משפחת מורטימר יושבים באהל דל. אקוה, כי
לא תשים עלי אשם, אם אספר לך, קפרפילד, כי
הנושה לקח גם את שלחני הקטן והעגל עם כסוי
השיש עליו וגם את עציץ הפרחים של סופיה עם
הכן!”

“חבל!” קראתי.

“אכן זה היה, זה היה… ענין רע,” קרא
טרדלס בקולו הרגיל, “ואין אני מספר את הדבר
לשם תוכחה למי-שהוא, אלא כונה אחרת יש לי
בזה. הענין הוא, קפרפילד, כי אז לא היה בידי
לגאל את רכושי מידי הנושה. ראשית, מפני שהנושה
ראה, כי חשקה נפשי בדברים אלה ולכן העלה את
מחירם עד למרום, ושנית, משום ש… שבידי לא היה
כסף, ובכן,” הוסיף טרדלס בקול מלחשים, "הייתי כל
הזמן שם עין על חנותו של הנושה במעלה הרחוב ט.
והיום הנה ראיתי, כי העמדו שם למכירה, אך אם
אבוא בעצמי אל החנות לקנותם, יבקש ממני
הנושה הון רב במחירם, ועל כן באתי אליך לשאל,
אולי תואיל אומנתך בטובה ללכת עמי, אנכי אראה
לה מרחוק את החנות והיא תבוא ותקנה כאלו לעצמה
במחיר השוה.

ששונו של טרדלס, בהציעו את הדבר
לפני, ושמחתו על הערמה הגדולה שעלתה בלבו,
שמורים עד היום בזכרוני בין נעימות חיי.

אמרתי לו, כי אומנתי תעשה זאת
למענו ברצון רב ושלשתנו נצא אל המערכה, אך
בתנאי אחד. התנאי הוא כי יבטיח הבטחה נאמנה
לבלי תת מעתה שום ערבות למר מיקובר.

טרדלס ענה ואמר, כי כבר נדר את הדבר
בלבו, אחרי אשר ראה, כי חטא חטא בזה לסופיה,
והבטחתו לי תחזק את נדרו.

לעולם לא אשכח את מראה חברי בעמדו
מרחוק בפנה ובהציצו אל החנות, אשר שם נכנסה
פגוטי לקנות את הכלים היקרים, את התרגשותו
בשעה שיצאה אט מן החנות ואת שמחתו כאשר רץ
אחריה החנוני והחזירה. וסוף המשא והמתן
היה, כי הכלים נקנו במחיר שוה וטרדלס היה מלא
ששון אשר.

ובשמעו, כי הערב יובאו הכלים אל ביתו, פנה אלי טרדלס ואמר:

"אם נא מצאתי חן בעיניך, עשה עמדי עוד חסד אחד, ואל תלגלג על בקשתי זו.

הבטחתי לו מראש לעשות בקשתו.

“ובכן תואל-נא פגוטי בטובה,” קרא
טרדלס, "לקחת עתה מן החנות את העציץ ואנכי עצמי
אביאנו אל ביתי (הלא קנין סופיה הוא!).

פגוטי מלאה ברצון את בקשתו והוא
העתיר עליה דברי תודה, ופניו הביעו עליצות
בשאתו בזרועותיו את עציץ הפרחים האהוב.

שבנו שלשתנו אל דירתי. פגוטי אהבה
מאד להתבונן ולראות את חלונות התערוכה
בחניות, ולכן הלכנו אט אט ושעה רבה עברה עד
אשר הגענו אל ביתנו.

בעלותנו עם פגוטי על המדרגות,
השתוממנו לראות את דלת חדרי פתוחה (ואנכי
סגרתיה) ולשמע קולות מבפנים.

הבטנו זה אל זה בתמהון ונכנסנו אל
החדר הראשון, ומה רבה השתוממותי, בראותי שם את
דודתי עם מר דיק! דודתי ישבה על גבי חבילות
גדולות, לפניה הכלוב עם שתי הצפרים, ועל
ברכיה רובץ החתול, כמו רבינזון קרוזו בצורת
אשה. ומר דיק ישב גם הוא על גבי חבילות, שקוע
בהרהורים, ולפניו נחש של ניר, כזה שהיינו
יחדו מפריחים באויר בימי ילדותי.

“דודתי היקרה!” קראתי, “מה רבה שמחתי שלא צפיתי לה!”

חבקנו זה את זה, גם למר דיק נתתי
שלום, ומרת קרוף מהרה לטפל בהכנת טה לכבוד
האורחים.

“שלום עליכם!” קראה דודתי אל פגוטי, שעמדה רועדת למראה האשה “הנוראה”.

“הזוכרת את, פגוטי את דודתי?” שאלתי.

“בשם ה', בני!” קראה דודתי, “לא יזכר
ולא יפקד השם הנכרי הזה! כיון שנשאה לאיש
וזכתה להפטר ממנו, תוציא לכל הפחות תועלת של
שנוי השם. מה שמך עתה, פ.?”

“ברקיס, גברתי!” ענתה פגוטי בקדה.

“אכן! זה הוא שם של אדם מן הישוב ולא שם של עובד אלילים. ובכן, מה שלומך, מרת ברקיס?”

הדברים הרכים האלה הפיגו את פחדה
של פגוטי, והיא נגשה לקחת את היד, שהושיטה לה
דודתי לשלום.

“זקנות אנו עתה גם שתינו!” קראה
דודתי, “רק פעם אחת ראינו אשה את אחותה. אכן עסק
יפה עשינו אז!”

בראותי, כי דודתי יושבת על גבי ארגז, אמרתי לה:

“הואילי נא לשבת על הספה או אגיש לך כסא. למה לך לשבת במקום לא נוח?”

“חן חן לך, טרוט.” ענתה דודתי, “בוחרת אני לשבת על רכושי.”

ידעתי היטב את רוח דודתי, ולכן אמר לי
לבי כי יש דברים בגו ולא לחנם באה אל ביתי.
פעמים שנעצה בי עיניה בשעה שחשבה, כי שקוע
אני בענין אחר. ובפניה הכרתי, כי לבה מלא
עתה המון פקפוקים, אף כי מתאמצת היא להתראות
שקטה וחשובה. החלותי לפשפש במעשי. אולי
פגעתי בכבודה במשהו; ולבי יסרני, כי לא
גליתי לה עד היום את דבר אהבתי אל דורה. האמנם
זה הוא הדבר?

וגם זאת ידעתי, כי דודתי לא תדבר אלי
מאומה עד אשר יהי עם לבה לדבר, ולכן ישבתי על
ידה להשתעשע עם החתול אשר בחיקה, והעמדתי
פנים כאלו איש מנוחה אני. אך לבי לא ידע מנוחה
בשעה ההיא.

“טרוט!” קראה אלי דודתי, לאחר שגמרה
לשתות את הטה ומחתה את פיה והתקינה את שמלתה,
“ואת, ברקיס. שבי פה! טרוט, האם קנית לך לב אמיץ
ורוח בטחון?”

“אקוה, כי כן הוא, דודתי.”

“ומה יעלה על לבך, חביבי, בראותך כי בוחרת אני לשבת הלילה על רכושי?”

“משום שזה הוא כל אשר לי,” קראה דודתי, “משום שנהרס מעמדי!”

אלו נפל הבית וכל אשר בו אל המים, כי אז לא גדל תמהוני יותר.

“כן, חביבי,” קראה דודתי בשימה ידה על שכמי.

“מעמדי נהרס, טרוט יקירי! כל הוני הרי
הוא לפניך בחדר הזה, מלבד ביתי העומד לשכירה.
ברקיס, הואילי נא למצא מקום לינה בשביל האיש הזה
הלילה. וכדי לקמץ בהוצאות, אולי ימצא פה מקום
לי. מקום כל-שהוא. רק הלילה. ועתה די, על השאר
נדבר מחר.”

התעוררתי מתמהוני ומדאגותי
לדודתי, כאשר נפלה רגע אחד על צוארי ומתוך
בכי קראה, כי לבה דוי רק עלי. ואולם ברגע
השני הבליגה על רגשותיה, ובקול מלא עז
קראה:

"עלינו לצאת לקראת הצרה ברוח אמץ, לבל
תכריע אותנו, חביבי. עלינו ללמד את משחק החיים
עד תמו. מחיבים אנו, טרוט, להתגבר על האסון
הבא עלינו. –




פרק שלשים וארבעה: דכדוך


בערב ההוא יצאתי מביתי שעה קלה
לטיל עם מר דיק. נסיתי לחקר אותו על דבר האסון,
אך הוא לא ידע מאומה.

ובשובי אל ביתי מצאתי את דודתי יושבת
ושותה את מי הדבש במקום העסיס, שהיתה רגילה
בו.

“טרוט,” קראה אלי בשבתי על ידה,
“בכלל, איני מחבבת פנים של בריות, אך זו ברקיס
שלך חביבה עלי, דע לך!”

“דבור זה שאני שומע מפיך, דודתי, שקול בעיני כנגד אלף שקל,” עניתי.

“היא אוהבת אותך מאד, טרוט,” אמרה דודתי.

“אין דבר בעולם אשר לא תעשה אשה זו למעני.”

“כן, כן,” ענתה דודתי, “הן אשה פתיה
זו התנפלה לפני והתחננה, כי אקח חלק מהונה,
כי יש לה רב. שוטה זו.”

ולאחר שמחתה דמעה מעיניה מתוך שחוק, אספה את הפת מעל השלחן ואמרה אלי:

“יודעת אני הכל. אותה שעה שיצאת עם
מר דיק לטיל עסקתי עם ברקיס בשיחה, והיא ספרה
לי על אדות הריבה שברחה. אוי לה ואוי
לנפשה!”

וכאשר פנתה דודתי לבוא אל חדר-משכבה, עמדה רגע אחד ותקרא אלי:

“גם אתה, טרוט, בראת לך בדמיונך אהבה. הכן?”

“בדמיוני, דודתי?” עניתי ופני האדימו מאד, “אני אוהב אותה בכל נפשי ובכל מאדי.”

“את דורה זו!” השיבה דודתי, “ובודאי תאמר, כי אין יפה כמוה בכל העולם.”

“דודתי היקרה,” קראתי, “אין איש אשר יוכל לתאר תאור כל-שהוא מחנה ויפיה!”

“אה! גם בת-דעת היא?” שאלה דודתי.

“בת-דעת, דודתי!”

עד הרגע ההוא לא עלה כלל על לבי
להרהר, אם דורה היא בת-דעת או לא. כמובן, עניתי
הן, אך השאלה של דודתי היתה חדשה לי ועוררה
מחשבה בקרבי.

“ואינה קלת-דעת?” שאלה דודתי.

“הה, לא, דודתי!” עניתי ברגש רב, כאשר עניתי על השאלה הראשונה של דודתי.

“טוב ויפה!” קראה דודתי, “רק שאלה
שאלתי. איני רוצה, חס ושלום, לפגע בכבודה.
צמד-חמד! ודאי חושבים אתם, כי מן השמים הכריזו
עליכם. לבכם מלא תקוה, כי דרך חייכם זרועה רק
שושנים, ואתם עתידים לטיל שלובי-זרוע כל
הימים. לא כך, טרוט?”

שאלה זו יצאה מפיה מתוך חבה ומתוך
סבר-פנים – קצת מתוך חיוך וקצת מתוך חמלה, עד
כי נגעו הדברים אל לבי.

“אמנם עולי ימים אנו ומחסרי-נסיון”,
עניתי, “יודע אני זאת. ולא עוד אלא שפעמים אנו
נכשלים במעשי נערות. אך אוהבים אנו זה את זו
אהבה שלמה. דבר זה ברי לי. לו עלה על דעתי, כי
דורה תתן עיניה באיש אחר או תחדל לאהבני
בזמן מן הזמנים, או כי אנכי אתן עיני באחרת
ואחדל לאהב את דורה – כי אז איני יודע מה
שהייתי עושה. ודאי שהייתי יוצא מדעתי!”

“הוי, טרוט!” קראה דודתי במנוד-ראש
ובחיוך, “עורון, עורון! ובכל זאת איני רוצה
להפריד, חס ושלום, בין שני לבבות, אף כי אין הדבר
בעיני אלא אהבת ילדים, וזו, על פי רב, – איני
אומרת: תמיד! – סופה בטלה. אך הבה נקוה, כי
מאהבה זו יצא אך טוב. עוד יש פנאי להתבונן
בדבר!”

הדברים האלה בכללם לא הניחו לא
הניחו את דעתו של אוהב נלהב כמוני, ובכל זאת
שמחתי כי נגלה הסוד לדודתי, אף הבעתי לה את
תודתי על אות החבה ועל כל הטוב שעשתה עמדי.
ואחרי ברכת לילה הלכה דודתי ונכנסה אל
חדר-המשכב.

על משכבי בלילה ההוא נדדה שנתי.
לבי היה מלא הרהורים: על דלותי בעיני מר ספנלו,
על תקותי שנכזבה לעלות מעלה, על החוב המטל
עלי לספר הכל לדורה ולאמר לה כי תתיר את קשר
ארוסינו, אם טוב בעיניה; על השאלה, במה אתפרנס
כל ימי חנוכי שאיני משתכר כלום, ומה יש לי
לעשות כדי לתמך בידי דודתי בשעה שאין בידי
מאומה; על הימים הרעים, כאשר יהי כיסי ריק, ובגד
בלה יהי על בשרי, ובידי לא יהי להביא לדורה
תשורות, לרכב על סוס יפה ולהראות לפניה
כעשיר!

אמנם לבי יסרני על אשר אני מרבה
להרהר במצוקות של עצמי, אך הלא חיי תלוים
באהבתי אל דורה. אמנם ידעתי, כי חטא גדול הוא
לי, שאני ממעט להרהר על אדות דודתי, אך מה
אעשה, ושום בריה שבעולם לא יכלה לתפס בלבי
מקומה של דורה. הוי, מה אמלל הייתי אותו
לילה!

גם בחלומי ראיתי את הדלות לכל מיניה
וסוגיה. אך דומה אני, כי השנה לא קדמה לחלומות
אלו: פעם ראיתי את עצמי בלבוש נער עני המוכר
גפרורים בחוץ; ופעם עמדתי לפני מר ספנלו לשרת
במקום עבד; ופעם לקטתי פרורים תחת שלחנם של
האדונים הסועדים בבית-המזון. נים ולא נים
טלטלתי במטתי, כאניה בים של כרים
וכסתות.

גם דודתי לא נתנה שנה לעיניה. פעם
אחת יצאה מחדרה בכסות לילה, כי ראתה בעד
החלון שמים אדמים ויראה מפני דלקה. ועוד פעם
עמדה ליד מטתי, כי שכבתי בעינים עצומות,
ושפתיה לחשו: “לבי עליך, בני.” והדברים האלה
היו לי למוסר-לב בהזכירם לי, כי דודתי דואגת לי
כל כך, ואני דואג רק לעצמי.

ביום המחרת אחרי ליל הנדודים קמתי
והלכתי אל הלשכה. מר ספנלו קדם את פני
בחבה. ועל לבי עלה לנסות דבר אליו.

“צר לי מאד,” פתחתי, “כי הגיעתני בשורה רעה מדודתי.”

“האם חולה מסכנת היא?”

“לא,” עניתי, “שלום לה. אך היא ירדה מנכסיה, ועתה אין לה כלום.”

“אכן אסון הוא, קפרפילד!” קרא מר ספנלו.

“ולכן,” הוספתי, “אולי תואיל לבטל את האמנה שבינינו?”

“על מה ולמה?”

אלהים הוא היודע ועד, כמה קשה היה
לי להשפיל את עצמי בדברים אלו בעיני אביה של
דורה. אך דרך אחרת לא מצאתי. בארתי לו, כי לפי
שעה אני מכרח לבקש לי פרנסה, ואין בידי
להשאר בלשכתו. וטוב יהי לי, אם אקבל חלק מן
הכסף, ששלמה דודתי בשכר הזכות של
“פרוקטור”.

“דבר זה אי אפשר,” ענה מר ספנלו, “מפני
כמה וכמה טעמים… ומלבד זאת אין הדבר תלוי בי,
הן יש לי שתף בעסקי, והוא אדם קשה.”

נסיתי דבר גם אל השתף, אך גם ממנו יצאתי וידי על ראשי.

ובשובי אל ביתי שקוע בהרהורים על דבר
עתידי, שמעתי מאחרי קול שקשוק מרכבה. הסבותי
את פני, והנה יד רכה שלוחה אלי בעד חלון
המרכבה, והפנים הם אלה, שזה שנים רבות הם
מעוררים בלבי רגש של שלוה ואשר.

“אגנס!” קראתי מתוך גיל, “מה ישמח לבי לראותך! יקרה את לי מכל האדם.”

“האמנם?” שמעתי את קולה הנלבב.

“מה רבו הדברים שיש לי לספר לך!”
קראתי, “למראה פניך באה מנוחה אל לבי. אלו
היתה בידי טבעת המופת, כי אז לא שאלתי מאומה,
בלתי אם לראות את פניך.”

“מה?” השיבה אגנס.

“אכן! קדם כל את דורה,” קראתי ופני אדמו.

“ודאי שדורה קודמת!” ענתה אגנס מתוך חיוך.

“אבל את משנה לה!” קראתי, “לאן את הולכת?”

היא הלכה אל ביתי לראות את פני דודתי.
ויען כי היום היה בהיר מאד, לכן שמחה לצאת מתוך
המרכבה, שאוירה מחניק, וללכת ברגל. היא אחזה
בזרועי ונלך יחדו. התקוה בדמות אשה ירדה
אלי מן השמים. היאוש גז מלבי, בשעה שאגנס
הלכה על ידי!

מפיה נודע לי, כי דודתי שלחה אליה
אגרת קטנה, כדרכה, שבה הודיעה, כי אסון בא
עליה, אך שלום לה בגופה, וכי עוזבת היא לעולם את
דובר ובאה לגור בלנדון. ולכן מהרה אגנס לבוא
ולראות את פניה, כי זה שנים רבות שרויה בין
שתיהן אהבה, למן היום אשר באתי ראשונה אל ביתו
של מר ויקפילד. אך – הוסיפה אגנס – לא לבדה באה,
כי גם אביה בא – וגם אוריה היף.

“שתפים הם עתה!” קראתי, “הוי על הנבל הזה!”

“כן”," ענתה אגנס, “יש להם עסקים
בשתפות. וממך לא אכחד, כי בנסיעתי זו
כונתי לשמר על אבי, יען כי – אפשר שחושדת
אני באדם כשר – חוששת אני, לתת לאבי ללכת לבדו
עם אוריה.”

“האמנם רבה השפעתו על מר ויקפילד עד היום?”

אגנס נענעה בראשה.

“בביתנו באו תמורות,” אמרה, “עד כי
ספק הוא, אם היית מכיר עתה את ביתנו העתיק
והחביב. הם דרים כעת עמנו.”

“מי הם?” שאלתי.

“מר היף ואמו. הוא ישן בחדרך,” קראה אגנס בהתבוננה אל פני.

“מי יתנני שר-החלומות.” עניתי, “כי אז הייתי גוזל שנתו כל הלילות.”

“ואולם את חדרי שלי אני שומרת,” קראה
אגנס, “זה החדר הקטן, שהייתי מכינה בו את שעורי.
הזמנים משתנים! הזוכר אתה עוד את החדר הקטן,
שפתחו אל הטרקלין?”

“עוד כיום אני זוכר את השעה, שראיתיך
בפעם הראשונה יוצאת דרך הפתח ההוא עם צרור
המפתחות על צדך.”

“ישמח לבי מאד,” ענתה אגנס, “כי
נעימים לך הזכרונות האלה. מאשרים היינו בימים
ההם.”

“אמנם כן,” קראתי.

“חדר זה רשות היחיד הוא. אך חבל, כי אי
אפשר לי לשבת יחידה ומחיבה אני לעסק בשיחה
עם מרת היף. ואולם אין לי להתאונן עליה. אם היא,
לפעמים, מלאה אותי בדברי תהלה לכבוד בנה, הן
אם היא, והוא בן יקיר לה.”

הבטתי אל פניה בדברה את הדברים
האלה, והנה אין היא יודעת מאומה מה בלב אוריה
עליה.

“צר לי מאד,” הוסיפה אגנס, “כי אין בידי
להתיחד עם אבי, כאשר עם לבי – אוריה תמיד
בינינו – ולשמר עליו. אך אם אנשים רעים רוקמים
עליו רעה בסתר, לבי מלא תקוה, כי סוף סוף תנצח
האמת את השקר, וכח האהבה יגבר על כל רע.”

ובלכתה עמי שאלה אותי, אם יודע
אני, מה טיבו של האסון אשר בא על דודתי. וכאשר
עניתי לה, כי דודתי עוד לא הגידה לי, נשתקעה
בהרהורים. נדמה לי, כי חש אני את רטט זרועה
בזרועי.

דודתי קבלה את אגנס בפנים יפות.
וכאשר ישבו שתי הנשים זו בצד זו השתוממתי
לראות, מה רב האמון בדברי דודתי אל אגנס, אף כי
צעירה היא לימים.

ספרתי לדודתי את שיחתי עם מר ספנלו בבקר הזה. אך היא אמרה אלי:

“לא טוב עשית, טרוט, אף כי כונתך
היתה טובה. לב טהור ברא לך אלהים, ואני מתגאה
בך, בני. ועתה, טרוט ואגנס, הטו אזניכם ושמעו
את אשר קרה לבטסי טרוטבוד.”

ראיתי, כי פני אגנס חורו בהתבוננה אל דודתי. ודודתי לא גרעה עיניה מאגנס.

“בטסי טרוטבוד,” פתחה דודתי, "זו
העומדת פה, ולא אחותך בטסי שהיתה בדמיוני,
היתה בעלת הון. לכמה עלה הונה? – אין הבדל. הונה
היה מספיק לפרנסתה, ולא עוד אלא שהלך ורב, כי
לא מרבות היו הוצאותיה. הון זה היה מנח תחלה
בבית-הבנק. אחרי כן יעץ לה מנהל עסקיה לתתו
באפתיקי. ואמנם אלו היו עסקים טובים והכניסו
רוחים רבים. ולאחר שראתה בטסי, כי מנהל עסקיה
חדל להיות איש חכם כאשר היה – כונתי אל אביך,
אגנס – נטלה את ההנהלה בידיה. את הונה השקיעה
בעסקים שונים, ומכלם יצאה וידיה על ראשה. פה
נקבר כספה במכרות-ההרים, ושם צללו שקליה
במים אדירים, כלומר, שאמרה לדלות מן הים פנינים
והעלתה חרס בידה, ומה שנשאר לה אכל הבנק
מעבר לים, זה הבנק ששטרותיו היו יקרים בשוק
מכסף, ועתה קרא שמטה לנושיו, ובטסי טרוטבוד
בתוכם. קצור הדבר: “מלה בסלע, שתיקה
בסלעים!”

“מרת טרוטבוד,” שאלה אגנס, “הזה הוא סוף הספור?”

“אלו היה בידי עוד כסף.” ענתה דודתי
בחיוך נעים, “היה ספור של פגעים זה הולך
ונמשך. עתה, כשאפס כסף – תם ונשלם כל
הספור.”

כל אותה שעה שדודתי סחה לנו את
אסונה, ישבה אגנס והקשיבה אל הדברים קשב רב,
ופניה הביעו פחד. כנראה, היה לבה חרד, אולי
אשם אביה באסון דודתי. עתה שקט רוחה.

“אבל, חביבי,” קראה דודתי שוב, “העקר
הוא עתה לא לספר מה שהיה, כי אם לבקש עצה על מה
שיהיה. הנה יש לי רק בית שלי, שמכניס שבעים
לטראות לשנה. כלום יספיק זה לנו
לפרנסתנו?”

“לפי דעתי,” עניתי, “אין דרך אחרת בלתי אם אלך ואבקש לי עבודה.”

“התלך ותמכר את עצמך לצבא?” השיבה
דודתי מתוך פחד, “או אולי תבוא באניה להיות
מלח? – לא היה לא תהיה! רק, פרוקטור’ תהיה, ולא
תשיא חרפה על משפחתנו.”

נסיתי לבאר לדודתי, כי מלבד עבודת
הצבא ועבודת הספנים יש בעולם עוד עבודות
חשובות, אך אגנס פנתה אלי בשאלה, אם יש לי
פנאי בכל יום. עניתי לה, כי יש לי פנאי די והותר
בין בבקר ובין בערב.

“אם כן,” קראה אגנס, “אולי תואיל לקבל עליך משרה של מזכיר?”

והיא ספרה לי, כי מי שהיה מורי,
הדקטור סטרונג, עזב את הנהלת בית ספרו
בקנטרבורי ובא להשתקע בלנדון, ששם הוא
עוסק בחבור ספר-המלים היוני, וכעת הוא מבקש
לו מזכיר, ובודאי לא ימנע משרה זו מתלמידו
החביב עליו.

כל מקום שבאה שם אגנס, בא אורה
עמה. הנה זרחה לי עתה שמש-תקוה למצא עבודה וגם
לשבת תמיד בחברתו של אותו זקן, שאהבתיו
וכבדתיו בלבי.

“הלא אמרתי לך, אגנס,” קראתי בשמחה, “כי מלאך טוב את לי.”

על פי עצתה של אגנס ישבתי ואכתב אל
הד"ר סטרונג בו ביום, כדי שלא יקדמני
אחר.

נשמע קול דפיקה בדלת. ואגנס אמרה:

“אכן אבא הולך ובא. הוא הבטיח לי לבוא.”

פתחתי את הדלת, והנה מלבד מר
ויקפילד בא גם אוריה היף. את מר ויקפילד לא ראיתי
אמנם זה ימים רבים.

על פי ספוריה של אגנס, ידעתי כי
נשתנה אביה הרבה מאד, ובכל זאת השתוממתי
מאד למראהו.

לא מפני שזקנה יתרה קפצה עליו (אף
כי רבב לא נמצא על בגדו), או משום שאדם חולני
כסה את פניו; לא מפני שעיניו קמו ומלאו דם
וידיו רעדו – הן ידעתי בשלמה הדבר וגם ראיתיו
בראשיתו – אף לא משום שאבד לו תאר אדם-המעלה,
שעוד אפשר היה להכיר בפניו. לא דברים אלו הביאו
אותי לידי השתוממות, כי אם מראה איש בעל צורה
שנכנע לפני בן אדם בצורת תולעת, זה אוריה היף.
אין מלים בפי לתאר את צערי בראותי עולם הפוך זה,
אוריה למעלה ומר ויקפילד למטה. אלו ראו עיני קוף
שולט באדם, לא גדל צערי יותר מאשר בשעה
זו.

מר ויקפילד שאל לשלום דודתי ברוח
נמוכה, ואחרי כן נתן גם לי שלום. דודתי באה עמו
בדברים, ודרך אגב שאלה לשלום את אוריה היף,
שעמד כל אותה שעה ליד שתפו, כאלו שמר את
פיו.

כדרכו, ענה אוריה בכריעות
ונפתולים, בעקימות ובעויות, ובזה עורר עליו את
חמת דודתי.

“מה זאת?” קראה בנזיפה, “אם צלפח אתה,
לך אל בני מינך, ואם אדם אתה, דבר
כבן-אדם.”

אוריה היף חש קצת עלבון ונרתע לאחוריו, אך אלי אמר בקול רך:

“ידעתי את דודתך, אדוני, היא אשה
חשובה, אבל רתחנית. והיא זוכרת אותי מן הימים
שהייתי רק לבלר, ולכן אין פלא, אם היא מזלזלת
בכבודי. אך הנה באתי הלום לשאל, אולי נוכל לעזר
לכם בשעת צרתכם.”

ומר ויקפילד קרא אל דודתי:

“אוריה היף הוא שתפי, וכל מה שהוא
עושה עשוי. טוב לי, כי יש לי שתף כמותו, הגורם
לי נחת-רוח.”

הדברים האלה יצאו מפיו כאלו כפאו שד. קשה היה לי לראות את האיש הזה בכך.

“התלך עמנו, אבא?” שאלה אגנס מתוך דכדוך נפש, “גם טרוטבוד ילך עמנו.”

“הנה עלי ללכת,” קרא אוריה היף, “ולכן אני מכרח להפרד מכם לפי שעה. שלום!”

והוא יצא מן החדר בקריצת עין ובנשקו את ידו הגסה.

לאחר שיצא אוריה היף, שב רוחו של מר
ויקפילד אליו. ישבנו שלשתנו יחדו כשעה או
שעתים והעלינו על פינו זכר ימי קנטרבורי. פני
מר ויקפילד אורו, והוא אמר, כי לבו מתגעגע על
הימים ההם. ברי לי, כי קרן אור של פני אגנס
ומגע ידה עשו את כל האותות האלה.

הלכתי עם האב והבת ללוותם אל בית
מלונם, ויחד עמהם סעדתי סעדת הצהרים. ואחר
הסעדה ישבה אגנס על ידו ומזגה לו יינו. הוא לקח
מידה את הכוס כילד קטן, ואחר ישבנו שלשתנו
ליד החלון לעסק בשיחה. עם רדת היום, שכב האב על
הספה ואגנס שמה כר מראשותיו וגחנה עליו רגע
אחד. וכששבה אלי ליד החלון, לא העלימו דמדומי
החמה את הדמעה שנוצצה בעיניה.

אני תפלה, כי עד עולם לא אשכח את
העלמה הזאת עם אהבתה ואמון לבה בימי חיי ההם.
היא מלאה את לבי אמץ, היא חזקה את רוחי, היא נהלה
אותי בדרך החיים – לא בדברים, כי אם במעשים
למופת, עד כי מאמין אני בכל לבי, כי מעט הטוב
שעשיתי בחיי והצלתי מרעה רבה – מידה, רק על
ידה באו לי.

עתה ישבתי על ידה ליד החלון, והיא
הקשיבה אל התהלות שפזרתי לדורה, אף הוסיפה
עליהן מאור רוחה, עד כי יקרה בעיני שבעתים.
ברוכה את לי, אגנס, אחות נעורי! –

הה, לו ידעתי אז מה שנודע לי ימים רבים אחרי כן.

כאשר יצאתי אל הרחוב, פגעתי
בקבצן; ובהחזירי ראשי אל החלון ובהעלותי
בדמיוני את עיניה השקטות, עיני מלאך מן
השמים, החרידני קול הקבצן, כאלו היה הד
הבקר, בקראו:

“עור! עור! עור!”




פרק שלשים וחמשה: התלהבות


ביום המחרת קמתי בבקר ללכת
להיגיט, אשר שם ישב הדקטור סטרונג. רוחי הרעה
סרה ממני. לא פחדתי מפני העני, אף לא
התגעגעתי על בגדי פאר. שנוי גמור בא
במהלך מחשבותי ורגשותי. עתה אין לי אלא לקחת
את הקרדם בידי ולפנות לי דרך ביער
המכשולים, עד הגיעי אל משא-נפשי. גדולה
העבודה, אך גדול ממנה הגמול. דורה היא הגמול
שאני עתיד לזכות בו.

ונפשי לבשה עז רב, עד כי צר היה לי על
בגדי שאינו מעוך מעבודה. השתוקקתי להראות
גבורתי ולכרות עצים ביער המכשולים. בדעתי עלה
לבקש מאיש זקן, בעל משקפים, שחצב אבנים
בדרך, כי ישאיל לי לשעה קלה את פטישו, למען
אוכל לסל מסלה בין הסלעים אל דורה, חם תקף אותי
ונשימתי כבדה עלי כל כך, שראיתי את עצמי עולה
במעלות העשר.

בדרכי ראיתי נוה שאנן מחוץ לעיר עומד
לשכירה, והוא מצא חן בעיני. נגשתי להתבונן
אליו, והוא נראה לי נאה ויאה לבית-דירה לנו. הגן
הקטן המקיף אותו יהי מקום טיול לצוני, והחדרים
המפארים בעליה יהיו משכן לדודתי.

ומתוך הרהורים אלו באתי להיגיט.
יגעתי ומצאתי את ביתו של הדקטור סטרונג, בית
נאה ומהדר. ראיתי את מורי הזקן מתהלך בגן אט,
ומראהו ולבושו כשהיה, עד אשר נדמה לי, כי לא
חדל מטיולו בגן ליד בית-הספר. גם חבריו בשעת
טיולו לא נעדרו בגן, כי גם פה עמדו האילנות
הרמים, ומעל ענפיהם הציצו אליו שנים שלשה
עורבים, כאלו בא להם מכתב מאת העורבים
מקנטרבורי על אדות האיש המוזר.

נכנסתי אל הגן. וכאשר בא לקראתי
הזקן, נתן בי עיניו רגע אחד, כי היה שקוע עוד
בעולם מחשבותיו. אך לאחר שהכירני, אורו פניו
הנדיבים משמחה, והוא, והוא אחז בשתי ידי.

“שלום עליכם, קפרפילד חביבי!” קרא
הדקטור, “אכן גדלת. מאין ולאן? מה ישמח לבי
לראותך. כן פניך… כן… יברכך ה'!”

והוא פנה אלי בחבה ואמר:

“הנה אומר אתה, חביבי, לקבל עליך
משרת מזכיר. אמנם נעים לי הדבר מאד. אך האמנם
אין לך עבודה אחרת נאה ממנה? הן כשרונות גדולים
חננך אלהים, ולמה זה תקדיש את אביב ימיך
לעבודה דלה? במה נחשב השכר של שבעים לטראות
לשנה?”

ואולם התאזרתי עז ואספר לו את
המוצאות אותי. הוא שמע את הדברים במנוד-ראש,
ואחר טפח על שכמי ואמר:

“יהי כן.”

“ואני אהיה מאשר שבעתים, אדוני.”
אמרתי בקצת חנף, “אם משרתי תהי לעזר
למלון.”

הדקטור עמד, טפח לי שוב בחיוך על
שכמי מתוך עליצות נצחון, כאלו חדרתי בדברי
למעמקי החכמה האנושית, ואמר:

“מצאת, בני החביב. הרי במלון תעבד!”

ואיככה אפשר שלא יהי כן! כיסיו היו
מלאים חמר למלון כמו מחו! החמר הזה היה מבצבץ
בכל מקום. לפי דברי המורה, מיום שעזב את עבודת
בית-הספר, עלה בידו לעשות חיל רב בחבורו. וטוב
לו מאד כי אנכי אעשה עבודתי עמו בבקר ובערב,
יען כי בצהרים רגיל הוא לטיל טיול של עיון.
כתביו נמצאים באי-סדר, כי מזכירו הקודם שלא
ידע בין ימינו לשמאלו, עשה עבודתו ברשלנות,
ואולם בי שם הדקטור מבטחו, כי אתקן הכל על צד
היותר טוב.

התנינו, כי אבוא אליו פעמים ביום,
שתי שעות בבקר ושתי שעות בערב, לבד מיום
השבת ויום הראשון, שימי מנוחה יהיו לי.

מן היום ההוא באו לי ימי מעשה. מן
השעה החמשית בבקר עד התשיעית בערב שקדתי
על עבודתי, אשר גרמה לי נחת-רוח, יען כי
הרגשתי, כי מעשי יקרבוני אל משא נפשי, אל
דורה. לא גליתי לה דבר מכל הקורות אותי, יען
כי אמרה לבוא בקרוב אל בית רעותה מרת מילס, ולכן
דחיתי את השיחה ליום ההוא, ורק במכתבי אליה
(שהייתי שולח בידי מרת מילס בסתר) רמזתי, כי
יש לי דברים חשובים מאד לספר לה.

ואולם לא אמרתי די במעשי אלה. שאף
שאפתי לעשות יותר ויותר, ועל כן הלכתי אל
טרדלס חברי וגם דיק חברי הלך עמי.

לקחתי עמי את מר דיק, כי היה האיש
מדכדך מן התמורה בבית דודתי, עד כי ששון רוחו
סר ממנו מפני המחשבה, כי הוא לא יצלח לכל
מלאכה. במצב רוח זה יראתי פן תגבר עליו מחלתו,
אם לא נמצא לו עבודה כל שהיא להעסיקו בה.
כתבתי מכתב לטרדלס וספרתי לו את אשר קרני,
והוא ענה לי במכתב מלא ידידות והשתתפות.

מצאנו אותו יושב ליד שלחנו שקוע
בעבודה. הוא קבל אותנו בפנים יפות ועד מהרה
נתחבב על מר דיק.

ראשית כל דבר חקרתי מפי טרדלס, אשר
חלם על עבודה בעתון, מה הדבר הנחוץ ביותר לאיש
הרוצה למסר לעתון את הוכוחים בפרלמנט. והוא
ספר לי מפי הנסיון, כי העקר הוא לרכש את סודות
הסטנוגרפיה, הקריאה והכתיבה, ועבודה זו שקולה
כנגד למוד שש לשונות ורק בעמל שנים אחדות
ובסבלנות מרבה אפשר ללמד אמנות זו. טרדלס
האמין, כי הדברים האלה דים להניאני מאחרי
מחשבתי; אך אנכי ראיתי ומצאתי, כי פה עומדים
לפני עצים גבוהים אחדים ביער המכשולים ועלי
לכרות אותם בדרכי אל דורה, ועל כן אמרת:

“חן חן לך, טרדלס, מחר אני פותח בעבודה.”

טרדלס הביט עלי בתמהון, כי הוא לא ידע את עז רוחי.

“קנה אקנה לי ספר למוד אמנות זו.”
אמרתי, “ולמד אלמד בכל עת ובכל שעה ואני
אתגבר על הקשי.”

“אלי!” קרא טרדלס בפקחו עיניו, “לא עלה על לבי, כי רוח כה תקיפה לך, קפרפילד.”

ומאין לו לדעת זאת, הן הרוח הזאת חדשה גם לי.

גם לדיק נמצאה עבודה. בשמעו מפי, כי
מר דיק יש לו כתב-יד יפה, מצא לו טרדלס עבודה
להעתיק תעודות מבית המשפט. בהשגחת דודתי
עשה מר דיק את המלאכה ומקץ השבוע קבל בשכרו
עשרה שילינגים ותשע פניות. מי שלא ראה שמחתו
של מר דיק בשעה שהחזיק בידו את הכסף, לא ראה
שמחה מימיו.

באחד הימים קבלתי אגרת מאת מר מיקובר, ובה כתוב לאמר:

"קפרפילד חביבי!

"אולי לא תאמין לשמע, כי סוף סוף עלה
גלגל מזלי, אך הלא דברתי אליך, כי מצפה
הייתי בכל יום לדבר הזה.

"הנה אנכי הולך לגור באחת מערי
השדה, אשר שם מצאתי לי עבודה לפי רוחי. גם בני
ביתי ילוו עלי. וימים יבואו, אשר המקום הזה,
שבו ינוחו עצמותינו, יודע לשם ולתהלה, מארץ
הסינים עד קצות פרו.

“בעזבנו מחר את בבל החדשה, זו העיר
שבה ראינו רעה, ישמח לבנו מאד לראות בשעת
הפרדה את האיש הקשור אלינו בעבותות האהבה. והיה
אם תואיל אדוני לכבד אותנו בערב הזה ולבוא אל
מעוננו, תעשה חסד גדול עם אחד הנאמן באהבתו
אליך וילקינס מיקובר.”

שמחתי לשמע, כי סוף סוף נער מר
מיקובר מודעי את העפר והאפר מעליו ועתיד הוא לבוא
אל המנוחה. ולכן קמתי ואלך לברכו.

מר מיקובר קדם את פני בשמחה, ועד
מהרה נודע לי מפיו, כי הולך הוא להשתקע
בקנטרבורי, על פי הזמנתו של אוריה היף להיות
לו למזכיר.

“ידידי מר היף,” סח לי מר מיקובר, “זה האיש
הגדול בחכמה שם מבטחו בי. הוא לא קצב לי שכר רב,
ורק אם אביא לו ברכה בעבודתי, יחלצני מכל
מצוקותי. ואני נכון להקדיש את כל כחי לידידי מר
היף.”

שתיתי כוס של ברכה לכבוד מר מיקובר
ואשתו, אף הבעתי להם את כל ברכותי הרבות
כנהוג.

ומר מיקובר עמד על רגליו, ובפנים
מבהיקים נשא נאום ארך על אדות נסיעתו, כאלו עתיד
היה לעבר חמש מאות אלף מילים, ויספר ברב דברים
את המוצאות אותו, וידבר על אהבתו הרבה אלי, אל
ידיד נעוריו, ואת נאומו גמר בדברים האלה:

“עתה גזו העבים מעל שמי חיי, ושמש
אשרי הופיעה עלי. אלהים אמר: “יהי אור!” – ואור נגה
עלי.”

בשעה מאחרת בלילה עזבתי את בית
מיקובר, ולבי היה מלא הרהורים על אדות מסבות
החיים אשר גרמו להתודעותי עם האיש הזה. –






פרק שלשים וששה: מעט צוננין


כל מחשבותי וכל מעשי בימים ההם היו נתונים לדורה, ורק לה הקדשתי את חיי.

דודתי אשר גרה עמי הביאה סדרים
בביתי, עד כי ראיתי את עצמי עשיר שאינו חסר
כלום. פעמים שפגוטי היתה באה לעזר לדודתי, אף
כי עוד לא התגברה על פחדה מפני האשה הגדולה
הזאת.

אך הנה הגיע היום אשר אמרה פגוטי
לשוב אל ביתה בירמות לפקח על חם בן אחיה,
ואנכי הלכתי עמה לשלחה עד בית הדאר. היא
בקשה ממני לחקר על אדות אחיה, אשר לא שמעו
עליו מאומה מיום צאתו לבקש את עמיליה הקטנה,
ועוד התחננה לפני האשה הטובה, כי בשעת דחקי
אפנה אליה ללוות ממנה כסף, כי מי יזכה לכבוד
הזה, אם לא היא, שלבה מלא חבה אלי ואל אמי,
עליה השלום. הבטחתי לה, כי אם רק אבקש ללוות
כסף, אפנה אליה. והדבר הזה בלבד גרם לה שמחה
רבה.

וקדם פרדתה ממני בקשה למסר לזו
היפה בבנות, היא ארוסתי, את ברכתה ואת
תשוקתה לראות את פניה. אף הגידה לי, כי לאחר
שנבנה בית, אם ירצה השם, תבוא היא פגוטי,
לערך את כלי הבית, אם טוב הדבר בעיני.

אמרתי לה, כי בלעדיה לא נערך את כלי הבית, והיא נפרדה ממני מתוך נחת־רוח.

בו ביום יעדה לי דורה לבוא אל בית
רעותה מרת מילס, אשר שם תחכה לי לשמע את
הדברים אשר עלי לספר לה. ולאחר שכליתי את
עבודתי בלשכה הלכתי אל הרחוב, אשר שם ביתו
של מר מילס. רגיל היה אותו האיש אחרי הצהרים לצאת
מביתו אל הקלוב, ושעה זו היתה נאה לי. טילתי
לארך הרחוב שעה רבה, עד אשר נראה בחלון כלוב
תלוי – זה אות, כי בעל הבית כבר יצא.

דורה יצאה לקראתי אל חדר האורחים,
וצוני הולך אחריה ונוהם בהביטו אלי; אך כעבר
רגע נח מזעפו, ושלשתנו הלכנו שמחים
וטובי־לב, עד אשר יצקתי אנכי טפות של מרה בכוס
התענוגים – לא בכונה להרע, כי אם מאשר היה לבי
מלא הרהורים אלו – ובלי שום הקדמות פתחתי
ושאלתי את דורה, אם תוכל לאהב איש קבצן?

דורה הרכה והענגה שלי! לשמע השם
הזה קם בדמיונה איש בעל פנים של שעוה, או קטע
או פסח, או כלב אוחז קערה בשניו, או מחזה
בדומה לו, ולכן נעצה בי את עיניה בתמהון
וקראה:

“מה לך כי תשאלני שאלות של שטות? האנכי אהב קבצן?”

“דורה, יחידתי, תמתי!” אמרתי, “קבצן אנכי!”

“איככה זה תוציא מפיך דברי שטות
כאלה?” גערה בי דורה, “דם, ואם לא – אשסה בך
את צוני!”

דברי ילדות אלו לקחו את לבי שבי,
ואולם הענין הלא צריך באור, ולכן עניתי
ואמרתי:

דורה, יחידת חיי, הרי לפניך דוד שלך בדלותו!"

“הלא אמרתי כי אשסה בך את צוני!”
קראה דורה בהניעה את תלתלי ראשה, “אם לא
תחדל מאולתך.”

ואולם פני הביעו דאגה רבה, עד כי
דורה חדלה להניע תלתליה, ותשם ידה הרכה על
שכמי ותבט אלי בחמלה, ואחר החלה לבכות. נורא
היה הדבר. כרעתי על ברכי לפניה, התחננתי
אליה לבל תשבר את לבי. אך שעה מרבה קראה דורה
הקטנה רק את הקריאות: אלי בשמים! יה אלי! מה
נורא! איה מרת מילס! הה, תבוא נא יוליה! – עד אשר
לא ידעתי נפשי.

סוף סוף, לאחר שהעתרתי עליה דברים,
הרימה דורה את עיניה אלי, ופניה הביעו פחד, אני
עמלתי להפיגו, ומעט מעט שב רוחה הטובה אליה
ותתרפק עלי. חבקתי אותה ואמרתי לה, כי אוהב
אנכי אותה בכל נפשי ומאדי; כי יש לה הזכות
לנתק את קשר ארושינו, באשר עני אנכי; כי יכבד
ממני משא יגוני, אם תפרד מעלי; כי איני ירא את
העני, אם היא תלך עמי, וזרועי – ברזל. ולבי – צר,
אם היא תהי עמדי; כי כבר שוקד אני על העבודה
מתוך אהבה; כי נהפכתי והייתי לאיש מעשה,
הרואה את הנולד; כי אשרי למי שאוכל מיגיע כפיו.
ועוד כאלה דברתי באזניה, ככל אשר שמה
האהבה בפי, וברגע זה תמהתי על דברי אלה, אף
כי שננתים לעצמי יומם ולילה, למן היום אשר
הביאה אותי דודתי לידי השתוממות.

“האם לבך, דורה חמדתי, לי הוא?”
שאלתי בהתרגשות, ומתוך התרפקותה עלי
ידעתי כי כן הוא.

“הה, כן” קראה דורה, “שלך אני. אך אל תהי אים.”

"אים אני? במה?

“אל נא תדבר על העני ועל העמל!” קראה
בהוסיפה להתרפק עלי, “אל נא, אל נא תעשה
זאת!”

“חמדתי!” השבתי “יגיע כפיך כי תאכל…”

“כן, כן, אבל חדל נא מדברים אלו!”
קראה דורה, “וצוני צריך לאכל בכל יום,
בשתים־עשרה שעות, ארחת־בשר, ואם לא –
ימות!”

ושוב לקחו את לבי דבריה התמימים.
בארתי לה בדברים רכים, כי מארחתו של צוני לא
יגרע מאומה. תארתי לפניה את מערכת ביתנו, מעין
הבית הקטן והיפה שראיתי מחוץ לעיר, כאשר
אתפרנס מיגיע כפי, וגם דודתי תגור עמנו
בחדרים העליים.

“ועתה איני אים?” שאלתי את דורה ברך.

“לא, לא!” ענתה דורה “אבל הלא דודתך
תשב רב היום בחדריה? והיא אינה סבתה
רגזנית?”

אהבתי בשעה זו את דורה אהבה רבה,
ואולם ראה ראיתי, כי בעיניני החיים קשה להשפיע
עליה, והתלהבותי פגה מעט. שעה קלה לא דברתי
דבר. אך לאחר ששקט רוחה והתחילה כדרכה, לצרם
את אזני צוני השוכב בחיקה, נסיתי שוב לפנות
אליה:

“יחידתי! התתני לי רשות לדבר אליך דבר?”

“הוי, אל תהי איש מעשה!” קראה דורה מתוך חיוך, “כי הדבר הזה מטיל אימה עלי.”

“תמתי!” השבתי, “אין בדברים אלו שום
אימה. רצוני, כי תטי אזן להם. רצוני, כי יחזקו את
לבך וילהיבו את רוחך, דורה.”

הוי, אבל הדברים האלה נוראים לי!" קראה דורה.

“לא, חמדתי. אמץ־לב ותקף־רוח יעמדו לנו תמיד בשעת צרתנו.”

“אבל אין לי אמץ כל־שהוא,” קראה דורה
בנענעה תלתלי ראשה, “לא כך, צוני? מוטב
שתנשק את צוני ותהי בחור יפה!”

לא יכלתי לסרב כאשר הגישה דורה את
צוני אל שפתי, ובשפתיה שושנים הורתה לי לכון
את נשיקתי אל קצה חטמו של צוני (ובשכר זה קבלתי
נשיקות פיה), ושעה קלה הייתי אחוז־קסם ולא הוצאתי
מפי דבר.

“אבל דורה חביבה!” קראתי בהתעוררי מעט, “הן אמרתי לדבר עמך דבר.”

היא שלבה את ידיה על לבה ותתחנן
אלי לבל אשוב להיות אים ונורא. מה יפה היתה
ברגעים האלה!

“חס ושלום,” עניתי, “אך דורה חמדתי, לו
שמת אל לבך – לא מתוך דאגה – לו הרהרת מעט,
כדי לעודד את עצמך, כי מארשה את לאדם
עני…”

“אל נא! חדל נא!” קראה דורה, “נוראים הדברים!”

“לא ולא נשמתי!” הוספתי לדבר, “לו רק
שמת לבך לפעמים אל משק הבית של אביך, כדי
ללמד מעט… חשבון של הוצאה והכנסה,
למשל…”

דורה הקטנה שמעה את הדברים, ומפיה יצא קול שחציו אנחה וחציו אנקה.

“הדבר הזה יביא לנו תועלת מרבה,”
הוספתי לדבר, "ולו הואלת לעשות למעני עוד דבר
קטן, כלומר, לקרא בספר מבשלים, אשר אשלח לך,
טוב היה לשנינו. כי דרך חיינו, דורה שלי, "
בארתי את הדברים בקצת התעוררות, “מלאה
מכשולים ואבני־נגף, ועלינו לסל לנו מסילה.
מחיבים אנו להלחם. צריכים אנו להתאזר און.
עלינו להסיר המכשולים מעל דרכנו ולהתגבר
עליהם.”

סימתי את הדברים בהתלהבות, כדי
להשפיע עליה, אך רב לי. הרביתי להג. קלקלתי
יותר משתקנתי. היא התעלפה! הוי, היכן היא יוליה
מילס! הוי, קראו ליוליה מילס, וצא לך מזה!" – ואנכי
לבי מלא יאוש ואיני יודע מה לעשות. כמשגע
התהלכתי בחדר.

ידי שפכו את הדם. זרקתי מים על
פניה. כרעתי על ברכי. גזזתי את שער ראשי.
גדפתי את עצמי בשם פרא־אדם וחיה רעה.
בקשתי סליחה. התחננתי לפניה כי תביט אלי.
אימתי באגרופי על צוני, אשר השתגע כמוני.
עשיתי הרבה מעשי שטות. מדעתי יצאתי, והנה
נכנסה מרת מילס אל החדר.

“מי עשה את הדבר הזה?” קראה מרת מילס בגשתה אל רעותה לעודדה.

“אני הוא! אנכי הרוצח!” קראתי ואליט את פני בכרי הספה, להסתר מן האור.

תחלה אמרה מרת מילס בלבה, כי קטטה
נפלה בינינו, אך כעבר רגע נודע לה הדבר, אחרי
אשר דורה שלי החלה ליבב, כי “פועל עני” אנכי.
ואחרי כן קראה לי ותחבקני ותשאלני, אם אקבל
מידה את כל כספה, ולבסוף נפלה על צוארי
רעותה, ותאנח מר, כאלו לבה חשב להשבר.

לברכה שלח לנו אלהים את מרת מילס. היא
שאלה אותי פשר דבר, ואחרי כן נחמה את דורה
ותוכיח לה, כי אינני פועל – על פי דברי חשבה
דורה, כי שכיר־יום אני ומן הבקר עד הערב אני טוען
על שכמי משאות – ותשכן את השלום בינינו.
ואחרי אשר הלכה דורה רגע לרחץ עיניה במי
שושנים, אמרתי למרת מילס, כי ידידת עולם תהי
לי, ורק עם נשימתי האחרונה יחדל רגש ידידותי
לה.

ספרתי למרת מילס את הדברים, שדורה
שמעה אותם מתוך אימה, והיא אמרה לי, כי טוב אהל
דל ואהבה בו מהיכל רוזנים וריב בו, ואם אהבה כאן
הכל כאן.

עניתי לה, כי אמנם כן הוא, ומי כמוני
יודע זאת. הן אוהב אני את דורה, אשר כן לא אהב
בן־אדם כמוני. וכאשר הביעה מרת מילס בקשי־רוח,
כי טוב היה ללבה, אלו היה כן, בארתי לה, כי
כונתי אל בני אדם ולא אל בנות חיה, שלבן
מסגל לאהבה רבה.

ואחרי כן שאלתי את מרת מילס, אם טוב או
רע עשיתי בבואי בדברים עם דורה על אדות משק
הבית וספר המבשלים.

לאחר קצת ישוב הדעת ענתה מרת מילס ואמרה:

“מר קפרפילד, את אשר בלבי לא אכחד
ממך. יסורי־הנפש ונסיונות החיים ילמדו בינה
תחת רב ימים, ולכן אני נוטלת רשות לעצמי לדבר
אליך כגדול בשנים. לא. הדברים אשר דברת אל
דורה שלנו לא נכוחים הם. דורה היקרה היא
בת־שעשועים. נפשה שזורה אור ואויר וגיל. אמנם
מודה אני, כי אלו אפשר היה לשנותה, כי אז טוב
היה, אבל…” ומרת מילס נענעה בראשה.

הדברים האחרונים שיצאו מפי מרת
מילס נתנו עז בלבי לשאל אותה, אולי תקח על
עצמה את הטרח לדבר עם דורה בשעת הכשר על
אדות הענינים של חיינו בעתיד, לטובתה של
רעותה. וכאשר ענתה לי בפה מלא הן, הרהבתי
בנפשי לבקשה עוד, כי תקח מידי את ספר
המבשלים למסרהו לדורה בשעת רצון. וגם את הדבר
הזה נטלה מרת מילס על עצמה.

בין כה וכה שבה דורה ופניה הביעו
עליצות, עד כי בא ספק אל לבי, אם מתר להטריד יציר
נחמד כזה בענינים של חל. והיא הגתה אלי אהבה
רבה. וקסם היה על מעשיה (ביחוד בשעשועיה עם
צוני), עד אשר הייתי בעיני כנחש שבא אל
גן־העדן, ועל ידי באה דורה לידי דמעות.

אחר משתה הטה בא הכנור לשעשע
אותנו, ודורה שרה את השירות בלשון צרפת, אלה
השירות שצדו את לבי בבית אביה, ושוב ראיתי את
עצמי רשע גמור, על שצערתיה קדם.

ואולם כאשר יצא מפי דרך אגב דבור,
כי מחר עלי לקום בבקר בחמש שעות, הביעו פני
דורה חרדה. אפשר שאמרה בלבה, כי שומר בלילות
אני, אך היא חדלה לנגן ולשיר, עד כה עצום היה
הרשם של דברי.

והיא לא הסיחה דעתה מהם כאשר
נפרדתי מעמה, כי אמרה לי, כדרכה, בשפתי חן
מתוך חיוך נעים – כאלו הייתי בבה: –

“אל נא תקום בחמש שעות בבקר, נער שובב! אולת היא!”

“חמדתי,” עניתי, “הן עבודה יש לי”.

“אל תעשה את עבודתך!” השיבה דורה, “למה לך?”

אי אפשר היה לדבר אל הפנים התמימים
האלה אלא מתוך שחוק ושעשועים. כי אדם מחיב
לעבד, כדי לחיות.

“הוי! מה מגחך הדבר!” קראה דורה.

“כיצד אפשר לחיות בלי עבודה?” שאלתי.

“כיצד? כך!” ענתה דורה.

והמענה הקצר הזה היה בעיניה
תשובה מספקת, והיא קרבה ותנשק לי בתרועת
נצחון, עד כי לא מצאתי את לבי להפריע מנוחתה
בעד כל הון.

כן! אהבתיה בכל נפשי ובכל מאדי.
ואולם יש אשר הייתי יושב בביתי בערב לנכח
דודתי ומהרהר בעתידי, ושואל את עצמי: איך אעבר
ביער המכשולים עם הכנור בידי, ומרב הרהורים
נדמה לי לפעמים, כי זקנה קופצת עלי ושער ראשי
הפך לבן. –






פרק שלשים ושבעה: נתפרדה החבילה





את החלטתי בדבר למוד הסטנוגרפיה לא
עזבתי. בלי שהיות התחלתי לנגד את הברזל
בעודנו רותח, להכות עליו בפטישי מתוך שקידה
עד להפליא. קניתי לי ספר למוד של האמנות הטמירה
הזאת וקפצתי לתוך ים המעקשים, עד כי במשך
שבועות מעטים הגעתי לגבול פזור הנפש.
החלוקים התלויים בנקדות, שפעם הכונה כך
ופעם לא כך או ההפך הגמור; התגים המפלאים
המקפים עגולים; הסמנים הדומים לרגלי זבובים,
הגוררים אחריהם פרושים אחרים; התוצאות הנוראות
של יתד שלא במקומה הנכון – כל אלה הטרידו את
נפשי לא רק בהקיץ כי אם גם בחלום. ואחרי אשר
גששתי כעור בדרך הקשה הזאת וכבשתי את
האלף־בית (שגם זה הוא לא דבר קל), באה שורה של
צרות חדשות בדמות אותיות וראשי תבות, שלא
ידעתי מימי. סמן הדומה לקור עכביש פרושו
“צפיה”, וכדור רשום בעט עולה אל מול השמים
כונתו “לא נוח”. וכאשר תקעתי את ה“חכמות”
האלה לתוך מחי, מצאתי כי הן גרשו משם את כל
השאר; התחלתי לשנן שוב את הראשונות ושכחתי
את האחרונות, קצור הדבר, לבי היה דוי.

ולולא דורה, אשר היתה לי עגן הצלה, לא
עצרתי כח לנהל סירתי בסערת הים. כל פגע
בדרך־למודי הקשה היה בעיני אלון ביער
המכשולים, ואנכי כרתי את האחד אחרי האחד,
בכח ועז, עד כי כעבר שלשה או ארבעה חדשים
היה בידי לערך נסיון לרשם נאום בבית הנבחרים.
לעולם לא אשכח את הדבר, כי הנואם חלף מפני
בטרם החלותי לרשם ואנכי נשארתי ובידי
העפרון המתנודד על הגליון, כאלו אחזו
עוית.

ברור הדבר, כי יש לבקש עצה. עליתי
למרום וכנפי תשו. בצר לי פניתי לעזרה אל
טרדלס, אשר קבל על עצמו לקרא לפני נאומים אט אט,
בהפסקות, לפי כחי. שמחתי על העצה הטובה הזאת;
וימים רבים, מדי לילה בלילה, סדרנו לנו
פרלמנט פרטי בדירתי אשר ברחוב בוקינגהם,
אחרי שובי מעבודתי.

עין לא ראתה פרלמנט כזה! דודתי ומר
דיק תפסו מקום הממשלה או האפוזיציה (הכל לפי
הצרך) וטרדלס הרעים בקולו עליהן – מתוך ספר
נאומים. בעמדו ליד השלחן ואצבעו כלפי עמוד
הספר ויד ימינו מורמה, לבש טרדלס צורה של נואם
פלוני או אלמוני ונשא נאומי קטרוג על בזבוז
ממון – מצד דודתי ומר דיק, ואנכי ישבתי מאחוריו
ברחוק מקום קצת. פנקסי על ברכי, ורשמתי מפיו.
פני דודתי הביעו חשיבות של מיניסטר, ופעמים
שהפסיקה את הנואם בקריאה: “שמעו!” או “לא” או “הה”
(על פי ספר הנאומים), וקריאתה שמשה אות למר דיק,
כי יחזר גם הוא על הקריאה, אך מר דיק שרבו
הקטרוגים על עבודתו בממשלה, היה שרוי בצער.
חושש אני, כי עלה על דעתו, אולי באמת פגע
בחקת המדינה וגרם נזק לארץ.






14.jpg





לעתים קרובות נמשכו הוכוחים
בפרלמנט שלנו עד חצות הלילה, עד אשר דעכו
הנרות. תוצאות הדבר היו, כי למדתי לרשם מפי
טרדלס את הנאומים, אך בבואי אחרי כן לקרא את
רשימותי, לא מצאתי ידי ורגלי: ככתב סינים היו
לי.

אין עצה אחרת בלתי אם להתחיל הכל
מבראשית. קשה הדבר מאד, אך התגברתי על יצרי
והתחלתי בפסיעות קטנות לבחן כל פסוק ופסוק,
לבדק את כל התגים כדי להכירם בראיה
ראשונה.

במשרדי הייתי דיקן תמיד וגם את
עבודתי אצל הדקטור לא הזנחתי. הייתי עובד, כמו
שאומרים, כחמור משא.

באחד הימים, בבואי, כדרכי, אל
לשכת עבודתי, מצאתי את מר ספנלו עומד בפרוזדור
ופניו נזעמים מאד, והוא מדבר אל עצמו. ויען כי
רגיל היה האיש להתאונן על כאב־ראשו, בא רעיון אל
לבי, כי גם עתה הוא חש בראשו. אך עד מהרה
נוכחתי, כי טעות היא בידי.

כאשר אמרתי לו “בקר טוב!”, לא ענה לי
בפנים יפות, כדרכו, כי אם הביט אלי מתוך
חשיבות וירמז לי ללכת אחריו אל בית־הקפה
הסמוך. הלכתי עמו, ולבי נבא לי רעה. אין זאת כי
נגלה סוד אהבתי אל דורה.

ואת אשר יגורתי בא
לי. בבואי אל החדר אשר בקומה העליונה, מצאתי את
מרת מורדסטון יושבת לפני שלחן אשר באחת הפנות.

מרת מורדסטון הושיטה לי את
אצבעותיה־יתדות, ופניה הביעו תקיפות. מר ספנלו
סגר את דלת החדר, רמז לי לשבת על הכסא ויעמד
על המרבד לפני האח.

“הואילי נא, מרת מורדסטון,” קרא מר
ספנלו, “להראות למר קפרפילד את הגנוז
בילקוטך.”

נדמה לי, כי את הילקוט הזה המצפה
חשוק־ברזל ראיתי בימי ילדותי. והאשה הכבודה
פתחה את ילקוטה ותוצא משם אגרת אל דורה,
והאגרת מלאה דברי אהבה.

“האין זה כתב־ידך, מר קפרפילד?” שאל מר ספנלו.

חם עבר בכל גופי, והקול לא קולי היה, בהוציאי מפי: “כן הוא, אדוני!”

“ואם איני טועה,” הוסיף מר ספנלו, לאחר
שהוציאה מרת מורדסטון מילקוטה צרור מכתבים
קשור בחוט של תכלת, “גם אלה הם מפרי עטך, מר
קפרפילד?”

לקחתי את הצרור בידי, ועיני ראו את
השורות הראשונות: “דורה יחידתי, תמתי”, “מלאכי
הטוב והנעים”, “כוכב חיי”, וכדומה, ופני האדימו
מאד, כאשר נענעתי בראשי הן.

“לא, לא,” קרא מר ספנלו בקרירות, כאשר
אמרתי להשיב לו את הצרור, “יהי לך אשר לך!
הואילי נא, מרת מורדסטון, להוסיף על דבריך.”

האשה הכבודה הזאת התבוננה שעה קלה אל המרבד, ואחר פתחה את פיה ותאמר:

“לא אכחד כי זה ימים רבים נולד בלבי
החשד, כי מרת ספנלו מתקרבת אל מר קפרפילד.
התבוננתי אליהם בשעת פגישתם הראשונה,
והרשם היה לא טוב. יצר לב האדם רע…”

“עשי נא חסד עמדי,” הפסיק אותה מר ספנלו, “וספרי לנו רק עבדות.”

מרת מורדסטון השפילה עיניה כנעלבת
על אשר העזו להפסיק את דבריה, ובמנוד־ראש ענתה
ואמרה:

“אם כך גזרת עלי, אעשה כדבריך,
אדוני. אולי תואיל לקבל ברצון את עבודתי. ובכן,
כאשר אמרתי, החשד נולד בלבי זה כבר, אך
יגעתי למצא ראיות ברורות, כי כן הדבר. יגעתי
ולא מצאתי, ולכן נמנעתי לגלות את אזן מר ספנלו,”
והיא נתנה בו עיניה, “בדעתי עד כמה מזלזלים
בני־אדם במקרים כאלה בכבוד אלה, העושים את
חובתם באמונה.”

מר ספנלו נבהל, כנראה, מפני הדברים
הקשים של אותה אשה, ולכן התאמץ לשכך את
כעסה בתנועת יד קלה.

“בשובי לנורבוד, אחרי ימי חפשתי
לרגלי נשואי אחי,” הוסיפה מרת מורדסטון לדבר
בקול מביע בוז, “ומרת ספנלו שבה אז מבקורה
בבית רעותה מרת מילס, גבר בלבי החשד יותר, ולכן
ארבתי למרת ספנלו כל הימים.”

דורה יקירתי, הרכה והענגה, לבך התם לא ידע, כי השפיפון אורב לך!

“ואולם” הוסיפה מרת מורדסטון,“לא עלה
בידי למצא ראיה ברורה עד ליל אתמול. חשוד היה
בעיני הדבר, כי מרת ספנלו מקבלת מכתבים רבים
מאת רעותה מרת מילס, אך עלמה זו, חברתה, היא
ברשות האב,” עוד גדוף כלפי מר ספנלו, “ולכן לא
הרהרתי אחריה. אך בערב האחרון, לאחר משתה
הטה, ראיתי והנה הכלב הקטן מפזז, מתהולל
בטרקלין ונוהם, ובפיו הוא אוחז דבר־מה. אמרתי אל
מרת ספנלו: ‘דורה, מה זה בפיו של הכלב?’ – ‘ניר הוא’
– ענתה ותמשש בכיסה, ופתאם קראה בקול
ותרדף אחרי הכלב. עצרתי בעדה ואמרתי:
דורה, חביבה, הואילי נא…”

אהה, צוני, כלב בן כלב, אתה היית בעוכרי!

“מרת ספנלו התאמצה,” ספרה מרת
מורדסטון לשחדני בנשיקות, במיני דורונות – אך
אין זה מעניני. הכלב הקטן הסתתר תחת הספה
בגשתי אליו, ורק בשפוד עלה בידי להוציאו
ממחבואו. וגם לאחר שיצא אחז עוד את האגרת בפיו
ונכון היה לנשכני בידי, בקרבי אליו. אך סוף סוף
התגברתי עליו. ולאחר שקראתי את דברי
המכתב, הכרחה מרת ספנלו למסר לידי את שאר
המכתבים – הלא היא החבילה אשר בידו של מר
קפרפילד."

היא חדלה מדבר, סגרה את פיה ואת
ילקוטה, ופניה הביעו לאמר: הנה שבר ישברוני,
אך כפף לא אכף.

“הנה שמעת את דברי מרת מורדסטון,” פנה מר ספנלו אלי, “ועתה מר דוד קפרפילד, מה יש בפיך להגיד
ולהתנצל?”

"ראיתי בדמיוני את חמדת לבי בוכה
וגונחת כל הלילה, והיא בודדה ומנחם אין לה, והיא
מפילה תחנוניה לפני האשה אשר לב אבן לה, כי
תסלח לעונה, והיא מעתירה עליה נשיקות ונותנת
לה דורונות, ובגללי היא שרויה עתה בצער ויגון.
כל המראות האלה אשר חזה לי דמיוני נטלו ממני
את האמץ שנשאר בלבי. רגע אחד חרדתי כעלה
מפני הסער, אף כי התאמצתי להסתיר פחדי.

“מה אמר ומה אדבר, אדוני,” עניתי, “רק בי לבדי העון. דורה…”

“מרת ספנלו, אדוני,” תקן אביה מתוך חשיבות רבה.

“… הלכה אחרי עצתי ונשמעה לי,”
הוספתי בהבליעי בנעימה את שם הכבוד, “להסתיר
את הדבר ממך. מתחרט אני על זה מאד.”

“גדול עונך, אדוני,” קרא מר ספנלו
בהתהלכו בחדר אנה ואנה, “גנב גנבת את לבי,
מר קפרפילד. אם אני מכניס לביתי איש, בן
תשע־עשרה או בן עשרים ותשע או בן תשעים, אני
מאמין בישר לבו. ואם הוא מכזיב את אמונתי בו,
עושה הוא מעשה רע, מר קפרפילד.”

“האמינה, אדוני, כי לבי יודע זאת,”
השבתי, “אך עד עתה לא הרהרתי בדבר. על אמונתי,
מר ספנלו, כי קדם לא הרהרתי בזה. אהבתי אל מרת
ספנלו…”

“הבלים!” קרא מר ספנלו ופניו האדימו, “אנא אל תאמר בפני, כי אוהב אתה את בתי.”

"האם יקטן עוני בעיניך, לו לא אהבתיה? "שאלתי.

“האם יקטן עונך בעיניך, אם אמנם
אהבת אותה?” ענה מר ספנלו ברגז, “האם שמת
לבך אל ימי שנותיך, מר קפרפילד? האם עלה על
לבך, מה גדול העון להפריד ביני ובין בתי? האם
חשבת על אדות מעמד בתי ועל מה שאני חולם על
אדותיה? האם בחשבון עשית מה שעשית, מר
קפרפילד?”

“לא אכחד, אדוני,” עניתי בדברים
היוצאים מן הלב, “כי מעט מאד הגיתי בדברים אלו,
אך האמינה לי, כי את מעמדי אני ידעתי. ביום ההוא
אשר גליתי לך את דבר האסון, כבר היינו
מארשים…”

“בבקשה,” קרא מר ספנלו ופניו אדמו
מאד, “אל נא תדבר אלי כדבר הזה, כי מארשים
אתם…”

דברתי אליו ואמרתי, כי מן היום
ההוא אני מתאמץ בכל כחי לבנות בית, כי הדבר
הזה יעלה, כי הלא שנינו צעירים לימים אנו, אך מר
ספנלו ענה לי במנוד־ראש:

“צדקת. שניכם עולי ימים. כל אלה דברי
הבל הם. הקץ לדברי רוח! קח לך את המכתבים האלה
והשליכם לתוך האש. ואת מכתביה של מרת ספנלו
אליך תן לי ואדון אותם בשרפה. והכל ישכח והיה
כלא היה. יודע אני בך, מר קפרפילד, כי לב מבין
לך, וזה הוא המוצא האחד מן הסבך.”

לא. לא אעשה כדבר הזה. יש דברים
שעומדים למעלה מן הבינה. האהבה לא תדע חשבונות
רבים, ואני אוהב את דורה, והיא אוהבת אותי.
התאמצתי לדבר בלשון רכה, אך דברי היו מלאים
אמץ.

טוב ויפה, מר קפרפילד," קרא מר ספנלו, “אם כן אנסה את כחי להשפיע על בתי.”

מרת מורדסטון הוציאה מפיה הברה ארכה,
ספק אנחה ספק גניחה, ופרושה: כך היית צריך
להתחיל.

“ובכן, מר קפרפילד, מסרב אתה לקבל את
מכתביך?” שאל מר ספנלו, בראותו, כי הנחתי את
החבילה על השלחן.

“צר לי מאד, אך לא אוכל בשום אפן לקבל אותם מידי מרת מורדסטון.”

“וגם לא מידי?” שאל מר ספנלו.

“לא.” עניתי בהחלט גמור.

“טוב ויפה!” קרא מר ספנלו.

שעה קלה שררה דומיה, ואנכי לא
ידעתי אם עלי לצאת מן החדר או לעמד שם עוד. ואולם
סוף סוף שמתי פעמי אל הפתח, אך מר ספנלו פנה
אלי ואמר:

“טוב כי תעין בדבר, בטרם חרצת.”

כמדמה לי, כי ראיתי דמעה נוצצת
בעיניו מתוך התרגשות. מה לי לעשות? אין לי
שלטון על לבי. ואת דורה לא אעקר מלבי. עשיתי
בקשתו להשיב לו דבר מקץ שבוע ימים, אך אם
יעברו שבעה שבועות או שבע שנים, האם תפוג
אהבתי כל־שהוא?

“שאל נא בעצת דודתך או בעצת
מי־שהוא מן הקרובים אליך, ואחר תענה לי דבר
ברור.”

בשבתי בבקר ההוא לפני שלחני
בלשכת הסופרים, חשך עולמי בעדי, וכל החיים
נראו בעיני חסרי־טעם. הרעיון, כי מר ספנלו יטיל
אימה על בתו ויביא אותה לידי דמעות, דכא את רוחי.
ולכן ערכתי מכתב אל מר ספנלו ואתחנן אליו, לבל
יעשה רעה לבתו, כי יחוס על נפשה הרכה, כי לא
ירמס את פרח האביב, כי יזכר לה רחמי אב ולא יהי
לה כשפיפון. את המכתב הזה הנחתי על שלחנו
קדם שובו, וכאשר שב ראיתי, כי קרא אותו.

כל אותו בקר לא דבר אלי מאומה, אך
בטרם צאתו מן הלשכה בצהרים נגש אלי ואמר,
כי אין לי לדאג לבתו ולגורלה, ולפי דבריו כבר
באר לה, כי כל הענין בטל ומבטל הוא. אב רחמן הוא
ואין לי לדאג לבתו.

אם תוסיף לעמד על דעתך, מר קפרפילד,"
הוסיף מר ספנלו, “אהיה מכרח לשלח את בתי שנית
לחוץ לארץ. אך על בינתך אשען. מאמין אני, כי
כעבר ימים מספר תחכם. אדיר חפצי הוא, כי ישכח
הדבר, וגם אתה אין לך לעשות מאומה, בלתי אם
לשכח את הדבר.”

“לשכח!” דבר קטן שואל האיש מעמי: לשכח את דורה! ואחרי כן מה ישאר לי בעולם?

כתבתי אל מרת מילס, כי תעשה חסד
עמי ותועיד לי ראיון בכל מקום שהוא. במכתבי
אמרתי בתוך שאר הדברים: “בינתי מתנודדת על
כסא ממשלתה עלי, ורק בידך, מרת מילס, להשיב
לה את שרביט הזהב.” ובקראי את דברי המכתב
בטרם שלחתיו, מצאתי, כי יש בו מסגנונו של מר
מיקובר.

בבואי אל ביתה של מרת מילס נודע לי,
כי קבלה אגרת קטנה מאת דורה לאמר: “נגלה הדבר!
אנא, יוליה, בואי אלי, בואי!” ואולם מרת מילס עדין
לא הלכה, וגם היא תועה כמוני במדבר הגדול.

מעין נפלא של דברים היה נובע בלבה
של מרת מילס, ומן המעין הזה אהבה להשקות. ראיתי,
כי משתתפת היא בצערנו. על הדבר הזה העידו
דמעותיה, אשר התערבו בדמעותי. ואולם דבריה
היו כשמן על לבי. אמנם תהום עמקה נפתחה ביני
ובין דורה, אך האהבה בקסמיה תפסח עליה. האהבה
בת השמים זה דרכה להתענות עלי אדמות. כן היה
וכן יהי לעולמים. אך אל יאוש – הוסיפה מרת מילס –
האהבה תנתק את קורי העכביש החוסמים אותה, ואז
תזרח שמש האשר על ראשנו.

אמנם התנחומין האלה לא הקלו את משא
יגוני, אך הבעתי את תודתי הרבה למרת מילס על
כונתה הטובה, אף גמרנו, כי תלך מחר בבקר אל
דורה ותמסר לה בדרך רמז, לפחות, כי לבי מלא
אהבה וצער.

בשובי אל ביתי, ספרתי כל הדברים
לדודתי, ואף כי התאמצה לנחמני, היה לבי מלא
יגון. עליתי על מטתי מתוך יגון, וממחרת בבקר
קמתי עצוב־רוח ואלך אל לשכת עבודתי.

יום שבת היה, ובקרבי אל הבית ראיתי,
לתמהוני, והנה כנופיה של אנשים עומדים ומציצים
בעד החלונות. מהרתי להכנס אל הלשכה, והנה
כל הסופרים יושבים שם, אך איש אינו עושה מאומה,
וכלם שרויים במבוכה.

“אסון נורא הוא, מר קפרפילד,” קרא אלי זקן הסופרים.

“מה זאת?,” קראתי, “מה קרה?”

“האמנם לא תדע?” סבבוני רבים מחברי.

“לא!” עניתי, ועיני תעו אנה ואנה.

“מר ספנלו…” קרא זקן הסופרים.

“מה ארע לו?”

“מת.”

נדמה לי, כי הבית התמוטט ולא אנכי,
ואחד הסופרים אחז בידי. הושיבוני על הכסא,
התירו את העניבה על צוארי והביאו לי מעט מים. לא
ידעתי, כמה ארך הדבר.

“מת?” שאלתי.

“אתמול בצהרים סעד בעיר ושב לבדו
במרכבתו הביתה,” סח לי זקן הסופרים, “כי את
הרכב שלח, כאשר הסכין לעשות…”

“ובכן?”

“המרכבה באה אל הבית ריקה. הסוסים
עמדו ליד פתח הארוה. המשרת יצא ופנס בידו,
ובמרכבה אין איש.”

“ההשתוללו הסוסים?”

“לא. אך המושכות היו קרועות. עד מהרה
קמה מהומה בבית, ושלשה עבדים יצאו לבקש את
אדוניהם וימצאוהו שוכב על אם הדרך, במרחק מיל
מביתו, ורוח חיים אין בו. הבהילו רופאים, אך
לשוא.”

אין מלים בפי לתאר את מצב רוחי ביום
ההוא. הפחד מפני המות אשר בא לפתע פתאם וחטף
את איש ריבי; הריקנות באותו החדר, שזה רק אתמול
ישב בו האיש ושלחנו וכסאו עומדים כאלו
ממתינים לשובו; הדמיון כי עוד מעט ותפתח הדלת,
והוא יבוא כדרכו יום יום; הדממה והמנוחה
השוררות בלשכה, המלאה רק שיחות לחש בין
הסופרים – כל אלה אמנם מובנים לנפש כל אדם.
ואולם אי אפשר לי לתאר את הרגשות אשר במעמקי
לבי. מלא קנאה הייתי למות, אשר ידחה אותי בידו
החזקה מלבה של דורה. קנאתי בכל אדם הקרוב
אליה. לא ידעתי מנוחה בהעלותי על לבי, כי אחרים
שומעים את קול בכיה, אחרים מדברים אליה
תנחומים, ורק לא אנכי. מה עצום היה רצוני לגרש כל
איש מביתה, ורק אנכי לבדי אוכל לנחמה ביגון
היגונים הזה.

בערב היום ההוא שלחתי מכתב קטן אל
מרת מילס, וממחרת בבקר קבלתי מענה, כי
הזכירה את שמי לפני דורה, אשר אינה פוסקת
מקרא: הוי, אבי, הוי, אבי!

כעבר ימים אחדים בא מר י’רקינס (שתפו
של מר ספנלו) אל הלשכה, ויחד עם זקן הסופרים
נכנס אל חדרו המיחד של המנוח, וגם אותי קראו
לבוא עמהם.

יחדו בדקנו את כל הגליונות
והנירות הסגורים בארגז שלחנו, בקשנו שעה
רבה, אולי נמצא צואה כל־שהיא, לדעת על פיה את
רצונו האחרון של המת.

שעה רבה יגענו ולא מצאנו, ומר
י’רקינס בא לידי החלטה, כי המנוח לא השאיר שום
צואה, ולא עוד אלא שלא עזב אחריו הון, כי הוציא
הרבה יותר משהכניס.

כעבר שבועות אחדים נודע לי, כי הבית
בנורבוד עם כליו נמכר בפמבי, ואחרי פרעון
החובות של מר ספנלו נשאר רק סכום מועט. ומרת מילס
הודיעה לי, כי לדורה היתומה אין קרובים, מלבד שתי
דודות, בתולות זקנות, שבחיי אחיהן התרחקו
ממנו על עלבון של מה־בכך, אך לאחר שמת באו
לקחת אליהן את בתו, ודורה התנפלה לפניהן
ותתחנן, כי יקחו עמה גם את מרת מילס וגם את
צוני. ועתה הן דרות יחדו בבית הדודות
בפוטני.

התאמצתי ללכת מזמן לזמן אל המקום
ההוא, אשר שם נפגשתי עם מרת מילס, והיא קראה
לפני את היומן שלה, או מסרה לידי לקראו
בעצמי. אני מביא פה דגמאות קטנות מן היומן
הזה.

יום שני. – רעותי ד. שרויה ביגון.
כאב ראש. כל מעינה בכלבה הקטן צ. לפעמים פרץ
דמעות. (האין הדמעות טל של תחיה ללב?)

יום שלישי. – ד. היא רפת־אונים
ומזעזעה. יפה היא בחורונה. (האין אנו רואים זאת
גם בפני הירח?) נסענו לטיל. צ. השקיף בעד
חלון המרכבה ונבח למראה העוברים ושבים. על
פני ד. חיוך נעים (שלשלת החיים עשויה חליות
קטנות!)

יום רביעי. ד. שבה מעט למנוחתה.
אדמומית שושן פרחה בלחייה. גמרתי להזכיר
לפניה את שם ד. ק. עשיתי זאת בזהירות רבה בשעת
הטיול. ד. התעוררה: “יוליה, יוליה! בת שובבה
הייתי!”התאמצתי להרגיעה. תארתי את נפשו של
ד. ק. הרצוצה. ד. התעוררה שנית: “הה מה לי לעשות?
הה, מר לי מר!”

יום חמישי. יום מארע. בבקר נכנס
איש אלמוני, לאחר שיצא ראו והנה צ. איננו. מהרו
אל המשטרה. נתנו סמנים. בערב בא עלם אחד
ובקש לטרא אחת. ד. נתנה לו, וצ. שב. ד. שמחה שמחה
גדולה. בשעת־כשר זו הזכרתי שנית לפניה את ד.
ק. ד. פרצה בבכי: “אל נא, אל נא! עון גדול הוא להרהר
באחר חוץ מאבא!” והיא נרדמה מתוך בכי ואנחה.





מרת מילס עם היומן שלה היו תנחומין
לנפשי. בראותי את העלמה אשר זה עתה ישבה
יחדו עם דורה שלי, ובקראי את הדברים הנעימים
ביומן על אדותיה – מצאתי מעט מנוחה. נדמה לי, כי
קוסם עג עוגה והכניס לתוכה את מלכת לבי התמימה,
ורק על פי סיוע מן השמים יעלה בידי להתקרב אל
משא נפשי. –






פרק שלשים ושמונה: ויקפילד והיף





דודתי דאגה לי מאד בראותה, כי שרוי
אני כל הימים בעצבות, ולכן השכילה לשלח אותי
לדובר לראות את ביתה ולהשכירו. קבלתי על עצמי
שליחות זו ברצון, כי על־ידה אוכל לראות את
אגנס.

הדקטור סטרונג נתן לי, על פי בקשתי,
חפשה לשלשה ימים, ועבודתי בלשכה לא עכבה
אותי כלל, כי מיום שמת מר ספנלו, רבה העזובה
שם, וכבר נואשתי להגיע למעלת “פרוקטור.”
ופעמים שהייתי מהרהר: וי לחסרון כיס! חבל על אלף
הלטראות שהלכו לטמיון!

רק לילה אחד שהיתי בדובר, ומשם
כתבתי אל דודתי, כי ביתה עומד על תלו,
והחמורים שנואי־נפשה לא יעזו גם עתה לעבר
בגבול נחלתה.

למחרת בבקר הלכתי לקנטרבורי.
ובעברי ברחובות העיר הזאת, עלו בזכרוני ימי
תלמודי, ובענג התבוננתי אל הבתים ואל החניות
והנה לא שנו מאומה. וככל אשר הלכתי הלך וקרב
אל הבית העתיק, נחה עלי רוח אגנס והמנוחה ירדה
עלי.

בבואי אל ביתו של מר ויקפילד, מצאתי
בחדר הקטן, אשר לפנים היה אוריה יושב שם, את מר
מיקובר יושב וכותב בשקידה. הוא שמח מאד לקראתי,
אף כי נבוך קצת, ואמר להוליכני אל אוריה אדוניו,
אך אנכי עצרתי בעדו.

“יודע אני את הבית הזה לכל מבואיו,”
אמרתי לו, “ובעצמי אמצא את הדרך, הגידה לי, מר
מיקובר, היש לך נחת־רוח בעבודתך?”

מר מיקובר ענה לי, כי אף אמנם תורת
המשפטים תורה שלמה היא, אך לאיש בעל
משא־נפש כמוהו אין מקום להתגדר בה. ואחרי כן
סח לי, כי בא לגור באותו הבית הקטן, אשר בו דר
אוריה ואמו. וכאשר שאלתיו, אם ידידו אוריה
היף נוטה אליו חסד, הביט אל עבר הדלת לראות אם
סגורה היא, ואחר ענה בלחש;

" קפרפילד חביבי, כל אדם העובד מתוך
עני, הבריות מקפחים את שכרו, ואולם ידידי מר
היף עמד לי בשעת דחקי ומלא את כל משאלותי
בעניני ממון."

“לא ידעתי ולא עלה על לבי, כי יד פתוחה לו,” אמרתי.

“סלח נא!” ענה מר מיקובר במבוכה, “אני מספר לך מפי הנסיון.”

“ישמח לבי, כי הנסיון עלה לך יפה. הרואה אתה את מר ויקפילד?”

“לעתים רחוקות,” ענה מר מיקובר, “אמנם היה האיש הזה חשוב, אך עתה עובר־בטל הוא.”

“חוששני,” אמרתי, “כי שתפו מתאמץ להביאו לידי־כך.”

קפרפילד חביבי," ענה מר מיקובר לאחר
התבוננות, “תן לי רשות להגיד לך דבר! הרי אני
פה על משמרתי בתור נאמן. הרבה דברים איני
מגלה אפילו לאשתי, אשר בינה יתרה לה, ולכן אני
מבקשך להעביר קו בשיחתנו. מן הצד האחד של
הקו, – כל עניני העולם, שמתר לנו לדון בהם, ומן
הצד השני, – עסקי האדונים ויקפילד והיף, שאסור
לנו לנגע בהם, הן לא תעלב, חס ושלום, על־ידי דבר
זה?”

אמרתי למר מיקובר, כי אין זה עלבון
כלל, והוא שמח מאד על הדבר. אחרי כן התחיל מפזר
תהלות ותשבחות למרת ויקפילד, שאין כמוה בכל
העולם ליפי וחן.

לולא אמרת לי, מר קפרפילד, באותו
ערב, כי האות הראשונה של השם היקר לך היא ד. כי
אז אמרתי, אין זו אלא א."

נפרדתי מעל מר מיקובר בשלום ועליתי
אל הבית העליון בחדר הטרקלין לא היה איש.
הצצתי אל חדרה של אגנס, וארא אותה יושבת ליד
האח לפני שלחנה הקטן וכותבת.

היא הפנתה את ראשה ותקם לקראתי, ופניה אורו מגיל, ותושט לי ידה לשלום.

“הוי אגנס!” אמרתי לה, בשבתי על
ידה, “מה רבו געגועי עליך בימים
האחרונים.”

“האמנם?” שאלה, “הן ראינו זה את זה לפני זמן מועט?”

“איני יודע מה שם אקרא לרגש זה. רק זאת
אני יודע, כי בכל שעה של מצוקה אני פונה אליך
לעזרה. כן היה הדבר לפני ימים מועטים. שרוי הייתי
בצרה, ורק באת לנדונה והנה רוח לי וישועתי באה
על ידך. גם היום באתי ולבי מלא צער, ורק
נכנסתי אל החדר הזה, – והנה הוקל לי, אף כי
הדברים שגרמו לצערי לא נשתנו. מה זאת? במה
כחך גדול, אגנס?”

הדברים האלו יצאו מלבי, והיא
התאמצה, כדרכה, להרגיע את רוחי, עד אשר
ספרתי לה את כל המוצאות אותי.

“ועתה אגנס,” סימתי את ספורי, “אין לי להשען אלא עליך.”

“אבל,” ענתה אגנס מתוך חיוך, “העזר כנגדך היא אחרת.”

“דורה?” שאלתי.

“כן.”

“אבל אגנס,” עניתי מתוך מבוכה, “קשה
קצת… איני יודע להביע את הדבר כראוי… דורה היא
בריה קטנה וחרדה. ימים מועטים לפני מות אביה
נסיתי לדבר עמה”…

ואנכי ספרתי לאגנס את השיחה על אדות משק־הבית וספר המבשלים.

“הוי, טרוטבוד!” קראה אגנס מתוך חיוך
נעים, "זה דרכך מנעוריך! האמנם לא ידעת, כי
תטיל בדברים אלו אימה על הילדה הרכה והענגה
והתמימה? צר לי עליך, דורה!

“מימי לא שמעתי קול נעים, כאשר
בדבר אגנס דבריה. נדמה לי, כי רואה אני את דורה
שלי בכל תמימות יפיה, והיא מתרפקת על אגנס,
כילדה קטנה על אחותה הבכירה.”

“מה לי לעשות עתה?” שאלתי את אגנס.

“לפי דעתי,” ענתה אגנס בענוה המיחדה
לה, “אין טוב לך בלתי אם לכתב אל הדודות ולספר
להן הכל. לא לפי רוחך הוא להתהלך
במסתרים.”

עשיתי כעצתה ואכתב את המכתב,
ואחרי כן ירדתי לראות את ויקפילד ואת
אוריה.

אוריה קדם את פני, כדרכו,
במחמאות־פה ובקדות, ולוה אותי עד חדרו של מר
ויקפילד.

" התשב בביתנו טרוטבוד, כל ימי היותך בקנטרבורי?" קרא אלי מר ויקפילד.

“היש פה מקום ללון?” שאלתי.

“יש ויש,” קרא אוריה, “הרי לפניך החדר שישבת בו לפנים.”

“לא, לא,” נענה מר ויקפילד, “אל לך לדחק
את עצמך. הן יש בביתנו חדר אחר, חדר אחר
יש.”

"קוה קויתי, כי כל היום יהי בידי
לשבת עם אגנס לבדנו. אך חשבתי וטעיתי, כי
הנה בה בשעה שנכנסתי אל חדרה של אגנס, באה
אמו של אוריה ובקשה רשות לשבת בחדר הזה, כי
בטרקלין ובשאר החדרים, לפי דבריה, נושבת רוח
קרה. תחלה נסתה לבוא עמנו בדברים על אדות
בנה, ואחרי כן ישבה סמוך לאגנס ושמרה את פינו
ולא גרעה עין מכל תנועה קלה שלנו, גם בשעת
סעדת־הצהרים לא חדלה האשה לארב לנו, ורק לאחר
הסעדה בא אוריה בעצמו במקום אמו.

כל זה נמשך עד הלילה. האם ובנה
נראו בעיני כעטלפים האורבים בבית הזה. מנוחתי
נגזלה על משכבי. וגם ביום המחרת התחיל שוב
המארב ונמשך כל היום.

לא מצאתי אף שעת־כשר קלה לדבר עם
אגנס. אמרתי לצאת עמה לטיל, אך אמו של אוריה
התחילה מתאוננת על השעמום, ואגנס נשארה לשבת
בית. עם דמדומי־החמה יצאתי יחידי לטיל. אמרתי
להתיעץ עם נפשי, מה לי לעשות, היש לי רשות
להסתיר מאגנס את הדברים אשר שמעתי מפי
אוריה באותו לילה שלן בביתי בלנדון.

אך עוד לא הרחקתי ללכת מן העיר, והנה
שמעתי מאחורי קול צעדי איש. כמו מן האדמה עלה
לעיני אוריה היף.

“מה לך?” שאלתי.

“מה מהירים צעדיך!” קרא אוריה, “הנה
פסעתי פסיעות גסות, ורק בעמל רב עלה בידי
להשיגך.”

“לאן?” שאלתי.

“יש עם לבי לטיל עמך יחדו, מר
קפרפילד, אם טוב הדבר בעיניך,” ענה אוריה ויסב
לימיני.

" אוריה!" קראתי לאחר שתיקה קלה.

“הנני!” ענה האיש.

“לא אכחד ממך, כי יצאתי יחידי, יען כי החברה היתה לי לזרא.”

הוא הביט אלי מן הצד ואמר בהעויה מכערה:

“כונתך אל אמי?”

“כן,” עניתי.

“הוי!” נענה אוריה, “הלא דלים אנו
ומכירים בדלותנו, ולכן עלינו לבקש תחבולות,
לבל ירמסו אותנו אלה שאינם דלים. כל התכסיסים
יפים באהבה, אדוני.”

וכעבר רגע הוסיף ואמר:

“אתה, אדוני, בן־תחרות מסכן לי! כן היית לי תמיד.”

“ולכן שמת מארב על אגנס בביתה בגללי?” שאלתי.

“הה, מר קפרפילד! קשות אתה מדבר אלי,” השיב אוריה.

“לא הדברים עקר, אלא הכונה, ואתה הן תבין כונתי.”

“לא, אדוני! באר את דבריך.”

“האמנם עלה על לבך,” שאלתי במנוחה
למען אגנס, “כי רואה אני את מרת ויקפילד לא כאחות
חביבה לי?”

“הלא תבין, מר קפרפילד,” השיב אוריה,
“כי איני מחיב לענות על שאלה זו. אולי הן ואולי
לא!”

“מימי לא ראיתי ערמה כזו שבצבצה
מתוך הפנים המכערים ומתוך העינים חסרות־הריסים
האלה.”

“שמע נא!” אמרתי, “למען מרת ויקפילד…”

“קרא נא אותה בשם אגנס, אדוני,” הפסיקני אוריה.

“דע לך, כי עלמה אחרת מארשה לי. אקוה, כי תנוח דעתך.”

“בחיי ראשך?” שאל אוריה.

עוד לא הספקתי להוציא מענה מפי, והוא אחז בידי ולחץ אותה.

“לו הואלת לספר לי זאת בלילה ההוא
שלנתי בביתך וגליתי לפניך את לבי, כי אז לא
הייתי חושד בך. אך בין כה ובין כה לא תוסיף אמי
להטרידך. הלא תסלח, כי אחזתי בתחבולות בגלל
אהבתי, חבל, כי מעולם לא הגה לבך אלי חבה,
כאשר הגה לבי אליך.”

כל אותה שעה היתה ידו נתונה תחת זרועי, ובעל־כרחי הלכנו יחדו שלובי זרוע.

“הנשוב העירה?” שאל אוריה ויט לצד
העיר אשר הירח זרח עליו ויכסף את החלונות
הנראים מרחוק.

“קדם שנעזב את הענין, עלי להגיד לך,”
פתחתי לאחר שתיקה ארכה, “כי בעיני עומדת אגנס
ויקפילד רחוקה ממך, כרחק הירח בשמים מעל
הארץ.”

“אמנם כן!” קרא אוריה, הוא אשר
דברתי, מר קפרפילד, כי אין לבך אלי, כי שפל
מאד אני בעיניך."

“אין אני אוהב את המכריזים על דלותם.”

“אבל!” ענה אוריה ופניו היו חורים לאור
הירח, “הלא יבין לבך, כי אנשים כמוני מחיבים
ללכת בקומה כפופה. מילדותנו נוטעים בלבנו את
הרעיון להשפיל את עצמנו, להשתחוות, להכיר את
מקומנו, להתרפס לפני הגדולים ממנו. אבי היה
משנן לי: “השפל עצמך, אוריה, וקרנך תרום,”
ואמנם באו דבריו. דל הייתי עד כה, מר קפרפילד.
אך עתה יש מעט כח בידי!”

לאור הירח ראיתי בפניו, כי נכון האיש
להשתמש בכחו, ידעתי את שפלותו, את ערמתו
ואת רעת לבו, אך בפעם הראשונה שמתי היום אל
לבי, כי רוחו השפל שואף נקמות.

לאחר סעדת־הצהרים, כשיצאה אגנס,
ושלשתנו הגברים נשארנו לבדנו, התבוננתי
וראיתי כי אוריה מתאמץ להשקות יין את מר
ויקפילד, והוא עצמו שתה מעט.

“הבה שתפי,” קרא אוריה, “נשתה נא לחיי מר קפרפילד!”

ומר ויקפילד שתה אחרי כן לחיי דודתי,
לחיי מר דיק, לחיי אוריה, ופעמים שתה, אף כי
הרגיש בחלשתו, והוא נלחם עם עצמו, אך קשתה
עליו יד אוריה. לבי היה דוי לראות את האיש הזה
בקלקלתו.

“ועתה שתפי!” קרא אוריה, “הואילה
לקחת כוס מלאה על גדותיה, כי עתיד אתה לשתות
הפעם לחיי היפה מכל בנות מינה.”

האב אחז בידו את הכוס הריקה, ואת עיניו
נשא אל התמונה אשר על הקיר, זו הדומה אל פני
בתו, ואת ידו נתן על מצחו, ויצנח על הכסא.

“בן אדם דל אני,” הוסיף אוריה לדבר, “אך לבי מלא רגש־כבוד ורגש־הערצה אליה.”

כל מיני יסורי־הגוף לא היו מכריעים את
איש השיבה הזה כיסורי־נפש אלו שראיתי בשעה
זו בפניו.

" אגנס," הוסיף אוריה, אשר לא התבונן
אל פני שתפו, " אגנס ויקפילד היא היפה מכל בנות
מינה. המכחד אני מידידים נאמנים? אשר רב הוא להיות
אביה, אך אשרי בעלה…"

אלהים יצילני לשמע בחיי עוד פעם
נאקה כזו שיצאה מפי האב, בקומו מעל
השלחן!

“מה זאת?” שאל אוריה ופניו חורו כמת,
“הן לא יצאת מדעתך, מר ויקפילד? הלא יש לי רשות
לחלם על־דבר אגנס שתהי שלי. ולי יש רשות לכך
יותר מלכל אדם!”

תפשתי בזרועותי את מר ויקפילד
ואתחנן אליו בכל מיני תחנונים, השבעתיו בשם
אהבתו אל אגנס, כי ירגע מעט. הוא יצא מדעתו
ברגע ההוא, גזז את שערו, הטיח את ראשו, נסה
להחלץ ממני או לדחות אותי, לא דבר דבר, לא ראה
איש, נלחם עם אויב לא נראה, ופניו היו פרועים –
נורא היה המחזה!

אם הועילו דברי להרגיע את רוחו, או
אולי שקטה נפשו מעט, אך סערת לבו חדלה והוא
פקח את עיניו, הביט אלי – תחלה זרו לו פני, ואחר
הכירני.

“יודע אני, טרוטבוד! אתה ובת שעשועי… יודע אני! אך ראה נא פניו של אותו איש!”

והוא הצביע על אוריה, אשר עמד בפנה
חור, כי נבהל ונשתומם מפני הטעות שטעה
בחשבונו.

“ראה את המחבל שלי!” קרא מר ויקפילד,
“על־ידו אבדו לי בזה אחרי זה שמי וכבודי. שלומי
ומנוחתי, הוני וביתי.”

“על־ידי עוד נתקים שמך וכבודך, וגם
שלומך ומנוחתך, הונך וביתך נשארו לך,” קרא
אוריה בקול מלא מרירות, “אל נא תעשה עצמך שוטה,
מר ויקפילד. אם נחפזתי קצת בדברי, שאינם זרים
לך, נכון אני לסגת אחור. ומה כל הרעש?”

“כל אדם יש לו נמוק פשוט במעשיו,”
קרא מר ויקפילד, “ואנכי חשבתי, כי זה נעשה שתף
אלי לשם ממון. אך ראה נא, מה הוא אדם זה… הה, ראה
מה טיבו!”

“טוב תעשה, מר קפרפילד, אם תשתיק
אותו,” קרא אוריה בשלחו אצבע למולי, “הוא יוציא
מפיו עתה דבר, – שים לבך! – אשר יתחרט עליו אחרי
כן, וגם אתה תתחרט על אשר שמעת!”

“הכל אגיד!” קרא מר ויקפילד ופניו
הביעו יאוש, “מה לי שעבוד העולם, אחרי אשר
נמכרתי לך?”

הזהר! הלא אמרתי לך! קרא אוריה
בפנותו אלי שנית," אם לא תשתיק אותו, אין אתה
ידיד לו! לא טוב, מר ויקפילד, כי ישיחו בך הבריות.
בת בוגרת יש לך. אני ואתה יודעים מה שאנו
יודעים, לא כן? ינוחו הכלבים על משכבם, – למה לך
להעירם? אני לא כן עמדי. האין אתה רואה, כי
משפיל אני את עצמי עד כמה שיש בידי? אם הפעם
הרחקתי ללכת, הלא אמרתי לך, כי מתחרט אני. ומה
לך עוד, אדוני?"

הוי טרוטבוד!" קרא מר ויקפילד בספקו
כפיו, “מה ירדתי פלאים מן היום אשר באת ראשונה
אל הבית הזה! האהבה אל בתי והיגון על מות אמה
היו בעוכרי. טפחתי בלבי רגש־אהבה אל יצור אחד
בעולם, ומן השאר הסחתי דעתי; נתתי מקום
בלבי לרגש־יגון על אבדן יציר אחד, ובצערו של
העולם לא השתתפתי, עתה נענשתי על עוני!
החרבתי את לבי החולה, והוא החריב אותי. גם יגוני,
גם אהבתי, גם כבודי נרמסו, ועתה הרי אני
תל־שממה. ראה את חרבני ונודה לי, ברח
ממני!”

הוא צנח על הכסא באין־אונים, ובראותו את אוריה, אשר יצא מפנתו קרא:

“איני יודע מה שעשיתי בשעת קלקלתי.
הוא יודע זאת,” וויקפילד שלח אצבע למול אוריה,
“הוא עמד תמיד על גבי, הוא לחש לי. הלא רואה אתה
את הריחים על צוארי. הנה מצאת אותו בביתי
ובעסקי, הנה שמעת מפיו את דבריו אלי, ומה לי
עוד להגיד?”

“מוטב לך שלא תגיד כלום,” ענה אוריה
, “לולא נכנס היין בך לא יצא מפיך מה שיצא. מחר
תעשה חשבון הנפש, אדוני. אם דברתי דבר שלא
כרצונך, מה בכך? איני עומד על דעתי!”

הדלת נפתחה ואגנס באה אל החדר.
פניה היו לבנים כסיד. היא נגשה אל אביה ותחבק
אותו ותאמר: “קום, אבא, קצת חולה אתה.” והוא יצא
אחריה כנזוף. מבט־עיניה פגע במבטי, ופניה
העידו כי יודעת היא מה שקרה.

“לא עלה על לבי,” אמר אלי אוריה, “כי
אעורר בדברי את כעסו. אך אין דבר, מחר יבוא הכל
על מקומו בשלום.”

לא עניתי לו דבר, כי אם עליתי אל חדרי
ואשב שם יחידי. לקחתי ספר בידי ואקרא בו עד
חצות הלילה, אך דברי הספר היו רחוקים מלבי,
כי שקוע הייתי בהרהורים, עד כי לא הרגשתי
כאשר נכנסה אלי אגנס.

“מחר בבקר תסע מזה, טרוטבוד, אני אומרת לך: שלום! אלהים ישלח לך את ברכתו!”

“אגנס יקירה!” עניתי, “רואה אני בך, כי
אין רצונך לשמע מפי את אשר קרה. אך האמנם אין
רוח והצלה?”

“נבטח בה'!” השיבה אגנס.

“ואולם, אחותי, רוצה אני לשמע מפיך,
כי אין בלבך רעיון כל־שהוא להקריב את עצמך על
מזבח החובה המדמה!”

רגע אחד התנודדה ונרתעה לאחור. וכל
ימי חיי לא אשכח את מבט־עיניה ברגע ההוא, את
חיוכה הנעים ביגונו, את דבריה להרגיע את רוחי,
והיא נפרדה מעלי בקראה לי בשם “אחי,”
ותצא.

למחרת בבקר, כשעלה עמוד השחר,
כבר ישבתי במרכבה ולבי היה מלא הרהורים על
אדות אגנס וגורלה.

" קפרפילד!" שמעתי מאחרי קול. והקול
קול אוריה, אשר טפס ועלה על המרכבה לראות פני,
“הלא ישמח לבך לשמע, כי קם השלום בינינו.
אחרי אשר סר יינו, הבין, כי מביא אני תועלת
לעסקיו.”

אמרתי לו, כי טוב עשה בבקשו סליחה מאת מר ויקפילד, והוא ענה:

“ודאי! הקטפת מימיך אגס מן האילן קדם שבשל?”

“בילדותי עשיתי זאת.”

“ואנכי עשיתי זאת יום אתמול,” קרא
אוריה, “אך האגס עתיד להיות בשל. צריך רק
להמתין. ואני יכל להמתין!”

אוריה נפרד ממני מתוך עתרת־דברים
וילך לו. הוא עשה בפיו תנועות, כאלו האגס
בשל כבר והוא מלקק שפתיו מתוך תאבון.






פרק שלשים ותשעה: הנודד





יום עז היה, רוח צפונית־מזרחית קרה
נשבה מן הבקר. ברדת היום שקטה הרוח והשלג
בא למשל. הוא נפל מן השמים פתים פתים ויכס את
פני האדמה. קול צעדי העוברים־ושבים ורעש אופני
העגלות נדמו, כאלו מצע של נוצות פשט על פני
הרחובות.

בערב היום ההוא שבתי אל ביתי בדרך
קצרה. עברתי על פני בית־הכנסיה של מרטין
הקדוש. במבוא המעלות בקצה נגלתה לעיני אשה.
היא הביטה אלי, חלפה את הרחוב הצר ונעלמה. פנים
ידועים לי. ראיתים במקום מן המקומות, אך איני זוכר
איפה. לבי היה מלא ענינים אחרים, אשר טשטשו
בזכרוני את הרגשות, שעורר בקרבי מראה הפנים
האלה.

על מדרגות הבית ראו עיני איש עומד
כפוף, ובהוא שם את משאו על גבי השלג הרך
להעמיסו על שכמו. הוא הביט עלי וגם אני נתתי
עיני בו. ובעברי על פניו, זקף קומתו ועמד נכחי.
עמדתי פנים אל פנים עם מר פגוטי.

עתה נזכרתי בפני האשה. זו היתה
מרתה, זו שעמיליה נתנה לה כסף בערב ההוא
במטבח, זו שהזקן לא רצה בעד כל הון, כי תהי
חברה לבת אחיו. נתנו שלום איש לרעהו מתוך חבה
רבה. ברגע הראשון לא הוציא איש מאתנו דבר
מפיו.

“מר דוד!” קרא מר פגוטי בחבקו ידי, “מה ישמח לבי לראותך! פגישה נעימה, אדוני.”

"אכן פגישה נעימה היא, ידידי הטוב! עניתי.

בלבי היה לבקשך הלילה." קרא מר פגוטי, “אך
שמעתי, כי דודתך מתגוררת עמך (כך אמרו לי
בירמות), ולכן חשבתי, כי השעה מאחרת. ובכן
אמרתי לסור אליך מחר בבקר, בטרם אלך
מזה.”

“שוב תלך?” שאלתי.

“כן אדוני,” ענה מתוך נענוע־ראש, “אני הולך מחר.”

“לאן?” שאלתי.

“אל כל אשר ישאוני רגלי,” ענה האיש בנערו את השלג מעל שערותיו הארכות.

נכנסנו לבית־מרזח ונשב יחדו ליד
האח הבוערת. לאור הנרות התבוננתי וראיתי, כי
שערו גדל פרע ופניו נשזפו משמש. הוא הזקין
יותר והקמטים בפניו ובמצחו התעמקו, ומראהו
העיד, כי ראה האיש עמל רב בימי נדודיו. ואולם
קומתו הזקופה ועיניו המביעות אמץ אמרו, כי הוא
לא יחת מפני כל ושאף ישאף בכל כחו אל מטרתו.
הוא נער את השלג מעל כובעו ומלבושו ומחה את
הטפין מעל פניו. ובשבתו ממולי ליד אחד
השלחנות, הושיט לי שנית את ידו הגסה ותפש
בידי מתוך חבה.

“ספר אספר לך הכל, מר דוד,” קרא מר
פגוטי, “כל אשר עברתי וכל אשר שמעתי, עברתי
הרבה ושמעתי מעט. אך ספר אספר לך!”

בקשתי להביא יין, אך הוא לא אבה לשתות. רק כוס מי־דבש צוה להגיש לפניו.

“כשהיתה ילדה קטנה,” פתח איש־שיחי
לאחר שנשארנו לבדנו, "היתה רגילה לדבר הרבה
על אדות הים, על אדות החופים, אשר שם יראה הים
כתכלת, והשמש יזרח שם תמיד. אמרתי בלבי,
כי זכר אביה שטבע בים מביא אותה לידי הרהורים
אלו, איני יודע, אולי האמינה או אולי קותה, כי נשא
אותו הרוח אל המקום, אשר שם יפרחו תמיד הפרחים
והשמים בהירים כל הימים.

“אין אלו אלא חלומות־ילדות,” עניתי.

“בשעה שברחה עמיליה ממני,” קרא מר
פגוטי, “ידעתי בלבי, כי הלכה לשם, ידעתי
בלבי, כי הוא ספר לה נפלאות על הארץ ההיא, אשר
שם תעלה למעלת גבירה, ובזה לכד אותה, עד
שהאמינה בו. ולכן עברתי את התעלה ואבוא ארץ
צרפת. שם נכנסתי אל אחד מפקידי ממשלתנו
וספרתי לו, כי הולך אני לבקש את בת אחותי. הוא
נתן לי תעודות, איני יודע מה טיבן, וגם מכתבי
המלצה, למען יקרבו אותי, וגם כסף רצה לתת לי ולא
קבלתי. אמרתי לו “יישר”. על חסדו הגדול עמי,
נשאתי את רגלי ועברתי בארץ צרפת”.

ראיתי, כי הדלת התנועעה אט ושלג
פרץ. ראיתי, כי החרך הלך וגדל קצת ויד נדחקה
לתוכו לאחז את הדלת פתוחה.






15.jpg







“לבדך וברגל?” שאלתי.

“על פי רב ברגל,” ענה לי, “ופעמים
שנסעתי בעגלה עם האנשים ההולכים אל השוק.
פעמים שהלכתי כמה פרסאות יחידי, ופעמים
שנטפל אלי חיל עני ההולך לראות את בני־ביתו.
הוא לא ידע את לשוני ואני לא ידעתי את לשונו, אך
בכל זאת הלכנו יחדו באבק הדרכים כחברים.
כשבאתי לעיר, הייתי נכנס לפנדק והמתנתי שם,
עד שיבוא לידי איש היודע אנגלית, נמצא לי איש
כזה, ספרתי לו, כי הולך אני לבקש את בת אחותי.
הם חקרו ודרשו, מי הם הדרים בבתי מלון, ולאחר
שנוכחתי, כי עמיליה איננה, הלכתי הלאה.
בכמה וכמה ערים ידעו את דבר אסוני, וכמה
אנשים עניים נתנו לי לחם לאכל ומים לשתות
ומקום ללון. הרבה נשים, שיש להן בנות כעמיליה,
השתתפו בצערי ועשו עמי טוב־וחסד, אלהים הוא
יגמל להן כפעלן! פעמים שהיו מושיבות את ילדיהן
על ברכי, ואני הייתי יושב בפתח בתיהן עם בוא
הלילה ומשתעשע עם הפעוטות, כאלו היו ילדי
עמיליה חמדתי. הה, יחידתי!”

מרתה עמדה בפתח. ראיתי את פניה
הדלים המביעים קשב. יראתי פן יחזיר הזקן
ראשו ויראנה. וכאשר תקף אותו הצער, הוציא
אנחה עמקה מלבו. שמתי את ידי הרועדת על־ידו,
אשר הליט בה את פניו, והוא קרא: “חן־חן, אדוני, אל
תדאג לי.” וכעבר שעה קלה סלק ידו מעל פניו
והוסיף לספר:

"פעמים שהלכו האנשים הטובים עמי
בבקר מיל או שני מילים ללוותני, וכאשר נפרדנו
ואמרתי להם: “חן־חן! אלהים יברך אתכם,” היו
מבינים את דברי ופניהם היו מצהיבות. סוף סוף
הגעתי אל הים. לא קשה היה הדבר לאדם יורד־ימים
כמוני לעבר בארץ איטליה. גם שם היו האנשים
טובים אלי, ובעברי מעיר לעיר נודע לי, כי ראה ראו
את אלה שאני מבקש – בארץ ההרים שויץ. יום
ולילה, מר דוד, הלכתי אל ההרים האלה. נראה לי,
כי ההרים הולכים ומתרחקים ממני ולעולם לא אגיע
אליהם. אך סוף סוף באתי למחוז חפצי, אל המקום
שהיו שם. ורעיון בא אל לבי: מה לי לעשות
כשאראה את פניה? אמנם ברי היה לי, כי אם רק
תראה עמיליה את פני, תשמע את קולי, תקום
ותתנפל לרגלי, אף אם לבשה בגדי מלכות! את זאת
ידעתי ברור! כמה פעמים שמעתי בחלומי את
קולה הקורא אלי: “דודי!” וראיתי אותה נופלת לפני.
כמה פעמים בחלומי הרימותיה מעל הארץ ולחשתי
לה: עמיליה, חמדתי. הנה באתי לסלח לך
ולהשיבך אל ביתי!

האשה המקשיבה לא הרגישה בקר
הלילה והוסיפה לעמד בפתח, וידיה התחננו אלי,
בקשו רחמים, לבל אגרש אותה. הוא הפסיק רגע אחד,
נענע ראשו, ואחר הוסיף:

“בו לא הרהרתי כלל, העקר, – עמיליה.
קניתי בגדים להלביש אותה. ידעתי, כי אם רק
אמצא אותה, תקום ותלך לימיני באותן הדרכים
שהלכתי אני, ועד עולם לא תעזבני עוד. אלביש
אותה בגדים שקניתי לה ואסיר מעליה את עדיה,
אקח אותה בזרועותי ויחדו נלך אל ביתנו, אנוח
פעם בדרך לרפא את רגליה הפצועות ואת לבה
הפצוע יותר, – אלה היו הרהורי באותה שעה.
ואולם… אחרתי לבוא והם כבר הלכו מזה, לאן? לא
ידעתי. זה אומר כה וזה אומר כה. הלכתי גם כה וגם
כה, אך את עמיליה שלי לא מצאתי, ואשוב
הביתה.”

מר פגוטי הוציא בזהירות מכיסו תכריך
קטן ובו שנים או שלשה מכתבים, והוא שם לפני על
השלחן.

“זה הראשון,” קרא בקחתו גליון אחד,
“הוא ניר חלק, שבו היה מכרך שטר בן חמש לטראות,
שנשלח לי, היא התאמצה להעלים את כתבה, אך
ממני לא תעלים.”

והוא נטל בזהירות יתרה עוד גליון אחד ואמר:

“אגרת זו באה אל מרת גומיז' (זו גרת
ביתי) לפני שנים שלשה ירחים, אנא, קרא אותה,
אדוני.”

המכתב הזה היה מאת עמיליה, אשר
התחננה להודיע לה על דבר דודה. "הה, לבי ישבר
בקרבי בזכרי אותו! חוסו עלי וכתבו לי. אמרו לו,
כי אם אמות מחר (וטוב מותי מחיי!) יהיו דברי
האחרונים: “יברך אלהים את דודי.”

גם בתוך המכתב הזה היה מנח שטר.

“האם ענו על המכתב הזה?” שאלתי.

“כן,” ענה מר פגוטי,:מרת גומיז' כתבה
לה, כי יצאתי לבקש אותה ומה היו דברי
האחרונים."

“ומה המכתב הזה בידך?” שאלתי.

"אין זה מכתב, אלא שטר בן עשר
לטראות, שקבלתי אתמול, ומעבר השני כתוב:
“מאת ידיד נאמן.” על פי חותם הדואר ראיתי, כי
התכריך בא מאחת ערי גרמניה, ובכן גמרתי
לשים פעמי אל העיר ההיא. מצאתי בירמות איש אחד,
שהואיל לרשם לי את דרך מסעי, ועל פי רשימה זו
אלך.

שאלתי אותו לשלום חם, והוא ענני:

“הוא עושה את עבודתו כאיש ישר. שמו
הטוב הולך בכל העיר. הכל מוכנים לעזר לו, כשם
שהוא מוכן לעזר לכל איש. אין הוא קובל ואין הוא
מתאונן, אך לפי דברי אחותי, – בלחישה אספר לך,
– לבו חלל בקרבו.”

לבי עליך, האמלל, אני מרגיש בצערך!

“חייו אינם חיים,” קרא מר פגוטי, “הוא
עושה כל עבודת פרך. בשעה שיש עבודה מסכנה,
הוא משליך נפשו מנגד. ובכל־זאת הוא רך
כילד.”

הוא אסף את גליונותיו לתוך צרורו וישמם בכיסו.

“ובכן,” קרא מר פגוטי, “אחרי אשר ראיתי
את פניך, מר דוד, בלילה הזה, אני הולך מזה מחר
בבקר. הלא ראית את כל אשר עמי,” הוא שם ידו על
כיסו, “אני דואג מאד, פן יקרני אסון בטרם אספיק
להשיב את הכסף לבעליו. לו מתי, והכסף הזה הי
נגנב או נאבד ממני, והוא היה אומר בלבו, כי
לקחתיו לי – כמדמני שלא הייתי מוצא אז מנוחה
בקברי! מכרח הייתי להתגלגל שנית לעולם
התחתון!”

הוא קם ממושבו, גם אנכי קמתי, ושוב חבקנו איש את יד רעהו בטרם שיצאנו.

“הלך אלך רבבות פרסאות,” קרא אלי,
“אלך עד כלות כחי, כדי להשיב לו את הכסף. אם
יעלה דבר זה בידי ואם אמצא את עמיליה שלי, –
איני חסר כלום. אך אם לא אמצא אותה, אפשר
שתגיע לאזניה השמועה בזמן־מן־הזמנים, כי
דודה אוהבה מת בדרך בלכתו לבקש אותה ואני
מאמין כי הדבר הזה ישיב אותה אל
בית־מולדתה!”

ובצאתנו בליל הסופה ראיתי את הדמות
הבודדת מרחפת לפנינו מרחוק. מצאתי לי תואנה כל
שהיא להסיח דעתו ועמדתי עמו בשיחה, עד אשר
נעלמה מעינינו.

הלכתי עמו עד הגשר וליד השפה
נפרדנו. בדמיוני. ראיתי והנה כל העולם שקע
בדממה והביט ביראת כבוד אחרי האיש הבודד
אשר, פסע על פני השלג.

ובשובי כבר נעלמו עקבותיו בשלג
אשר, ירד בשפע. הבטתי. לאחורי והנה גם
עקבותי נעלמו בתוך השלג.






פרק ארבעים: הדודות





מקץ ימים מספר בא מענה על מכתבי מאת
שתי הדודות של דורה. את דברי קראו בשים־לב, אך
דברים שבעל־פה טובים מדברים שבכתב, ולכן
יואיל נא האדון קפרפילד לסור אל ביתן ביום פלוני
בשעה פלונית לדבר על הענין החשוב מאד.

והאדון קפרפילד, כמובן, לא סרב הרבה,
ובו ביום ענה על המכתב, כי ישמח לבו מאד לבוא
בזמן המיעד לבית הגבירות ספנלו, אף בקש מהן
רשות לבוא יחד עם חברו מר תומס טרדלס.

שרוי הייתי בזעזוע נפש עד בוא היום הגדול, יום הבקור.

ולמרבה הצרה חסר הייתי בשעת משבר
זה עזרת העלמה מילס. כי הנה אביה, מר מילס, אשר
תמיד היה עושה הכל להקניטני, – או כך נדמה לי, –
נמלך ללכת להדו. מה המעשה הזה, אם לא
להרגיזני? אמנם יש לו שם איזה עסקים בזהב
ובשנהב, אף ישב בימי עלומיו בעיר כלכותה וכעת
הוא הולך שמה לעמד בראש בית מסחר, אך מה לי
ולכל אלה. העקר הוא, כי עמו הולכת להדו גם בתו
יוליה, וכעת היא עוברת בערי השדה להפרד מעם
קרוביה. כתלי הבית מכסים מודעות על מכירה או
שכירה, ואנכי מר לי מר.

רעיונות שונים עלו על לבי, מה יש לי
ללבש ביום המכבד הזה; מצד אחד חפצתי להראות
בלבוש הדר, ומצד שני יראתי לעורר בלב הדודות
חשד, כי לא איש מעשה אני. התאמצתי אפוא לבחר
בשביל הזהב בין שני הקצוות, ודודתי הסכימה
לי. מר דיק זרק אחרי, לאחר שיצאתי, אחת מנעליו
לסמן של הצלחה.

ואף כי טרדלס היה בחור נאה ולבי היה
מלא חבה אליו, הנה בשעה זו חשקה נפשי, כי
הבלורית שלו לא תהי זקופה כמין מברשת. לבי אמר
לי כי תסרקת זו תגרם לנו צער.

נטלתי רשות לעצמי, בלכתנו יחדו
לפוטני, לאמר לטרדלס, כי טוב היה, אלו החליק קצת
את שער ראשו…

“קפרפילד יקירי,” ענה טרדלס בהסירו
את מגבעתו ובהחליקו את שערו בכה ובכה, “רצוני
לעשות רצונך, אך אין תחבולה.”

“מדוע אין תחבולה?” שאלתי.

“אין עצה ואין תחבולה,” ענה טרדלס. “אין
הן רוצות להכנע. ואם אשים עליהן משקל מאה לטרה
להכניען – לשוא – עמלי בו. ברגע שיוסר מעליהן
המשא תעמדנה שוב זקופות. אין לך שום משג
קפרפילד, כמה, עקשניות הן שערותי.”

לא יכלתי להתאפק בלי הגיד לו, כי
לדעתי נטלו שערותיו את כל הקשיות של נפשו,
כי על כן נפשו רכה כל כך.

“הה!” השיב טרדלס בצחוק, “האמינה לי,
כי כל ענין בלוריתי מעשה ישן נושן הוא. אשת
דודי שנאה אותה. לפי דבריה, הביאה אותה לידי
יאוש. ובלוריתי עמדה לי לשטן גם על דרכי, כאשר
נתתי עיני בסופיה שלי.”

“האם היא טענה כנגדה?”

“לא היא,” ענה טרדלס, “כי אם אחותה
הבכירה. זו היפה־פיה לגלגה עליה. גם שאר האחיות
התלוצצו.”

“נעים!” קראתי.

“כן,” ענה טרדלס בתמימות גמורה, “זה
היה צחוק לכלנו. הנערות אמרו, כי סופיה גנזה
קוצה אחת משערותי וסגרה אותה על מסגר לבל
תעמד זקופה. כלנו צחקנו.”

“דרך אגב, טרדלס חביבי,” אמרתי אליו,
“הלא אין חכם כבעל הנסיון. הגד נא לי, האם בשעה
שארשת לך את העלמה, שהזכרת זה עתה, היה
עליך לפנות בהצעה אל בני משפחתה, כמו,
שאני למשל, הולך לעשות היום?”

“אכן,” השיב טרדלס ועל פניו פשט צל
של מבוכה, “הענין שלי, קפרפילד, היה קשה מאד.
הלא תבין, כי בהיות סופיה עוזרת לכל בני הבית,
לא עלה על לב איש כי תנשא בזמן מן הזמנים.
ואמנם כן, כלם נמנו וגמרו, כי לעולם לא תהיה
לאיש וגם קראו לה בשם בתולה זקנה, ובכן, כאשר
באתי ואמרתי בזהירות רבה למרת קרולר…”

“האם?” שאלתי.

“האם,” ענה טרדלס, "כאשר אמרתי לה
בזהירות רבה את הדבר, נאנחה, – ותתעלף.
ובמשך כמה חדשים לא יכלתי לשוב ולדבר
בענין זה.

“ולבסוף?” שאלתי.

“האב הכהן,” ענה טרדלס, “הוא איש מצין
והוא שקבל על עצמו לשדל את אשתו, כי עליה
להשלים עם הקרבן הזה ולא לנטר בלבה איבה אלי.
הלא תאמין לי, קפרפילד, כי אני הייתי בעיני
כעוף, דורס לגבי בני המשפחה הזאת.”

“האחיות היו ודאי על צדך?” שאלתי.

“אם אפשר לומר כן,” ענה, “אחרי אשר
נעתרה האם, היה עלינו לשדל את שרה. הזוכר אתה,
כי ספרתי לך על האחות שרה, החולה את חוט
השדרה?”

“אני זוכר.”

והיא ספקה כפיה, עצמה עיניה, פניה
חורו, ושני ימים לא אכלה מאומה מלבד לחם
ומים.

“נערה רגזנית היא זו, טרדלס!” קראתי.

“לא, לא, סליחה, קפרפילד!” ענה טרדלס,
“היא נערה נחמדה מאד, אך בעלת רגש רב. אכן, כלן
הן בעלות רגש. אחרי שרה היה עלינו לשדל
בדברים את שאר השמונה, והדבר עלה בעמל לא
מעט.”

“אבל סוף, סוף השלימו כלן?” שאלתי.

“כן,” השיב טרדלס בפקפוק. “רשאי אני
לומר, כי כלן הסכימו. האמת היא, כי חדלנו לדבר
בענין הזה, ונחמתם היא כי מצבי לפי שעה דחוק.
אך כאשר יגיע יום חתנתנו יהיה להם יום אבל,
ושנא ישנאו אותי על אשר לקחתי מהם את
אחותם.”

כאשר הלכנו וקרבנו אל הבית שבו
גרו שתי הדודות, היה לבי מלא מרך, עד כי טרדלס
יעץ לי לסור אל בית מרזח לשתות כוס שכר ולעודד
את רוחי.

הדודות קבלו את פני בנמוס רב. שעה
רבה ישבתי לפניהן ושמעתי מפיהן ארכות על
אדות אחיהן ועל דבר הקטטה שנפלה ביניהן.

דורה ישבה בחדר הסמוך, אשר משם
נשמע קול בכיה ואנחותיה, ומאנה לצאת. אך כעבר
שעה קלה נראו פניה. מה יפה היתה בלבשה
שחורים! מה גדלה שמחתנו, כאשר ראינו זה את זו!
ומה רב היה התענוג, כשלקחה דורה את צוני שלה
מעל משכבו והביאה אותו אלינו, ופניה
הבהיקו.

“דורה יקירתי, יפתי! עתה שלי את! לעולם”

"אל נא, אל נא! " השיבה דורה.

“האמנם לא שלי את לעולם־ועד, דורה?”

“כן, כן,” ענתה דורה, אבל יראה אני".

“את מי יפתי?”

“כן! איני אוהבת אותו”, קראה דורה, “מדוע לא ילך מזה?”

“מי חיתי?”

“זה ידידך,” קראה דורה, “אין זה עסקו. כמה טפש הוא!”

"חמדתי,, אמרתי, “בריה טובה הוא מאין כמוהו.”

“הה, אך למה לנו הבריות הטובות?!” רגנה דורה.

“יקירתי,” שדלתי אותה, “עוד מעט
תתודעי אליו וראית מה טוב הוא. גם דודתי תבוא
בקרוב ואת תדבקי בה לאהבה, אחרי אשר תכירי
בה.”

“לא, אל נא תביא אותה!” קראה דורה
בתתה לי נשיקה חטופה ובספקה כפיה, “אני
יראה.”

והיא תארה לפני את דודתי בדמות אשה
זקנה, אשת־מדנים, רגזנית וקפדנית. כך עלה
בדמיונה. לא הועילו כל דברי להוכיח לה, כי
שקר לה דמיונה. ובכן צחקנו יחדו ונהי
מאשרים. דורה הראתה לי את כל מעשי־הפלאים של
צוני, בעמדו בפנה על שתי רגליו האחוריות, קם
ונופל. ומי יודע, כמה זמן הייתי צריך לשבת
ולראות במחזות אלו, לולא באו הדודות של דורה
לקרא אותי אל הטרקלין.



כמובן, מהרתי לספר לדודתי את כל
הדברים שדברתי וששמעתי בערב ההוא. היא
שמחה לראות, כי מאשר אני, ותבטיחני לסור
בקרוב אל בית דורה. ואולם בשעה שישבתי אל
השלחן לכתב אגרת אל אגנס, התחילה דודתי לטיל
ארכות על פני החדר אנה ואנה, – כך היה דרכה
בשעה שהיתה טרודה בהרהורים, – עד אשר אמרתי
בלבי, כי כל הלילה לא תחדל מטיולה.

ואל אגנס כתבתי מתוך תודה רבה, כי
עצתה הטובה הביאה לי גם הפעם אשר. ביום המחרת
קבלתי ממנה מענה נעים מלא חן ושכל, כמו
שנאה לה.

מן היום ההוא היו ידי מלאות עבודה. יום
יום הייתי הולך להיגיט לעשות מלאכתי על יד
הדקטור סטרונג, ובכל שעת כשר משכני לבי
לפוטני, אשר שם יושבת דורה שלי בבית
דודותיה.

הדבר האחר שהטריד את מחי באותן
השעות הנעימות שישבתי על יד דורה, הוא, כי
ראיתי את הדודות מתהלכות עמה, כאלו היתה
תינוק. הדודה שלי, שהתודעה אליה והתרפקה
עליה, היתה קוראת לה בשם “פרח קטן!” והדודה
שלה לא ידעה תענוג אחר מאשר ללטף אותה, לסלסל
בשערה, לעשות לה צעצועים. הדבר הזה היה לי
למורת־רוח. כלן התהלכו עם דורה, כאשר התהלכה
היא עם צוני.

ופעם אחת, כשהלכנו שנינו לטיל,
אמרתי לה, כי מוטב היה, אלו התהלכו עמה באפן
אחר.

“הן תביני, יפתי,” בארתי לה, כי לא ילדה קטנה את."

“הנה!” קראה דורה, “שוב זועם אתה.”

“זועם, חמדתי”.

“הן כלן מחבבות אותי,” ענתה דורה, “ואני מאשרה.”

“הן! אבל, תמתי,” קראתי, “יכלה את
להיות מאשרה, בכל זאת אל יתהלכו עמך הליכות
תינוק.”

דורה נתנה בי עיניה מתוך נזיפה
והתחילה מיבבת: “אם איני אוהב אותה, למה
ארשתיה? ואם אין לבי אליה, למה לא אלך מעמה
עתה?”

מה יכלתי לעשות אם לא למחות דמעותיה
בנשיקותי ולהגיד לה, כי אהבת־עולם
אהבתיה?!

“אל נא תהי אכזר,” קראה דורה, “הלא אוהבת אני אותך, דדי.”

“אכזר אליך, חמדתי?! האוכל להתאכזר אל עצמי ואל בשרי?”

“אם כן, אל תבקש בי מגרעות,” קראה דורה בשפתי חן, “ואז אהיה טובה ונעימה.”

ומה שמח לבי, כשדורה עצמה בקשה
ממני להביא לה את ספר־המבשלים שאמרתי
וללמד אותה לערך “חשבונות,” כאשר הבטחתי.
הבאתי לה את הספר בכריכה מהדרה, כדי לחבבו
עליה, וגם קניתי לה חבילה של לוחות־ניר עם תבה
יפה מלאה עטי־עופרת, כדי להתרגל ברשימות של
הוצאה־והכנסה.

אך ספר־המבשלים גרם לה כאב־ראש,
והמספרים בלבלו את מחה. “אינם רוצים להתחבר,”
התאוננה דורה. ולכן נטלה את ספר־המבשלים
ועשתה אותו הדום לרגלי צוני שעמד בפנה,
ובעטי־העופרת צירה דמות פרחים וגם צורות משנות
שלי ושל צוני. לא מצאתי את לבי להוכיחה, בראותי
עד כמה היא שמחה במעשיה. ולכן לא נתחרטתי על
שקניתי לה את אלה.

ועל לבי עלה ללמדה פרק במשק־הבית
מתוך שיחות־שעשועים בשעת הטיולים שלנו.
פעם אחת, למשל, בעברנו על פני חנות לממכר
בשר, שאלתי את דורה:

“נניח יפתי, כי כבר בנינו בית ואת
הולכת לקנות כבש לארחת הצהרים, התדעי איך
לקנות?”

דורה הרהרה שעה קלה, ואחר כך ענתה ואמרה בתרועת נצחון:

“הן הקצב יודע איך למכר, ולמה לי לדעת? הוי נער פתי!”

ושוב פעם אחת ישבנו יחדו, ואנכי
שאלתיה, מה תעשה לאחר נשואינו, אם אבקש
לפתן אירי לסעדה. אך היא ענתה לי מתוך חביקות
ומתוך שחוק נעים, כי תצוה את המשרתת לבשל
כל המעדנים אשר תשאל נפשי.

הנה כי כן חדלתי מן השיחות
“המועילות” האלה, ונשב אל הכנור ואל השירים
ואל ציורי־הפרחים, אשר דורה היתה מומחית להם,
ונהי מאשרים כל הימים ההם. פעמים שעלה על
לבי רעיון לבקש את הדודות, כי לא תתהלכנה עם
דורה כעם תינוק, אך בה בשעה נתתי אל לבי כי
גם אנכי נכשל בעון זה.






פרק ארבעים ואחד: דורה ואגנס





בעת ההיא עבדתי עבודה קשה לרכש לי
את תורת הסטנוגרפיה האימה לכל פרטיה
ודקדוקיה, בידעי את חובתי לדורה ולדודותיה. עלי
להוסיף על הדברים שכבר כתבתי על התמדתי
בתקופת חיי אז ועל הסבלנות והשקידה, שגדלו
ובשלו בקרבי, אלה המדות הטובות של לבי כי הן
הן שמשו מקור להצלחתי. בר־מזל הייתי בעניני
העולם; אנשים רבים עמלו ויגעו יותר ממני ולא
הצליחו אף החצי;ואולם מעולם לא היה עולה בידי
לעשות את אשר עשיתי, לולא למדתי אז את הדיקנות,
הסדר והשקידה, ולולא גמרתי בלבי לצמצם
תמיד את עצמי בענין אחד, אם כי גם ענינים אחרים
היו מושכים את לבי.

השמים עדי, כי כותב אני את הדברים
האלה לא בכונה לשבח את עצמי. האיש המספר את
קורות ימי חייו כמוני היום, פרק אחרי פרק, עליו
להיות בעל לב טוב, לבל יענה אותו הרגש המר, כי
הזניח כשרונות רבים, עזב הרבה שעות כשר, וכי
הרבה מדות רעות נלחמו בקרבו והכריעוהו. אך זאת
היא דעתי על עצמי, כי כל מה שעשיתי בימי חיי
התאמצתי בכל לבי לעשות בשלמות, כי כל דבר
שקבלתי על עצמי התמכרתי אליו בכל נפשי
ומאדי, כי אל המטרות הגדולות והקטנות שאפתי
בכל כחי. מימי לא האמנתי, כי אפשר לו לאדם
בכשרון בלבד, בלי שתוף המדות הטובות של
עבודה קשה ומתמידה, להגיע אל מטרתו. אין דרך
אחרת בעולם. כשרון ומזל יכלים לשמש צדי
הסלם, שבו עולים כמה אנשים, אך את שלבי
הסלם הזה יש לעשות חמר קשה ומצק, ואין לך חמר
שיעמד במקום התמדה ושקידה. לא לעשות ביד אחת
דבר הדורש כל נפשי, ולא לזלזל בשום עבודה
שהיא הבאה לידי – אלה היו כללים של זהב
בחיי.

אין לי לחזר על דברי, עד כמה אני חב
תודה לאגנס על המדות הטובות האלה. אני בא עתה
לספר מתוך אהבה ותודה.

באחד מימי השבת, ואגנס אז
בלנדון, כי באה לשבת ימים אחדים בבית הדקטור
סטרונג, הלכתי עמה יחדו אל דורה. לבי היה מלא
הרהורים על אדות הפגישה הזאת. מה מאד
השתוקקתי, כי תופיע דורה שלי בכל הדר יפיה
לעיני אגנס.

בתחלה מאנה לצאת מחדרה. אחר כך
בקשה לתת לה ארכה לחמשה רגעים, וכאשר הואילה
סוף־סוף לשים זרועה תחת זרועי, כדי להכנס
לטרקלין, האדימו פניה הקטנים והיפים, ומעולם
לא היתה נעימה כמו ברגע הזה. אך כשנכנסנו אל
הטרקלין ופניה חורו, היתה בעיני יפה ונעימה
שבעתים.

דורה פחדה מפני אגנס. “היא חכמה מאד”
– אמרה לי. אך בראותה את עיניה המביעות בבת־אחת
עליזות מחשבה, טוב־לב, הוציאה מפיה קול ענות מתוך
פתיעה ותפל על צוארה ותתרפק עליה.

מימי לא הייתי מאשר כאשר בשעה זו.
מימי לא היה לבי מלא נחת, כמו בשעה זו שראיתי
את השתים יושבות זו בצד זו: דורה מביטה באמון
אל אגנס, המסתכלת בה מתוך חבה ונעם.

אגנס מצאה חן בעיני הדודות בדבריה
הנעימים, ואת לב דורה לקחה בהליכותיה־חן,
בעיניה המביעות רך ונעם, בקסם לשונה, ולא עוד
אלא שהתרעתה עם צוני, אשר גם הוא השיב לה
ידידות.

“מה ישמח לבי.” קראה דורה לאחר
שתית הטה, “כי את מחבבת אותי. לא פללתי. מי
יתן ויכלתי לקנות את לבך כי תהי לי במקום
רעותי מרת מילס, ההולכת בימים האלה מזה לשבת
עם אביה בארץ הדו.”

אגנס אמרה מתוך חיוך, כי לפי הנראה
תארתי אותה בצבעים שחורים, ולכן יראה דורה
מפניה. אך דורה נענעה בתלתליה ואמרה:

“לא, לא. אדרבה, פיו מלא תמיד תהלתך,
ודעתך היא בעיניו קדש־קדשים, ולכן הואילי נא
לאהבני ויאהבני גם הוא.”

צחקנו כלנו לדברי דורה המבקשת
אהבה; והיא גדפה אותי בשם “אוז” ותאמר, כי היא
אינה אוהבת אותי כלל וכלל. היום עבר עלינו
בנעימים ושעת הפרדה הגיעה. עמדתי לבדי על יד
האח, ודורה קרבה אלי בגנבה להאציל לי אחת
מנשיקותיה החביבות.

“האם אין דעתך, דדי,” קראה אלי דורה
ועיניה היפות הזהירו ויד ימינה הקטנה טפלה
באחד מכפתורי אדרתי, “כי הייתי נבונה יותר לו
היתה לי ידידה כזו בשכבר הימים?”

“חמדתי!” עניתי, “מה לך כי תדברי הבלים?!”

“האמנם ברי לך,” שאלה דורה בלי הרים עיניה אלי, “כי אלה הם דברי הבל?”

“ודאי שכן.”

“הנה שכחתי,” קראה דורה בהוסיפה למשמש בכפתורי, “איזו קרובה היא אגנס לך?”

“לא קרובי משפחה אנו,” עניתי, “כי אם גדלנו יחד כאח ואחות.”

“מתפלאה אני, על מה זה אהבת אותי,” קראה דורה באחזה בכפתור שני של אדרתי."

“אולי מפני שלא יכלתי לראות את פניך ולבלי אהב אותך, דורה.”

“נשער, כי לא היית רואה את פני,” קראה דורה במשמשה בכפתור אחר.

“נשער כי לא נולדנו כלל!” עניתי מתוך שחוק.

התבוננתי אל היד הקטנה והרכה
שעברה מכפתור לכפתור, אל ראשה תלתלים
הנשען על חזי, אל גבות העינים המשפלות,
ושאלתי את עצמי, מה הם ההרהורים בלב הזה.
לאחרונה הרימה את עיניה אלי, עמדה על בהונות
רגליה להאציל לי בכונה רבה מנשיקותיה – אחת,
שתים, שלש – ויצאה מן החדר.

המרכבה עמדה לפני הבית. ובצאתי יחד
עם אגנס, הללה לפני את דורה ואמרה לי, כי עלי
לשמר מכל משמר את הפרח הענג הזה. מעולם לא
גדלה בלבי אהבתי אל דורה, כמו ברגע זה
ששמעתי תהלתה מפי אגנס.

“בשעה שישבת על ידה,” אמרתי
אליה, “היית בעיני כמלאך טוב גם לדורה כמו
לי.”

“מלאך עני,” ענתה אגנס, “אך נאמן רוח.”

קולה היה צלול ונכנס אל הלב, ואנכי לא יכלתי להתאפק ואשאל:

“התבוננתי היום בפניך, אגנס,
וראיתי כי רוחך הטובה שבה אליך, אגנס. לא
כן?”

“כן,” ענתה, “שלום עתה ברוחי, אף כי בביתנו לא בא שום שנוי.”

“הלא תסלחי לי, אגנס,” קראתי, “אם
אשאלך על אדות הדבר אשר דברנו בערב הפרדה.
כמה הרהרתי בדבר זה.”

“אל נא תהרהר הרבה בענין זה. זכר, כי
מאמינה אני באהבה. יהי לבך בטוח, טרוטבוד, כי
את הדבר, שאתה חושש לי בגללו, לא אעשה
לעולם.”

אמנם בתוך תוכו של לבי לא האמנתי,
כי אגנס מסגלה לעשות את הדבר הזה, אך משא
כבד נגול מעלי, בשמעי מפיה את הדברים
האלה.

ניגשנו אל הגן ליד ביתו של סטרונג, ואגנס אמרה אלי:

“מי יודע, מתי אוכל לבוא שנית לנדונה, –
לטובתו של אבי, עלי לשבת בית. ואולם כתב אכתב
אל דורה, ובכן תדע הכל על אדותי. אל נא תדאג לי
ולגורלי. מאשרה אני באשרך. ואם תוכל בזמן מן
הזמנים לעזר לי, היה בטוח, כי פנה אפנה אליך.
יברכך אלהים תמיד!” קראה אגנס, בהושיטה לי ידה
לשלום.

לפני סיום הפרק הזה עלי לספר עוד על ענין אחד.

בימי בקורי בבית הדקטור ראיתי
והתבוננתי, כי אוריה היף (שבא גם הוא עם בית
ויקפילד) מקבל יום יום שנים שלשה מכתבים,
והכתב כתב יד מיקובר. מתוך כך ידעתי כי מר
מיקובר עומד איתן על משמרתו, ואשמח. ועל כן רב
היה תמהוני, בקבלי בעת ההיא מכתב מאת רעיתו
הכבודה, ואלה דברי המכתב:

"הלא תתפלא, מר קפרפילד חביבי,
בקבלך אגרת זו. ועוד יותר תשתומם על תכנה.
ויותר מכל על בקשתי ממך להסתיר את דברי. אך
רגשותי, רגשות, אשה ואם תובעים הצלה: ויען כי
אין עם לבי לפנות אל בני משפחתי אין, לי איש
לבקש עצה מפיו מלבדך ידידי, ודירי
לפנים.

"הלא תדע, קפרפילד חביבי, כי ביני
ובין מיקובר אשר (עד עולם לא אעזבהו* שרר תמיד
רוח של אמון זה לזה לזה. אמנם מר מיקובר היה פעמים
חותם על שטר בלי המלך בי, או שהיה מרמה אותי
בדבר זמן הפרעון של שטר. אבל בדרך כלל לא היה
לו למר מיקובר שום סוד מחברתו בחיים – הכונה
לאשתו – ודרכו היה בלילה, לפני עלותו על
משכבו, לספר לה את מארעות היום.

"הלא תוכל לתאר לך קפרפילד חביבי, מה
רב דאבון לבי להודיעך כי מר, מיקובר נשתנה
תכלית שנוי. הוא מבדלץ הוא מלא סוד. חייו. הם חידה
בעיני זו הלוקחת חלק בששונו ויגונו הכונה –
שוב לאשתו – כל היום מן הבקר עד הערב הוא יושב
במשרד וממני הוא מתעלם.

"אך זה הוא עוד לא הכל. מר מיקובר נעשה
זועף וזועם. הוא מתנכר לבנו הגדול ולבתו וגם
מילדיו הקטנים הוא מתרחק. את הפרוטות לפרנסת
ביתנו אפשר להוציא מידו בעמל רב והוא אומר, כי
ישים קץ לחייו (לשונו ממש), אך מסרב הוא סרוב
גמור לבאר ולספר מה זה ועל מה זה.

"הצרה גדולה מנשא. לבי עומד להשבר.
אם תואיל בטובך לתת לי עצה טובה בצר לי, מה יש לי
לעשות, תוסיף חסד על החסדים הרבים אשר עשית
עמדי.

"דרישת שלום לך, מר קפרפילד, מאת כל ילדי ומאת ידידתך השרויה בצער

אמא מיקובר."

לא מצאתי את לבי לעוץ לאשה חכמה
כמרת מיקובר בלתי אם את העצה להשיב אליה את לב
אישה על ידי סבלנות וחביבות. אך המכתב הזה
עורר בלבי הרהורים.






פרק ארבעים ושנים: חתנתי





בהגיעי לתקופה רבת ערך בחיי אני
שוהה רגע. החזיונות של הימים ההם חולפים על פני
והם נראים לי כצללים של נפשי.

עוברים שבועות, חולפים ירחים, והם
כימים אחדים בעיני. הנה זה עטפו הכרים ירק־עשב
והשדות מלאו שבלי זהב, והנה התכסתה הערבה
הרחבה עם תליה ושיחיה שמיכה של שלג. והנחל
אשר הצהיר נכח השמש, בשעה שטילנו אני
ודורה על שפתו, מתקמט, בנשב עליו רוח של חרף,
או מתנהל בכבדות תחת משא רגבי הקרח.

והנה הגעתי לשנת העשרים ואחת
בימי חיי. תור זה מטיל על האדם אחריות, כי נחשב
לגדול בשנים. מה רכשתי לי בהגיעי אל התור
הזה?

למדתי את תורת הסטנוגרפיה – תורה
קשה מאד, שעמלתי בה שתי שנים, עד שקניתי את
סודותיה וצרופיה, וכעת אני יושב בבית המחוקקים,
שומע את הנאומים של נבחרי העם ורושם על
הגליון בשביל עתון.

ואולם בו בזמן הרהבתי עז לנסות את
כחי ביצירה. כתבתי ספור קטן, גם שלחתיו
בחשאי אל אחד הירחונים. והספור ראה אור. מאז
התאזרתי ואכתב עוד כהנה וכהנה ועתה הרי
אני מחבר, שמקבל שכר סופרים. כשאני מונה
מספר פרנסותי על פי אצבעות יד־שמאלי, הריני
עובר על שלש אצבעות ואוחז בפרק של
הרביעית.

אבל – עקר העקרים – אני הולך לשאת את
דורה לי לאשה! הבית של הדודות מלא תנועה.
תופרת נכנסת ותופרת יוצאת. בערב בערב אין אני
והיא יכלים לשבת יחדו במנוחה. רגע רגע אשה
דופקת על הדלת וקוראה: תואל־נא מרת דורה לצאת! הן
מקשטות את יפתי כבבה.

ודודתי הולכת עם דורה על פני העיר
לנדון לבחר רהיטים יפים וכלים נאים. אך קדם כל
מצאה דורה אהל־חינאי עם פעמונים על גגו בשביל
צוני. ושעה ארכה עברה עד אשר נאות צוני לבוא
ולגור במשכנו החדש.

גם פגוטי באה, כאשר אמרה, לערך
ולסדר את כלי ביתנו. ידיה היו מלאות עבודה
לנקות ולשפשף כל דבר הצריך נקוי ושפשוף, עד
היות לו ברק.

עיני רואות ולבי לא יאמין. האשר הולך
וקרב אלי, ואני כחולם. נדמה לי, כי לפני שבוע או
שבועים קמתי בבקר השכם, ומאז הולך ונמשך
יום ארך.

הנה לבשה דודתי בגדי החג שלה, גם
כל מידעי קשטו את עצמם לכבוד היום, יום
חתנתי. אני רואה הכל ואיני רואה מאומה. עוברים
אנו במרכבה ברחובות העיר. אנשים הולכים טרודים
בעניני חל שלהם. תמה אני עליהם: מדוע לא יקחו
חלק בשמחת לבי?

דודתי יושבת על ידי, וכאשר הגענו אל בית־הכנסיה, אחזה בידי ונשקה לי.

“יברכך אלהים' טרוט!
כבן אתה לי. בבקר הזה עלה על לבי זכר אמך,
עליה, השלום.”

“מידך דודתי, בא לי אשרי.”

בפתח בית־הכנסיה נפגשנו עם מר דיק
ועם שאר השושבינים, ויחדו נכנסנו אל
הבית.

הדברים שעברו אחרי כן נראים אלי עתה כמעשים מסבכים כחלום לילה.

כמו מתוך חלום אני רואה את דורה באה עם שושביניה ומעמידים אותנו לפני הבמה.

הנה בא הכהן עם סגנו, ואחריהם עוד
אנשים שבאו לראות במחזה. משרתי־הקדש פתחו
בשירה ומסביב שררה דומיה.

והנה התחילה דודתה של דורה לבכות
ולהאנח, ואחריה שאר נשים. דורה הקטנה עומדת
ורועדת, ודבריה נאמרים בלחש.

והנה כרענו שנינו על ברכינו. דורה
אוחזת בידי אגנס. תמה כל העבודה, וכלנו
מתעודדים. ורק רעיתי הקטנה מתעלפת מתוך
קול־בכי: אבא! אבא שלי!

והנה שב רוחה אליה, ואני יוצא מבית
הכנסיה בקומה זקופה שלוב זרוע עם רעיתי
הנעימה, ואנו נוסעים לביתנו.

והנה עוברים אנו על פני קהל אנשים
ונשים המתלחשים: “מה נאה זוג זה!”, “מה יפה היא
הכלה!” ולב כלנו מלא גיל ועליצות.

והנה נערך משתה גדול, כיד המלך,
ואני יושב, אוכל ושותה כמו בחלום. אין לפני לא
בשר ולא יין, רק אהבה ותענוגים.

והנה גם נאמתי נאום, אף כי לא ידעתי,
מה הם הדברים שיצאו מפי. האמנם פי הוא
המדבר?

והנה כבר עומדת המרכבה להוביל
אותנו אל ביתנו החדש. דורה החליפה את שמלותיה,
ודודתה עומדת על ידה מרת נפש, כי אבד לה צעצוע
זה, שהשתעשעה בו ימים רבים.

והנה הקיפו הכל את דורה לברכה
ברכת־הפרדה. חביקות ונשיקות אין קץ. שחוק
ודמעות מערבים זה בזה.

והנה אני עומד לקחת את צוני (ההולך גם
הוא עמנו), ודורה עונה: לא, היא עצמה צריכה לשאת
אותו, אם לא כן – יחשב, כי חדלה לאהב אותו לאחר
שהלכה והיתה לאיש, ולבו ישבר חלילה.

והנה אני הולך שלוב־זרוע עם דורה,
והיא עומדת רגע, מביטה לאחור ואומרת: “אולי
פגעתי בכבוד מי־שהוא, אל נא יזכרו אותי לרעה”,
וזרם דמעות פורץ מעיניה.

והנה עמדה דורה שנית והביטה לאחור,
מהרה אל אגנס, חבקה אותה ונשקה לה נשיקה יתרה
וקראה לה: שלום! שלום!






פרק ארבעים ושלשה: משק ביתנו





ירח־הדבש עבר עלינו בנעימים. אני
יושב בביתי הנאה עם דורה ואין לי בעולמי אלא
אהבה בתענוגים.

מה רב האשר, כי דורה דרה עמי יחד. אין
לי להלך מהלך רב כדי לראות פניה, אין לי לחבר
מכתבים אליה. אין לי לבקש תחבולות להשאר
עמה לבדה. יש שבערב, בשעה שאני יושב
וכותב, ועיני רואות את דורה יושבת ממולי, אני
מהרהר בליבי: מה טוב ומה נעים שבת יחדו באין על
גבנו איש, אשר עלינו למצא חן בעיניו, אין לנו
אלא לחבב זה את זו חבה רבה כל ימי חיינו.

מספקני, אם שתי צפרים רכות יודעות
במשק בית פחות מאשר ידענו אני ודורה. כמובן,
שכרנו לנו משרתת, שנהלה את ביתנו, ואולם היא
הכירה תכף בתמימותנו והשתמשה בה להרע לנו,
רחמים לא ידע לב המשרתת הזאת, והיא שגרמה
לקטטה ראשונה, שנפלה ביני ובין רעיתי
הקטנה.

“חביבתי,” אמרתי לה לדורה באחד
הימים, “מה דעתך, היש לה למרי (שם המשרתת)
משג כל שהוא על דבר הזמן?”

מה כונתך, דדי?" שאלה דורה בנשאה
עיניה אלי מעל הגליון עם הציורים אשר
לפניה.

“יען כי כבר עברה השעה החמישית, ועלינו לסעד ברביעית.”

דורה הביטה אל השעון ותאמר, כי לדעתה מקדים הוא.

“אדרבה, יקירתי,” עניתי בהתבונני אל שעוני, “מאחר הוא קצת.”

רעיתי הקטנה באה וישבה על ברכי
ללטף אותי ולפיסני, ובעפרון אשר בידה העבירה
שרטוט על גבי חטמי. נעים היה הדבר, אך את
רעבוני לא השקיט.

“האם לא טוב היה, חמדתי,” אמרתי, “אלו הוכחת את מרי על אדות הדבר הזה?”

“לא, לא! איני יכולה, דדי!” ענתה דורה.

“מדוע לא, יקירתי?” שאלתי רכות.

“יען כי אוז אני,” ענתה דורה, “והיא יודעת זאת.”

אם כן, חשבתי בלבי, תעשה המשרתת
כל מה שלבה רוצה ואין נחת, ולכן נעשו פני
קודרים קצת.

“הה, מה רבו הקמטים על מצחו של הנער
הרע שלי!” קראה דורה, אשר ישבה עוד על ברכי,
ותמהר לשרטט בעפרונה במצחי, ואחר העבירה
בעפרונה על שפתותיה־שני להשחירן קצת, ותעש
את מעשיה בשקידה רבה, עד אשר צחקתי למראה
הזה.

“כך נאה!” מחאה כף, “הצחוק יפה לפניך.”

“אבל, חביבתי…” נסיתי לדבר.

לא לא! אנא!" השתיקה אותי דורה בנשיקה, “אל נא תהי אכזר! אל נא יהיו פניך חמורים,”

“רעיתי היקרה,” קראתי, “פעמים
שמחיבים אנו להיות חמורים. הבה! שבי על הכסא
לימיני! תני לי את העפרון! כך! ועתה נדבר
דברינו בדעת. הלא תביני, חמדתי, כי לא טוב ולא
נעים לאדם שאינו אוכל בצהרים. הלא כן?”

“ל־ל־א ט־ט־ו־ב!” ענתה דורה.
“מה רועדת את, יקירתי!”

“יען כי יודעת אני, כי אומר אתה לגדף אותי,” קראה דורה בקול מלא חנינה.

“תמתי, הן רק ללמדך בינה אני אומר.”

“הה, דבר זה גרוע מגדוף!” קראה דורה
מתוך יאוש, “לא לכך נשאתי, כי ילמדוני בינה.
אם דרשת בינה מבריה קטנה כמוני, צריך היית
לאמר זאת קדם, בן־בליעל.”

נסיתי לשכך מעט את רוחה, אך היא
הסבה פניה ממני ונענעה בתלתלי ראשה ימינה
ושמאלה וקראה “בן־בליעל, בן־בליעל!” פעמים
אין מספר, עד אשר לא ידעתי מה לעשות. התהלכתי
בחדרי אחת הנה ואחת הנה ואשוב אל מקומי.

“דורה חביבתי!”

“לא, לא חביבה אני לך. הן מתחרט אתה על
שנשאת אותי לאשה. אם לא כן, לא היית בא
ללמדני בינה,” השיבה דורה.

הרגשתי בדברים אלו עלבון לעצמי, ולכן אמצתי את רוחי ופני נעשו שוב חמורים.

עתה, דורה שלי," אמרתי, “כתינוקת
את, ודבריך הבל. הן תזכרי ודאי, כי אתמול לא
הספקתי לגמר את סעדתי; שלשם חליתי, כי
אכלתי בשר־עגל נא בחפזון, והיום לא אכל מאומה.
ואם מעט לך, הנה גם חכיתי שעה רבה לסעדת הבקר
– והחמין לא נרתחו. איני אומר חלילה, לנזף בך,
יקירתי, אבל הן לא נעים הדבר הזה.”

“הוי אכזר, נער אכזר, ובכן אשה לא נעימה אני!” קראה דורה.

“אבל דורה יקירתי, הן יודעת את כי לא אמרתי זאת מעולם!”

“הלא זה עתה אמרת, כי לא נעימה אני!” קראה דורה.

“אמרתי רק, כי משק־ביתנו לא נעים.”

“אחד הוא!” קראה דורה. וכנראה, חשה כן בלבה, כי בכתה בכי מר.

ושוב התהלכתי בחדר אנה ואנה. לבי
מלא אהבה אל רעיתי הענגה, ואני מהרהר בתשובה
על שגרמתי לה צער בדברי. ישבתי שוב על מקומי
ואמרתי:

"לא להכלימך נתכונתי, דורה. הרבה
והרבה ללמד אנו צריכים גם שנינו. הן בלבי היה
רק להוכיחך, כי מחיבה את – חובה מטלת עליך,
להשגיח על מרי, גם לטפל קצת בעניני הבית
למענך ולמעני.

“תמהה אני עליך, כי תדבר אלי דברי
מוסר,” יבבה דורה, “בעוד שיודע אתה, כי לפני
ימים מספר הלכתי בעצמי כמה מילים לקנות לך
דגים לעשות לך נחת רוח, אחרי שמעי פעם אחת
מפיך, כי אוהב אתה דגים.”

“אמנם היה הדבר נעים לי מאד, יפתי,”
אמרתי, “ואנכי ידעתי להוקיר את פעלך זה, ולכן
לא דברתי מאומה, אם קנית דג גדול מאד – שלא לפי
צרכנו, וגם הרבית מאד במחירו – שלא לפי
הוננו.”

“ואתה שמחת מאד,” הוסיפה דורה לדבר, "וגם קראת לי בשם חבה ‘עכבר’ ".

“כל ימי חיי לא אחדל לחבב אותך!”

ואולם הנעשה אין להשיב. מחצתי את
לבה הרך של דורה, והיא יבבה ויללה, כאלו
העלבתיה עלבון עולם. עזבתי אפוא את הבית,
ושעות רבות תעיתי ברחובות, ולבי היה מלא רגש
נחם. הייתי בעיני כרוצח, שעונו גדול
מנשא.

לאחר חצות הלילה שבתי אל ביתי, ומה
גדל תמהוני, כאשר מצאתי שם את דודתי יושבת
ומחכה לי.

“מה קרה?” שאלתי בחרדה.

“אין דבר, טרוט,” ענתה דודתי, “שב נא,
שב. הפרח הקטן שלנו היה קצת חולה ולכן
ישבתי על ידה. זהו הכל.”

תמכתי ראשי בכפי; ובשבתי ליד האח
ראיתי את עצמי מדכא. לא עלה על לבי, כי רגש כזה
יתקפני, לאחר שנמלאו כל תקוותי. ובהיותי
שקוע בהרהורי, נפגשו לפעמים מבטי במבטיה
של דודתי, אשר הסתכלה בי. פניה הביעו קצת
דאגה, ואולם אחרי כן הצהיבו.

“האמיני לי דודתי,” קראתי אליה, “כי
לבי מלא צער על שגרמתי יסורי־נפש לדורה.
ואולם שום כונה זרה לא היתה לי, בלתי אם לדבר
עמה רכות על אדות עסקי־בית.”

דודתי הניעה ראשה.

“סבלנות, טרוט,” אמרה דודתי.

“אמנם כן. השמים עדי, כי אין בלבי כלל ללכת בקרי.”

“לא, לא,” ענתה דודתי, אך הפרח הקטן
הוא ענג מאד, וגם רוח קלה תרעיד אותו, ולכן לאט
לך."

הודיתי בלבי לדודתי הטובה על דבריה
הטובים, אף היא הכירה בי, כי לבי מלא רגשות
תודה."

“מה דעתך דודתי,” שאלתי כעבר שעה
קלה, “אולי תואילי את לחנך וללמד קצת את דורה,
ובזה תעשי חסד גם עמה גם עמי?”

“טרוט,” השיבה דודתי בתקף, “לא! אל תבקש ממני דבר כזה.”

קולה היה חזק מאד, עד כי הרימותי עיני אליה מתוך תמהון.

“הנה אני מביטה לאחור על דרך חיי,”
קראה דודתי, “ועל לבי עולה זכר אנשים שהלכו
לעולמם, שנוח היה לי אלו התהלכתי עמהם ברך.
אם אני שופטת קשה על חיי הנשואים, אין זה אלא
מפני שאנכי יודעת את מרירותם ובכן הניחה לי.
שנים רבות הייתי רגזנית, קפדנית, זעפנית, גם
עתה יש בי מדות רעות אלו. ואולם אני ואתה עשינו
חסד זה עם זה – וחסדך עמדי, יקירי, גדול מאד.
ולכן אל נא תהי מריבה בינינו.”

“מריבה בינינו?” קראתי בתמהון.

“בני, בני,” ענתה דודתי בהחליקה
שמלתה, אם אבוא להתערב בחיי ביתכם, קרובה
המריבה בינינו, וגם על הפרח הקטן אביא רעה.
רצוני, כי היא תחבב אותי, כי אור פניה לא ידעך,
כי רוחה הטובה לא תסור ממנה. זכר את החיים
בבית אמך עם אישה השני, ואל תבקש ממני עוד
לעשות דבר, שעתיד לגרם רעה לי ולרעיתך!"

ראיתי כי נכחים דברי דודתי. הבנתי את רגשות לבה העדינים בדבריה על אשתי.

“הנה רק באו הימים הראשונים, טרוט,”
הוסיפה דודתי, “והעיר רומי לא נבנתה ביום אחד, אף
לא בשנה אחת. אתה בחרת לך אשה כלבבך – עב
קל כסה רגע את פני דודתי – בריה רכה וענגה,
החובה עליך לכבדה על מדותיה הטובות שיש לה
ולא לתבע ממנה מה שאין בה. אם יעלה בידך
לנטע בלבה מעט מעט את המדות שהיא חסרה – מוטב,
ואם לא, בני, מחיב אתה להתרגל בחיים
בלעדיהן. אך זכר יקירי, כי עתידכם רק בידכם.
אין איש יכל לעמד לכם, רק אתם לבדכם תסלו את
דרככם, אלה הם נשואים, טרוט, ואלהי השמים
יברך את שניכם, כי על כן תינוקות אתם התועים
ביער החיים!”

"דודתי דברה את כל הדברים האלה ברוח אמץ ואת, ברכתה חתמה בנשיקה.

לויתי את דודתי עד ביתה, אשר עמד
בקרוב מקום אל ביתי. ובשובי יצאה דורה לקראתי
ותפל על צוארי. היא אמרה, כי אנכי חטאתי לפניה
בקשי־לב והיא חטאה לפני בטפשות־פה. גם אנכי
בקשתי סליחה ומחילה, וסוף דבר היה, כי עשינו
שלום, אף נדרנו, כי קטטה זו הראשונה תהי
האחרונה, ולעולם לא נריב, גם אם מאה שנים נחיה
יחדו.

הנה כי כן הלך משק ביתנו וירד.
משרתות יצאו מביתי ולקחו עמהן לזכרון כפות
כסף, ואחרות באו במקומן, אשר שברו כלים או
קנו יין ושכר על חשבוני. החנונים הכירו בנו
כי חסרי נסיון אנו, והשתמשו בזה למכר לנו
כל הפגום וכל המקלקל וכל הפסול. פעם אחת
עינתי בפנקסי החנוני שלי ותמהתי, כי מצאתי
רשום על חשבוני כמה וכמה לטראות של חמאה,
כאלו הרצפה בביתנו עשויה חמאה, וגם משקל
הפלפלים שמכר לנו החנוני עולה הרבה מאד, עד
כי בגללנו חדלו כמה וכמה משפחות לתבל את
תבשילם בפלפלים; והפלא גדול יותר, כי מעולם לא
נמצא בביתי גרגר של פלפל.

ומה שהותיר החנוני לקחה הכובסת או
אשה אחרת שבאה לעזר לנו. הסעדות שלנו היו
פגומות מאד. נסיתי לעין בספרי המבשלים, כדי
ללמד, כיצד צולין בשר על גבי גחלים, אך לא עלה
בידי לקנות תורה זו. הבשר שלי היה או צלוי
למחצה או חרוך באש.

באחד הימים הזמנתי אל ביתי את
טרדלס לסעד עמנו. כאשר ישבנו כלנו אל
השלחן ראיתי קערה ובה בשר אשר לא ידעתי מה
הוא.




16.jpg



“יקירתי,” אמרתי אל דורה, “מה יש לך בקערה הזאת?”

“צדפות, אישי החביב,” ענתה דורה במבוכה.

“אכן רעיון נפלא עלה על לבך,” קראתי
בשמחה, “הלא זה הוא התבשיל החביב מאד על
טרדלס.”

“כן, דדי,” ענתה דורה. “קניתי חבית
קטנה והחנוני אמר, כי זהו מן המין המשבח,
ואולם אנכי… חושבת אני… כי אין הדבר בסדר…”
ובדברה את הדברים האלה נענעה דורה בראשה
ודמעות־פנינים נוצצו בעיניה.

“יש רק להפריד בין שתי הקלפות,”
אמרתי,,הסירי נא את הקליפה העליונה,
חביבתי."

“אך אי אפשר להסיר,” אמרה דורה אשר התאמצה בכל כחה לעשות את הנסיון הזה.

“היודע אתה, קפרפילד,” אמר טרדלס,
“אני חושב, כי הסבה היא… הצדפות הן טובות… אך
הסבה היא… כי לא נפתחו.”

ואמנם הצדפות לא היו פתוחות ובידינו
לא היתה סכין מיחדת לכך, אך לא ידענו להשתמש
בה אלו היתה בידנו כזאת. ובכן הבטנו בעינינו
על הצדפות ואכלנו רק את בשר הכבש.

אחרי אשר הלך טרדלס, נגשה דורה אלי ואמרה:

“צר לי מאד, דדי, אולי תואיל ללמדני?”

“אני עצמי צריך ללמד תחלה, דורה,” עניתי, “נבון אני כמוך, אוצרי.”

“אך יכל אתה להורות לי,” השיבה דורה, “הן איש חכם אתה!”

הבלים, עכברי!" קראתי.

“מה טוב היה,” נענתה רעיתי לאחר שתיקה,
“אלו יכלתי לשבת שנה שלמה על יד אגנס, כי אז
למדתי ממנה הכל.”

בארתי לה, כי אגנס טרודה בביתה
לכלכל את אביה, כאשר הסכינה לעשות מילדותה
ועד היום.

“הרוצה אתה לקרא לי בשם נאה, אשר בחרתי בו?” שאלה דורה ולא זזה ממקומה.

“מה השם הזה?” חקרתי בחיוך.

“שם־של־שטות הוא,” השיבה דורה בנענעה רגע תלתלי ראשה, – “אשה תינוקת”.

שאלתי מתוך צחוק את האשה התינוקת
שלי, מה זה עלה על לבה לבחר בשם חדש. אך היא
נתנה בי את עיניה־תכלת ואמרה:

“אין כונתי, נער שוטה, כי תשתמש
בשם חדש זה תחת השם דורה. רק זאת אני רוצה כי
השם הזה יכנס אל לבך, בשעה שיחר אפך בי.
תאמר אל לבך: “הלא רק אשה־תינוקת היא!” כאשר
יעלה על לבך כי לא מצאת בי את משא־נפשך, אמר
אל עצמך: “הן ידעתי, כי אשה תינוקת היא”. ואם
אני עושה דבר שלא כרצונך, ומי יודע אם יש
בידי להבין רצונך, אמר: “מה יש לדרש
מאשה־תינוקת, רב לי, אם אוהבת היא אותי אהבה רבה!”
ואמנם אני אוהבת אותך בכל מאדי.”

עד היום ההוא לא פללתי לשמע מפיה
דברים נאים כאלה, אשר נכנסו אל לבי. הם עשו עלי
רשם עמק. ובכתבי היום את הדברים, עולה לי מבעד
לערפל והצללים תאר פני התינוקת הזאת, שככה
אהבתיה, ובאזני מצלצלים הדברים ההם, שהסחתי
דעתי מהם לפעמים. נער הייתי.

ובאחד הימים אמרה לי דורה, כי גמרה
לקחת בידה את משק הבית. לתכלית זו תקנה את
העפרונות, קנתה פנקס גדול, לקחה את ספר
המבשלים, שצוני קרע את דפיו, ואחתה אותו,
והכינה את עצמה “להיטיב מעשיה”.

ואולם המספרים “לא רצו להתחבר”. צוני
בא וקלקל את אשר תקנה דורה; העטים קשרו קשר,
זה קלט שערה וזה פלט דיו לרב וזה גרד את הניר,
עד אשר קצה נפש דורה בעבודתה הקשה ובעמלה
הרב. הבטתי אל פניה הנעימים שהביעו צער,
ולבי נתמלא רחמים על התינוקת הזאת.

“מה לך דורה?” שאלתי רכות.

ובשמעי מפיה, כי “המספרים אינם
רוצים להתחבר”, החלותי להורות לה פרק
“בחשבון”. אך בראותי את הלאות ואת השעמום על
פניה, נמלא לבי רחמים על "האשה־התינוקת,
הנחתי מידי את העפרון, ואקח את הכנור
לנגן.

בימים ההם היו ידי מלאות עבודה. יש
אשר הייתי מטיל יחידי בימים בהירים ומהרהר, כי
חלומות נעורי לא באו. אך ההרהורים האלה לא מררו
את חיי. אמרתי אל לבי: אי אפשר לחלום שיתקים
כלו. פעמים שהיה עולה על לבי, מה טוב היה לי, לו
היתה אשתי עזר כנגדי, לו יכלה לעודד את רוחי,
לו היה בידה למלא את החלל הריק אשר מסביב
לנפשי. אך הרגשתי, כי זה הוא אשר עליון, שלא
חכיתי לו ולעולם לא יבוא.

יש אשר הייתי מאחר לשבת בלילה
לפני שלחן־הסופרים ודורה יושבת ממולי בלי
תנועה, עד אשר נדמה לי לפעמים כי ישנה היא. אך
בהרימי ראשי, ראיתי את עיניה תכלת נעוצות בי,
והיא מסתכלת בי בהערצה.

“הוי, מה עיף אתה, דודי!” קראה דורה פעם אחת, לאחר שכליתי את עבודתי.

“אין זאת, כי אם את עיפה, תמתי!”
אמרתי אליה, "ואמנם לא טוב, כי מאחרה את לשבת
בלילה, עליך לעלות על המטה בשעה
מקדמת.

“לא, אל תשלחני מזה!” התחננה דורה, “אל נא! אנא!”

ולתמהוני הרב נפלה על צוארי בקול בכי.

“חולה את, חמדתי? לא טוב לך?”

“שלום וטוב לי!” ענתה דורה, “אך תן לי
רשות לשבת ולראות את פניך בשעה שאתה
כותב.”

“אך מה מראה כזה לעינים יפות בחצות הלילה?” השבתי.

“אם מצאו עיני חן בעיניך, תן לי רשות
לשבת פה בשעה שאתה כותב,” קראה דורה, “האמנם
מצאו עיני חן בעיניך?”

“מאד מאד.”

“אם כן, עשה את שאלתי.”

“ירא אני, כי יועם זהרן, דורה.”

“לא, זהרן יגדל! כי בשבתי על ידך לא
תשכחני גם בשעה שלבך מלא חזיונות. האם לא
תקצף, אם אבקש ממך דבר של שטות?”

“מה הדבר הזה?”

“תן לי רשות לתקן את העטים,” קראה
דורה, “והיה כאשר תהי עסוק בעבודתך, לא אשב
בטלה גם אני.”

מה רבה שמחת דורה, כאשר נתתי לה
רשות לעשות כן. וממחרת היום ישבה על ידי
ולפניה חבילה של עטים, אשר תקנה והכשירה אותם
בזהירות רבה, כאלו עשתה עבודת־הקדש. וכדי
לגרם לה נחת רוח, הייתי מבקש מידה פעם בפעם
עט חדש. ופעם אחת מסרתי לה כתב־יד קטן
להעתיקו. פני דורה הזהירו. ההכנות הרבות אל
העבודה הגדולה הזאת, הזהירות היתרה שלא
לקלקל, חס־ושלום, ההפסקות שבאו לשם שעשועים
עם צוני, החתימה של שמה בסוף הגליון, מראה
פניה בשעה שהגישה לי את מלאכתה, עיניה
המאירות, כאשר הללתי את כתבה – כל הזכרונות
האלה מעוררים את לבי גם היום.

דורה הגתה חבה רבה אל דודתי, אשר גם
היא השיבה לה אהבה. למענה לטפה דודתי את צוני,
שלא היה חביב עליה, למענה ישבה שעות שלמות
והאזינה לנגינות הכנור, אף כי לא אהבה את
הנגינה, ולמענה היתה דודתי הולכת בשוק לקנות
דברים של מה־בכך לשמח אותה.

ובשעה שבאה דודתי אל ביתנו, בעמדה
עוד על המפתן, נשמע קולה המלא חבה: “איה
הפרח הקטן?”






פרק ארבעים וארבעה: שמועות





הדבר היה כשנה אחרי חתנתי – אם
אאמין לכח זכרוני הרפה בחשבון זמנים – בשובי
באחד הערבים מטיולי לבדד שקוע בתכן הספר
שעמדתי בכתיבתו (כי הצלחתי בספורי הלכה
וגדלה), עברתי על פני בית מרת סטירפורת. גם קדם
לכן הייתי עובר על פניו, בהיותי דר בשכנה זו,
כשלא מצאתי דרך אחרת. אך תמיד הייתי עובר
בצעדים מהירים ורק הצצתי עליו הצצה קלה. מראהו
היה תמיד קודר ושומם, אף אחד מחדריו לא היה פתוח
אל הרחוב והחלונות הקטנים עם המסגרות הכבדות,
אשר מעולם לא עשו רשם עליז, נראו עתה שוממים
מאד, בהיותם סגורים והוילאות תמיד מאפילים
עליהם. על פני חצר קטנה מרצפה עבר משעול אל
דלת, שמעולם לא נפתחה: שם היה חלון עגל, שומם
כשאר החלונות, אך הוא האחד שוילון לא האפיל
עליו. איני זוכר, אם ראיתי פעם אור בבית הזה. אלו
הייתי אורח ארעי, ודאי הייתי חושב, כי שם שוכב
איש מת חשוך בנים, או דמיוני היה מתאר לי אגדות
שונות.

ואולם אם גופי חלף חיש על פני הבית
הזה, הנה רוחי לא כן. הבית עורר בקרבי המון
זכרונות ומחשבות, ובעברי על פניו בערב ההוא
ובלבי תערבת של זכרונות ילדות וחלומות בחרות,
צלילי תקוות לא ברורות עם אכזבות קודרות, חזיונות
של דמיון ומציאות, והנה קול עולה באזני,
ואחרד.

זה היה קול אשה. הכרתי בה את המשרתת הקטנה של מרת סטירפורת.

“אולי תואיל, אדוני, לסור אל העלמה דרטל?”

“האם שלחה אותך מרת דרטל אלי?” שאלתי.

“מרת דרטל ראתה אותך עובר גם תמול גם
שלשם ועלי הטל לשבת בפתח המבוא ולקרא לך
כאשר תעבר.”

הלכתי אחרי המשרתת עד בואנו אל
הגן הסמוך לבית. שם מצאתי את מרת דרטל, אשר
קדמה את פני לא בחבה. עיניה הביעו בוז לי, אף לא
התאמצה להעלים ממני רגש זה.

“אמרו לי, כי יש לך דבר אלי, מרת
דרטל,” אמרתי בעמדי לפניה וידי נתונות על
מסעד הכסא, אשר לא חפצתי לשבת עליו.

“אנא,” קראה אלי, “אמר לי בטובך, הנמצאה אותה ריבה?”

“לא.”

“ואולם הן כבר ברחה.”

“ברחה?”

“כן, ממנו ברחה,” השיבה מתוך חיוך,
“אם לא נמצאה עד היום, אפשר שלא תמצא עוד. אולי
מתה!”

טוב מותה מחייה," הרהרתי בלבי. אך אשת שיחי הוסיפה:

“הן מודע אתה לקרוביה של אותה ריבה
עלובה, אולי יש עם לבך לשמע את הקורות
אותה?”

“כן,” עניתי.

היא קמה מתוך חיוך־זדון, פסעה פסיעות
אחדות אל גדר סמוכה, שהבדילה בין הדשאה וגן
הירקות, וקראה בקול רם: “גש הלום!” כאלו קראה אל
בהמה טמאה.

עד מהרה שבה עם מר ליטימר, הוא
השתחוה לפני מתוך החשיבות המיחדה לו ועמד
מאחורה.

“עתה,” קראה בקול נגיד, בלי הבט אל פניו “ספר נא למר קפרפילד על הבריחה.”

“מר ג’מס (סטירפורת) ואנכי, גברתי…”

“אל תפנה בדבריך אלי!” הפסיקה האשה אותו ברגז.

“מר ג’מס ואנכי, אדוני…”

“אנא, גם אלי אל תדבר,” קראתי.

מר ליטימר לא נבוך כלל ועל ידי
השתחויה קלה הביע את דעתו, כי כל מה שנוח
לנו נעים גם לו, ופתח שוב:

“מר ג’מס ואנכי עברנו עם העלמה
בארצות רבות, בצרפת, שויץ, איטליה. מר ג’מס היה
כרוך מאד אחריה. עד מהרה למדה העלמה לדבר
בלשונות נכריות. כל רואיה העריצו אותה.
תלבשתה, הליכותיה, דבריה, יפיה – הכל משך
את העין אליה. על לב איש לא עלה, כי זו היא בת־כפר.
כן עבר עלינו זמן־מה, עד אשר החלה העלמה להלאות
את מר ג’מס במנהגיה המוזרים, ורוח רעה תקפה
אותו. ימים רעים באו לי אז. אך בכל זאת לא הופר
השלום לימים רבים,”

המשרת שתק רגע, התבונן אלינו והוסיף לספר:

“סוף סוף, לאחר שנפלה קטטה ביניהם, קם
מר ג’מס בבקר יום אחד, – הדבר היה בקרבת העיר
נאפול, אשר שם ישבנו בנאות־דשא לחוף הים –
והלך על מנת לשוב ביום מחר, ועלי הטיל את העבודה
לבוא עמה בדברים ולבאר לה כי לטובתה ולטובתו
גמר להפרד ממנה. ובחסדו הגדול הואיל מר ג’מס
להציע לפניה על ידי, כי תנשא לאיש הגון
שנכון להסיח דעתו מכל מה שעבר עליה. ושדוך
כזה יאה לה, כי על כן בת פחותים היא.”

ושוב שתק הדובר שעה קלה, ובפניו
ראיתי, כי הנבל הזה הוא הוא האיש שהיה מיעד
לעמיליה הקטנה.

“את הדבר הזה קבלתי על עצמי,” הוסיף
העבד לספר, “יען חפצתי לחלץ את ג’מס אדוני
מצרה וגם להשכין על ידי כך את השלום בינו ובין
הורתו. ואולם אך נודע לאותה עלמה מפי, כי אדוני
הלך ולא ישוב, כמעט שיצאה מדעתה. בכח רב
עצרתי בעדה לבל תשחט את עצמה או לבל תנפץ
ראשה אל אבני הרצפה. אך בשעה שמסרתי לה את
הדברים על אדות השדוך לא היה גבול לחרון־אפה.
מעודי לא ראיתי אדם זועם כמוה. ברגע אחד אבדו
רגשותיה, אבדה בינתה, אבד רוחה. ולולא שמרתי
את נפשי, כי אז, ברי לי, היתה הורגת אותי. קצור
הדבר, לאחר ימים אחדים התחמקה וברחה, ומאז לא
נראתה ולא נשמע ממנה דבר. לשוא בקשתיה,
חפשתיה – היא נעלמה ואיננה. אפשר כי מצאה
קברה במצולות ים, יען כי כל הימים לא חדלה
מדבר אדות הים, ופעמים שהיתה מספרת לילדי
המלחים על שפת הים, כי גם היא בת דיג. והדבר
הזה היה למורת רוח למר ג’מס.”

הה, עמיליה! לבי עליך! אני רואה
בדמיוני את הנערה היפה יושבת לחוף ים בין
ילדים תמימים, והיא שומעת את קולותיהם הנעימים
בקראם “אמא”, והיא מקשיבה את המית הים ושיח
גליו – והיא זוכרת את בית מולדתה היא ואת ימי
ילדותה היא.

“לאחר שהברר לי,” הוסיף המשרת, “כי
לשוא אבקש את האובדת, הלכתי אל מר ג’מס – שאת
מקום מגוריו ידעתי – ואספר לו את כל הקורות. אך
הוא נמלא חמה וגדף אותי וגם הרים ידו עלי. ולכן
גמרתי בלבי להפטר ממנו ואבוא הלום לספר
לאמו את כל הדברים. ועתה הרי אני מבקש משרה
חדשה.”

מלבד הדברים האלה נודע לי, כי
סטירפורת הלך לארץ ספרד, ואמו דואגת לבל יפל
שנית בפח של “אותה ריבה.”

את כל זאת מצאתי ראוי להודיע למר
פגוטי, וביום המחרת באתי ללנדון לבקשו. תמיד
היה הזקן הזה נודד ממקום למקום, ובלבו רק רצון
אחד: לגלות את עקבות בת אחותו. כמה וכמה פעמים
ראיתי אותו עובר בחשכת הלילה על פני חוצות
לנדון ומחפש את אוצרו שאבד לו.

הוא דר באחד הבתים הקטנים, ומפי
השכנים נודע לי, כי הוא לא יצא עדין מאהלו.
בבואי אל החדר הקטן והנקי ראיתי כי הזקן מוכן
בכל עת ובכל שעה לקדם את פני האובדת. על הדבר
הזה העיד מראה החדר וכליו. מר פגוטי ישב ליד
החלון שקוע בספר, עד כי לא שמע קול צעדי בבואי,
ורק לאחר שנגשתי אליו ואשים ידי על שכמו,
נשא עיניו אלי.

“מר דוד! אודך! חן חן לך שבאת! שב נא. ברוך הבא!”

“מר פגוטי,” אמרתי בשבתי על הכסא
שהגיש לי, “אל נא תיחל. הנה שמעתי
חדשות.”

“על אדות עמיליה?”

ידיו רעדו, פניו חורו, הוא נעץ בי את עיניו.

“איה מקומה אין יודע, אך ממנו הלכה.”

הוא ישב והאזין אל הדברים שספרתי,
ופניו הביעו שלוה. נדמה לי, כי רואה הוא לנגד
עיניו את תאר פני עמיליה. לאחר שכליתי את
ספורי, שתק עוד שעה קלה ואחר שאל:

“מה דעתך אתה, מר דוד?”

“לפי דעתי, חיה היא,” עניתי.

“איני יודע. אפשר שהמהלומה הכריעה
אותה ברגע הראשון… ומה גם לפי טבעה… כל ימיה
היתה רגילה לדבר על אדות הים, אולי מפני שלבה
אמר לה, כי בו תמצא קבר…”

הוא התהלך על פני החדר הקטן הנה והנה שקוע בהרהורים, ואחר הוסיף ואמר:

“ובכל זאת, מר דוד, הן ברי היה לי, כי
חיה היא… גם בהקיץ גם בחלום ידע לבי, כי מצא
אמצא אותה… תקוה זו האירה לי, היא שעמדה לי… עד
שאיני מאמין, כי נכזבה… לא! עמיליה חיה היא!
איני יודע, מאין תבוא ואיה מקומה, אך לבי אומר
לי, כי בין החיים היא!”

“ובכן, ידידי, מה יש בדעתך לעשות?”

“לפי השערתי, שבה בת אחותי ללנדון,
אל העיר הגדולה שאפשר להעלם בה. ומה תעשה
פה, אם לא תשוב הביתה? והיא לא תשוב הביתה!”
קרא הזקן בנענעו בראשו, “לא, לא תשוב!”

“אם היא תבוא ללנדון,” אמרתי, “יש פה,
לפי דעתי, אדם אחד שיוכל למצא אותה. אולי זוכר
אתה, – שמע לדברי בשים לב אל המטרה הגדולה! –
את מרתה?”

“בת עירי?” – ופניו ענו לי בלי אמר.

“הידעת, כי בלנדון היא?”

“ראיתיה ברחובות,” ענה הזקן ברעדה.

“אך אין אתה יודע,” אמרתי, “כי עמיליה
עשתה עמה חסד, בסיוע חם, זמן רב בטרם ברחה
מביתה. וגם זה אינך יודע, כי בלילה ההוא, כאשר
נפגשנו בבית המרזח ושוחחנו, עמדה מרתה
מאחורי הדלת והקשיבה.”

“מר דוד!” קרא הזקן בהשתוממות, “בלילה ההוא שירד שלג רב?”

בלילה ההוא. מאז לא ראיתיה פה.
הלכתי אז מעמך לבקשה ולדבר עמה, אך היא
נעלמה. לא חפצתי להזכיר שמה לפניך, אך היא היא
האדם שאמרתי, כי יש בידו לגלות עקבותיה. האם
בנת?"

“בנתי יפה, מר,” השיב הזקן. השפלנו קולנו עד ללחש, וככה המשכנו שיחתנו.

“אמרת כי ראית אותה. האם תוכל למצאה פה?”

“אני חושב, מר דוד, כי יודע אני איפה יש לבקשה.”

“הנה החשיך. ואם נזדמנו הפעם
יחדו, הבה נצא שנינו לנסות מזלנו, אולי
נמצאה.”

הוא הסכים והכין את עצמו ללכת עמי.
ראיתי והנה הוא מביא סדרים בחדר, מעמיד נר על
השלחן ועליו כלי הצתה, מציע את המטה, מוציא
מתוך ארגז אחת משמלותיה (זכורני כי ראיתי את
עמיליה לבושה בה) ועוד בגדים עם מגבעת ושם
הכל על גבי כסא. הוא לא דבר דבר וגם אנכי
שתקתי. אין ספק, כי לילות רבים חכו הבגדים
במקום הזה לעמיליה.

“היו ימים,” קרא אלי הזקן ברדתנו מעל
המעלות, “אשר ריבה זו, מרתה, היתה בעיני דמן
תחת רגלי עמיליה שלי, יסלח לי האלהים; כמה
נשתנו הדברים עתה!”

בלכתנו בדרך שאלתי את הזקן, קצת
כדי לבוא עמו בדברים וקצת מתוך תשוקה לדעת,
מה שלום חם. הוא ענה לי, כדרכו, כי חם לא נשתנה,
נושא הוא משא חייו בלי נחת אך גם בלי תלונה,
והכל מחבבים אותו.

שאלתיו, אם יודע הוא מה בלב חם על האיש
שהמיט עליו אסונו, האם הוא הוגה בלבו רגש נקמה,
ומה לדעתו, יעשה חם, אם יפגש באחד הימים את
סטירפורת?

“אין אני יודע,” השיב לי, “כמה פעמים חשבתי על כך אך לא באתי לשום דעה.”

העליתי בזכרונו את הבקר ההוא אחרי הבריחה, בעמדנו שלשתנו על שפת הים.

“הזוכר אתה,” אמרתי, "כאשר עמד פרוע
ומלא רוגז והביט על פני הים ודבר “על קץ
הדבר?”

“ודאי זכורני!” ענה.

“מה, לפי דעתך, כונת דבריו?”

“אדוני דוד,” ענה הזקן, “כמה וכמה
פעמים שאלתי על זה את נפשי ומענה לא מצאתי.
וראה זה פלא: איני מעז לשאלו, אף כי כבן הוא לי.
מימיו לא אמר לי דבר שאינו ראוי לבן מקשיב, וגם
הפעם היה עונה על שאלתי בדרך כבוד. אך מים
עמקים רעיוני איש ומי יוכל לרדת אליהם.”

“יפה אמרת,” קראתי, “והדבר הזה היה גורם לי לפעמים דאגה.”

“גם אני דואג, מר דוד,” ענה הזקן, “על זה
ועל דרכו לשים נפשו בכפו. איני יודע אם יעשה
לו רעה ואני מקוה, כי לעולם לא יפגשו
שניהם.”

עברנו דרך שער ההיכל אל הרחוב הראשי.
הוא הלך על ידי שותק וכלו שקוע במטרת חייו.
בהגיענו קרוב אל הגשר, פנה אלי והורה באצבע
על דמות אשה בודדת, אשר הלכה מעבר הרחוב מזה.
הכרתי תכף, כי זו היא אשר אנו מבקשים.

עברנו את הרחוב לרחבו והלכנו אחריה,
ועל לבי עלה, כי טוב יהיה לנו אם נבוא עמה
בדברים במקום סתר, אשר לא יראונו העוברים
והשבים. יעצתי אפוא לבן לויתי לבל יכנס עמה
בשיחה ורק ילך אחריה, ואנכי התבוננתי לדעת
לאן היא הולכת.

בן־לויתי הסכים, ואנו הלכנו אחריה
במרחק מה, בלי גרע עין ממנה, אך לגשת אליה
אסור היה, כי מרגע לרגע התבוננה מסביב.

פעם אחת עמדה לשמע נגינת להקה, ואז עמדנו גם אנו.

היא הלכה הלאה ואנו אחריה. על פי ארח
מהלכה אפשר היה לראות, כי הולכת היא למקום מיעד.
סוף סוף סרה אל רחוב שקט וקודר, אשר השאון והדחק
פסקו שם; ואנכי אמרתי: “עתה הגיעה השעה
לדבר עמה,” ובהחישנו צעדינו הלכנו
אחריה.






פרק ארבעים וחמשה: מרתה





הגענו עד המנזר וסטמינסטר, אשר
שמה נמלטה מן האור ומן השאון של הקריה. היא
הלכה חיש מהר, כאשר יצאה מתוך זרם העוברים
והשבים מן הגשר, עד כי השגנו אותה בסמטה
הסמוכה אל הנהר. בו ברגע עברה את הרחוב כאלו
אמרה לברח מפני הצעדים אשר שמעה מאחוריה
והלכה במהירות רבה, בלי הבט סביבה.

מראה הנהר אשר נגלה אלינו פתאם
מבעד לשער האפל, אשר שם עמד קרון משא
בלילות, עצר את מהלכי. נגעתי בבן לויתי באין
אמר, ושנינו עברנו את הרחוב, ושנינו קרבנו אליה
עד כמה שאפשר, בהסתרנו בצל הבתים.

בעת ההיא (ואולי גם היום) עמד בקצה
הרחוב ליד הנהר בית־עץ קטן מט לנפל, קרוב לודאי,
– אהל ספן. הוא עמד בו במקום שהרחוב פוסק
ומשעול עובר בין שורה של בתים והנהר. אך באה
אל המקום וראתה את המים עמדה, כאלו הגיעה
למטרתה, והלכה אט לארך הנהר, בהתבוננה אל
הגלים.

עד הרגע הזה האמנתי, כי הולכת היא
לבית כל־שהוא, אך מבט אחד על הנהר עורר בלבי
את הרעיון, כי לא תלך מזה והלאה.

הסביבה היתה קודרת, שוממה ובודדת.
עשבים עלו בקרקע הבץ, בדרך אל כתלי בית סהר.
פה עמדו חרבות של בנינים, שלא נגמרו מעולם;
ושם התגלגלו על גבי הקרקע גרוטאות של
ברזל, אופנים, צנורות, כורים, משוטים, עגנים,
פעמונים, כנפי טחנות־רוח ועוד כמה דברים
משנים, שנצברו פה בידי ספסר ונעזבו עתה
בתוך האבק והזהמה ולא נתנו לקבורה בתוך
האדמה. קולות הפטישים של הנפחים בסביבה
הפריעו את הדומיה.

הנערה אשר הלכנו אחריה ירדה אל שפת
הנהר ועמדה באישון לילה בודדת ואלמת והביטה
אל המים.

עברו סירות וספינות אחדות והן שנתנו
לנו את היכלת לקרב אל הנערה בחשאי. רמזתי למר
פגוטי לעמד על מקומו ואנכי יצאתי מתוך הצל
לדבר אליה. קרבתי אל הדמות הבודדת לא בלי רעד,
כי מטרת דרכה ומראה עמידתה במקום הזה,
עטופה בצללי גשר־הברזל ומביטה אל האורות
הרוטטים בתוך הנהר, הטילו עלי אימה.

חושבני, כי היא היתה מדברת אל נפשה.
המטפחת צנחה מעל כתפיה והיא הרימה אותה
בידיה הרועדות בלי דעת, דומה יותר לסהרורי
מאשר לאדם ער. מראה עורר בי חשש, כי היא תפיל
עצמה המימה לעיני, בטרם אוכל לתפשה
בזרועותי.

ברגע הזה קראתי: “מרתה.”

היא הוציאה מפיה צריחה אימה ובכח רב
נאבקה עמי, עד כי ספק הוא, אם הייתי עוצר בעדה,
לולא נגעה בה יד חזקה מידי; וכאשר הרימה עיניה
הנפחדות ותרא מי האיש האוחז בה נסתה עוד פעם
להחלץ ואחרי כן צנחה לארץ בינינו. נשאנו אותה
מן המים והלאה אל מקום אחד, אשר שם היו מנחות
אבנים אחדות, והשכבנו אותה, כשהיא בוכה
ומיללת. כעבר שעה קלה ישבה על גבי האבנים,
באחזה את ראשה הכואב בכפות ידיה.

“הוי, הנהר!” יבבה בקול, “הוי הנהר!”

“הסי, הסי!” קראתי, “הרגעי נא.”

אך היא חזרה על קריאתה פעמים רבות “הוי, הנהר!”

ידעתי, כי, דומה הוא אלי!" קראה הנערה
מן הלב, “ידעתי כי כמוהו כמוני. ידעתי, כי חבר
הוא ליצירים אמללים מבנות מיני! יוצא הוא ממקום
צנוע ורענן, עובר דרך רחובות קודרים, ומימיו
נדלחים, והולך הוא כמו החי, אל הים הגדול, הזועף
תמיד, – ואני מרגישה, כי עלי ללכת עמו.”

מימי לא ידעתי מה זה יאוש, עד אשר שמעתי את הדברים האלה.

“איני יכלה לסור ממנו. איני יכלה
לשכחו. הוא אורב לי יומם ולילה. הוא האחד בכל
העולם, הנאה לי ואני נאה לו. הוי, הנהר האים!”
יבבה הנערה.

כאשר עמד בן־לויתי דומם ובלי נוע
והביט אליה, עלה בלבי הרעיון, כי על פניו אני
יכל לקרא את כל הקורות את בת אחותו, גם לולא
ידעתין. לא בציור ולא במציאות לא ראו עיני אימה
וחמלה מערבות זו בזו. הוא התנודד, כאלו חשב
לנפל, ובאחזי בידו, – כי מראה פניו החרידני, –
הרגשתי כי היא קרה כמות.

“היא שרויה עתה בטרוף הדעת,” לחשתי באזנו, “עוד מעט תדבר נכונה.”

לא ידעתי מה היה בלבו לענות לי. שפתיו נעו והוא הורה לי בידו על הנערה.

שוב פתחה בבכי מר, הליטה פניה
בכפות ידיה והיא שוכבת לפנינו משפלת ומיאשת.
בדעתי, כי במצב זה אין תקוה לבוא עמה
בדברים, עמדנו על ידה שותקים וממתינים עד אשר
ישקט רוחה.

“מרתה,” קראתי בגחני אליה ובעזרי לה
לקום (היא אמרה לקום וללכת, אך תשושה היתה
ונשענה על סירה), הידעת, מי הוא בן־לויתי?"

היא ענתה בקול לאה: “הן.”

“הידעת, כי הלילה הלכנו אחריך שעה רבה?”

היא נענעה בראשה. לא הביטה לא אליו
ולא אלי ועמדה עמידה דלה, באחזה בידה האחת את
מגבעתה ואת מטפחתה בלי דעת וידה השנית
נתונה על מצחה.

“היש בך די כח,” שאלתי, “לדבר בענין, שהיה קרוב ללבך מאד?”

ושוב פתחה ביבבה, ואחרי כן קראה אלי:

“אמנם רעה אנכי, בת־בליעל. אפסה
ממני כל תקוה אבל אמר לו, אדוני, אם לא תבוז לי
בלבך מאד, כי אין בי אשם באסון אשר בא
עליו.”

“על לב איש לא עלה להאשים אותך,” עניתי לה בלב שלם.

“כמדמני אם איני טועה,” הוסיפה לדבר
בקול רצוץ, כי אתה האיש שבא אל המטבח בערב
ההוא, בשעה שחמלה עלי, בשעה שקרבה אותי ולא
דחתה כאחרים וגם עזר נתנה לי! האתה הוא,
אדוני?"

“כן,” עניתי.

“לו ידעתי בנפשי עון כנגדה,” קראה
בהביטה אל גלי הנהר, “כי אז הייתי זה כבר נחה
במצולות. אך נקיה אנכי מן העון הזה.”

“את סבת בריחתה אנו יודעים יפה,” אמרתי, ובך אין כל עון, יודעים אנו זאת."

“מה טובה היתה ומה טובים היו דבריה
אלי!” קראה הנערה מתוך יגון, “האמנם יעלה על
הדעת, כי אנכי אנסה להשפילה? מי כמוני יודעת,
מה רע ומר גורלי, אחרי אשר אבד לי כל היקר
בחיים!”

מר פגוטי, אשר נשען בידו האחת על
קצה הסירה והשפיל עיניו, כסה את פניו בידו
השנית.

“וכאשר שמעתי מפי אחדים מבני עירי
את אשר קרה בליל השלג ההוא,” יבבה מרתה, “עלתה
מחשבה מרה בלבי, כי בני אדם יזכרו את
התחברותה אלי לפנים ויאמרו: אנכי קלקלתי
אותה! אולם השמים עדי, כי נכונה אני למות למען
השב לה את שמה הטוב!”

היגון והצער של האשה היו גדולים מאד.

“הוי,” קראה האשה, “לא רק למות בעדה, –
כי גם לחיות למענה אני נכונה. נכונה אני לחיות
ולבול בחוצות, להיות מנדה ונודדת בלילות
ולראות את השחר עולה על הגגות ולחשב, כי שמש
זו זרחה לפנים גם בחדרי, – גם זה הייתי עושה
למען הצילה!”

בצנחה על האבנים, לקחה אבן אבן
בידה ולחצה אותן, כאלו אמרה להדקן. פניה
התעוותו, את זרועותיה פשטה ובידיה הליטה את
פניה, כאלו אמרה להאפיל על מעט האור, והשפילה
ראשה, כאלו כבד עליה משא זיכרונותיה.

“מה יש לי לעשות?” קראה מתוך יאוש,
“איכה אוכל לחיות עוד להותי ולקלון כל הקרב אלי!
הרגני נא, רמסני!” קראה פתאם אל בן־לויתי,
“בזמן שהיתה לגאון ולתפארת לך, חשבת לאסון,
כאשר נגעתי בה בשמלתי! הן לא תאמין, לא תוכל
להאמין, בכל דבור היוצא מפי. גם עתה היה הדבר
לחרפה לך לו באתי עמה בדברים. לא אתלונן.
ידעתי, כי לא דומות אנו, כי מחיצה גבוהה מפסיקה
בינינו. ורק זאת אני אומרת, כי לבי מלא אליה תודה
ואהבה. הה, אל נא תחשבו כי מת בקרבי רגש
האהבה! אל נא תדחוני! הרגוני, כי בת־בליעל אני,
אך אל תחשבו כי אין אהבה בלבי!”

הוא הביט אליה מתוך מבוכה בהתחננה אליו, וכאשר חדלה לדבר, הרים אותה בנחת.

“מרתה,” אמר מר פגוטי, “חלילה לי מהיות
שופט לך, חלילה לי מזה, בתי! לא ידעת אף מעט מן
השנויים שבאו ברוחי, אם עלה רעיון כזה על
לבך!” הוסיף אחרי שתיקה קצרה, קשה לך להבין,
למה באנו אני והאיש הזה לדבר עמך ומה אנו
מבקשים ממך. שמעי אפוא!"

קסם היה על דבריו, היא עמדה לפניו
בענוה כאלו יראה להביט בעיניו, אך יגונה הרב
שכך.

אם שמעת בלילה ההוא, ליל השלג,"
קרא מר פגוטי, “מעט מן הדברים שספרתי למר
דוד, אז ידעת, כי הלך הלכתי למרחקים לבקש
את בת־אחותי האהובה! האהובה!” חזר על דברו, “כי
אוהב אני אותה היום יותר מכל הימים.”

היא הליטה פניה בכפות ידיה, אך רוחה היה שקט.

“יודע אני,” קרא הזקן, “כי הלך תלך
עמי עד קצה תבל, כאשר תפגש שוב פעם עמי, אך
גם זה ידוע לי, כי ברח תברח לקצה תבל, לבל
תראה את פני. אמנם ודאי אין היא מטילה ספק
באהבתי אליה, לא, לא.” חזר הזקן מתוך אמונה רבה
בדבריו, “אך הבושה היא שעומדת ביני
ובינה.”

מתוך כל דבור ודבור שיצא מפיו
ראיתי, כי המחשבות האלה היו ברורות לו לכל
פרטיהן.

“לפי הכרתנו,” הוסיף לדבר, “שלי ושל
מר דוד, בוא תבוא בתי יום אחד ללנדון. אנו
יודעים, כי לא את אשמה באסונה. אך הנה זה
אמרת, כי טובה היתה לך ורבת חסד. כן היתה תמיד
לכל אדם, ברוכה תהי לאלהים? – ולבך מלא תודה
ואהבה אליה; עזרי נא אפוא לנו למצא אותה, ואלהים
ישלם לך כגמולך.”

היא נעצה בי עיניה, וברגע הראשון נדמה, כי היא מטילה ספק אם אמת בפיו.

האמנם תאמינו בי?" שאלה בלחש ובתמהון.

“באמונה שלמה!” ענה מר פגוטי.

“ויש לי רשות לדבר עמה, כאשר אמצא
אותה, להביאה אל אהלי, ואחרי כן, שלא בידיעתה,
להביאך אליה?” שאלה בחפזון.

שנינו ענינו יחדו: “הן!”

היא הרימה עיניה ונדרה בקול, כי
תקדיש את נפשה לעבודה זו, כי לא תיעף ולא
תיגע, כי לא תעזב את הדבר כל עוד תשאר תקוה
קלה שבקלות. ועבודה זו תהא מעתה תכלית
חייה.

היא דברה את הדברים בלחש, כמעט
נשמע קולה, ולא אלינו, כי אם אל שמי הלילה.
אחרי כן עמדה מחרישה ומביטה לתוך שחור
הגלים.

אנו ספרנו לה את כל מה שידענו והיא
הקשיבה בשים לב. עיניה מלאו לפעמים דמעות, אך
היא התאפקה מבכי.

אחרי אשר גמרנו לדבר, שאלה, איפה
תמצאנו, אם יהיה בפיה דבר להודיענו. לאור פנס
הרחוב רשמתי על פסת ניר, שקרעתי מתוך
פנקסי, את כתבתי וכתבת מר פגוטי, והיא שמה את
הפתקה בחיקה. שאלתי למקום מגוריה, אך היא
ענתה, אחרי שעה קלה, כי מוטב לנו שלא נדע.

מר פגוטי לחש לי דבר, שעלה גם בלבי
אני, ואנכי הוצאתי את הארנק מכיסי. אולם בידי לא
עלה לשדל אותה, כי תקח מידי מעט כסף. אמרתי
לה, כי מר פגוטי אינו איש עני, לפי הערך, אך היא
עמדה על סרובה.

“לא אוכל לעשות את אשר אמרתי,” קראה,
“במחיר כסף. לא אקח מידך מאומה, גם אם אמות
ברעב. מתן הכסף יטול ממני את אמונתכם בי,
יגזל ממני את הדבר שהענקתם לי, את זה שיציל
אותי מכף המות.”

היא כבשה את דמעותיה, שהתחילו
זולגות, ובנגעה בידה הרועדת בידי מר פגוטי,
כאלו בקשה רפאות לנפשה במגע זה, הלכה
לדרכה. היא היתה חולה, כנראה, זה ימים רבים,
בהתבונני אליה ראיתי כי פניה דלים וגופה
כחוש, ועיניה השקועות מביעות מחסר וכפן.

הלכנו אחריה מהלך־מה, כי בדרך אחת
הלכנו, עד אשר באנו אל הרחובות הרועשים. שם
נפרדנו ואנכי הלכתי להיגיט. מר פגוטי לוה אותי
כברת ארץ, ואחרי אשר התפללנו לאלהים כי
הנסיון החדש יצליח, הביעו פניו אור תקוה
חדשה.

בחצות הלילה שבתי הביתה, ומה גדל
תמהוני, בראותי דלת בית דודתי פתוחה ואור כהה
בוקע דרך הפתח ויוצא אל הרחוב.

על לבי עלה, כי איזה פחד תקף את
דודתי והיא מתבוננת אל צעדי הסכנה המדמה
הבאה מרחוק, ועל כן אמרתי להכנס ולהרגיע את
רוחה. לרב השתוממותי ראיתי איש עומד בגנה
הקטנה.

הוא אחז בידו כוס ובקבוק ועמד
לשתות. עמדתי מאחורי השיחים, כי הירח הנה זה
עלה, אף כי העננים כסו אותו, ואנכי הכרתי את
האיש, שלפנים חשבתיו ליציר דמיונו של מר דיק
ואחרי כן פגשתיו פעם אחת עם דודתי ברחוב
העיר.

הוא אכל ושתה לתאבון רב. נדמה, כי
מתבונן הוא אל הבית, כאלו ראה אותו בפעם
הראשונה. אחרי שתותו שם בכיסו את הבקבוק, הביט
אל החלונות והתבונן מסביב, אף כי בפנים נבוכים,
כאלו חשב ללכת מן המקום הזה.

האור בפתח כהה רגע ודודתי יצאה. היא היתה מזעזעה ונתנה כסף לתוך ידו.

שמעתי את צלצול המטבעות.

“מה אעשה באלה?” שאל האיש.

“יותר אין בידי,” ענתה דודתי.

“אם כן, לא אוכל ללכת מזה,” קרא, “הא! קחי את הכסף!”

“איש רע!” קראה דודתי בהתרגשות רבה,
“איכה תוכל לענות ככה את נפשי? אין זאת, כי יודע
אתה את רפיוני! מה יש לי לעשות כדי להחלץ לעולם
מבקוריך, אם לא לעזבך לנפשך?”

“ומדוע זה לא תעזביני לנפשי?” שאל.

“אתה שואל מדוע?!” השיבה דודתי, “לב אבן לך!”

הוא צלצל במטבעות הכסף מתוך פקפוק, ואחרי כן אמר:

“ובכן לא תתני לי עוד?”

“זה היה כל מה שבידי לתת לך,” ענתה
דודתי, “יודע אתה, כי הפסדתי את כספי ואשה
עניה אני. אמר אמרתי לך זאת. ואחרי אשר נתתי
לך כסף, למה תעמד פה לגרם לי צער, כי אראה
בקלקלתך.”

כונתך אל בגדי הבלויים?" קרא, “חי אני חיי עטלף.”

“אתה גזלת ממני חלק גדול מהוני,”
קראה דודתי, “בגללך סגרתי את לבי שנים רבות
בפני כל העולם. אתה בגדת בי, כחשת לי,
התהלכת עמי באכזריות. לך וחזור בתשובה. אל
תוסף חטא על חטאותיך לי!”

“כן!” ענה האיש, “כל זה טוב ויפה! עלי לדאג דאגת היום ולא דאגת מחר.”

דמעות דודתי עוררו את לבו, כנראה,
והוא יצא אט מן הגן. בשתים שלש פסיעות, כאלו
זה עתה באתי, עמדתי ליד שער הגן ונכנסתי בו
ברגע שיצא. הבטנו זה אל זה במבט
לא־ידידותי.

“דודתי,” קראתי בחפזון, “האיש הזה בא שוב להטרידך? תני לי ואדבר עמו. מי הוא זה?”

“בני,” קראה דודתי באחזה בידי, “בוא עמי ואל תדבר אלי במשך עשרה רגעים.”

ישבנו בטרקלינה הקטן. דודתי
החביאה עצמה מאחורי מסך ירק, אשר היה מהדק אל
מסעד כסאה, ומזמן לזמן מחתה את עיניה במשך
רבע שעה. אחרי כן הופיעה שוב וישבה על ידי.

“טרוט,” אמרה דודתי בשקט, “זה הוא בעלי.”

“בעלך, דודתי? חשבתי, כי מת!”

“בשבילי מת זה כבר,” ענתה דודתי, “אך חי הוא.”

ישבתי דומם מתוך תמהון.

“פני בטסי טרוטבוד ודאי אינם מעידים,
כי יש בלבה מעין אהבה עדינה,” קראה דודתי
בשקט, “ואולם היו ימים, טרוט, אשר היא אהבה את
האיש הזה בכל לבבה, בכל נפשה. לא היה דבר אשר
לא נתנה לו לאות אהבתה הרבה. אך הוא זה הגמול
אשר גמל לה, כי גזל ממנה את הונה ושבר את לבה
כמעט. ועל כן קברה לעולם ועד את רגשותיה בקבר
וסתמה אותו.”

“דודתי הטובה והעלובה!”

“נפרדתי מעליו ברוח נדיבה,” הוסיפה
דודתי לספר ושמה כדרכה את ידה על ידי. “אחרי
עבר שנים רבות יש לי רשות להגיד: ברוח נדיבה.
הוא התאכזר אלי, עד כי היה בידי לקבל ממנו
בדין גט פטורין, אך לא עשיתי זאת. הוא בזבז עד
מהרה את הכסף שנתתי לו, ירד מטה מטה, נשא
אשה אחרת, נעשה מרדף ריק ומשחק בקלפים
ומרמה את הבריות. מה מראהו כעת – הלא ראית, אך
הוא היה יפה תאר כאשר נשאתי לו,” קראה דודתי
ובקולה נשמע הד גאותה עליו לפנים, “ואנכי
האמנתי בו, – שוטה הייתי, – כי איש הכבוד
הוא.”

היא לחצה את ידי ונענעה בראשה.

“עתה הוא לא־כלום בשבילי, טרוט, עוד
פחות מלא־כלום, ובכל זאת אני נותנת לו כסף יותר
מכפי כחי, בבואו אל ביתי מזמן לזמן, כדי שלא
יפול ברעה, בהיותו נודד בארץ. אשה סכלה הייתי
כאשר נשאתי לו, ואולתי לא סרה ממני עד היום,
כי צר לי לראות ברעה אשר תמצא את האיש שהיה טוב
בדמיוני. כי לבי היה נאמן, טרוט.”

דודתי סימה את דבריה באנחה קשה והחליקה את שמלתה.

“ועתה, יקירי,” קראה, “עתה ידעת את
הפתיחה, האמצע והסוף. אל נא נשוב עוד לדבר
בענין הזה. כמובן, לא תספר לאיש דבר מכל
אלה. זהו ספורי של נגעים ושל פגעים, וסתומים
וחתומים יהיו הדברים עמנו, טרוט!”




פרק ארבעים וששה: עסקי בית


עבדתי בכל כחי בחבור ספרי, בלי
לחסר מעט מעבודתי בעתון, והספר יצא והצליח.
התהלה אשר הגיעה לאזני לא הממה את לבי, אף כי
נעים היה לי מאד ואף כי יקר היה ספרי בעיני.
התבוננתי תמיד וראיתי בטבע האדם, כי האיש
שיש לו זכות להאמין בכשרונו אינו מתפאר
ומתהדר בפני אחרים, למען יחשיבו אותו. ועל כן
הייתי ענו מתוך כבוד אל עצמי, ויותר ששמעתי
את שבחי התאמצתי להיות ראוי לו.

אך אם הצלחתי גדלה בעולם, הנה בביתי
– אין נחת. בימים האחרונים בא לשרת בביתנו בחור
שנכשל בגנבה וסוף סוף נתפס, ועל ידי זה
נשבתה מנוחתי כמה ימים.

הדבר הזה הביא אותי לידי דין ודברים עם דורה ובאחד הערבים אמרתי לה:

“תמתי, צר לי להגיד לך, כי חסר שטה
במשקנו גורם רעה לא רק לנו, כי אם גם לאנשים
אחרים.”

“זה זמן רב היית שותק והיום הנה התחלת להיות זועף!” קראה דורה.

“לא, חביבתי! הבה, אבאר לך כונת דברי.”

“איני רוצה לדעתם,” קראה דורה.

“אבל אני רוצה, כי תדעי אותם.”

דורה נסתה לבדח את דעתי, הקריבה
אפו של צוני אל אפי, אך בראותה כי לא הצליחה,
שלחה את הכלבלב למקומו וישבה ממולי, ידיה
שלובות ועל פניה הבעה של הכנעה.

“העבדה היא, יקירתי,” פתחתי, “כי נגע בביתנו, אנו מנגעים את כל הבא אלינו.”

אמרתי להמשיך את דברי בדרך
המליצה הזאת, אך פני דורה אמרו לי, כי היא מצפה
לשמע מפי על איזו רפאות למחלה, ולכן הפסקתי
ונסיתי לדבר בפשטות.

“אין זה רק הפסד ממון לנו,יונתי,”
אמרתי, “לא רק אין נחת ואין מנוחה בביתנו, כי לא
למדנו להיות זהירים, אלא שאנו נושאים גם אחריות
לקלקול המדות של כל איש הבא לשרת בביתנו או
שיש לו עסק עמנו. חושש אני, כי העון חל לא על
הגנבים, אלא על אלה שנותנים להם מקום
לגנב.”

“הה, מה גדולה האשמה!” קראה דורה
בפקחה עיניה לרוחה, “לאמר עלי – כי ידי תכון עם
גנבים!”

“יקירתי,” הפסקתיה, “אל תדברי אולת. מי אמר כזאת עליך?”

“הלא אתה אמרת זאת.” ענתה דורה, “אמר
אמרת, כי אני נותנת מקום לגנב. אוי לי, מדוע לא
אמרת לי דעתך עלי בטרם לקחת אותי לאשה?
אוי, אלי, אלי!”

“שמעי, דורה, חיתי,” אמרתי בסלקי
את מטפחתה מעל עיניה, “דבריך הם לא רק מצחיקים,
כי אם גם לא ישרים. ראשית, אין זה אמת.”

“ובכן, אני דוברת שקרים!” יבבה דורה, “הה, מה אעשה!”

פיסתי אותה, דברתי אליה רכות,
בארתי לה, כי עלינו לשפר את חיינו לטוב לנו,
אך דורה לא חדלה ליבב ולשנן, כי לא טוב עשיתי
בקחתי אותה לי לאשה, ולמה לא אשלח אותה אל
דודותיה לפוטני או ליוליה מילס בהדו, אם בחלה
נפשי בה. יוליה תשמח לראות פניה.

ראיתי את יגונה של אשתי הקטנה וצר
היה לי מאד, עד כי גמרתי בלבי לשנות את רוח
דורה בדרכים אחרים.

נסיתי לאלף את דורה ולהכניסה לתוך
עולמי. קראתי לפניה את שכספיר – והנה הטלתי
עליה שעמום במדה מרבה. נסיתי דרך אגב למסר
לה קטעים ממדע זה או זה – אך היא נפחדה מפני
הלמודים האלה. בכלל ראיתי, כי אשתי הקטנה
מרגישה בכל דבר, כי יש בדעתי לאלף אותה,
ביחוד נוכחתי, כי שכספיר היה בעיניה איש
נורא. השכלת אשתי התנהלה בכבדות.

חדשים אחדים המשכתי את עבודתי
לחנך את אשתי הקטנה, ובראותי כי לא יעלה
בידי לשנות את רוחה, גמרתי בלבי לחדל
מנסיוני ולשמח בחלקי. נלאיתי נשא את העמל
להיות מורה ומחנך כל הימים ולראות את אשתי
החביבה במצור, ועל כן קניתי לה זוג נזמים וענק
לצוני, ובאחד הימים באתי הביתה למסר לה את
התשורות.

דורה שמחה מאד מאד על התשורות
הקטנות, חבקה ונשקה אותי מתוך תודה, אך צל עוד
היה בינינו, אם גם לא גדול, ואנכי גמרתי בלבי
לגרש אותו. ואם נגזר כי צל כזה יהיה, אזי
אסתירו בעתיד בתוך לבי.

ישבתי ליד אשתי על הספה, שמתי את
העגילים באזניה. אחרי כן אמרתי לה, כי בזמן
האחרון לא היינו חברים טובים כמו קדם וכי בי
האשם.

“לא אכחד ממך, דורה חביבה,” אמרתי, “כי עשיתי נסיון להיות חכם.”

“וגם להחכים אותי,” ענתה דורה ברך, לא כן, דדי?"

נענעתי בראשי לשאלה הנעימה ונשקתי את השפתים הפתוחות למחצה.

“אין בזה תועלת כל־שהיא,” אמרה דורה
בנענוע ראש עד כי צלצלו הנזמים, “הלא יודע
אתה, עד כמה רכה אני ואם לא תאהבני כמו
שהנני, מוטב היה אלו…”

“אלו מה, יקירתי?” שאלתי, כי לא גמרה דבורה.

“לא־כלום!” ענתה דורה.

והיא לפתה צוארי בזרועותיה, צחקה
וקראה לעצמה בכנוי “אוז” השגור בפיה והליטה
פניה על שכמי בשפע קוצותיה, עד כי לא קל היה
לחשף אותם מביניהן.

“עד עולם לא אנסה עוד לשנות את רוח
תמתי,” קראתי, “כי אוהב אני אותה בכל נפשי כמות
שהיא.”

“האמנם – כן הוא?” שאלה דורה בהוסיפה לחבק אותי.

“כן, כן, דורה יקירתי,” אמרתי,
“נפשך כמו שהיא אוצר יקר הוא לי, ועד עולם לא
אשוב אל הנסיונות הטפשיים, כי אם נחיה בשלום
ובאשר כקדם.”

"באשר?! "שאלה דורה,
“ולעולם לא תרגז אם דבר קטן יהי לא
כשורה?”

“לא, לא, עלינו להיות שמחים בחלקנו.”

“ואתה לא תאמר עוד, כי מקלקלים אנו את
לב בני אדם,” קראה דורה בבת צחוק, “לא כן? הן יודע
אתה, כמה נורא הדבר.”

“לא, לא,” עניתי.

“האם לא מוטב לי להיות שוטה מאשר מאוסה?” שאלה דורה.

“דורה הטבעית טובה מכל דבר שבעולם.”

“שבעולם?! הוי, דדי, גדול הוא העולם!”

היא נענעה בראשה, הביטה אלי בעינים
שוחקות ונוצצות, נשקה אותי, פרצה בצחוק עליז
וקפצה לענד את הענק החדש בצואר צוני.

ככה נגמר נסיוני האחרון לשנות את
רוח דורה. נסיוני לא הצליח. הוספתי לאהב את
אשתי בכל לבי ואהי מאשר, אך אשרי לא היה
שלם. לא זה הוא האשר אשר עליו חלמתי. חסר הייתי
דבר.

ואולם אם לא עלה בידי לעשות את דורה
עזר כנגדי, נשאתי את הכל לבדי על שכמי ומצאתי
בזה אשר. ואשרי רב היה שבעתים, כי חיי דורה
שלי היו מלאים זהר שמש.

אך מקץ שנה תש כחה של דורה. קוה
קויתי כי ידים רכות מידי תעזרנה לי לשנות את
רוחה וכי בת־צחוק של תינוק על שדיה תעשה את
אשתי התינוקת לאשה. אך לא גרם מזלי. הנשמה
הקטנה פרחה רגע בפתח כלאה ובטרם תדע את
שביה פרשה כנפיה ותעוף.

“כאשר ארד מעל המטה לרוץ כדרכי,”
אמרה דורה אל דודתי, “אריץ גם את צוני. הוא נעשה
רשלן ועצלן.”

“חוששת אני, חביבה,” ענתה דודתי
בשבתה על ידה, “כי פגעה בו רעה גדולה מזו.
זקנה היא, דורה.”

“האמנם הזקין לדעתך?” קראה דורה
בהשתוממות, “הוי, מה מוזר הדבר, כי צוני יהי
זקן!”

“גזרה היא על כל החי, בתי,” השיבה דודתי.

“אבל צוני,” קראה דורה בהביטה אליו
באהבה, “הגם על צוני הקטן נגזרה הגזרה?! הה,
לבי עליו!”

“עוד יאריך ימים צוני,” אמרה דודתי
בלטפה את דורה, “ריאתו בריאה ונובח הוא בכח.
אך אם רוצה את בכלב לרוץ עמו, פרח קטן, לא יצלח
צוני לכך, ואני אביא לך אחר.”

“חן חן לך, דודה,” ענתה דורה בקול רפה, “אך אנא, אל נא!”

“לא?” שאלה דודתי11 בהסירה משקפיה.
“לא אוכל כי יהי לי כלב אחר מלבד
צוני.” קראה דורה, “זה יהי עלבון לצוני! חוץ מזה, לא
אוכל להתרעות עם כלב אחר מלבד צוני, כי הזר הן
לא ידע אותי בטרם הייתי לאיש, לא נבח לקראת דדי
בבואו לביתנו בפעם הראשונה. דומה, דודתי, כי
לא אוכל לחבב כלב אחר מלבד צוני.”

“ודאי!” קראה דודתי בלטפה אותה שוב, “צדקת, בתי.”

“האם לא נעלבת?” שאלה דורה.

“כמה רגשנית היא בריה זו!” קראה דודתי, “האמנם אעלב?”

“לא, לא זו כונתי.” השיבה דורה, “אך
אני לאה קצת והדבר הזה מחסר דעתי, עד כי אני
הוגה רק בצוני. הלא הוא יודע את כל הקורות אותי, לא
כך, צוני? ואי אפשר לי להרחיקהו ממני על אשר
שנה קצת, האם אפשר, צוני?”

צוני התקרב אל גברתו ולקק את ידיה מתוך נמנום.

“אין אתה זקן כל כך, צוני, עד כדי
לעזב את גברתך,” קראה דורה, “עוד נוכל לשבת
יחדו זמן רב!”

דורה הנעימה שלי! כאשר ירדה מעל
המטה בראשון בשבת לשבת אל השלחן לכבוד
ידידנו טרדלס, שהיה רגיל לסעד אצלנו בכל ראשון
בשבת, האמנו כלנו, כי עוד ימים אחדים ושבה
“לקפץ אנה ואנה כבראשונה”. אך היא אמרה: “עלינו
לחכות עוד ימים אחדים,” ואחרי כן: “עוד ימים אחדים,”
ועדין לא שבה לקפץ וללכת. פניה היו נעימים
ועליזים. אבל הרגלים הקטנות שככה היו מהירות
ברוצן אחרי צוני, היו עתה כבדות וחסרות
תנועה.

עלי היה בבקר בבקר להורידה למטה
ובלילה בלילה להעלותה למעלה. היא היתה לופתת
את צוארי ומשמיעה קול צחוק, כאלו אני עושה זאת
לשם בדיחה. צוני היה נובח ומקפץ סביבותנו, רץ
לפנים ומחכה לנו במבוא המעלות, לראות את
בואנו. דודתי, שומרת חולים מבחרה, באה אחרינו
והיא – הר זע של מטפחות וכרים. מר דיק לא היה מותר
לשום בן־אדם את משמרת הכבוד שלו להיות נושא
הנר. וטרדלס עמד לפעמים תחת המעלות, התבונן
וקבל מאת דורה ברכת שלום – לבחירת הנערות בכל
העולם. כל זה היה לנו מעין תהלוכת ששון, ואשתי
התינוקת היתה העליזה מכלנו.

ואולם פעמים, כשהייתי נוטלה
ומרגיש, כי קלה היא יותר ויותר, היה רגש קודר
תוקף אותי, כאלו אני הולך וקרב אל שדה קרח
נעלם, העומד להקפיא את חיי. נמנעתי לכנות את
הרגש הזה בשם או לספר עליו עם מי־שהוא; עד בוא
לילה אחד, והרגש הזה גבר עלי מאד, ודודתי
נפרדה מעמה בברכה: “ליל מנוחה, פרח קטן!” אז
ישבתי בדד אל שלחני ואבך מתוך הרהור, כי
בשם הזה צפון גורלה של אשתי הקטנה: נבל
תבל כפרח הרך באבו.




פרק ארבעים ושבעה: חלומו של מר פגוטי בא





בין כה וכה עברו חדשים אחדים מיום
ראיוננו עם מרתה. מאז לא ראיתיה, אך היא נפגשה
עם מר פגוטי פעמים אחדות. לא עלה בידה מאומה
מכל עמלה, אף לא נמצא שום מפתח לפי שעה לגלות
את עקבות עמיליה. לא אכחד, כי אל לבי התגנב
היאוש, אם נמצא את האובדת ומעט מעט החלותי
להאמין, כי היא כבר מתה.

לא כן מר פגוטי. הוא לא חדל אף רגע
להאמין, כי מצא ימצא את בת אחותו. סבלנותו לא
ידעה גבול. יש אשר פחד לבי, פן יבוא היום,
והאיש הזה יוכח, כי תוחלתו נכזבה. אך האמונה
העמקה, אשר היתה לו יסוד חייו, עוררה בקרבי
כבוד רב אל האיש הזה.

ואולם באמונתו לא סמך מר פגוטי על
הנס. הוא לא ישב בחבוק ידים. כל ימיו היה האיש
עובד בזעת אפיו, ולכן ידע, כי כל דבר נקנה
בעמל ויגיעה. יש אשר היה קם בערב והולך לירמות
לראות, אם הנר עומד בלילה על סף החלון בסירתו;
ויש אשר קרא בעתון ומצא רמז כל־שהוא לבת אחותו,
לקח בידו מטהו והלך דרך כמה וכמה עשרות
מילים, הוא הלך גם לעיר נאפול, לאחר ששמע מפי את
דבר המאורע האחרון, וחזר משם. ובכל מסעותיו אכל
האיש לחם צר ושתה מים לחץ, כי קמץ מאד
בהוצאותיו ולא חדל מחשך פרוטה לפרוטה בשביל
עמיליה, לאחר שימצא אותה. אך מעולם לא שמעתי
מפיו דבר, כי כחו כשל ורוחו נפל.

באחד הערבים הלכתי לבדי בגן. כל
היום ההוא ירד הגשם והאויר היה לח. האילנות עמדו
רטבים, אך הגשם כבר חדל, אף כי השמים עוד היו
מעננים, והצפרים השאננות נתנו בשיר קולן.
ורק כאשר עטפו אותי הדמדומים, נדם קול שירן
ודומית כפר שררה מסביב. האילנות עמדו דומם,
ורק הטפים שנפלו מעל ענפיהם הפריעו את
הדממה.

בפתח הגן ראיתי פתאם אשה עומדת והיא לבושה מעיל פשוט. הכרתיה כרגע.

“מרתה!” קראתי בקרבי אליה.

“התוכל ללכת עמדי?” שאלה בקול רועד,
“הנה הייתי בביתו, אך לא מצאתיו. כתבתי לו מכתב
קטן ויעדתי לו מקום, כי יסור שמה, ועתה הואילה
ללכת עמי תכף.”

יצאתי עמה מן השער ונשב במרכבה,
ובחפזון הלכנו אל המקום אשר אמרה האשה.
עמדנו ליד מבוא אחד הרחובות, ומשם הלכנו ברגל
דרך סמטות אפלות, עד בואנו אל בית אחד, מקום
מגורי עניים. היא רמזה לי לעלות אחריה על
המדרגות. הגענו עד עלית הבית, אך אשה לבושה
הדר קדמה אותנו, נגשה אל הדלת, פתחה אותה
ונכנסה.

“הנה נכנסה אשה זו אל חדרי,” לחשו שפתי מרתה, “מי היא?”

ומה השתוממתי בהכירי, כי זו היא
מרת דרטל. אך עוד לא הספקתי לבאר לבת־לויתי, מי
היא האשה הזאת, והנה נשמע קולה בדברה. מרתה
הכניסה אותי אל דיר צר, אשר משם לא ראינו את פני
הדוברת ורק קולה הגיע אלינו.

שעה קלה שררה דממה, אחרי כן נשמע הקול:

“הנה באתי הלום לראות לא את בעלת החדר, כי אם אותך.”

“אותי?” ענה קול רך, והקול קול עמיליה. רעד חלף בבשרי.

“כן.” השיבה מרת דרטל, “באתי לראות את
פני העלמה אשר היתה למשל ולשנינה, את זו
שלכדה את ג’מס סטירפורת בכשפיה.”

שמעתי את הקול המלא חמה, ובדמיוני
ראיתי את הפנים המביעים עברה וזעם, ולא ידעתי
מה לעשות. רגע אחד אמרתי לשים קץ לשיחה זו,
וברגע השני הרגשתי, כי רק מר פגוטי לבדו יש
לו רשות להראות לפניה. “הבוא יבוא?” – הרהרתי
בקצר־רוח.

“ובכן,” קראה מרת דרטל, “הנה זכיתי
לראותה! אכן קשה להבין ללב סטירפורת, כי הלך
שבי אחרי פני אשה ‘צנועה’ זו.”

“בשם אלהים!” נשמע קול עמיליה, “חוסי עלי!”

“מי את, כי אחוס עליך?” קראה מרת דרטל.

“אמנם גדול עוני,” ענתה עמיליה, “אך
אנא, אשה כבודה, שימי אל לבך, מה רבו יסורי
נפשי.”

“האמנם תאמרי לעורר בלבי רחמים
עליך?” קראה מרת דרטל, “האם יודעת את, מה רב
עונך? החשבת על אדות הבית, אשר שמם
בגללך?”

“הה, אין יום ואין לילה אשר לבי לא
יהגה בדבר הזה!” יבבה עמיליה בכרעה על
ברכיה ובספקה כפיה, “בכל עת ובכל שעה, גם
בהקיץ גם בחלום, עומד לנגד עיני הבית, אשר
פניתי אליו ערף ביום המר ההוא! הה, בית מולדתי!
הה, דודי! לו ידעת, כי חסדך עמדי יהי לי למעין
של יסורים, כי אז מנעת את טובך ממני. לו ראיתי
רעה בביתך, כי אז מצאתי לי עתה תנחומין על אשר
עזבתיך! אך עתה אמללה אני, אין מנחם לי!”

ואולם רוזה דרטל הוסיפה ליסר בשבט
פיה את הנערה האמללה, ובדברים קשים פנתה
אליה:

“בית מולדתך?! האמנם תדמי, כי
דואגת אני לאותו האהל הדל? הנה דברתי אליך על
אדות ביתו שלו – אשר אני גרה בו. את גרמת
לפרוד בינו ובין אמו הכבודה, את הרסת את
הבית, אשר אינך ראויה להיות משרתת בו. גוש של
רפש את, אשר הרימוך מן האשפה על חוף הים,
ושמה תשוב!”

עמיליה ספקה כפיה, קללה את יום
הולדה, שפכה לבה לפני האשה היושבת ממולה,
אך זו נתנה בה עיני זעם וזרקה בה מרה.

“הנה באתי הלום, כאשר אמרתי,” קראה
מרת דרטל, “לראות את פניך. ראיתי. אשריני! ועתה
שמעי את אשר אגיד לך. אין טוב לך, כי אם תעזבי
את העיר והלכת אל מקום מולדתך, אשר שם יקדמו
פניך בכבוד הראוי לך. כלי חרס שנשבר את,
אסימון שנמחקה צורתו ונפסל – ומקומו באשפה.
השמרי לך פן תצאי שנית לעולם הגדול. לכי
והסתרי בצל החיים או בצל המות – אחת היא לי –
אך לא יראו פניך בעיר הזאת. אם לא תשמעי
בקולי וידעת את ידי. נבל אנבל את שמך ותקומה
לא תהי לך.”

מדוע בושש מר פגוטי לבוא? עד מה
יארכו יסורי נפשי? מה קצרה רוחי! מה תדאג
נפשי!

אך הנה נשמע קול צעדי איש הולך
וקרב… וכאשר יצאה מרת דרטל מן החדר, פגעה
בו… והוא נבהל אל הבית.

“דודי!”

ואחרי הקריאה הזאת קול פחדים. רגע
אחד עמדתי על מקומי ואראה אותו חובק אותה
מתעלפת בזרועותיו. הוא הסתכל בפניה. ואחר
גחן לנשק לה, ויפרש מטפחת עליה.



“מר דוד,” קרא הזקן בלחש וקולו רעד
בדברו, “אני נותן שבח לאבי שבשמים שהגיעני
לזמן הזה! ברוך הוא וברוך שמו, שהחיני לראות
את חמדת לבי!”

בדברים אלו ירד מעל המדרגות, והוא
נושא בזרועותיו את בת אחותו, אשר שכבה בלי
תנועת חיים.–




17.jpg






פרק ארבעים ושמונה: ראשית נסיעה ארכה





למחרת בבקר, בשבתי בגן ליד ביתי,
אמרו לי, כי מר פגוטי בא. יצאתי לקראתו, והוא עומד
בפתח הגן.

“מר דוד,” פתח הזקן, "הנה באתי לספר
לך את הדברים ששמעתי מפי ילדתי היקרה.
לאחר שהביאותיה אל דירתי, אשר זה ימים רבים
הכינותי שם הכל בשבילה, ורוחה שבה אליה,
כרעה לפני על ברכיה ובדמעות על עיניה ספרה לי
את המוצאות אותה. הלא תאמין לי, כי בשמעי את
קולה ובראותי את פניה העלובים, הרגשתי בלבי
כאב יחד עם גיל.

רגע אחד הפסיק מר פגוטי, התעודד מעט, ואחר הוסיף:

“כאשר ברחה עמיליה שלי מן הבית
ההוא, שהיתה כלואה שם, היה ליל חשך בחוץ. היא
היתה כמטרפה. היא בכתה מר. ונדמה לה, כי היא
שומעת בכי איש אחר. רגליה נגפו באבנים. היא רצה
הלאה הלאה. זיקי אש עפו לנגד עיניה ושאון12 עלה באזניה.
ופתאם – אולי כן נדמה לה – האיר הבקר, סער הרוח,
והיא שוכבת על אם הדרך, ואשה עומדת על ידה
ומדברת אליה בלשון נכריה ושואלת, מה
לה.”

מר פגוטי ספר את הדברים, כאלו ראו
עיניו את כל המחזה, ולכן עשה ספורו רשם חזק
עלי.

“אשה זו היתה צעירה ובנים אין לה, והיא
חמלה על בתי האמללה. אלהים ישלח לה ברכה, ועד
זקנה ושיבה תחיה חיי נעם על החסד אשר עשתה עם
ילדתי…”

“אמן!” ענתה דודתי, אשר שמעה את הדברים.

“היא הביאה אותה אל אהלה,” הוסיף מר
פגוטי לספר, “ויען כי אישה הלך מביתו, מצאה
מקום לעמיליה. מחלה קשה תקפה את עמיליה, הזיקים
לנגד עיניה והשאון באזניה לא חדלו; מה שהיה
ומה שעבר עליה התבלבל במחה, והיא התחננה אל
האשה הטובה לבל תסגיר אותה. כמה ימים ארכה
המחלה – איני יודע. אך באחד הימים הקיצה,
והנה עיניה רואות שמים טהורים, ולבה מלא שלוה.
תחלה נדמה לה, כי יושבת היא בבית מולדתה. אך
לאחר שהביטה בעד החלון, והאשה הטובה נכנסה
לבקרה, זכרה פתאם, כי רחוקה היא ממולדתה, כי
יושבת היא בנכר, וזרם דמעות פרץ מעיניה.”

לאחר הפסקה קצרה הוסיף מר פגוטי לספר:

"האנשים הטובים האלה, האשה הצעירה
עם בעלה ששב מדרכו, עשו טוב וחסד עם בתי.
ולאחר ששבה לאיתנה נסעה לארץ צרפת. שם עמדה
לשרת בפנדק אחד, אך כעבר זמן־מה נמלכה לשוב
אל ארץ מולדתה. תחלה עלה בדעתה לשוב אל
ביתה. ואמנם בבואה לאנגליה שמה פעמיה
לירמות. אך הפחד, אולי לא יסלחו לעונה, אולי
יקדמו פניה בבוז, אולי מת אחד מאתנו – הפחד
הזה מנע אותה מדרך זו. ובכן באה ללנדון, אל
העיר הגדולה והנכריה, אשר אין לה בה מכר
ומודע, ופרוטה אין בכיסה. היא התודעה אל אשה
אחת, אשר הבטיחה להמציא לה מלאכת מחט, שממחה
היא בה ובינתים חקרה ודרשה על אדותי. אך בו
בזמן שעמיליה שלי היתה שרויה בצרה גדולה זו,
מצאה אותה מרתה, והיא הביאה אותה אל דירתה
ותלך גם אלי גם אליך לקרא לנו. מאין ידעה
הגברת ההיא את מקום דירתה של עמיליה – קשה לי
להבין.

הזקן הוסיף לספר לנו את רגשות לבו,
בשמעו מפי בת אחותו את ודויה. ואחרי כן
שאלתי:

“אל נכון כבר גמרת בלבך, מה תעשה בעתיד?”

“כן, מר דוד,” השיב הזקן, “יש ארצות
רבות ורחוקות. חיינו בעתיד יעברו עלינו מעבר
לים.”

“ובכן, יש בדעתך לנדד מארץ מולדתך?”

“כן, מקץ ששה שבועות או שני ירחים
אני הולך מזה עם עמיליה לארץ אסטרליה. אני אומר
לחקר היום על דבר זמן מסע האניות.”

“ושאר בני ביתך?” שאלתי.

“הנה אחותי,” ענה מר פגוטי, “כרוכה מאד
אחריך ולא תעזב את ארץ מולדתה. ומלבד זאת יש
איש אחד, שהיא מחיבת לשמר עליו ולדאג לו. הלא
תבין, מר דוד, מי האיש הזה.”

“חם העלוב!” קראתי.

“עמיליה,” הוסיף מר פגוטי, “תשב מעתה
עמי – ילדה אמללה, עתה יבקש לבה מנוחה ושקט!
– עד זמן נסיעתנו. היא תכין לה בגדים, ולבי מלא
תקוה, כי עתה יבוא קץ ליסורי נפשה, ולא תוסיף
לדאבה בשבתה בבית דודה הגס, האוהב אותה בכל
מאדו.”

דודתי נענעה בראשה לאות הסכמה לדברי הזקן הזה, אשר הגתה אליו כבוד רב.

“ועוד יש לי להוסיף, מר דוד,” קרא הזקן
בשימו ידו לתוך כיס חזיתו ובהוציאו משם חבילה
קטנה של נירות, אשר גללה על גבי השלחן,
“הנה פה יש שטרי כסף – חמשים לירות ומשהו. על
אלה אני אומר להוסיף את הכסף שלקחה עמה.
חקרתי ודרשתי מפיה על זה (לא הגדתי לה לשם
מה). אין אני בעל חשבון, אנא ראה אם נכון
הוא.”

הוא הושיט לי רשימה והתבונן אלי בשעה שעינתי בה. הכל היה נכון.

“חן חן לך,” קרא בקבלו מידי את
הרשימה. “את הכסף הזה מר דוד, אצרור לפני
נסיעתי, אשים אותו במעטפה אחרת ואשלחהו אל
אמו. במלים קצרות אגיד לה, כי תועבה לי הכסף
הזה, וכי הלכתי למרחקים והכסף לא ישוב
אלי.”

אחרי אשר אמרתי לו, כי טוב המעשה בעיני, אמר אלי:

“עוד נשאר לי דבר אחד לעשות. היום
בבקר בצאתי מביתי פקפקתי אם אוכל למסור בעל
פה לחם את כל הקורות, ועל כן כתבתי אליו אגרת
וספרתי לו דברים כהויתם, אף כתבתי לו, כי מחר
אבוא לשפך לפניו את לבי, לסדר את כל הדברים
שיש לסדר וקרוב לודאי – להפרד מעם ירמות
ויושביה…”

“היש את לבך, כי אלך עמך?” שאלתי בראותי כי לא גמר דבורו.

“לו הואלת לעשות עמדי את החסד הזה,
מר דוד,” השיב הזקן, “יודע אני, כי מראה פניך
ירגיע את רוחם שם.”

ויען כי דורה שלי היתה ביום ההוא
נוחה ודברה על לבי לנסע, ישבנו שנינו ממחרת
במרכבת הדאר ההולכת לירמות.

כאשר עברנו בלילה ברחובות הידועים
לי, הצצתי וראיתי את חנותם של עמרי ויורם. קשה
היה לי לעמד בשעת הפגישה הראשונה של מר פגוטי
עם אחותו וחם, ועל כן מצאתי לי התנצלות, כי עלי
להכנס אל החנות ולא הלכתי עמו.

“מה שלומך, מר עמרי?” שאלתי בהכנסי.

הוא פזר בידו את עשן מקטרתו, למען
יראה יפה את פני הדובר אליו, הכירני כרגע ושמח
שמחה גדולה.

“לכבוד אורח הגון כזה ראוי לקום, אדוני,
אך רגלי התפטרו מעבודתן ואני מנהג בעגלה.
אבל זולת הרגלים ומעט נשימה איני חסר כלום, שבח
לאל.”

אמרתי לו כי פניו טובים והתבוננתי, כי כסא מושבו עומד על גלגלים.

“האין זה מעשה־חושב?” שאל אותי בראותו
כי מתבונן אני אל הכסא, “קל כנוצה מהלך הוא
ואל כל אשר תחפץ תטנו. האמינה לי, כי מיני
שלי, זו נכדתי הקטנה, מסיעה אותו בדחיפה אחת!
ועוד רז אחד אגלה לך: יפה הוא מאד לעשון
מקטרת.”

מימי לא ראיתי זקן מקבל הכל באהבה
כמו מר עמרי. פניו היו מאירים כל כך, כאלו
כסאו, כבד נשימתו ורגליו המשתקות נעשו רק
להגדיל את התענוג של עשון המקטרת.

“האמינה לי,” קרא מר עמרי, “רואה אני את
עולמי בכסא הזה יותר מאשר בכל ימי חיי. באים
אלי אנשים רבים לשם שיחות חלין. מאז קניתי לי
מושבי בכסא רבו פי שנים החדשות בעתון.
ובכלל אני קורא המון ספרים, ואלה מעודדים את רוחי!
לו הייתי, חס ושלום, חסר־עינים או חסר־אזנים, מה
הייתי עושה? אך אם רק נטול רגלים אני, מה בכך?
כשהייתי משתמש ברגלי, היתה נשימתי קצרה
יותר. וכעת, אם יעלה על לבי לטיל ברחוב או על
שפת הים, אין לי אלא לבקש את דיק, נערו של יורם,
כי ינהל את מרכבתי, ואני נוסע להנאתי כמו שר
העיר לנדון.”

הזקן צחק עד כדי חניקה, ובינקו מתוך מקטרתו הוסיף לדבר:

“אלי! חיב אדם לברך על הטובה ועל
הרעה, אלה הם החיים. יורם יש לו עסק מביא שכר,
בתי חיה עם בעלה בשלום ובאהבה, ומה יתאונן
בן־אדם כמוני? מה הן הרגלים לעמת זאת?”
הזלזול הזה כלפי רגליו, בשעה
שישב ועשן, היה אחד הפלאות שראיתי בימי
חיי.

“ולאחר שאנכי התחלתי שוקד על
הקריאה, שוקד כבודו על כתיבת ספרים?” קרא מר
עמרי ונתן בי עיניו – “מה יפה הוא ספרך האחרון! מה
נפלא סגנונו! קורא אני מלה במלה. אין הוא מטיל
עלי נמנום. לא ולא!”

הבעתי לו תודתי דרך צחוק, והזקן הוסיף ואמר:

“בחיי, כשאני מניח ספרך על
השלחן ורואה לפני את שלשת הכרכים, לבי מתמלא
גאון בחשבי, כי זכיתי להיות מכר ומודע לביתך.
הוי, רבון העולם, כמה זמן עבר! הנה
בלונדרסטון… אדון13 קטן… גם כבודו היה אז איש קטן. אלי, אלי!”
נתגלגלה שיחה על עמיליה, ואחרי אשר
ידעתי כי לב הזקן היה טוב אליה תמיד, ספרתי לו
את כל המוצאות אותה ואת אשר עזרה לנו מרתה
למצא את האובדת. הזקן שמע את הדברים בקשב רב,
וכאשר סימתי אמר:

“ישמח לבי מאד, אדוני! זו היא בשורה
טובה לי, אשר כמוה לא שמעתי זה ימים רבים. רבון
העולם! ומה יהא על הנערה העלובה, על מרתה?”

אמרתי לו כי גם אנכי הרהרתי בזה כל
יום אתמל, אך קרוב לשער, כי מר פגוטי לא ישכח
אותה. האיש הטוב הזה אינו שוכח טובה.

“אם תעשו דבר למענה,” קרא מר עמרי,
“אנא קבלו גם מידי תרומה לטובתה. אנכי ידעתי
בלבי, כי ריבה זו אינה רעת נפש, ואני שמח, כי
לא טעיתי. גם בתי מיני תשמח על זה. נשים צעירות
סותרות את עצמן בדבוריהן, אך לב טוב ורחום להן.
כל מה שדברה מיני על מרתה אינו אלא מן השפה
ולחוץ. מדוע הן מדברות ככה, איני יודע, אבל זאת
אני יודע, כי כל זה מן השפה ולחוץ. בסתר תעשה
למענה כל מה שבידה. אלי, אלי!” קרא מר עמרי,
“בשעה שאדם מגיע לגיל זה, ששני קצות החיים
נפגשים, בשעה שהוא רואה את עצמו שרוי במין
ילדות שניה, הוא שש לעשות חסד עם אחרים, כי הוא
עצמו זקוק לחסד רב.”

אחרי אשר הראה לי הזקן את נכדתו
היפה, שקרא לה בשם “פיל קטן”, נפרדתי ממנו
בברכה.

זמן־מה טילתי בעיר, אחרי כן הלכתי
אל חם, אשר דר יחד עם פגוטי אומנתי. את ביתה וכל
אשר בו, את הסוס והעגלה מכרה בכסף מלא לממלא
מקום העגלון ברקיס.

מצאתי את בני הבית במטבח. כלם
שמחו לקראתי. חם כבר ידע, כנראה, הכל. ברוח
צהלה דברנו על נסיעת מר פגוטי ועל העשר הצפוי
לו בארץ החדשה. את שם עמיליה לא הזכירו בפרוש,
אך רמזו עליו בשיחה לא אחת.

ואולם ראה ראיתי, כי חם משתוקק מאד
לדבר עמי לבד. והערב המעיט מאד בשיחה. פעמים
אחדות ספר על החיים בדירה־סירה והזכיר את שם
עמיליה הילדה הקטנה.

ממחרת היום נפגשתי עם חם על שפת
הים במקום עבודתו. ואמנם לא טעיתי. אחרי טיול
קצר יחדו פנה אלי, בלי הביט בפני ושאל:

“מר דוד, הראית אותה?”

“רק רגע אחד, כאשר התעלפה,” עניתי בלחש.

הלכנו עוד כברת ארץ והוא אמר:

“מר דוד, מה דעתך, התראה אותה?”

“אולי יגרם לה הדבר צער,” עניתי.

“גם אני חשבתי כן,” קרא, “אכן אדוני, כן.”

“אולם, חם,” אמרתי אליו, “אם יש לך דבר
שלא אוכל למסר לה בעל פה בשמך, נכון אני
לכתב אליה. לחוב קדוש יהיה לי הדבר.”

“מאמין אני בזה. חן חן לך, אדוני! אמנם יש לי דבר שהייתי רוצה לאמר לה או לכתב.”

“מה הדבר?”

הלכנו שעה קלה שותקים ואחר פתח ואמר:

“לא שאני סולח לה. אין זה מעשה רב. רק
זה שאני מבקש ממנה סליחה על אשר הטלתי עליה
משא אהבתי. פעמים שאני חושב, כי לולא הבטיחה
להנשא לי, היתה הוגה אמון לי, לידיד, והיתה
מספרת לי את מלחמת נפשה והיתה מתיעצת עמי
ואפשר שהייתי מציל אותה.”

לחצתי את ידו ושאלתי:

“זה הכל?”

“ועוד דבר אחד יש,” השיב, “אם יש לי רשות לדבר, מר דוד.”

ושוב הלכנו הלאה עד אשר פתח שוב. הוא
דבר למקטעים, כאלו אסף מחשבותיו לדבר דברים
ברורים.

“אהבתיה – ואני אוהב זכרה – אהבה
עמקה – ואין בכחי להביא אמונה בלבה, כי מאשר
אני. יכלתי להיות מאשר – לו שכחתיה – ואני
חושש, לא אוכל נשוא, שיאמרו לה כי שכחתיה.
אבל הן אתה, מר דוד, איש מלמד, אולי תמצא מלים
להוכיח לה, כי לבי לא נחבל, להגיד לה, כי אוהב
אני אותה עד היום, לנטע אמונה בלבה, כי איני
עיף מן החיים, כי מקוה אני לראותה בלי דפי
במקום שאין רשע, במקום שהעיף ימצא מנוחה –
להגיד לה דבר שיקל משא צערה ולא יעלה רעיון
על לבה, כי אשא אשה אחרת או כי אשה אחרת
תהי לי מה שהיתה לי היא – זה הייתי מבקש ממך
לאמר לה – וכי אני מתפלל בעדה – שהיתה כה יקרה
לי.”

ושוב לחצתי את ידו האמיצה והבטחתי לו לעשות דבר בקשתו, עד כמה שאוכל.

“חן חן לך, אדוני,” קרא, טוב עשית כי
באת אלי, וטוב עשית, כי נלוית עליו, על הזקן. מר
דוד, יודע אני, כי לא אראהו עוד לפני נסעו. ברי
לי הדבר. כן יהיה, וטוב שיהיה כך. ברגע
האחרון – שתראה את פניו – ברגע האחרון – תואיל
להגיד לו, כי היתום שהוא היה לו תמיד יותר מאב,
אומר לו תודה ושולח לו ברכה."

גם את זאת הבטחתי לו לעשות.

“חן חן לך עוד פעם, אדוני,” קרא בחבקו ידי בחבה, “שלום!”

הלכתי אל הדירה־הסירה לראותה בפעם
האחרונה. מצאתי את מר פגוטי אורז את כליו ואת
חפציו.

“אכן שומם מראה ביתנו עתה,” קרא
הזקן, “קשה יהיה למצא דירים חדשים. הכל רואים
את המקום הזה כמקום אסון.”

ביום המחרת שבנו כלנו ללנדון. –




פרק ארבעים ותשעה: נודע הדבר





באחד הימים קבלתי מכתב מאת מר
מיקובר, כי “תוחלתו נכזבה לעד, אין שלום בלבו
ועולמו חשך בעדו, נפשו מלאה פצעים, ואין עז
ברוחו להביט בפני איש. כוס התרעלה מלאה על
גדותיה. התולעת מוצצת את דמו, ועוד מעט תטרף
אותו! וטוב מותו מחייו.” ואשר לכן גמר בדעתו
לבוא לנדונה לימים שנים, “לראות בעיניו שנית את
המקומות, אשר בהם חלם חלומותיו הגדולים.”

אמנם ידעתי, כי דרכו של מר מיקובר
לכתב מכתבים ארכים על כל צרה שתבוא ושלא
תבוא, אך המכתב הזה התמיה אותי מאד. לבי אמר
לי, כי יש דברים בגו.

ביום הנועד הלכתי אל המקום המיעד,
שם מצאתי את ידידי מר מיקובר עומד ופניו מביעים
עצבות. הוא שמח מאד לקראתי, ובחבקו את כפי
קרא:“כסף באש יבחן, וידיד – ‘בעת צרה’. חן חן לך
על אשר באת הלום, אף כי קטנתי מכל הכבוד
הזה.”

לאחר ששאלתי לשלום בני ביתו, הוספתי לשאל:

“ומה שלום ידידנו היף?”

“אם האיש אשר נמכרתי לו,” ענה,מר
מיקובר, “נחשב לידיד לך אז צר לי מאד. ואם חושב
אתה, כי ידיד הוא לי, אין זה אלא צחוק מכאיב לב. על
כל פנים סלח לי, אדוני, אם, איני רוצה לטפל יותר
בענין זה.”

בקשתי ממנו סליחה על שנגעתי שלא בכונה בענין לא נעים לו, ואשאל:

“ומה שלום מרת ויקפילד?”

“הה!” קרא מר מיקובר בהתעוררות, “אין
בכל העולם אשה כמוה, אשר לה נאוה תהלה. היא
ככוכב מזהיר ברקיע. גדל רוחה וטוב לבה אין
לתאר בדברים. ומזלי גרם, כי אראה תמיד את פני
זו הראויה לכבוד, למען ארגיש יותר בקלוני.”

הדברים המוזרים האלה העירו בקרבי
תמהון, ואפצר במר מיקובר ללכת עמי אל בית
דודתי, יען כי דורה שלי היתה חולה, ובביתי לא
יכלתי לבוא עמו בדברים.

דודתי קבלה את פני מר מיקובר בחבה,
ועד מהרה ישב אל השלחן ועסק עמה בשיחה.
מענין לענין עמדה דודתי לשאל אותו על מר
היף.

פני מר מיקובר הועמו, הוא ענה:

“אדוני מר היף הואיל להזכיר לי בדרך
רמז, כי לולא חסדו עמדי כל הימים, אין לי דרך
אחרת בלתי אם לחזר על הפתחים לפשט יד. ואף
אמנם לבי אומר לי, כי עתיד אני למות ברעב.”

הוא ישב וקלף את התפוחים אשר הגישו
לפניו, אך פתאם הניח את הסכין מידו, הגיש את
מטפחתו לעיניו ובקול בוכים ענה ואמר:

“לא, מר קפרפילד, מר לי מר. אין בי כח עוד.”

“מר מיקובר,” קראתי, “מה ראית? אנא, ספר־נא. הלא בין ידידים אתה יושב.”

“בין ידידים!” השיב מר מיקובר מתוך
דמעות, “אלי שבשמים, הן רוחי נעכרה בשבתי
בין ידידים. מה ראיתי? הה, שד וחמס ראיתי; זדון
ומרמה ראיתי; בצע ומעשקות ראיתי; ושם כל
המעללים הרעים האלה – היף.”

קפצנו כלנו ממקומותינו מתוך
תמהון,ומר מיקובר נענע במטפחתו, ומזמן לזמן
פרש את ידיו כשוחה נגד זרם עז.

“בא הקץ!” קרא מר מיקובר, “לא אוסיף עוד
לחיות בתוך העול הזה. איש עני ואביון אנכי, נע
ונד בחיים, אך את נפשי לא אמכר לשטן. השיבו
לי את אשתי ואת ילדי, תנו לי מטה נודדים, ואני
נכון לפשט נבלה בשוק, מאשר לראות בעיני
און.”

התאמצתי להרגיע אותו, למען אשר
נשמע מפיו דברים ברורים, אך הוא הלך והתלהב
מאד, עד כי לא הקשיב מאומה.

“לא אנוח ולא אשקט,” קרא מר מיקובר
מתוך גניחות בשאפו רוח בכבדות, כאיש
המתגושש במים קרים – “עד אם ארוצץ… את ראש…
הפתן… היף! לא אדבר עם איש, עד אשר… לא תרד
מן השמים… אש… ותאכל את… הנבל היף! לא
אשתה יין, עד אשר אסיר את המסוה… מעל פני
הכזבן והחמסן… היף!”

נורא היה לראות את מר מיקובר, כאשר
הוציא מפיו את השם היף. פניו התעותו, עיניו מלאו
זעם, ושעול תקף אותו. אחר צנח על הכסא אין אונים
ויהי כמתעלף. נגשתי אליו לסעדו, אך הוא לא
אבה לשמע מפי דבר.

“אל נא, קפרפילד!… לא אדבר עוד
מאומה… עד אשר אציל את… מרת ויקפילד… מכף
הבליעל… היף! בעוד שמונה ימים יהי האות
הזה! לעיני כל העולם… אגלה… את הנבלה… למען
ידעו… מי הוא הזד… היף!”

ופתאם קם מר מיקובר ממושבו ומהר לעזב
את הבית. ואנו נשארנו יושבים בתוך ערפל של
סוד, תמהים איש אל אחיו. אך כעבר שעה קלה הביאו
לנו מכתב קטן מאת מר מיקובר, המבקש סליחה על
מנהגו המשנה, כי “נפשו כהר־געש, אשר אשו
התפרצה פתאם”. והוא הועיד לנו מקום בקנטרבורי,
אשר נבוא בעוד שמונה ימים, “ואזנינו תשמענה
נצורות.”

ביום הנועד הלכתי אני ודודתי לקנטרבורי יחד עם רע נעורי טרדלס.

באנו בבקר אל העיר, אשר בה עברו עלי
ימי תלמודי הנעימים, ולאחר שאכלנו בבית־המלון
פת שחרית, הלכנו כלנו אל בית מר ויקפילד.

אוריה היף קדם את פנינו, כדרכו,
בקדות ובמחמאות, ויבקש אותנו לשבת. ואחר פנה
אל מר מיקובר בבקשה להודיע למרת אגנס ולאמו,
כי אורחים באו. כאשר נכנסה אגנס, לא גרע אוריה
עין ממנו אף רגע. ואחר פנה שוב אל מר
מיקובר:

“למה תעמד פה?”

מר מיקובר, אשר עמד בפתח והסרגל בידו, נתן עיניו באיש הדובר בו, הוא אדוניו.

“מיקובר, האם לא שמעת את דברי?”

“שמעתי,” ענה מר מיקובר, ולא קם ולא זע.

“ולמה זה אתה עומד ממתין?” שאל אוריה.

“כי כן חפצתי!” ענה מר מיקובר בעז.

פני אוריה הסמיקו, וכעבר רגע חורו. הוא הביט אל מר מיקובר, ועיניו הביעו חמה.

“הכל יודעים, כי קל דעת אתה,” קרא
אוריה בהתאמצו לגחך, “וחושש אני, כי במהרה
בקרוב נפרד זה מזה. לעת עתה לך לך14! עוד אדבר עמך בענין זה.”
“אם יש בעולם בן־בליעל,” קרא מר
מיקובר בזעם, “שחטא הוא לדבר עמו, הנה שם האיש
הזה – היף!”

"אוריה נרתע לאחור כאלו נשכו נחש.
הוא הביט אלינו, ופניו הביעו רגש איבה, ובקול שפל
ענה ואמר:

“אכן קשר הוא!” כלכם נאספתם פה על
פי חוזה! ואתה, מר קפרפילד, קנית בשחד את
מזכירי. האף אין זאת? אך עמלך לשוא. אני ואתה
יודעים זה את זה. אין אהבה בינינו. דל גאה אתה. מן
היום הראשון שבאת אל הבית הזה עוין היית אותי.
לא כך? אתה קשרת עלי, אף אני אטה ידי עליך.
מיקובר, צא מזה! עוד אבוא לדבר עמך
משפטים."

הדברים האלה שיצאו מפי אוריה
ברגז רב העידו, כי הפעם בא בין המצרים, והוא
חוגר שארית כחו להגן על עצמו.

“אכן חבר ישרים אתם!” הוסיף אוריה
לדבר, וזעה קרה כסתה את מצחו, “הנה קניתם את
מזכירי, – אביון המוטל באשפה, כמו שהיית גם
אתה, קפרפילד, בטרם אספה אותך דודתך אל ביתה
– לטפל עלי שקרים? מרת ויקפילד, אם יש בלבך
רחמים על אביך, אל תתחברי עם האנשים האלה. ואם
לא תשמעי לי, אביא עליך15 שואה. ואתה, מיקובר, שובה בעוד מועד, אם לא
כן, אשים אותך כעפר לדוש. מדעתך יצאת! איה
אמי?” קרא פתאם, בראותו כי נפקד מקום טרדלס,
אשר יצא עם מרת היף, “שד וחמס!”.

“הננו!” קרא טרדלס בשובו עם אמו
החשובה של הבן החשוב, “נטלתי רשות לבוא
בדברים עם אמך.”

“מי אתה כי באת הלום?” שאל אוריה, “מה לך פה?”

“אני הוא בא כחו של ידידי מר ויקפילד,
ויש לי הרשאה לדבר ולעשות בשמו ככל אשר
אמצא לנכון.”

“אין זאת, כי החמור הזקן שתה שכור עוד
פעם,” קרא אוריה בחמה, “וברגע שלא ידע בין
ימינו לשמאלו עשה מה שעשה.”

“אמנם השתמשו בחלשתו של האיש
ההוא,” ענה טרדלס, “אך בענין זה יספר נא מר
מיקובר.”

“אורי!…” פתחה מרת היף, ופניה הביעו חרדה.

“שימי יד לפה, אמא!” ענה אוריה, “שתיקה יפה לך.”

“אבל, אורי בני…”

“הלא אמרתי, שימי יד לפה, אנכי לבדי אשא.”

אמנם ידעתי, כי צבוע האיש הזה, אשר
חנף בפיו ומרמה בלבו, אך את כל נבלותו הכרתי
רק בשעה שהסיר את המסוה מעל פניו ונתן חפשה
ללשונו.

“האם נאה לך, קפרפילד, לאיש המתהדר
במדותיו, להתנכל לי ולהקים את מזכירי לאורב לי?
לו עשיתי אנכי כן – אין פלא, כי הלא איני יחסן;
אבל אתה? – האמנם לא עלה על לבך, כי לא אתן
לפגע בי? ומה יהי, אם תפל בבור אשר כרית לי?
טוב אפוא. הבה נראה! ואתה מר פלוני אלמוני, הן
אמרת לחקר את מר מיקובר. מהר עשה זאת ופתח פיו,
כי הלא הדברים שלמדת אותו שנונים בפיו.”

ובראותו כי דבריו לא עשו רשם, ישב אל
קצה השלחן, שם את רגליו זו על גב זו, וחכה למה
שיבוא.

מר מיקובר שישב כל אותה שעה וחרק
שניו, בשמעו את דברי אוריה, קם ממקומו,
בימינו החזיק בסרגל, ובשמאלו הוציא מכיסו
גליון גדול כתוב פנים ואחור. ואת המגלה הזאת
קרא, כדרכו, בהטעמה, בנעימה, בנחת, כי בה
הראה את כחו הרב במליצה.

תחלה תאר במכתבו “את עניו ואת
לחצו, אשר היו מלאכיו הרעים בדרך חייו”, והם הם
שהביאו אותו לידי קלון, יאוש, טרוף הדעת, בעת
אשר היה מכרח לעבד בלשכה, “שרק שם ויקפילד
נקרא עליה, ואולם היף לבדו הוא המושל בה, הוא
ולא אחר, הוא הנוכל, הוא הרמאי.”

פני אוריה הוריקו למשמע הדברים
האלה. הוא התנפל על הקורא לגזל מידו את
הגליון ולקרעו לקרעים, אך מר מיקובר הרים
בזריזות נפלאה את סרגלו ויך בו על יד אוריה
השלוחה, והיד נשארה מדלדלה.

“יקחך השטן!” קרא אוריה בהתפתלו מכאב, “נקם אקם בך!”

“קרב נא אלי,” ענה מר מיקובר, נכון לצאת
לקרב. אך אנו עמדנו בין שני האויבים למנע אותם
ממלחמה. ואחרי אשר שקטה מעט רוחו של מר מיקובר,
הוסיף לקרא את מגלתו.

הוא ספר על אדות “החסד שעשה עמו
אוריה, כי נתן לו כסף בהלואה על שטר”, ומעט מעט
משך אותו ברשתו “לקנות את נשמתו ולשעבד את
רוחו”. ואחרי כן גלה לו אוריה היף את סודותיו,
והוא נוכח, כי “נעשה שתף לזיופים ורמאות, אשר
הביאו אסון על בני אדם נקיים”.

אחרי כן הגיע אל עקר הענין, ובקול רם, כעומד על הבמה בבית הנבחרים, קרא לאמר:

“אני מאשים את היף כי השתמש
בזכרונו החלש של מר ו. לעשות מעשי תרמית. בכל
עת אשר מר ו. לא היה מסגל להבחין בין טוב לרע
נטפל לו הנבל היף והביא אותו לחתם על נירות
חשובים, גם הוציא ממנו סכומי כסף רבים לפרע
חובות שלא היו ולא נבראו, ולא עוד אלא שהעז
פניו להגיד תמיד למר ו. כי לטובתו הוא עושה מה
שעושה.”

“לדין אתבע אותך, אדוני קפרפילד!” קרא אוריה באיום, “נקה לא ינקה בודה שקרים.”

אך מר מיקובר הרים עיניו מעל הגליון, ובפנותו אל טרדלס, ענה ואמר:

“יגיד לך האדון היף, מי גר בביתו. ועוד
שאל אותו, אם לא נמצא שם פנקס, אשר בו רשם
האדון היף את ‘חשבונותיו’. והיה כאשר יענה לך
הן, תואיל להגיד לו, כי הפנקס הזה מנח עתה
בידי וילקינס מיקובר, אשר מצא בו דברים שלא
יביאו טובה רבה לאדון היף.”

מר מיקובר ראה את עצמו כשליט, ובקול עז הוסיף ואמר:

“ועוד אני מאשים את היף, כי עשה מעשי זיוף בפנקסי16 הלשכה, גם זיף כמה פעמים את חתימת יד
מר ו., ובמרמה הוציא מידי מר ו. כתב חוזה, אשר על
פיו עבר כל העסק ליד השד בצורת אדם היף. על
כל אלה יש לי ראיות ברורות, שאי אפשר להטיל ספק
בהן. שנים־עשר חדש עמלתי ויגעתי, עד אשר עלה
בידי היום לגלות את הלוט מעל פני הבליעל
היף.”

בחדר הלשכה עמד ארון ברזל. וכאשר
שמע אוריה את דברי מר מיקובר האחרונים, מהר אל
הארון ויפתח אותו – והנה הוא ריק.

“אכן נגנבו הפנקסים?!” קרא אוריה בחרדה.

“אני אני הוא שלקחתים,” ענה מר מיקובר,
“והם מנחים למשמרת תחת ידי העורך־דין מר
טרדלס.”

ומה גדלה השתוממותי, כאשר קמה
פתאם דודתי, אשר ישבה כל הזמן שקטה,
והתנפלה על אוריה היף ואחזה בשתי ידיה
בצוארונו.

“היודע אתה, מה אני מבקשת?” קראה דודתי.

“מדעתך יצאת,” קרא הנבל.

“לא, את הוני תשיב לי!” השיבה דודתי,
“אגנס יקרה, כל עוד האמנתי, כי הוני אבד באשמת
אביך, החרשתי – גם לטרוט לא אמרתי דבר – ולא
ספרתי, כי הפקדתי הוני למשמרת פה. אך כעת
אני יודעת, כי אדם זה אחראי לכך ואני תובעת
ממנו! טרוט, קום אתה וקח הוני ממנו!”

אם האמינה דודתי באמת ובתמים, כי
הונה נמצא בעטיפת צוארו – איני יודע; אך היא לא
הרפתה מצוארונו. מהרתי לגשת ולדבר על לבה,
כי עשה נעשה כל מה שבידנו להשיב לה מן
הגזלה שגזל ממנה עד כמה שאפשר. הדברים
האלה הרגיעו את רוחה והיא שבה אל מקומה במנוחה
שלמה."

אמו של אוריה אשר עמדה ושמעה את כל הדברים, התנפלה לרגליו ותתחנן:

“אנא בני, אל תבוא בריב עם האנשים האלה… התרפס, כדרכך תמיד… סכנה17
מרחפת על ראשך… למה אראה ברעתך, בני…”

אך אוריה ענה לה קשות:

“אמי, לא בדעת תדברי. הלא ידעת, כי
השפלתי את עצמי עד עפר, אך האנשים האלה
מתנקשים בי. מה אתן להם?”

“אנו מבקשים ממך,” ענה ואמר טרדלס,
“כי תמסר לידנו את כתב־החוזה, אשר רמז עליו מר
מיקובר, יחד עם כל השטרות, הנירות והחשבונות
הנוגעים לעסקי הלשכה. גם תשיב את כל הכסף,
אשר בא לידך בגזלה וגנבה. אנו נותנים לך זמן
שלשה ימים לעין בדבר, אך בינתים תהי אסור
בביתך ולא תראה פני איש.”

“ואם לא אעשה כדבר הזה?” שאל אוריה בלעג.

“הן יש שופטים בארץ, ובית־הסהר נכון
להכניס אורח הגון כמוך. אנא, קפרפילד,” פנה
טרדלס אלי, “הואל נא להביא הלום שני שוטרים.”

אך אמו של אוריה התנפלה לרגלי
אגנס ותתחנן לפניה, כי תחוס על בנה. אף מהרה
להביא את כתב־החוזה יחד עם עוד נירות חשובים.

אחרי הדברים האלה עזבנו את הבית, ומר מיקובר הזמין אותנו אל ביתו.

דירתו נמצאה בקרוב מקום, וכעבר רגעים
מעטים הכניסנו תחת צל קורתו. מר מיקובר נפל לתוך
זרועות מרת מיקובר בקריאה:

“עמה, חמדתי!”

לב האשה, כנראה, פג אחרי ימי היאוש, שהיתה שרויה בו, ומר מיקובר קרא:

“עמה! העננים חלפו מעל שמי רוחי. האמון
אשר הגו לבותינו זה לזה שב ועד עולם לא יתם.
ועתה ברוכה תהי לי, דלות!” קרא מר מיקובר
בדמעות, “שלום עליך, מחסור! בואו, בואו אלי, כפן,
קר, סחבות! האמון זה לזה בביתי יתן לי עז לעמד
בפניכם.”

בדברים האלה הושיב מר מיקובר את אשתו על כסא, חבק ונשק את כל ילדיו.

כאשר הצגתי לפני מרת מיקובר את דודתי, שאלה זו:

“האלה הם כל בני ביתך, גברתי?”

“לפי שעה אין לנו יותר,” השיבה מרת מיקובר.

“האלהים, לא זו כונתי,” אמרה דודתי, “חפצתי לשאל, האם כל אלה ילדיכם הם.”

“גברתי.” קרא מר מיקובר, “חנני אלהים.”

רגע אחד חשבה דודתי, ואחר אמרה:

“מר מיקובר, פלא הוא בעיני, כי לא עלה על דעתך להגר לאסטרליה.”

“גבירתי,” ענה מיקובר, "זה היה חלום
נעורי ושאיפות ימי שחרותי (דרך אגב: ברי לי,
כי מימיו לא עלה רעיון כזה בלבו).

“כן,” קראה דודתי וזרקה מבט אלי, “מה טוב היה, אלו הגרת אתה וביתך!”

“ממון, ממון!” ענה מיקובר, “זה הוא העכוב הראש והראשון.”

“ממון?!” קראה דודתי, “הנה עשית
למעננו דבר גדול ובודאי נציל הרבה – האין מן
הישר, כי נעניק לך מעט ממון.”

“לא אקח מתנה,” ענה מר מיקובר מתוך
התלהבות, "אך אם ינתן לי סכום מספיק בהלואה
ברבית חמשה למאה – על נאמנותי שלי, בשטר
לשנים־עשר או לשמונה־עשר חדש, עד אשר אבוא אל
המנוחה ואל הנחלה – "

“יהי כדבריך!” קראה דודתי, “תעינו
שניכם בדבר. הנה מכרים אחדים של דוד יוצאים
בקרוב לאסטרליה. אם תחליטו להגר, מדוע לא
תסעו יחדו באותה אניה? זה את זה תעזרו.”

“יש לי רק שאלה אחת, גברתי היקרה,” אמרה מרת מיקובר, “מה האקלים שם?”

“אקלים טוב ויפה,” ענתה דודתי.

“ניחה,” אמרה מרת מיקובר, “ועתה אשאל
עוד, האם תנאי הארץ נותנים מקום לקוות, כי איש
רב־כשרונות כמר מיקובר יעלה במדרגות החברה?
איני אומרת, כי בשעה זו הוא שואף למשרת גוברנר
או כדומה לזה, אך היהיה שם שדה פעלה רחב
ידים, אשר יתפתחו וישגשגו שם
כשרונותיו?”

“אין מקום טוב מזה לאיש ישר וחרוץ,” ענתה דודתי.

“איש ישר וחרוץ,” חזרה מרת מיקובר על
הדברים בקול מעשי, “אכן. עתה ידעתי, כי
אסטרליה היא הארץ אשר הוכיח אלהים למר
מיקובר!”

“גם אני מאמין, גברתי,” קרא מר מיקובר,
“כי בתנאים שאנו עומדים בהם זו היא הארץ, הארץ
היחידה לי ולביתי, ושם במרחקים יעלה וירום
מזלי.”

לעולם לא אשכח, כי ברגע אחד היה
לאחד המתלהבים המלא אמונה בעתידו! לעולם לא
אשכח את הרחוב ההוא בקנטרבורי ביום השוק,
כאשר הלך מיקובר עמנו וספר עמנו בלשון
גסה, בלבשו צורת אכר, ובעברו על פני השורים
התבונן אליהם בעין מנסה של בעל אחזה
באסטרליה. –






פרק חמשים: עבים על שמי חיי





והנה באו הימים אשר שכבה דורה על
ערש דוי, וכבר חדלו לנחמני כי בעוד יום או
יומים תרד מעל מטתה. ואל לבי התגנב הרעיון
הנורא, כי היום ההוא לא יבוא, ולא אראה עוד את
אשתי התינוקת מפזזת ומכרכרת עם צוני לאור
השמש.

זקנה קפצה על צוני פתאם. עם אבדן
אדונתו, כאלו גזו ממנו נעוריו. עתה תש כחו,
עיניו כהו, קול נביחתו פסק, והוא שכב מקפל ליד
מטתה של דורה.

דורה שוכבת במנוחה, ועל פניה מרחף
חיוך נעים. אין היא גונחת, אין היא מתאוננת. שעות
רבות אני יושב בחדרה ומתבונן אל עיניה־תכלת.
אך מכל אלו נחרתו בזכרוני שלשה רגעים, כאלו
עברו עלי רק היום.

בבקר, ודורה מראה לי את שערותיה
היפות והארכות, אשר ידי דודתי קשטו אותן, והן
מסתלסלות על פני הכר מראשותיה, “אל יעלה על
לבך, כי מתהדרת אני,” קראה אלי, בראותה את
חיוכי, “רק זכרתי עתה את היום אשר באת ראשונה
אל ביתנו, ואני ידעתי, כי חמדת בלבך קוצה
אחת מן התלתלים האלה. הוי, מה היו פניך כפני
אויל, דדי, בשעה שנתתי לך אחת מאלה!”

“הדבר היה באותו יום שצירת את
הפרחים אשר נתתי לך, דורה, ואמרתי לך, כי
אהבתיך.”

“הוי! מה בכיתי ביום ההוא, בשמעי
מפיך את הדבר הזה! כאשר אשוב לאיתני, דדי,
נלך שנינו לראות בעינינו את המקומות ההם, אשר
שם טילנו. האין זאת? ואת אבא לא נשכח?”

כן, עשה נעשה זאת, ושוב נראה ימי טובה. ולכן שובי מהרה לאיתנך, תמתי."

“בודאי. הלא עתה הוקל לי הרבה!”



והנה ערב אחד, ואני יושב על הכסא
ליד מטתה, מתבונן אל הפנים החביבים, אשר
בת־צחוק שרויה עליהם. שעה קלה אנו שותקים.

“דדי!”

“דורה יקירתי!”

“שאלה קטנה לי ממך, אל נא תלעג לי,
ואל תשיב את פני. אני רוצה מאד מאד לראות את
אגנס.”

“כתב אכתב אליה.”

“עשה זאת חביבי, אין זה דמיון או
שגעון, כי אמנם בכל לבי ונפשי אני רוצה לראות
את פניה.”

“עוד היום אכתב לה.”

“מדוע פניך, דדי, עצובים כל כך?” שאלה דורה בחבקה את צוארי.

“איך לא אתעצב, יחידתי, בראותי את כסאך הפנוי?”

“כסאי הפנוי!” ורגע אחד הביטה אלי
מחרישה, “האמנם אתה מרגיש בחסרוני, דדי?”
קראה ופניה הזהירו, “אף כי תינוקת אין־דעת
ואין־בינה אני?”

“אם את אין עמי, מה יש לי בחיים?”

“הוי אישי!” קראה דורה בהתרפקה עלי,
“השמחה והעצבות מתרוצצות בלבי. ואתה, דדי,
כתב אל אגנס, זולת זה איני שואלת מאומה.”

“בלתי אם כי תשובי לאיתנך במהרה, דורה.”

“הוי, דדי! יש אשר יעלה על לבי…
ידעתי, כי שוטה אני!… הרהור עולה על לבי, כי לא
ארד עוד מעל מטתי!”

“אל נא, דורה, אל תדברי ואל תחשבי כדבר הזה.”

“לא הייתי מדברת כן, דדי, אלו יכלתי
להתאפק, ואולם מאשרה אני מאד, אף כי אישי
החביב עצוב־רוח בראותו את הכסא הפנוי של אשתו
התינוקת!”



והנה בא הלילה. ביום ההוא באה
אגנס, ומן הבקר עד הערב ישבה עם דודתי ליד מטת
החולה. לא הרבינו בשיחה, אך דורה היתה שמחה
וטובת־לב. עתה נשארתי לבדי עמה. הנשים יצאו
אל הטרקלין.

הידע לבי, כי עוד מעט ואשתי התינוקת
תעזבני לנצח? אמנם הגידו לי כדבר הזה, אך
לבי לא האמין. פעמים אחדות יצאתי ביום ההוא
לשפך דמעות. התאמצתי להתעודד ולנחם את
נפשי, אך הרעיון, כי הקץ קרוב, לא יכל לחדר אל
רוחי. אחזתי את כפה בכפי, הקשבתי אל דפיקות
לבה, ראיתי את אהבתה הרבה אלי, וצל של תקוה
עבר על פני, כי חיה תחיה.

“יש עם לבי לדבר עמך, דדי. רוצה אני
להגיד לך דבר, אשר הגיתי בו הרבה בימים
האחרונים. הן לא תקצף עלי?” קראה דורה ועיניה
הביטו בנחת.

“העליך אקצף, יקירתי?”

“אולי גם אתה, דדי, הגית בדבר הזה… קטנה מאד הייתי…”

שמתי ראשי על הכר סמוך לה והיא
הביטה לתוך עיני ודבריה נשמעו בנחת. מעט מעט,
בהמשיכה לדבר, הרגשתי בלב דופק, כי מדברת
היא על עצמה כמו על העבר.

“לא רק קטנה בשנים, כי אם גם בדעת
החיים. בריה אין־בינה הייתי! מי יודע, אולי מוטב
היה, אלו אהבנו זה את זו כילדים ונפרדנו זה מזו.
עתה בא רעיון אלי, כי לא נוצרתי להיות עקרת
הבית.”

התאמצתי לעצר בעד דמעותי ולקרא:

“הה, דורה, תמתי, הן גם אני לא נוצרתי לכך.”

“איני יודעת,” השיבה דורה, “אפשר! אך לו
הייתי אנכי מכשרה להיות בעלת בית, כי אז גם
אתה היה טוב לך. חוץ מזה, הן אתה נבון מאד, לא כן
אנכי.”

“אבל הן מאשרים היינו, דורה הנעימה.”

“כן, מאשרה הייתי, מאשרה מאד. אך
ברבות הימים היה אישי החביב ממאס באשתו
התינוקת, אשר אינה חברת לו. לבו היה מרגיש יותר
ויותר, כי אין לו בית. תינוקת כמוני אין לה
תקנה. טוב אפוא, כי עשה אלהים כן.”

“הה, דורה חמדתי, אל נא תדברי אלי כדברים האלה. כל אמר – תוכחה לי.”

“לא יקירי,” ענתה דורה בנשקה אותי,
“אינך ראוי לתוכחה, ואף אמנם אהבתיך מאד, עד אשר
לא יעלה על לבי להוכיחך – ואהבתי הרבה אליך היא
זכותי האחת. אל נא תבכה! הואילה נא לשלח את אגנס
אלי. רוצה אני לדבר עמה. אך אל תתן לאיש לבוא אל
חדרי בשעת שיחתי עמה. גם הדודה אל תבוא.”

אמרתי לעשות רצונה, אך לבי לא נתנני לעזב את מטתה בשעה זו.

“הלא אמרתי לך, כי טוב עשה אלהים!”
לחשה לי דורה בחבקה אותי, “הה, דדי, אחרי עבר
שנים אחדות היה לבך סר מאחרי אשתך התינוקת,
ולא היית אוהב אותה, כאשר תאהבה עתה. משנה
לשנה היו יסורי נפשך הולכים ורבים על תקותך
שנכזבה! הן ידעתי, כי אשת לא־בינות אני. טוב
אפוא, כי עשה אלהים כן!… – – –”

אגנס יושבת בחדר־האורחים, ואנכי
באתי לבקשה כי תלך אל דורה. היא קמה בחפזון
ותעלם, ואנכי נשארתי לבדי עם צוני.

אהלו החינאי עומד ליד האח. והוא רובץ
בתוכו על מצעו הרך ומתאמץ לנמנם. הירח
הבהיר מציץ בעד החלון. עיני זולגות דמעות ולבי
הפוחז מחשב להשבר.

ישבתי ליד האח, ולבי מהרהר בכל
אשר עבר עלי אחרי חתנתי. אני מעלה על לבי כל
אותם הדברים של מה־בכך, שעברו ביני ובין דורה,
ואני בא לידי הכרה, כי אלה הם כל החיים. מתוך
ים הזכרונות עולה לפני תמונת התינוקת עם אהבתה
התמימה אלי, אשר לא ידעה גבול, זו אהבת־נעורים
שאין חקר לה.

איני זוכר, כמה זמן עבר. הבטתי על
צוני, אשר לא ידע מנוחה, והוא יצא מאהלו ונתן
עיניו בי, קרב אל הפתח ונהם, – כי יתנו אותו
לעלות אל חדר אדונתו.

“לא, צוני, בערב הזה אסור!”

הוא שב אלי אט, לקק את ידי ונשא אלי את עיניו הכהות.

“הה, צוני, צוני! מי יודע, חביבי, אם תראה עוד את פני גברתך!”

הוא רבץ לרגלי, פשט רגליו, השמיע גניחה – ומת.

“הוי, אגנס, ראי, ראי נא!”

… הפנים המביעים רחמים וצער, מטר
הדמעות, המבט האלם והאים, הידים הנשואות
למעלה!…

אגנס?

הכל גז. עיני חשכו, וכל אשר עבר אחרי כן נמחה מזכרוני…






פרק חמשים ואחד: הסער





עתה אני מגיע אל אותו המארע, אשר
זכרונו נחרת עמק בלבי. עוד היום, לאחר שעברו
שנים רבות, יאחזני רעד למראה רוח מתחולל על שפת
ים. ובכתבי היום את הדברים בספר, עומד לנגד
עיני המארע הזה עם כל בלהותיו.

הדבר היה באותם הימים, אשר
המהגרים, הם מר פגוטי ובת־אחותו, מר מיקובר
וביתו, הכינו את עצמם להפליג באניה. אני ודודתי
העתקנו את דירותינו מהיגיט ונשב ישיבת ארעי
בלנדון. דודתי אמרה לשוב אל ביתה אשר בדובר,
ואנכי גמרתי לצאת לחוץ לארץ, אולי יעלה בידי
להפיג מעט את צערי.

פעם אחת בשבתי עם מר פגוטי, ואחותו
היא אומנתי החביבה, אשר באה לתת ברכת הפרדה
לאחיה, ספרה לנו על אדות חם, הנושא בלבו את
יגונו והוא מתהלך עם כל אדם בנדיבות, זכרתי את
אשר בקש ממני חם, בראותי את פניו בפעם
האחרונה, למסר מכתב לעמיליה, כאשר אפרד מעל
דודה על מכסה האניה. ועל לבי עלה כי טוב אשר
אכתב אליה עתה. אולי יהי רצון מלפניה, חשבתי,
אחרי קבלה מכתבי, לשלח מלים אחדות על ידי אל
אוהבה. עלי לתת לה שעת־כשר זו.

ועל כן ישבתי בחדרי,לפני עלותי על
מטתי, וכתבתי אליה. ספרתי לה, כי ראיתי את
פניו וכי הוא בקש ממני למסר לה את הדברים,
שהקורא יודע אותם. לא הוספתי על הדברים ולא
גרעתי מהם. לא היה לי צרך, אף אם היתה לי רשות,
להרחיב את הדבור. את הדברים הנאמנים, היוצאים
מן הלב, לא יכלתי לשפר, ולא שום בן אדם יכל
לעשות זאת. הנחתי את המכתב על השלחן, למען
ישלח ממחרת בבקר, אף הוספתי שורות אחדות למר
פגוטי בבקשה למסר את המכתב לידה. אחרי כן
שכבתי עם עלות השחר.

ביום ההוא אחרתי לשכב במטתי, כי
קצת חולה הייתי, ודודתי נכנסה אלי אט, ובפקחי
עיני, אמרה לי כי מר פגוטי בא. היבוא?

“כן,” אמרתי, והזקן נכנס.

“מר דוד.” אמר אלי, “מסרתי לעמיליה את
מכתבך, והיא כתבה את זה ובקשה, כי תואיל לקרא
את הדברים, ואם טוב בעיניך, תואיל למסר את
המכתב לו.”

פתחתי את המכתב ואקרא בו כדברים האלה:

"דבריך באו אלי. הה, במה אודך על
לבך הטוב ועל חסדך הגדול עמדי! את דבריך
סגרתי בלבי. שם אשמרם עד יומי האחרון. אמנם
דוקרים הם, אך גם מביאים רפאות. בקראי אותם,
התפללתי לאלהים, בראותי מה רב חסדך וחסד
דודי, מלא לבי תקוה, כי יגדל חסד אלהים
עמדי.

“שלום לך מעתה ועד עולם. שלום לך,
חביבי, ידידי, בעולם הזה. בעולם הבא, לאחר
שיכפר עוני, איקץ בתם ילדותי, ואז נפגש
יחדו, אלף ברכות לך, שלום עד נצח!”

“האוכל להגיד לה, כי קראת את המכתב
וקבלת עליך למסר אותו, מר דוד?” שאל מר
פגוטי.

“כן,” עניתי, “עוד היום יש בדעתי ללכת
לירמות, ועד אשר תפליג האניה שלכם, אספיק
לשוב. לבי על העלוב הזה, ואם יעלה בידי למסר לו
מכתבה ביום עזבה את מולדתה, אעשה חסד גם עמו
גם עמה. נסיעה זו קלה לי, כי על כן נגזלה
מנוחתי, וטוב לי להתעודד בדרך.”

עם בוא הערב ישבתי במרכבת הדאר
ואסע אל המקום אשר ראו אותו עיני בזמנים שונים
בימי חיי.

“האין אתה רואה,” שאלתי את הרכב
בצאתנו מן העיר, “כי פני השמים משנים היום
מאד? כמראה הזה לא ראיתי מימי.”

“גם אנכי לא ראיתי,” ענה הרכב, “אין זאת,
אדוני, כי אם סער הוא. שואה תבוא על הים, לדעתי,
עוד מעט.”

על פני השמים נראו עבי ערפל
מתרוצצים ונערמים לערמות, עד אשר נדמה, כי הרים
וגבעות הם ומתחת להם תהומות עמקות, והירח
נראה הולך תועה ומבלבל, כאלו אבד דרך בתוך
הערבוביה שבאה לעולם. כל היום נשב הרוח,
ומשעה לשעה הלך וחזק, השמים כסו עבים וסער
היה ממשמש ובא.

ובלילה חזק הרוח מאד, העבים הלכו
וגדלו, ויכסו את פני השמים האפלים, והסער
התחולל, עד כי לא יכלו סוסינו לעמד בפניו. יש
אשר בתוך החשכה עמדו הסוסים פתאם מלכת, ופחד
נפל עלינו, לבל יהפך הרוח החזק את מרכבתנו.
מטר סוחף נתך ארצה, כאלו טפין של פלדה ירדו
מן השמים ואנו בקשנו לנו מחסה בצל האילנות
או החומות, כי לא היה בנו כח לעמד במלחמה עם
הסופה.

הבקר אור והסער הלך וחזק. המלחים
בירמות היו אומרים על הרוח, כי משליך הוא
אבני־קלע, אך מימי לא ראיתי כמראה הזה או
בדומה לו. באנו אל התחנה איפסויש בשעה מאחרת,
יען כי כל מדרך כף רגל בדרכנו כבשנו בעמל
רב. על ככר השוק מצאנו כנופיה של תושבים, אשר
קמו בחרדה ממטותיהם בחצות הלילה, בשמעם את
קול נפץ הארבות. אחדים מהם נגשו אל הפנדק, אשר
שם לקחנו סוסים אחרים למרכבתנו, ויספרו לנו
על אדות פחי־עופרת שקרע הרוח מעל מגדלי בית
התפלה ויסגר בהם את מבוא אחד הרחובות. אחרים
סחו מפי אנשים שבאו מן הכפרים הסמוכים, אשר
ראו אילנות עקורים וערמות־שחת משלכים על אם
הדרכים והשדות. ואולם הסער לא שכך אף
רגע.

כאשר חתרנו הלאה הלך וקרב אל הים,
אשר משם סער הרוח, השתער עלינו הסער בכל
כחו. הים, עוד בטרם ראינו אותו הזה קצפו על
שפתותינו ומטר־מלח נתך עלינו. המים גאו
וישטפו על היבשה סמוך לירמות כמה וכמה
מילים. כשקרבנו אל הים, נראו לנו גליו
המתרוממים על פני תהומות כדמות חוף אחר עם
מגדלים ובנינים גבוהים, וכאשר הגענו סוף סוף אל
העיר, יצאו התושבים מבתיהם פרועים, והם
משתאים לראות מרכבת הדאר באה בליל סופה
זה.

המרכבה באה לפנדק ואנכי יצאתי
לראות את הים. בעמל רב הבקעתי לי דרך לארך
הרחוב, המכסה חול וצרורות וקצף־ים, ואני מפחד
מפני כפיסי העצים ורעפי הגגות הנופלים,
ובקצות הרחוב אני תופש באנשים הבאים לקראתי
לבל אפל. כאשר קרבתי אל החוף, ראו עיני שם לא רק
מלחים כי אם חצי תושבי העיר, כלם עמדו מאחורי
הבנינים והתבוננו אל המראה. אחדים מהם
מרהיבים עז ללכת נגד הסער ולראות את הים הזועף,
אך הם נהדפים אחור וברב עמל הם שבים בדרך
עקלתון אל מקומם.

כאשר נגשתי אל בני הכנופיה,
ראיתי נשים מיבבות אשר בעליהן ירדו בסירות
דוגה, והן מפחדות, פן השיג אותם הסער בטרם עלה
בידם להמלט אל מבטח עז. על החוף עמדו גם מלחים
זקנים, אשר בנשאם עיניהם השמימה הנידו ראש
והתלחשו איש אל רעהו. בעלי אניות עמדו דואגים
ומזעזעים, ילדים נדחקים זה אל זה ומסתכלים
בפני הגדולים, גם יורדי ים מנסים בנסיונות
נבוכים ומבלבלים, וממחבואיהם הם מתבוננים דרך
משקפותיהם אל הים, כאלו אורבים לאויב.

ומבוכתי רבה מאד, כאשר עלה בידי
להביט רגע אחד אל מראה הים הסוער, המפריח
אבנים וחול, המרעיש עולם בקולו. בהתרומם הגלים
למעלה בקצף כנד נוזלים, נדמה לי כאלו הקטן
שבהם עתיד להציף את כל העיר. וכאשר נטה אחד
הנחשולים אל עבר הים בקול שאגה, נדמה כי חותר
הוא חתירה עמקה תחת האדמה. וכאשר התנשאו
הגלים ברעש גדול והתפוצצו לרסיסים בטרם
הגיעו אל היבשה, נדמה כי כל רסיס ורסיס מלא עז.
ועוד מעט והתעודדו וקמו כלם ועלו שנית. גבעות
עולות ויורדות נהפכו והיו לעמקים, והעמקים עלו
וגדלו ויהיו לגבעות. המון מים רבים עלו ברעם
ורעש וירעידו וירגיזו את החוף. הכל פשט צורה
ולבש צורה, זה נעלם פתאם וזה בא על מקומו. החוף
עם מגדליו ועם בניניו עלה וירד. העבים טסו
בחפזון. נדמה לי, כי עיני רואות שנוי מעשי
בראשית.

את חם לא מצאתי בתוך קהל האנשים, אשר
הרוח החזק קבצם יחד, ולכן שמתי פעמי אל ביתו.
הבית היה סגור, ואיש לא ענה לקול דפיקותי על
הדלת. הלכתי אפוא דרך סמטות ידועות לי אל המקום,
אשר הוא עושה מלאכתו שם. והנה הגידו לי, כי
הלך חם לעיר לויסטופט לתקן בדק אניה, שהוא ממחה
לזה, ומחר בעוד יום ישוב.

ובכן שבתי אל הפנדק, ואחרי אשר
רחצתי פני, לבשתי בגדי ונסיתי לנמנם מעט –
ולא עלה בידי – כבר הגיעה השעה החמישית
בצהרים. עוד לא עברו עלי חמשה רגעים ליד האח
בחדר הקפה, והמלצר נכנס ללבות את האש,
וכונתו – לבוא עמי בדברים. הוא ספר לי, כי
במרחק מילים מעטים ירדו מצולות שתי ספינות
נושאות פחם עם כל מלחיהן, וכי ראו עוד אניות
אחרות מתאבקות בכל כחן עם הגלים והן חותרות
מתוך יאוש להחזיק מעמד. “אלהים יגן עליהם ועל כל
יורדי הים”, הוסיף המלצר, “אם חס־ושלום גם
בלילה הזה יהי ליל זועה כמו אמש.”

רוחי היה סר מאד. לבי היה חרד על כי חם
איננו בשעה זו. נפשי היתה מדכאה על ידי
המארעות האחרונים בחיי, ומראה הים הסוער
בלבל אותי. ערבוביה של מחשבות וזכרונות באה
בלבי, עד אשר שכחתי את הזמן ואת המקום שאני
עובד בו.

במעמד נפש כזה משל בי דמיוני,
ושמועת המלצר על אדות האניות הטובעות נארגה עם
חרדתי לגורלו של חם. רעיון בא אל לבי, כי חם
יאמר לשוב אל ביתו דרך הים ועתיד הוא לרדת
תהומות. והרעיון הזה הלך וגדל בלבי, עד אשר
גמרתי ללכת קדם הסעדה אל בונה האניות, אדוניו
של חם, ולשאל את פיו, אם אפשר הדבר. והיה גם אם
יאמר לי, כי רק ספק של ספק יש, נכון אני ללכת
ללויסטופט להניא את חם ממחשבתו ולהביאו עמי
הלום.

צויתי להכין לי ארחתי ואלך בחפזון
אל החצר לבנין־האניות. ואולם כאשר שמע בעל
החצר מפי את שאלתי, ענה ואמר מתוך חיוך, כי
לשוא פחדי. איש בר־דעת לא יפליג באניה בשעת
סערה כזו, ומה גם חם פגוטי, היודע את הים
מנעוריו.

ואמנם נוכחתי, כי לא בדעת שאלתי מה
ששאלתי, ובכל זאת היה לבי נוקפי, בשובי אל
בית מלוני. הרוח היה נורא עתה מאשר בבקר. הוא
נהם ושאג, קרע חלונות ודלתות, תקע תקיעות גדולות
בארבות, הרעיד, את הבתים אשר נחבאו בהם
האנשים מפניו. והים הולך וסוער ועל הכל, ירדה
החשכה אשר, הגדילה שבעתים את מוראו של
הסער.

לא יכלתי לאכל, לא יכלתי לשבת
במנוחה, לא יכלתי לעשות מאומה. גם בתוך לבי
קמה סערה, וממעמקיו עלו גלי זכרונותי, אשר
המו ורעשו. ואולם בראש הערבוביה של המחשבות,
אשר התרוצצו בנפשי – עמדה דאגתי לחם
וגורלו.

לא טעמתי מאומה מן הארחה אשר לפני
ואנס להשיב את נפשי בכוס יין, אך לשוא.
ובשבתי ליד האח נתתי תנומה לעפעפי, ואולם
אזני שמעו עוד את קול הסער בחוץ ולבי ידע את
המקום שאני יושב בו. וכאשר הקיצותי – או כאשר
נתקתי מעלי את חבלי התנומה, אשר אסרוני אל
כסאי – היה כל גופי רועד, ופחד אשר לא ידעתי
פשר לו תקפני.

התהלכתי בחדר אנה ואנה, נסיתי
לעין בספר, האזנתי אל יללת הסער, נתתי את
עיני באח הבוערת. ואולם לאחרונה זעזע את נפשי
הקול הקצוב של שעון הקיר, עד אשר גמרתי בלבי
לעלות על מטתי.

משרתי המלון נדברו לשבת יחדו ערים
כל הלילה עד הבקר, והדבר הזה הרגיע את רוחי
מעט. עליתי על מטתי עיף ויגע מאד, אך כאשר
שכבתי נעלמה הלאות מגופי, ועיני היו פתוחות,
ולבי ער.

שעות אחדות שכבתי ואקשיב אל המית
הרוח. רגע נדמה לי, כי שומע אני אנקות על הים,
וברגע השני שמעתי קול יריות של הקוראים
לעזרה, ובעוד רגע – והנה בתי העיר נופלים, פעמים
אחדות ירדתי ואבט החוצה, אך בעד החלון לא
ראיתי מאומה, בלתי אם את הבבואה של הנר הכהה
שדלק בחדרי ושל פני הדלים, שהביטו אלי
מתוך שחור החלל.

סוף סוף גבר רגזי עלי, ואלבש את בגדי
וארד אל חדר המלון בבית התחתון. בחדר
המבשלים הגדול ישבו יחדו השומרים מסביב
לשלחן אשר עמד סמוך לפתח. הערים שמחו לקראתי,
כי נוסף עוד איש אחד על הכנופיה שלהם. ואחד מהם
פנה אלי בשאלה, באותו ענין שעסקו בו,
כנראה, בני החבורה, – מה דעתי על נשמות
המלחים שטבעו היום בים, האם עולות הן עם
הסערה?

כשתי שעות ישבתי במקום הזה. פעם
נסיתי לפתח את שער החצר ולהביט החוצה, אך החול
והצרורות והקצף התנפלו עלי בסערה, עד אשר
קראתי לעזרה לסגר את דלת השער בפני
הרוח.

כאשר שבתי אל חדרי הבודד היה רוחי
כהה, אך בהיותי עיף עליתי שנית על מטתי ואפל
לתוך מעמקי השנה. שעה רבה שמעתי בתנומתי
את קול הסער, אף כי בחלומי ראיתי והנה אני יושב
במקום אחר ורואה מחזות אחרים. וסוף סוף ניתקתי מן
המציאות ואבוא ביחד עם שני רעים – מי הם לא אדע –
אל עיר נצורה, אשר כלי התותח ירו עליה.

רעם היריות שלא פסק החריש את אזני,
עד אשר לא שמעתי דבר שהשתוקקתי לשמע.
התאמצתי מאד להקשיב, ומתוך התאמצות –
הקיצותי. כבר האיר הבקר, הגיעה השעה השמינית
או התשיעית. לא רעם תותחים נשמע, כי אם קול
הסער. ואיש אחד דופק על דלתי.

“מי שם?” שאלתי.

“שבר אניה! סמוך!”

קפצתי מעל מטתי ואשאל, איזו אניה נשברה.

“אני־שיט מספרד או מפורטוגל טעון
פרות ויין. קום, אדוני, מהר וצא, אם רוצה אתה
לראות בעיניך! שם על החוף, אומרים, כי עוד מעט
ויתפוצץ לשבבים.”

הקול המזעזע עלה אלי מאחורי הדלת,
ואנכי לבשתי בחפזון את בגדי ואצא במהירות
החוצה.

המון אנשים רצו לפני, וכלם נוהרים אל
החוף. גם אנכי שמתי פעמי אל המקום ההוא, וכעבר
שעה קלה עמדתי פנים אל פנים למול הים
הזועף.

הרוח רפה מעט בשעה זו, אף כי דומה
היה הדבר לרעם של מאות כלי־תותחים, ששנים
שלשה מהם פסקו. ואולם מראה הים, אשר התגעש
כל הלילה, היה נורא שבעתים מאשר ביום אתמול.
אין זאת, כי אם גאה הים. והגלים המתנשאים
למרום, הפוגעים זה בזה, המנצחים זה את זה,
העולים מחנות מחנות – הטילו אימה.

בתוך קולות הרוח והגלים, בתוך המון
האנשים, בתוך המבוכה שאין לתארה בדברים,
ובתוך העמל לעמד בפני הסער הנוטל את נשימתי
נדהמתי כל כך, עד כי בהביטי אל הים לראות את
האניה השבורה לא ראיתי דבר, מלבד את הראשים
הלבנים של נחשולים. מלח אחד לבוש למחצה, אשר
עמד סמוך לי, הורה בידו החשופה לצד שמאל. הוי,
אלי שבשמים! עיני ראו את המחזה, הנה הוא קרוב
אלינו.

תרן אחד נשבר בגבה שש או שבע
רגלים מעל מכסה האניה והוא כרוך בהמון מפרשים
ועבותות, וכל זה מתגולל וחובט את שפת האניה,
שאינה פוסקת רגע להטלטל, וכאשר קרבה האניה,
נראו האנשים החוגרים שארית כחם לתקן את הבדק.
ראיתי אנשים וקרדמים בידיהם, ואחד מהם, בעל
תלתלים ארכים, מנצח על המלאכה. ואולם פתאם
נשמעה אנקה, אשר גם קול הרוח וקול המים לא
החרישו אותם. גלי הים אשר נלחמו בעז עם
האניה פרצו בה פרץ רחב, והמון אנשים, קרשים,
חביות, נסרים ושאר דברים השלכו אל המצולה
הרותחת.

התרן השני עוד עמד איתן עם קרעי
מפרש וערב של חבלים מתגוללים הנה והנה.
“האניה ירדה פעם – תקע באזני המלח שעמד על
ידי – ושוב עלתה – ועוד מעט ותקרע”. ואמנם אין
בידי איש לעמד בפני כח איתנים זה. ובעודו דובר
אלי, הגיעה אל החוף עוד נאקה אחת. ארבעה אנשים
עלו עם שברי האניה ממעמקים ויתפשו במפרש
של התרן הנשאר. ובראשם – האיש החרוץ בעל
התלתלים.

פעמון גדול היה באניה; וכאשר
התגוללה האניה והתנודדה כאיש שנטרפה עליו
דעתו מתוך יאוש, פעם הפנתה את הספון אל החוף,
ופעם לא נראה בלתי אם קרקעיתה, כאשר קפצה
מטרפה לנכח הים, – צלצל הפעמון, וקול צלצולו
ואנקת המות של האנשים האמללים הגיעו אלינו
יחדו על כנפי הרוח. הנה ראו עינינו את הספינה,
והנה נעלמה. שני אנשים נפלו לתוך המים. החרדה
על החוף הלכה וגדלה. הגברים נאנחו וספקו כף;
הנשים צרחו והסתירו פניהן. אחדים מן העומדים
רצו אנה ואנה ויקראו לעזרה במקום שאין איש יכל
לעזר, גם אנכי פניתי אל חבר מלחים ידועים לי, לבל
יתנו את שני האנשים למות לעינינו.

ואולם האנשים האלה בארו לי
בהתעוררות, כי כבר נעשה נסיון לשלח את סירת
ההצלה ולא עלה בידה לעשות מאומה. ואיש אין אשר
ישליך נפשו מנגד להבקיע דרך בחבל, ולכן אין
עצה ואין תחבולה. אך הנה נפל דבר ובין האנשים
העומדים על החוף קמה מעין מהומה, והמה נדחקים לתת
לחם לעבר ביניהם.

מהרתי אליו – לבקש ממנו, כי יושיט
עזרה לאמללים, אך כשראיתי בפניו את התקף הזה
ואת מבטו על הים, הוא המבט שראיתי בעיניו
ממחרת הלילה אשר ברחה עמיליה, התעורר בי לבי
ואכיר את הסכנה הצפויה לו, אחזתי בו בידי
ואתחנן אל העומדים עלי כי לא יעשו מעשה רצח
ולא יתנו לו ללכת.

ושוב נשמעה אנקה. ובהביטנו על שבר
האניה, ראינו את המפרש הנורא מכה אחת ואחת על
פני אחד משני האנשים הנאחזים בתרן ומשליכו
הימה, ורק בעל התלתלים לבדו נשאר.

לנכח מחזה נורא כזה ולנכח תקפו של
איש אמיץ־לב אשר הסכין לעמד בראש רבים מן
המלחים בשעת צרה, לא הועילו תחנוני.

“מר דוד,” קרא אלי חם בחבקו את ידי,
“אם בא יומי, לא אמלט ממנו. ואם לא, לא אמות.
יברך אלהים את כלכם! חברים, הכונו! אני
הולך!”

האנשים דחו אותי ויבארו לי, כי חם
גמר בלבו לקפץ אל הים ולקרב אל האניה
הטובעת, ויהי מה, ואנכי מפריע את אלה, שצריכים
לסיע לו. לא ידעתי מה שעניתי, אך עיני ראו על
החוף בני אדם אצים רצים ובידיהם חבלים ועבותות.
האנשים הקיפו את חם, אשר עמד על קצה החוף. הוא חגר
חבל אחד על מתניו, ואת השני אחז וכרכו על
ידו.

ראיתי כי האניה תרד מצולות. עוד מעט
ושריד לא יהיה לה. חיי האיש האחד האוחז בתרן
תלוים בשערה. לראשו חבושה מצנפת אדמה, לא
כזו של מלחים, אלא בעלת צבע נאה יותר; לעתים
הוא מנענע בה, והקרשים מתחתיו, העומדים בנס,
מתנודדים, והפעמון משמיע צלצולו כאבל על מת. מה
נורא המחזה! הה אני יוצא מדעתי מחמת מגור
ויאוש, התנועות של בעל המצנפת מעוררות בקרבי
זכר חבר חביב, הקרוב אל לבי.

חם עמד לבדו והתבונן אל הים. מאחריו
דומיה, ומלפניו הסער. הנה התרומם גל גדול ושב
אחור. חם הביט אל האנשים האוחזים בקצה החבל
הקשור אל גופו, קפץ אחרי הגל, ובעוד רגע והנה
הוא נלחם עם המים, עולה הרים, יורד בקעות, נעלם
בתוך הקצף, והנה נהדף אל החוף. האנשים מהרו
לתפשו.

הוא היה פצוע, ראיתי דם על פניו, אך הוא
לא שם לב. הוא דבר בחפזון אל האנשים העומדים
עליו, ושנית קפץ לתוך הים.

הוא חתר להגיע אל שרידי האניה, עלה
הרים, ירד בקעות, נעלם בתוך הקצף, הגלים
דחפוהו אחור, והוא נלחם עמהם בעז. הדרך היתה
קצרה, אך כח הים והרוח הכביד את המלחמה. סוף
סוף הגיע עד האניה. עוד שחיה אחת בארבות ידיו,
והוא יכל לאחז בה. אך הנה עמד פתאם נחשול אים,
השתער על האניה, הכה אותה מכה אחת, והיא ירדה
מצולות ונעלמה!

ראיתי כפיסים מתנודדים על פני המים,
כאלו רק חבית נשברה, וארוץ אל המקום, אשר
משוהו, את חם, מן הים. כל פנים היו קודרים. והם
משוהו לרגלי באין רוח חיים בו… מת. הביאו את
גופתו אל אחד הבתים הסמוכים, ואנכי עמדתי שם
בשעה שנסו להשיב אליו רוחו, אך הנחשול הכה
אותו מכת מות, ולבו העדין נדם לנצח.

כשישבתי ליד המטה, לאחר שאפסה
כל תקוה, שמעתי קול מלח אחד, אשר ידע אותי
מילדותי, קורא לי בשמי.

“אדוני,” לחש האיש, ודמעות ירדו על
פניו השזופים והחורים, “היש עם לבך ללכת
שמה?”

בעיניו ראיתי צללי הזכרונות שעלו על
לבי. ובהשעני על ידו אשר הושיט לסעדני
שאלתיו בחרדה.

“האם פלטו המים גופת מת?”

“כן” ענה.

“ואנכי יודע מי הוא?” שאלתי.

הוא לא ענה מאומה.

ואולם הוא הוליכני אל החוף. ועל פני
המקום ההוא אשר שם לקטנו בילדותנו אני והיא
צרורות – על פני המקום, אשר התגוללו שם שברים
של הסירה העתיקה, שהרוח הפכה בליל אתמול
והרסה – בין חרבות האהל, אשר הוא הביא עליו רעה
רבה, ראו עיני אותו שוכב מת, ראשו נשען על
זרועו, כאשר הסכנתי לראותו לפנים בהיותנו
בבית הספר.

עלי נפל הגורל להביא את הבשורה הרעה אל האם על מות בנה.

ביום סתיו חם לעת הצהרים, בזמן
שמעל הארץ עולה ריח עלים נושרים ועל גבי
האילנות עוד תלויים עלים רבים בני גונים נפלאים:
כתמים, אדמים וחומים, ובעדם תזהיר השמש, באתי
להיגיט. בדרך חשבתי מחשבות מה יש לי
לעשות.

בבואי עד הבית ראיתי והנה לא שנה
במאום. אף מסך אחד לא הורם: אין סמן חיים בכל
החצר המרצפה, המוליכה אל הדלת האטומה. הרוח
שכך ובכל שררה דממה.

בתחלה לא היה בי רוח לצלצל בפתח
השער, ואחרי אשר הרהבתי סוף סוף לצלצל, נדמה
לי, כי קול הפעמון מביע את בשורתי הרעה.
המשרתת הקטנה יצאה לקראתי והמפתח בידה,
ובהביטה אלי עם פתיחת השער אמרה:

“סליחה אדוני, האם חולה אתה?”

“שרוי הייתי ברגז רב, גם עיף אני.”

“האם קרה איזה דבר? – מר ג’מס?”

“הסי!” קראתי, “אכן קרה אסון ועלי
לספר בזהירות למרת סטירפורת, הבביתה
היא?”

הנערה ענתה בבהלה, כי גבירתה יוצאת
מפתח ביתה לעתים רחוקות מאד, כי יושבת היא כל
הימים בחדרה, כי אין היא מקבלת אורחים, אך את
פני תקבל. מה יש להגיד לה? שאלה הנערה.

נתתי לה את כרטיסי ובקשתיה לאמר,
כי מחכה אני. ישבתי בחדר האורחים להמתין עד
שובה. נעימות החדר מימי קדם גזה עתה והתריסים
היו סגורים למחצה. העוגב עמד זמן רב, ימים רבים,
ואיש לא נגע בו. על הקיר תלויה עוד תמונת
סטירפורת בעודנו נער. הארון, שבו גנזה אמו את
מכתביו עודנו, עומד פה. מי יודע, אם היא קוראה בהם
עתה, אם תקרא אותם עוד!

בבית שררה דממה, עד כי שמעתי את
צעדי הנערה בעלותה. כשובה הביאה לי מענה, כי
מרת סטירפורת תשושה ואין בה כח לרדת, אך אם
יש עם לבי לבקרה בחדרה, תשמח לראות פני.
כעבר רגעים אחדים עמדתי לפניה.

היא ישבה בחדרו ולא בחדרה. ידעתי
בלבי, כי עושה היא זאת למען העלות זכרונו, ועל
כן השאירה בחדר זה בלי שנוי הרבה מכליו
וצעצועיו. אך ברגע שאילת השלום אמרה לי, כי היא
יושבת בחדר הזה, יען כי חדרה אינו נוח לה
בשעת מחלתה. ומבטה הגא אסר להטיל ספק
בדבריה.

ליד כסאה עמדה, כדרכה, רוזה דרטל.
מן הרגע הראשון שנתנה בי עיניה השחורות,
הכרתי, כי לבה יודע כבר בשורה רעה בפי. היא
נרתעה פסיעה אחת מאחורי הכסא להסתיר פניה
מעיני מרת סטירפורת, והתבוננה אלי במבט חודר
ולא גרעה עין ממני.




18.jpg






פרק חמשים ושנים: הפצע החדש והישן





מרת סטירפורת שאלה אותי לשלום,
ובראותה כי לבוש אני בגדי אבל, ובשמעה מפי
כי אשתי מתה עלי, ענתה ואמרה:

“חבל, כי צעיר כמוך כבר ידע צרה רבה כזו. אך הזמן ירפא את פצע לבך.”

“כן, גברתי,” עניתי, “הזמן יקל את
מכאובי כלנו. ובבוא עלינו צרה, אין לנו אלא
תנחומין אלו.”

פני אשר הביעו תוגה והדמעות
הנוצצות בעיני העציבו את רוחה. מהלך מחשבותיה
נפסק, כנראה, גופה רעד, ושפתיה לחשו את שם
בנה. ובפנותה אלי אמרה במנוחה כבושה:

“החולה הוא בני?”

“חולה מאד.”

“הראית אותו?”

“כן.”

“האם התפיסתם?”

לא יכלתי לענות הן או לאו. היא הפנתה
מעט את ראשה, ואנכי רמזתי לרוזה דרטל, אשר
עמדה, כדרכה, מאחורי כסאה, כי סטירפורת
“מת”.

קול נכאים נשמע… פני מרת סטירפורת
הלבינו, והיא התעלפה. רוזה נגשה אליה להשיב את
רוחה, ואנכי יצאתי החוצה לקרא אנשים לעזרה.

הבהילו אליה רופאים, אשר התאמצו
לעוררה, אך היא ישבה כפסל שיש, ורק לפעמים
התפרצה מלבה אנחה.

בשובי מבית־האבל הזה, היה לבי מלא
מחשבה לשמר על מר פגוטי ועמיליה, לבל תגיע
לאזנם הבשורה הרעה.

ולכן כשבאתי ללנדון גיליתי את
הדבר למר מיקובר, אשר דר עם בני ביתו יחד עם מר
פגוטי, ואבקשהו להרחיק כל שמועה על אדות הסער
בירמות מאזני הזקן ובת־אחותו.

בין כה וכה בא היום, אשר הספינה
ההולכת לאסטרליה היתה נכונה להפליג בים עם
הנודדים.

מר מיקובר קנה לו מעיל מדנג ומגבעת
של תבן, כאשר ילבשו הכפריים, ומזמן לזמן
היה מביט השמימה לראות בעבים ולנחש, אם יהיה
גשם או לא.

הוא היה שמח וטוב לב, והנסיעה הרחוקה
לא עכרה את רוחו. ובהביטי אל פניו הרהרתי: "אכן
נפלה הוא האיש הזה! כאשר העתיק את דירתו
מלנדון לקנטרבורי, היה הדבר בעיניו, כאלו
נודד הוא לקצוי ארץ, ועתה בהרחיקו מאנגליה
לאסטרליה, הרי אין זה בעיניו אלא מין מסע טיול
בלבד.

“לבי מלא תקוה,” אמרה מרת מיקובר, “כי
נצר אחד משרשי משפחתנו ישוב ויפרח בארץ
מולדתנו. אל נא תרגז, אישי! דור שלשים ישוב
לאנגליה. אמנם חביבה עלי ארץ עתידנו, אך את ארץ
אבותי לא אשכח. והיה כאשר ירחיב ה' את גבולנו,
יביאו נא בני בנינו את רכושנו אל
ארץ־בריטניה.”

“רעיתי,” ענה מר מיקובר, “בריטניה זו לא
דאגה לי בימי עניי, אף אני לא אדאג לה בימי
שלותי.”

דודתי עם אגנס באו לברך את הנודדים
לשלום, ומר מיקובר יצא לקראתם ויקדם את פניהם
בדברי מליצה, כדרכו, וידבר גדולות על הארץ
הגדולה והרחבה, אשר הוא הולך עתה אליה לתפס
בה מקום כראוי לו.

ביום המחרת בצהרים באתי עם אומנתי
הזקנה ללוות את הנודדים. האניה עמדה בנהר,
והיא מקפה המון סירות ועוד מעט ותעזב את החוף.
ירדנו בסירה ונבקע לנו דרך בין ההמון אל שפת
האניה.

מר פגוטי חכה לנו על מכסה האניה. בין
הקורות הגדולות, החבילות הרבות, הארגזים
והצרורות, הכלים השונים של הנוסעים עמדו
וישבו כנפיות של אנשים, אשר התרעו זה
עם18 זה או נפרדו זה מזה,
פטפטו, צחקו, בכו, אכלו ושתו. אחדים מהם כבר
כבשו להם מקום והספיקו לסדר את כליהם ולהושיב
את התינוקות איש על הדומו. ואחרים תעו לבקש להם
מקום מנוחה ולא מצאו. שם על מכסה־האניה ראו
עינינו בני אדם שונים למן עוללים, אשר זה שבוע או
שבועים ראו אור החיים, ועד ישישים אשר רק עוד
שבוע או שבועים יראו אור החיים, למן האכר, אשר
במגפיו דבק עפר מאדמת מולדתו, ועד הפחמי,
אשר בעורו דבק מעט מן הפיח והעשן.

עמדתי בשיחה עם הזקן מר פגוטי, והוא אמר אלי:

“מה יש עוד לספר, מר דוד? השכחנו דבר לספר לפני נסיעתנו?”

“דבר אחד,” עניתי, “את מרתה!”

הוא הניח ידו על שכם אשה צעירה, לבושה שחורים – והנה מרתה עומדת לפני.

יברכך אלהים, איש טוב ומטיב!" קראתי,:“האם היא נוסעת עמך?”

היא ענתה תחתיו מתוך פרץ דמעות.
מפי נעתקו מלים. רק את ידו לחצתי בחבה. אם יש
איש אשר אהבתיו וכבדתיו בכל לבי – הוא הוא
האיש הזה.

הגיעה השעה ומשרתי האניה צוו את
הזרים לעזב את האניה, אומנתי נפלה על צוארי
אחיה ותבך, ואנכי נגשתי אליו. מסרתי לו את
הברכה, אשר שלח לו בן־אחיו, והדברים נגעו עד
לבו. אך כאשר מסר לי הזקן דברי חבה
ודברי־חמלה בשביל האיש, אשר לא ישמעם לנצח,
חשב לבי להשבר.

חבקתי את הזקן, אחזתי בידי
אומנתי הבוכיה ונמהר לצאת. שעה קלה ישבנו
בסירה שלנו לראות את האניה בהפליגה. היה יום
קיץ בהיר. מעודי לא ראיתי מחזה נהדר, עצוב ומלא
תקוה, כמראה אניה העומדת על פני המים הזעים,
ועל מכסה האניה המון אנשים עומדים צפופים,
דוממים וגלויי ראש.

רק רגע אחד שררה דממה. כאשר נעו
המפרשים והאניה זזה ממקומה, התפרצו מכל
הסירות שלשה קולות אדירים “הורה!”, שוכני האניה
ענו לקראתם, והד הקולות נשמע למרחוק. לבי חשב
להשבר, בשמעי את הקולות האלה ובראותי את
נפנוף הכובעים והמטפחות… ואחרי כן ראו עיני
אותה.

היא עמדה רועדת על יד דודה, אשר
הצביע עלינו, והיא ראתה אותנו ותנפנף
במטפחתה “שלום!” – בפעם האחרונה. הוי, עמיליה,
פרח נובל, החזיקי בדודך ובטחי בו בכל לבך, כי
רק הוא מגן לך באהבתו אליך!

הערב בא כאשר עברנו בסירה אל החוף –
ומעט מעט הקיפו אותי הדמדומים. הלילה ירד
עלי.






פרק חמשים ושלשה: מסעותי ושובי





לילה ארך, ליל חשך ירד עלי. סבוני
צללים רבים, צללי תקוות, זכרונות, שגיאות, דאגות
וחרטות.

עזבתי את אנגליה ארץ מולדתי,
ואנכי לא ידעתי בימים ההם, מה רב משא היגון
המטל עלי. עזבתי את כל היקר לי ואלך; לבי
האמין, כי עוד מעט ויגוני יעבר. כאיש אשר נפצע
פצע מות בשדה המלחמה והוא לא ידע כי חץ פגע
בו, כן הייתי אנכי, כאשר נשארתי לבדי עם לבי
הפוחז ולא ידעתי, מה עמק פצעי.

אך מעט מעט החילותי להבין את לבי. רגש
השממון אשר קנן בלבי הלך ועמק, הלך ורחב.
מיום ליום הכרתי יותר את אשר אבד לי – אהבה
וידידות, חלומות ותקוות, אמונה בחיים, ובלבי עתה
רק שממה.

נפשי מלאה יגון על אשת נעורי שהלכה
לעולמה בדמי עלומיה, לבי בכה על רעי, אשר
אהבתיו וכבדתיו ימים רבים. התאבלתי על הלב
הרצוץ, אשר מצא מנוחתו בתוך הים הסוער, ועל
אלה הנודדים שנעקרו מאהלם הדל והשקט.

והתקוה רחקה מלבי, כי אחלץ בזמן
מן הזמנים ממאסר יגוני, אשר הלך הלך וקשה
עלי. נדדתי ממקום למקום עם משא הצער על שכמי.
כרעתי תחתיו, ובלבי אמרתי: עד עולם לא יוקל
מעלי.

כאשר גדלו מאד מכאובי לבי, חשבתי
כי קרוב קצי. פעמים שהרהרתי, כי טוב לי למות
בביתי, ואז מהרתי לשוב בדרך, למען אגיע
בקרוב אל מולדתי. ופעמים שהרחקתי ללכת מעיר
לעיר, כאלו אמרתי לבקש דבר או לעזב דבר,
שאיני יודע מה הוא.

ירחים שלמים נדדתי עם הצער שבלבי.
פעמים שהייתי יושב ימים רבים במקום אחד. ואולם
מטרה אין לנגד עיני, ואין מחשבה בלבי, אשר
תתוה לי את דרכי.

באחד הימים, ואני אז בארץ שויץ,
ירדתי אל עמק אחד, בשעה ששמש הערב זרחה על
הגבעות אשר השלג יכסה אותן, והן נראות כאלו
ענני עולם שרויים עליהן. הבקעה לרגלי ההרים,
אשר שם יושב הכפר הקטן, עטופה דשא, וממעל
לירק הזה עומדים יערים של עצי אשוחים ונראים
כבוקעים אל הר השלג ותומכים בו לבל יפל. וממעל
מתנשאים זה על זה מדרונות סלע, צורים אפורים, קרח
נוצץ, כרים עטופים דשא, וכל אלה מזהירים כזהר
השלג. כנקדות קטנות לרגלי ההרים זרועים
אהלי־עץ, – בתי מושב הם, הנראים מעל הגבעות
קטנים מאד, כצעצועי ילדים. בתוך האויר השקט
נשמעה מרחוק מנגינה – שירת רועים – אך ענן ערב
זך רחף על צלע ההר, עד אשר נדמה לי, כי משם בא
אלי הקול ואין זה קול בני אדם. אותה שעה שמעו
אזני קול הטבע מדבר אלי ומרגיע את לבי, ואנכי
שמתי ראשי על פני הדשא ואבך, אשר לא בכיתי
כן למן היום אשר מתה עלי דורה!

חבילה של מכתבים, אשר קבלתי ביום
ההוא, לקחתי עמי למקרא, ובתוך החבילה מצאתי
מכתב גם מאת אגנס.

רק שתים שלש שורות היא כותבת על אדותיה, ושאר הדברים מטפלים בי בלבד.

אין היא משיאה לי עצה טובה; אין היא
מזכירה לי את חובתי; ורק היא מביעה בדרך
המיחדה לה את בטחונה בי, היא מאמינה – כך היא
כותבת – כי לב כלבי יצרף בכור הצער. היא יודעת
כי הנסיונות והתלאה ירוממו ויחזקו את לבי.
ברי לה, כי על ידי יסורי נפשי אגיע למדרגה
עליונה. היא מלאה שמחה, כי שמי הולך וגדול בגלל
יצירותי, ולבה בטוח, כי לא אעזב את עבודתי. היא
יודעת, כי הצער לא ירפה את לבי הגדול ורק יוסיף
לו און. וכאשר הועילו היסורים שלי בימי ילדותי
להביאני לידי כך, כי עליתי מעלה, כן ירוממוני על
גם יסורי האחרונים. היא מתפללת לאלהים, כי
ישמרני ויחזקני, והיא מבטיחה לי להיות כאחות
ולקחת חלק ביגוני. לבה מלא גאון על כל הגדולות
שכבר עשיתי ועל כל מה שעתיד אני לעשות
עוד.

קראתי ושניתי ושלשתי את המכתב
הזה, ואור נגה בתוך חשכת לבי. גזו הצללים,
ורגש־עדן שאין שם לו תקף אותי.

בו ביום עניתי לה, כי דבריה באו
אלי בעתם, בעת אשר לבי המלא צער בקש עזרה.
יודע אני, כי בלעדיה לא הייתי למה שהנני, והיא
היא המעודדת את רוחי להיות איש כלבבה.

ואמנם נסיתי להתעודד. רק תשעה
חדשים עברו מיום אסוני, ועד מלאת שנה תמימה לא
החלטתי דבר. אך מקץ שנים־עשר חדש גמרתי
בלבי לשבת בנכר עוד זמן־מה ולשוב אל עבודת
הסופרים שלי.

הטבע היפה אשר בארץ שויץ הביא
מרגוע לנפשי, והאנשים אשר מסביבי,
שהתקרבתי אליהם, נתחבבו עלי, ולא היו ימים
מועטים והמה התרעו עמי.

יומם ולילה עשיתי את עבודתי בשקידה
ובארך־רוח. וספרי אשר כתבתי בעת ההיא קנה לו
שם טוב. גופי אשר התמוטט בעזבי את בית מולדתי
שב עתה לאיתנו. ומסעותי בערים ובארצות שונות
הביאו לי רב דעת.

כן עברו עלי שלש שנים. ועל לבי עלה
הרעיון לשוב אל ארץ מולדתי, אשר הגעגועים עליה
חזקו בקרבי מאד.

יש אשר בא הרהור אל לבי, כי אוהב אני
את אגנס, וכי רק היא לבדה תנחם אותי. ואולם ברגע
השני בא הרהור אל לבי, כי אחרתי את המועד. היו
ימים אשר נפש אגנס היתה קשורה בנפשי, אך אנכי
תרתי אחרי לבי הפוחז ודחיתי בידי את אשרי,
והיא הסתירה את רגשותיה בקרבה ותהי לי רק
לאחות. ואיככה אוכל לקוות, כי ילך לב אגנס
אחרי?

ההרהורים האלה מלאו את נפשי נחם
וצער, אך בלבי גמרתי להרחיק מעלי את המחשבה
לשוב אחרי בלותי אל העלמה, אשר זנחתיה באותם
הימים שלבי היה מלא אהבה, אמנם עתה ידעתי,
כי אהבתי את אגנס בכל מאדי, אך לא לי היא, לא לי
האשר הזה.

כל ימי שבתי בנכר עלו בלבי
ההרהורים האלה, שקעו ועלו. ועד יום שובי אל ארץ
מולדתי לא הרפו ממני.

שלש שנים עברו. הנה נשקפה אלי ארץ
מולדתי, אשר נכספה נפשי אליה. עוד מעט ואראה את
אגנס, אך לא שלי היא, עד עולם לא תהי שלי. היו
ימים, אשר יכלה להיות שלי, אך הימים האלה עברו
ולא ישובו עוד. –






פרק חמשים וארבע: אגנס





ביום סתו קר הגיעה אניתי ללנדון.
השעה שעת הערב, השמים מעננים ובץ מכסה את
פני האדמה. אמנם הבתים נראו אלי כפני ידידים,
אך קודרים היו הפנים האלה.

עיף מעמל הדרך שכבתי לנוח בבית
המלון, וממחרת בבקר יצאתי במרכבת הדאר אל
העיר דובר, אשר שם בית דודתי. נכנסתי אל הבית
ואמצא את דודתי יושבת ליד השלחן, ועל ידה מר
דיק ופגוטי אומנתי, אשר היתה סוכנת הבית. כלם
קדמו את פני בדמעות שמחה.

כאשר נשארתי לבדי עם דודתי,
שוחחנו עד חצות הלילה. היא סחה לי על אדות
הנודדים, מר פגוטי ובת אחותו, מר מיקובר וביתו,
אשר באו אל המנוחה ושמחים הם בחלקם, גם על כל
הדברים שקרו בביתה ובחוג ידידיה.

“ומתי, טרוט,” קראה אלי דודתי,
בהחליקה את ידי, כאשר ישבנו ליד האח, “יש
בדעתך ללכת לקנטרבורי?”

“מחר בבקר, דודתי, אשכר לי מרכבה ללכת שמה, אם תלכי עמי.”

“לא!” ענתה דודתי קצרות, כדרכה תמיד, “אנכי אשב בביתי.”

רגעים אחדים שתקנו שנינו. שקוע
הייתי בהרהורים אלו, אשר מלאו את לבי זה ימים
רבים, וכאשר הרימותי עיני, ראיתי כי דודתי
מסתכלת בי. אולי הבין לבה את מחשבות לבי.

“בבואך אל בית אגנס,” פתחה דודתי,
“תמצא את אביה ושער ראשו הלבין כלו, אך רוחו
הטובה שבה אליו. אין הוא מודד עתה את מעללי בני
אדם, את שמחותיהם ודאגותיהם, באמה שלו. מדה
זו, בני, קטנה היא מאד.”

“אמת דברת, דודתי,” עניתי.

“ואגנס עצמה,” הוסיפה דודתי, “היא טובה,
יפה, נבונה, חביבה, כאשר היתה תמיד. לו ידעתי,
טרוט, לספר בשבחה של עלמה זו כראוי לה!”

“היש לה לאגנס…” שאלתי מתוך גמגום.

“מה?” שאלה דודתי.

“חתן,” אמרתי.

“לעשרות,” קראה דודתי בקצת גאון,
“במשך הימים שישבת בנכר באו רבים לבקש
את ידה.”

“אין ספק,” עניתי, “אין ספק, אבל הנמצא אחד שיהי הגון לה?”

דודתי ישבה שעה קלה שקועה בהרהורים, אחר נשאה עיניה אלי וענתה:

“לפי דעתי, יש איש אחד שלב אגנס דבק בו.”

“והאיש הזה ראוי לאהבתה?” שאלתי.

“טרוט,” ענתה דודתי בכבד־ראש, “אין
בידי להגיד לך מאומה. אין לי רשות לספר לך אפילו
את המעט הזה. היא לא ספרה לי כלום, ורק השערתי
בלבד היא זו. שמר אפוא את הדברים בלבך, אפשר
שנכונים הם, אך אין לי רשות לאמרם.”

“אם הדבר כן,” השבתי, “תספר לי אגנס
בפיה. אחותי זו, אשר לבי גלוי לפניה, לא תכחד
ממני דבר.”

למחרת בבקר קמתי ואלך אל העיר, אשר
בה עברו עלי ימי תלמודי. באתי אל הרחובות
השקטים אשר כל אבן שם ספר ילדות הוא לי. ברגל
הלכתי אל הבית העתיק, אשר מראהו בנקיונו
וסדריו היה היום כמו בפעם הראשונה שראיתיו.
קרבתי אל הבית ולבי הלם? נכנסתי ואבקש מאת
המשרתת, אשר לא ידעה אותי, להגיד למרת ויקפילד,
כי איש צעיר מחכה לה בחדר האורחים. ישבתי
ואראה, והנה הספרים שקראתי יחדו עם אגנס
מנחים על מקומם, והשלחן אשר לפניו הגיתי
בלילות בשעורי עומד בפנה כמו אז. כל
השנויים הקטנים שבאו בבית הזה בימי היף
בטלו, והכל שב על מקומו, כאשר בימים הטובים
ההם.

עמדתי ליד החלון ואבט החוצה אל
הבתים העתיקים ממולי, ואזכר את הימים
הראשונים לבואי הלום, את הרהורי על אדות האנשים
הדרים בבתים ההם, את מראות הרחוב בבקר ובערב.
הכל קם לתחיה בדמיוני. הנה עומדים הימים ההם
לנגד עיני.

הדלת הקטנה בקיר נפתחה, ואנכי
הסבותי ראשי. עיניה היפות, הטובות, הבהירות
נפגשו עם עיני. היא עמדה רגע ותשם ידה על לבה,
ואנכי חבקתיה בזרועותי.

“אגנס! חביבה! אכן לפתע פתאם באתי, מה מאשר אני לראות את פניך שנית.”

שעה קלה שתקנו. אחר ישבנו זה בצד
זו, ופניה כפני מלאך מוסבים אלי בחן וחבה.
מלים לא היו בפי להביע לפניה את רגשות לבי, את
ברכתי לה, את תודתי על כל הטוב אשר גמלה
עמי.

ואולם דבריה הנוחים הרגיעו את לבי
הסוער. היא סחה לי על אדות עמיליה, שבאה עמה
בדברים, על אדות קבר דורה. וכל אלה יצאו מפיה
בנחת וברך, עד אשר נגעו בנימי לבי. כמנגינות
עדן נשמעו דבריה באזני.

“ואת, אגנס,” שאלתי, “ספרי לי על אדות עצמך.”

“מה אספר לך?” ענתה מתוך חיוך נעים,
“שלום לנו, עיניך רואות, כי באה מנוחה לביתנו.
דאגותינו גזו. ומה עוד?”

“האין דבר עוד, אחותי?” שאלתי.

התאמצתי לעבר מעט מעט אל הענין אשר
רמזה לי דודתי עליו. אמנם ידעתי, כי ידאב לבי
מאד לשמע את הדבר מפיה, אך עלי לכבש את לבי
ולעשות את חובתי. ואולם ראיתי בפניה, כי היא באה
במבוכה, ולכן חדלתי.

היא ספרה לי על אדות עבודתה בבית
חנוך הילדים, עבודה הגורמת לה תענוג, ואחרי כן
קראה:

הן תשב פה ותמתין לראות את אבא,
ויחדו נבלה את היום. ואולי תואיל גם ללון
בביתנו בחדרך? – כן שמו בפינו עד
היום."

הדבר האחרון אין בידי לעשות, כי
הבטחתי לדודתי לשוב בלילה, ואולם את היום
אבלה בבית זה בשמחה.

“הנה אני שבה לשעה קלה,” אמרה אגנס,
“אל עבודתי. בחדר הזה, טרוטבוד, תמצא את ספריך
הישנים.”

“גם את הפרחים הישנים או בני מינם אני רואה פה,” אמרתי.

“בימי מסעיך,” ענתה אגנס בחיוך,
“מצאתי ענג לסדר ולערך הכל כמו שהיה פה בימי
ילדותנו. הן מאשרים מאד היינו אז.”

“אלהים הוא היודע, כי כן הוא,” קראתי.

“וכל דבר קטן,” ענתה אגנס בעינים
יפות, “אשר עורר בלבי את זכרון אחי היה יקר וחביב
לי.”

מתוך בת צחוק יצאה אגנס מן החדר.

בלב מלא רגשות אהבה עברתי ביום
ההוא ברחובות. התבוננתי אל המקומות ואל
האנשים, אשר היו אהובים או שנואים עלי בימי
נעורי, והנה הכל שנה. לא נשאר בלבי מאומה
מרגשותי בימים ההם, בלתי אם אגנס, המזהירה
ככוכב בהיר בשמי חיי, כאשר היתה לי אז.

כאשר שבתי הביתה מטיולי, מצאתי
שם את מר ויקפילד, והוא שמח מאד לקראתי. יחדו
אכלנו סעדת הצהרים, ואחרי כן ישבנו שלשתנו
ונעסק בשיחה על הימים שעברו.

“טרוטבוד,” קרא אלי מר ויקפילד, “לא
ספרתי לך עד היום על אדות אמה של אגנס.
השמעת מפי איש על אדותיה?”

“לא, אדוני.”

“מעטים הדברים, אף כי רבות הצרות. היא
נשאת לי שלא ברצון אביה, והוא גרש אותה, היא
בקשה, כי יסלח לה, אך הוא היה אדם קשה (ואמה
מתה זה כבר), ולכן דחה אותה בזרוע. לבה נשבר
בקרבה, כי לב רך היה לה. היא אהבה אותי בכל
נפשה, אך לא ידעה אשר. כל ימיה היתה שרויה
ביגון, וכאשר גרש אותה אביה מעל פניו – חלתה
ומתה. היא השאירה לי אחריה את אגנס, בת שני
שבועות, ואת שיבת ראשי…”

הדברים האלה עוררו את לבי. הרגשתי כי נפשי קשורה בנפש האב ובתו.

אגנס קמה ממושבה ותקרב אט אל
הפסנתר ותנגן את השירים, אשר שמעו אזנינו
לפנים במקום הזה.

“היש עם לבך לעזב את אנגליה?” שאלה אגנס בעמדי על ידה.

“ומה דעתך, אחותי?”

“לפי דעתי, טרוטבוד, אל לך לעזב שנית
את ארץ מולדתך. שמך הולך וגדול ובידך לעשות
טוב.”

“אם עליתי מעלה, את עשית זאת.”

“אני?”

“כן, אחותי,” עניתי, “הזוכרת את את
היום הראשון שבאתי אל ביתכם, ואת הלכת
לפנינו להורות לי את הדרך?…”

וכן היית לי תמיד, אגנס. תמיד הורית לי
את הדרך אל הטוב ואל הנעלה. אין מלים בפי
להביע לך את אשר ירחש לבי. אך זאת דעי לך, כי
כל ימי חיי לא אחדל לשאת עיני אליך ולאהבך,
כאשר עשיתי עד היום. את תהיי לי נחמתי
ומשענתי, כאשר היית לי תמיד. ועד יומי האחרון,
אחותי, תלכי לפני להורות לי את הדרך."

היא שמה ידה בתוך ידי ותאמר לי, כי
לבה מלא גאון על דברי, אף כי הפרזתי על גדל
ערכה. היא הוסיפה לנגן, ואנכי עמדתי על ידה,
ובעיניה ראיתי צער טמיר, ולבי הגיד לי כי גם היא
כמוני אינה מאשרה…"






פרק חמשים וחמשה: אור זורח על דרך חיי





זה שני חדשים עברו מן היום אשר
שבתי ממסעותי. כל אותם הימים שמתי משכני
בבית דודתי בדובר, ורק מזמן לזמן הייתי הולך
לנדונה לראות פני מכרי.

פעם אחת בשבוע הייתי הולך
לקנטרבורי לראות את פני אגנס ולבלות בביתה את
הערב. בלילה הייתי שב אל ביתי, יען כי קשים היו
לי ההרהורים על דבר העבר, הם ההרהורים אשר ענו
את נפשי בימי מסעותי. בקראי לפני אגנס את
כתבי, בראותי את פניה המביעים תבונה, בעוררי
בת־צחוק על שפתיה או דמעות בעיניה, בשמעי את
דבריה היוצאים מן הלב על אדות המארעות בעולם
שברא דמיוני – ידע לבי, מה היא האשה, אשר
חלמתי עליה כל ימי.

והנה הלכו וקרבו ימי חג “האלון”,
ואגנס לא הגידה לי מאומה על אדות הענין שרמזה לי
דודתי. הספקות הקשים החלו להציק את לבי.
החלטתי אפוא לשים קץ ליסורי נפשי. עלי להרס את
המחיצה שעמדה ביני ובין אגנס.

הדבר היה ביום חרף קר וקשה. השלג
ירד זה כמה שעות והקר הקפיא אותו על פני הארץ.
מעבר הים נשבה רוח צפונית קרה, ואנכי הכינותי
עצמי לדרך.

“התלך היום, טרוט?” שאלה דודתי.

“כן,” עניתי, “הולך אני לקנטרבורי. יום נאה היום.”

“לו חשב גם סוסך כן,” השיבה דודתי,
“הנה הוא עומד עתה לפני הפתח וראשו מורד, כאילו
חושב הוא, מה טוב היה לו לעמד בארוה.”

“אין דבר,” עניתי, “רק יצא לדרך והתעודד.”

“אדוניו בודאי יתעודד,” קראה דודתי
בהביטה על הגליונות הפזורים על שלחני, “הוי,
בני, עבודה קשה יש לך! מעולם לא עלה על דעתי,
בקראי ספרים, כמה קשה לחברם.”

“דודתי,” פניתי אליה, “אולי שמעת דבר על אדות אהבתה של אגנס.”

היא נתנה בי עיניה שעה קלה ואחר ענתה:

“כן, לפי דעתי, עומדת אגנס להנשא לאיש.”

“יברך אותה אלהים!” אמרתי בשמחה.

“אלהים יברך אותה ואת אישה!” ענתה דודתי.

הדברים האלה חזקו בלבי את רצוני
לדבר היום עם אגנס בענין הזה. יצאתי וארכב על
סוסי לקנטרבורי.

הרוח הרים מעל הארץ פתותי כפור
והצליפן על פני; פרסות הסוס השמיעו קול בנגען
באדמה הקפואה; והדרך העטופה לבנים השתרעה
לנכח השמים הכהים.

את אגנס מצאתי לבדה בביתה. בראותה
אותי, הניחה מידה את ספרה ותקם לקראתי לשאל לי
לשלום, ואחר ישבנו שנינו ליד החלון. ספרתי
לה על אדות עבודתי בימים האחרונים, והיא שמעה את
דברי מתוך עליזות.

“עוד מעט,” אמרה אלי, “ושמך יצא בכל
העולם, ואז לא אזכה לשבת על ידך ולשמע מפיך
דברים כאלה.”

כאשר התבוננתי אל פניה היפים ואל
מעשי ידיה, נשאה אלי את עיניה הבהירות
ותאמר:

“בעל מחשבות אתה היום, טרוטבוד!”

“אגנס, האספר לך מה הן מחשבותי19? הן לכך באתי היום.”
היא הניחה הצדה את מעשי ידיה, כאשר
הסכינה לעשות בשעה של שיחה מלאה ענין, ותהי
נכונה להקשיב.

“אגנס יקירתי, היש ספק בלבך, כי נאמן רוחי עמך?”

“לא!” ענתה במבט של תמהון.

“היש לך ספק, כי תמיד היה לבי שלם עמך?”

“לא!” ענתה שוב.

“זוכרת את את הדברים שדברתי
אליך, בשובי אל ארץ מולדתי, על אדות רגשות
החבה והתודה אשר בלבי אליך?”

“אני זוכרת יפה.”

“יש סוד בלבך,” קראתי, “גלי אותו לי, אגנס.”

היא השפילה עיניה, וכל גופה רעד.

“הנה הגיעה לאזני שמועה, כי יש איש,
אשר רכש את אוצר אהבתך. אל נא תסתירי ממני את
הדבר! אם מאמינה את בי, כדבריך, אהיה נא גם
הפעם לך לידיד, לאח, כאשר הייתי תמיד!”

פניה הביעו תחנונים, כאשר קמה
ממושבה ותעבר על פני החדר. אחר עמדה ותלט את
פניה בכפות ידיה, וזרם של דמעות פרץ מעיניה,
אשר עוררו את לבי.

“אגנס! אחותי! מה עשיתי?”

“אנא, טרוטבוד, תן לי ללכת. חולה אני.
לבי בל עמי. עוד אדבר עמך – בפעם אחרת. אכתב
אליך. אל תדבר אלי עוד. אל נא!”

“אגנס, אוי לי שגרמתי לדמעותיך. אם
אמללה את, אחותי, תני לי לקחת חלק בצערך. אם
שרויה את בצרה, תני לי רשות לעזור לך. אם משא
כבד יעיק על לבך, תני לי להקל מעט מעליך. מי יש
לי עתה בחיי, אם לא את, אגנס?”

“הוי, חוס נא! לא ידעתי נפשי! ביום אחר!”

“לא אוכל. בשם אלהים, אגנס, אל נא תעמד
מחיצה בינינו, אחרי כל מה שעבר עלי ועליך בכל
אותם הימים הרבים! עלי לדבר דברים ברורים. אם
יש צל של רעיון בלבך, כי קשה לי לראות
באשרך, כי אהיה עוין את האיש אשר בחרת בו,
כי לא אוכל להשתתף בשמחתך – אנא, הרחיקי
רעיון זה מלבך, יען כי אין בי עון! היסורים
צרפו את נפשי, ואהבתי אליך טהורה מכל פסלת
וסיגים.”

היא חדלה לבכות. וכעבר שעה קלה הסבה
אלי את פניה החורים ותאמר בקול שפל ורצוץ, אך
דבריה היו ברורים:

“למען ידידותנו הנאמנה, טרוטבוד –
שאין אני מטיל בה ספק – עלי להגיד לך, כי טועה
אתה. אין בפי להגיד יותר. אם הייתי אמללה ימים
ושנים בזמן מן הזמנים, הנה כבר חלפו הרגשות
האלה. אם העיק משא יגון על לבי, הנה כבר הוקל
לי. אם יש בלבי סוד – לא חדש הוא, גם אינו זה
שאתה מרמז עליו. אין בידי לגלותו, אף לא אוכל
להוציאו מפי. כל ימי היה טמון בקרבי ועמי
ימות.”

“אגנס! עמדי! רגע!”

היא אמרה ללכת, אך אנכי עצרתי בעדה.
“ימים ושנים!” “אין זה סוד חדש” – ורעיונות חדשים
ותקוות חדשות החלו לחלף בלבי וחיי לבשו
פתאם בעיני צורה חדשה.

“אגנס יקירתי! לך יהגה לבי כבוד אין
קץ! אותך אהבתי בכל נפשי ובכל מאדי! בבואי
היום אל ביתך, גמרתי בלבי, כי שום דבר בעולם
לא יוציא מפי הודאה זו. אמרתי כי אשמר את
הרגשות האלה בקרבי עד זקנה. אך, אגנס, הנה
נולדה עתה בלבי תקוה, כי יכל אוכל לקראך בשם
קרוב יותר מאחות, כי תהיי לי קרובה מאחות!…”

עיניה זלגו דמעות, אך אלו לא היו דומות
אל הדמעות ששפכה קדם. בהן ראיתי זהר
תקותי.

“גם בעת אשר אהבתי את דורה… אהבה נאמנה, כאשר ידעת…”

“ידעתי,” קראה אגנס, “כי בכל לבך אהבת אותה.”

“גם אז לא היתה אהבתי שלמה, לולא את.
ועתה כאשר מתה עלי דורה, מה הם חיי בלעדיך,
אגנס.”

חבקתי אותה בזרועותי, אמצתיה אל
לבי, ועיניה היפות, אשר הדמעות נוצצו בהן,
הביטו אל תוך עיני.

“עזבתי את ארץ מולדתי, אגנס, מתוך
אהבתי אליך; נדדתי בנכר ואהבה זו קננה
בלבי; ועתה שבתי לביתי ואהבתי עמי!”

ספרתי לה על דבר המלחמה בנפשי,
עד שבאתי לידי החלטתי. נסיתי לגלות לפניה את
כל לבי. אמרתי לה, כי יש לי הזכות להיות אישה
בגלל אהבתי הגדולה אליה, אשר נשאתי בלבי
שנים רבות.

“מאשרה אני מאד, טרוטבוד,” קראה אגנס,
“לבי מלא עדן, אך יש דבר, שמחיבה אני לאמרו
לך.”

“מה הוא, יקירתי?”

היא שמה ידה בנחת על שכמי ותבט אלי במנוחה.

“היגיד לך לבך, מה הדבר?”

“ירא אני להרהר בו. הגידי לי את, תמתי.”

“אהב אהבתיך כל ימי חיי!”

הה, מה מאשרים היינו! עינינו זלגו
דמעות לא על אשר עברו עלינו ימי יגון, כי אם
דמעות ששון על כי עברו ולא ישובו עוד, ועד עולם
לא נפרד זה מזו.

בערב ההוא טילנו יחדו על פני
השדות, והמנוחה אשר בלבנו שררה גם באויר
הקר. הכוכבים הראשונים החלו להזהיר עלינו,
וכאשר הבטנו אליהם ברכנו את אלהים, אשר
הגיענו אל המנוחה הנעימה.

וכאשר עמדנו יחדו בלילה ההוא ליד
החלון, ואגנס נשאה עיניה הטובות אל הירח
המאיר, ראיתי לנגד עיני רוחי דרך ארכה ונער
לבוש סחבות, משלח ונעזב, הולך עליה ברגלים
כושלות, והוא הוא שהגיע אל האשר הגדול הזה.

למחרת בשעת הצהרים הלכנו אל בית
דודתי. מצאנו אותה יושבת בחדר עבודתי ליד
האח.

“ברוך הבא!” קראה דודתי לקראתנו, “מי היא ההולכת על ידך?”

“אגנס,” עניתי.

דודתי נתנה בי עיניה, בהוציאי מפי את
השם אגנס, אך אחרי אשר לא הכירה בפני דבר,
הסירה את משקפיה וגרדה בהן את חטמה: סמן
לאי־נחת. היא שאלה בשלום אגנס בחבה רבה,
וכעבר שעה קלה ישבנו יחדו לפני השלחן בחדר
האכל.

“דרך אגב, דודתי,” אמרתי אליה לאחר
הסעדה, “הנה דברתי היום עם אגנס בענין
שרמזת לי עליו.”

“ובכן, טרוט,” השיבה דודתי ופניה
האדימו, “לא טוב עשית, כי לא שמרת
הבטחתך.”

“הן לא תקצפי, דודתי, לאחר שתשמעי, כי לב אגנס לא דבק באיש לאהבה אותו…”

“חדל, הבלים תדבר!” קראה דודתי.

בראותי כי דודתי זועפת, אמרתי לשים
קץ לזה. אחזתי בזרועי את אגנס ונקרב שנינו אל
כסאה. דודתי העיפה עין בנו, שלבה את ידיה
ומפיה פרץ קול בכי.

לקולה מהרה פגוטי, וכאשר נרגעה
דודתי מעט נפלה על צוארי אומנתי הזקנה ותחבק
אותה ותקרא לה “אשה פתיה”, ואחרי כן ספרה לה
את דבר השמחה הגדולה.

מקץ שני שבועות חגגנו את חג חתנתנו.
עתה נפתח לי מעין של אשר. אהבתי הרבה היתה לי
למרכז בנפשי, לתכלית חיי, ליסוד עולמי.

“אישי היקר!” קראה אלי אגנס, “עתה
לאחר שזכיתי לקראך בשם הזה, הבה אספר לך
עוד דבר אחד.”

“ספרי ואשמעה.”

“הדבר היה בלילה שמתה דורה. היא שלחה לקרא לי.”

“כן. אני זוכר.”

“היא אמרה לי, כי הניחה לי דבר. הידעת מהו?”

ידעתי. אך הטיתי אזן לשמע את הדבר.

“היא אמרה, כי רצונה האחרון היא מוסרת לי.”

“ומה הוא?…”

“כי רק אנכי אירש את מקומה הפנוי.”

אגנס שמה ראשה על חזי ותבך, גם
אנכי בכיתי עמה, אף כי שנינו היינו מאשרים
מאד.




פרק חמשים וששה: אורח





עשר שנים עברו עלינו בנעימים. שמי
הלך וגדול, אף התענגנו על רב טובה, אשר נתן לנו
אלהים.

באחד מערבי האביב ואני יושב עם אגנס
בביתנו אשר בלנדון, שלשת ילדינו משתעשעים
בחדר, והנה המשרתת נכנסה להגיד לי, כי איש זר
בא לראות אותי. והאיש אומר, כי בא מארץ רחוקה
אלי. זקן הוא האיש ומראהו כבן־כפר.

הדברים האלה דמו באזני הילדים
כהתחלה של מעשיה יפה שאמא היתה רגילה לספר
להם, ולכן עזבו את משחקיהם. אחד הקטנים נגש אל
אמו להניח ראשו בחיקה, על כל צרה שלא תבוא,
ובתי הקטנה הניחה את בבתה על הכסא ותלך
ותעמד מאחורי וילון החלון לראות מה יעשה.

“יבוא נא,” אמרתי.

עד מהרה נראה איש חסון ולו ראש לבן.
רגע עמד בפתח, ובתי הקטנה רצה לקראתו, כי
פניו לקחו את לבה. ובטרם התבוננתי יפה אל פני
האורח, והנה נשמע קול אגנס: מר פגוטי!




19.jpg



כן, זה היה מר פגוטי. זקן האיש מאד, אך
לא תש כחו ולא נס לחו. לאחר שעברו הרגעים
הראשונים של התפעלות, והוא ישב על ידנו,
והילדים על ברכיו, ופניו מזהירים מנחת, נראה לי
מלא חיים ומלא און כאשר ידעתיו לפנים.

“מר דוד!” קרא האיש, והשם הישן עם
הקול הקורא לי ענו באזני כמנגינה, “מר דוד,
שעה של שמחה עתה, בראותי היום את פניך ופני
אמך.”

“אכן שעה של שמחה היא, ידידי!” עניתי.

“ואלה הקטנים שלך,” הוסיף מר פגוטי,
“כפרחים הם בעיני! הן, מר דוד, ביום שבאת
ראשונה אל ביתי היית כקטן בהם! גם עמיליה היתה
אז פעוטה.”

“הזמן שנה אותי יותר מאשר אותך!”
אמרתי, "ואולם נשלח את הקטנים אל חדר המטות
ואנו נשב על כוס יין ונספר זה לזה את אשר עבר
עלינו בעשר השנים האחרונות.

“האם לבדך באת?” שאלה אגנס.

“כן, גברתי, לבדי.”

הוא ישב בינינו, ועינינו לא שבעו
מהביט אל פניו, ואזנינו לא שבעו משמע את קולו
הנעים. והוא הוסיף:

“מהלך רב הוא. דרך ארכה היא לעבר
בים. ואף כי למי שבא רק לשבועות מספר. אך
המים (וביחוד כשהם מלוחים) לא יפחידוני פחד,
ומה טוב משבת ידידים יחד – ראו, חרוז יצא מפי,
שלא מדעתי.”

“ואתה אומר לשוב בקרוב?” שאלה אגנס.

“כן, גברתי,” ענה, “כך הבטחתי
לעמיליה. הלא רואה את, כי ברבות השנים איני
נעשה צעיר, ואם לא אמהר ללכת, חוששני כי לא
אספיק עוד.”

הוא לא גרע עין ממנו כל אותה שעה,
ואנכי בקשתיו לספר לנו את הקורות אותו בארץ
החדשה.

“מעטים הדברים,” ענה, “עמלנו הרבה.
סבלנו בימים הראשונים, כדרך הטבע, אך האלהים
הצליח את מעשינו. בנינו בית, גדלנו בהמות,
חרשנו וזרענו והאדמה נתנה פריה. כך מנהגו
של עולם: מה שלא עלה אתמול יעלה היום, ואם לא
היום, יעלה מחר.”

“ועמיליה מה היא?” שאלה אגנס.

“מתחלה,” ענה מר פגוטי, “התגעגעה
מאד. טוב עשית, מר דוד, כי הסתרת ממנה את דבר
האסון. לולא כן, לא עצרה כח לעבור את הדרך
הרחוקה.”

“מתי נודע לה הדבר?” שאלתי.

“כשנה שלמה לאחר שהגיעה השמועה
לאזני,” ענה מר פגוטי, "העלמתיה ממנה. ישבנו
בימים ההם במקום בודד. אך פעם אחת סר אל ביתנו
אורח, ואנכי הייתי אז בשדה, והאיש בא
מאנגליה, ובין כליו נמצא גליון של עתון ישן,
שם היה מתאר כל אותו המארע בירמות. כששבתי
בערב אל ביתי, ראיתי כי עמיליה יודעת הכל.

הוא השפיל קולו בדברו את הדברים האלה ופניו כסו ענן תוגה.

“ההביאה השמועה שנוי ברוחה?” שאלתי.

“ימים רבים,” ענה מר פגוטי במנוד ראש,
"וגם עד היום היא שרויה ביגון. אך הבדידות יפה
לה. גם היא טרודה כל היום בעבודת הבית ובגידול
העופות ומסיחה דעתה מעצמה.

“השנו פניה?” שאלתי.

“איני יודע. אני רואה אותה יום יום ואיני
מרגיש בשנוי. פעמים שאני חושב, כי כן. גוף
כחוש, עינים כחלות מלאות צער, פנים עדינים, ראש
יפה מורד קצת, קול דק, פסיעות קטנות – הנה
עמיליה.”

שעה קלה ישב דומם ואחר הוסיף:

“אחרים חושבים, כי אלמנה היא מאישה,
אך אין איש יודע את סודה. כמה פעמים הציעו לה
להנשא לאיש, אך היא אומרת לי: “דודי, לא יהיה
הדבר הזה עד עולם”. בשבתה עמי, היא עליזה,
ובחברת זרים היא עצובה. היא אוהבת ללמד תינוקות,
לבקר חולים, ועל הכל היא אוהבת לשבת עם דודה. יש
לה שם טוב בכל המושבה.”

“ואחרון אחרון חביב,” קראתי, “מה שלום מר מיקובר ידידנו?”

מתוך חיוך שם מר פגוטי את ידו בכיסו והוציא משם גליון מקפל של עתון קטן.

“מר מיקובר עלה מעלה, והוא עתה שופט,” קרא מר פגוטי.

לקחתי את גליון העתון ואקרא בו בקול רם את הדברים האלה:

“לכבוד בן־עירנו הנכבד, שופט הגליל,
וילקינס מיקובר, נערך אתמול בערב נשף, אשר משך
אליו קהל רב. סלת העיר ושמנה, כל בחור וטוב,
זקנים עם נערים באו לחלק כבוד לאיש המפרסם הזה,
בעל הכשרון הגדול. בראש ישב הדקטור מל
(המפקח בגליל־הלמודים), אשר נשא נאום יפה
לכבוד בעל החג, פאר עירנו. נאומים רבים על הכוס
נשמעו מפי המסבים, והנאומים נתקבלו
במחיאות־כף סוערות. אחרי כן קם מר וילקינס מיקובר
להשיב על הנאומים. אי אפשר לנו למסר את דברי
הנואם בסגנונו המלטש, אשר אין דומה לו. רב לנו
להגיד, כי הנאום הזה היה למופת בנעם מליצתו.
אחרי הנאומים החלו המחולות וכו'. והנאספים עזבו
את האולם שמחים וטובי לב.”

השם ד"ר מל עורר בלבי זכרונות, ואחרי
חקירה ודרישה נודע לי כי הוא הוא מי שהיה מורה
בבית ספרו של קריקל. ובעיני בגליון העתון,
מצאתי אגרת גלויה אלי מאת מר מיקובר:

“אל הסופר המפרסם!”

שנים רבות עברו למן היום אשר ראו
עיני את פני האיש, שצורתו חקוקה עתה בלבות כל
הנאורים. אך, יקירי, אם מסבות הזמן הרחיקו אותי
מעל ידיד נעורי, הנה רחוק הוא רק מעיני, אבל קרוב
ברעיוני. מים רבים לא יוכלו לכבות את האהבה
בינינו. ולכן בנסע אחד מתושבינו אל הארץ, אשר
בחר בה אדוני לשבתו, לא אוכל להתאפק משלח
לכבודו בשם כל בני עירנו את ברכתנו על כל
הענג הרוחני, ששבענו על ידי ספריך. לך בכחך
זה, אדוני! שמך יהי לברכה. עלה והצלח! עיני כל
העולם נשואות אליך בברכה ובתוכן גם עיניו

של ידידך

אוהבך

וילקינס מיקובר

שופט."

לאחר עיון קצת באותו גליון של
העתון, מצאתי, כי מר מיקובר הוא עוזר תמידי בו. הוא
דן בשאלות המקום. גם מודעה קראתי, כי בקרוב
עתיד לצאת “קבץ אגרות” מאת מר מיקובר. וכנראה, גם
“המאמר הראשי” בעתון פרי עטו הוא.

מר פגוטי ישב בביתנו כחדש ימים.
דודתי ואחותו באו אלינו לנדונה לראות את פניו.
ואני עם אגנס הלכנו ללוות אותו, כאשר הפליג
בספינה לשוב אל ארץ מושבו. נפרדנו ממנו בפעם
האחרונה לנצח.

אך בטרם שעזב את ארץ מולדתו הלך
עמי לירמות, לראות את המצבה הקטנה אשר שמתי
בבית־העלמין לזכר חם האמלל, ובה בשעה
שהעתקתי, על פי בקשתו, את הכתובת מעל גבי
המצבה, ראיתי והנה גחן הזקן ולקט צרור עשבים
ולקח קמץ עפר מעל הקבר.

“לעמיליה,” קרא מר פגוטי, בשימו את
הדברים האלה בכיסו, “כי כן הבטחתי לה, מר
דוד.”




פרק חמשים ושבעה: השקפה אחרונה





הנה כליתי את ספורי. אני משקף על עולמי עוד פעם קדם שאחתם את ספרי.

אני ואגנס יושבים בגן־עדן של חיינו.
בנינו וידידינו מסביב לנו, ואני שומע קולות בני
אדם הקרובים ללבי.

מי הם האנשים האלה? הנה אשה זקנה
כבת שמונים, משקפים על עיניה, קומתה זקופה עוד,
והיא מהלכת בצעדי און. הלא היא דודתי.

זה שנים אחדות זכתה להיות “אם מטבילה”
לבתי בטסי טרוטבוד, אשר בת שעשועים היא לה.
הנה כי כן נתקים חלומה לאחר שנים רבות.

ועל יד דודתי אני רואה תמיד את אומנתי
הזקנה פגוטי והיא עושה את מלאכת המחט שלה,
כאשר בימי ילדותי, ובחיקה “ספר התנינים”
המשעשע עתה את ילדי.

ועל פני הככר ליד ביתנו עומדים בני,
ובתוכם אני רואה איש זקן מפריח באויר נחש של
ניר. הלא זה הוא מודענו מר דיק.

ועוד ועוד תמונות רבות מימי ילדותי
עוברות עתה לנגד עיני רוחי. אני מתבונן אליהן
וזכרונות גם נעימים גם נוגים עולים על לבי.

אך מכל התמונות שנמחקו צורתן מעט
או הרבה רק האחת נשארה לי בכל הודה ויפיה,
והיא מאירה לי את דרך חיי ככוכב נגה.

אני מפנה את ראשי ורואה אותה בכל
הדרה. המנורה דולקת על שלחני ואני כותב את
הפרק האחרון בשעה מאחרת בלילה, אך פניה
הולכים עמי תמיד.

הה, אגנס, נשמת חיי, לו ילכו פניך
אתי עד יומי האחרון, וכאשר יעלמו מעיני חיי
המציאות, כמו צללי דמיוני עתה, לו תעמדי את
לימיני להורות לי דרך שמים!

תם














במקור מודפסת פעמיים המילה “את”. הערת פב"י.  ↩



במקור. עתה צ“ל אתה. הערת פב”י.  ↩



במקור, אתה. צ“ל עתה. הערת פב”י.  ↩



צפרוני – עקש,
עומד על רצונו בלי שום סבה וטעם. (ח. נ.
ביאליק)  ↩



לפי התוכן, המילה הזאת מיותרת – הערת פב"י.  ↩



לפי התוכן, צ“ל: בקשתנו – הערת פב”י.  ↩



השאון במקור המודפס, צ“ל: השעון – הערת פב”י.  ↩



תם במקור המודפס, צ“ל: חם – הערת פב”י.  ↩



לפי התוכן צ“ל: בשובו – הערת פב”י.  ↩



במקור נרשם “לגלול” – הערת פב"י  ↩



במקור: “אמי”. הערת פב"י.  ↩



במקור הודפס: “ושאון”. הערת פב"י.  ↩



במקור נדפס בטעות: “ארון”. הערת פב"י.  ↩



במקור נדפס בטעות: “לך”. הערת פב"י.  ↩



במקור נדפס בטעות: “עליו”. הערת פב"י.  ↩



במקור נדפס בטעות: “בפנקסי”. הערת  פב"י.  ↩



בסריקת המקור המילה נמחקה. הוספה לפי ההקשר.  ↩



במקור אם צ“ל עם, הערת פב”י.  ↩



מהשבותי במקור המודפס, צ“ל מחשבותי הערת  פב”י  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33056