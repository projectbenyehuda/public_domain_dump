


	
	חלום ליל קיץ
	








לפני כמה וכמה יובלות, בעת אשר
הפיות היו מרקדות בין השמשות והיו עורכות
משתאות ביערים, חי בארץ יון נסיך גדול
וכביר.

בעיר אתונה, אשר שם משל הנסיך הזה,
שרר חק, כי ההורים יכולים להשיא את בנותיהם לאיש
אשר הם יבחרו בו, גם אם לא תחפץ בו הנערה. אם
תסרב הבת להנשא לאיש, אשר בחר בו אביה, אחת
דתה למות.

ויהי היום ואל ארמון הנסיך בא אב
זועם אחד והביא עמו את בתו הנעימה הרמיה ושני
בחורים, אשר האחד מהם היה עצוב כהרמיה.
– באתי להתאונן על בתי – אמר האיש –
דמטריוס חפץ בבתי לאשה ואני נתתי הסכמתי,
אך היא אומרת, כי לבה נתון לליזנדר ולא תהי
לאשה לאיש אחר מלבדו. אם לא תשמע בקולי
להנשא לדמטריוס, אני מבקש להמיתה, כפי החק
בעיר אתונה.

הנסיך היה איש טוב והוא חמל מאד על
הרמיה. הוא התאמץ לדבר על לב הנערה, כי תעשה
רצון אביה, אך היא אמרה, כי טוב לה למות מהיות
לאשה לדמטריוס. אז נסה הנסיך לדבר על לב
ליזנדר. – הרמיה אוהבת אותי – ענה ליזנדר – ואני
אוהב את הרמיה. אני בן אצילים ויש לי נכסים רבים
כמו לדמטריוס. למה זה אותר על הרמיה?

אחרי כן הוסיף ואמר:
– לא טוב יעשה דמטריוס לקחת את
הרמיה לאשה. הנה ידידתו הלנה חשקה נפשה בו.
מדוע זה לא יקח אותה לאשה תחת לגזל ממני את
הרמיה?

אך הנסיך לא יכל לעשות מאומה. אמנם
הוא היה המושל, אך גם עליו להכנע לפני החק
באתונה. והוא אמר, כי הרמיה מחיבת לשמע בקול
אביה, ואם לא, מות תמות מקץ ארבעה ימים.
כאשר נשארו הרמיה וליזנדר לבדם
יחדו, נסה ליזנדר לנחם את הרמיה, אשר היתה
עצובה מאד ולא בכתה, אף כי כל השושנים בלחייה
נבלו.

– דרך האהבה הנאמנה אינה סלולה – קרא
ליזנדר – שמעיני, הרמיה, יש לי דודה האוהבת אותי
כבן לה. ביתה עומד במרחק עשרים מיל מאתונה.
מחר בלילה תבאי אל יער האשורים, אשר שם
טילנו בבקר יום אביב עם הלנה. משם נברח יחדו
אל בית דודתי ושם נחג חג חתנתנו.

הרמיה הסכימה בשמחה, וכאשר נועצו
יחדו נכנסה הלנה. הנערה שפכה לפניהם את מרי
לבה, כי דמטריוס אהובה חדל לאהב אותה.
והרמיה, אשר לבה היה מלא אשר, עד כי רצתה
לראות כל איש והוא מאשר, אמרה אל הלנה:
– אנכי לא אוכל לעולם להיות לאשה
לדמטריוס, כי ליזנדר ואנכי עומדים לברח ולחג
מחר בלילה חג חתנתנו.

אז חשבה הלנה בלבה: דמטריוס אינו
אוהב אותי, אך אם אגלה לו את בריחת הרמיה, יכיר
לי תודה. אם לא אוכל לקבל אהבתו, אקבל לפחות את
תודתו.

עד מהרה מצאה את דמטריוס ותספר לו
את מחשבת ליזנדר והרמיה. דמטריוס לא אמר לה
תודה, אך הוא שמח מאד, כי חשקה נפשו מאד
בהרמיה והוא קוה למנע אותה מהיות לאשה
לליזנדר.

ממחרת בערב, בשעה שצללי האילנות
היו ארכים וקודרים, בשעה שליל־הקיץ החם נשם
את ריח הדבדבן הגמדי והכמון הבר, בשעה
ששושני השדה סגרו עיניהם זהב ועמדו לנום,
נפגשו ליזנדר והרמיה ביער. גם דמטריוס בא
שמה, והלנה, ההולכת אחריו בהכנעה ומצפה
לשמע מפיו דבור חם, באה אף היא.

אך לא הם לבדם היו ביער בלילה ההוא.
לו נקרו שם ילד קטן או ילדה קטנה –
ילד או ילדה, אשר כל היום ההוא לא עשו מעשה רע
או גס או אכזרי או נבלה – ושמעו אזניהם אושת
העשב הירק והגדול ואת הצחוק העליז והמצלצל,
כאלו נענעו פעמוני ־אביב בראשיהם מתוך זמר.
היו שומעים קולות דקים ונעימים כנעם רנת
הצפרים, היו רואים גם ברק וזהר כנף נוצצת
כאלו פרפרים יפים עודם פורחים באויר או כאלו
גחלילית גדולה משחקת במשחק המחבאים בין
השיחים.

כי הנה ביער ההוא הסמוך לאתונה
ערכו בלילה ההוא הלולת אוברון וטיטניה, המלך
והמלכה של כל הפיות.

ולו היו להם לליזנדר ולהרמיה,
לדמטריוס ולהלנה, אזנים קשובות ולולא היה לבם
מלא מעניני עצמם, כי אז שמעו בלילה ההוא ביער
שירת הפיה המשרתת את המלכה.

ולפני העת ההיא נפלה קטטה בין המלך והמלכה של הפיות. טיטניה גנבה
מאת אחד ממלכי הדו את נערו שחור הפנים ויהי לה
לעבד קטן וחביב. ואוברון אף הוא חשקה נפשו בנער
הזה לעבד לו ויבקש מאת המלכה לתתו לו
במתנה. אך היא מאנה לעשות בקשתו, ובכל עת אשר
נפגשו המלך והמלכה פרצה ביניהם מריבה עזה,
עד כי כל הגמדים זחלו לתוך גביעי הבלוט
להסתר שם מפחד.

בלילה הזה, כאשר נרדמו הפרחים והצפרים, נפגשו אוברון טיטניה ביער.
– הבה, טיטניה גאה, נתראה פנים לאור הירח – קרא אוברון.
– מה, אוברון קנא? – ענתה המלכה – פיות, נלך מזה! נדרתי לבלי היות בחברתו.
– למה זה תקניט טיטניה את אוברון
שלה? – שאל מלך הפיות – הלא רק דבר קטן אני
שואל, את הנער האסופי לעבד לי.
– אל נא – ענתה טיטניה– בעד כל הון לא
אתן את הנער. אם יש עם לבך לצאת במחול מחנים
עמנו ולראות את ההלולה לנגה הירח, לך אחרינו;
ואם לא סור מעלי ואנכי לא אבוא אל מקומותיך.
– אך תני לי את הנער ואנכי אלך אחריך – עמד המלך על בקשתו.

– לא אתן בעד כל הון העולם – השיבה
טיטניה. – פיות נלכה! אם אוסיף לעמד, תפל קטטה
רבה.

וטיטניה יצאה לאור הירח יחד עם צבא
בנות הגמדים ואוברון הזועם עמד לבדו וחשב
בלבו, מה הענש אשר ישים עליה.
כאשר הגה בלבו מעשה אשר יעשה, קרא
אליו את פוק, את הגמד הנאמן לפניו, אשר ידע
לעשות את התעלולים החרוצים.

פוק זה, או רובין טובעלם, היה גמד קטן,
שובב ועליז. הוא היה שש מאד לעשות מעשי קנדס.
יש אשר יבא ויגנב מאת בעלת הבית את הזבדה
שהכינה או ירד וירקד בתוך כלי־החביצה בשעה
שבעלת הבית עמלה ויגעה לשוא לחבץ את החמאה.
ופעמים שהוא חומד לו לצון, וכאשר תקח אשה זקנה
ספל מלא שכר להגיש אל פיה, יבא פוק ויפגע
בשפתיה בדמות תפוח צלוי והשכר ישפך על
הארץ. ויש אשר ילבש צורת כסא בן שלש רגלים,
וכאשר תשב עליו אשה זקנה לספר לחברותיה
ספור מלא תוגה, ישתמט פתאם מתחתיה והיא תצנח
על הרצפה, והחברות תפרצנה בשחוק, ידיהן
בצדיהן ופיהן מלא שחוק, באמרן כי מימיהן לא
בלו שעה בנעימים כאלה. ופעמים שיקפץ לתוך
הכלים בשעה שמבשלים בהם את השכר ויקלקל את
כל המבשל. ויש אשר בלילה יצא ובידו מלא
חפנים גחליליות, ידלג על אגמים ותעלות ויתעה
מן הדרך עוברי־ארח ויתבונן בחדוה אל התועים
העומדים במבוכה.

ואולם פוק זה, או רובין טובעלם, היה באמת
עלם טוב לכל אלה אשר התהלכו עמו בחבה. כל
בעלת בית, שאמרה בפנים יפות “פוק חביבי”, לא
התחרטה מעולם על שאמרה כן. בבקר קמה ומצאה אש
בוערת בתנור, החדר מטאטא, המים שאובים, העצים
חטובים, וכל טוב היה בא לבית, אשר פוק הקטן אהב את
הדרים בו.

– פוק מחמדי, גשה אלי! – קרא אוברון –
לך והבא לי ציץ מן הפרח האדם, הנקרא בפי
הנערות בשם אהבה־בתענוגים. אם יסחט מיץ הפרח
הזה לתוך עפעפי איש ישן, והיה בהקיצו תחשק
נפשו בבעל־החיים הראשון אשר יראה לפניו. אנכי
אזרק טפות מן המיץ הזה על עפעפי טיטניה בשעת
שנתה, והיא בהקיצה תביט על החי הראשון – אריה,
דב, זאב, שור־הבר, או קוף – ותאהבהו. ובטרם
אשתמש בעשב אחר להסיר מעליה את הקסם הזה,
אכריח אותה לתת לי את הנער ההדי.

פוק היה תמיד מלא רוח הוללות ובדיחות, עד
כי בשמחה רץ כחץ מקשת לבקש את הפרח הקטן
והאדם ההוא.

ואחרי אשר הלך, עברו בדרך הזאת
דמטריוס והלנה, ומלך הגמדים, שראה ושמע
אותם והם לא ראוהו ולא שמעוהו, הקשיב לתחנוני
הלנה, אשר דברה אל דמטריוס אוהבה לפנים
ולמענה הקשה שענה לה דמטריוס.
כאשר ישוב פוק עם הפרח – אמר המלך
הטוב בלבו – אבא לעזרת הלנה להשיב אליה את לב
דמטריוס.

עד מהרה, כפרפר בהיר כנפים מרחף
בעד החשך, שב פוק ובידו מלא הקמץ ציצי הפרח
האדם. אוברון שמח מאד ויצו את פוק:
– קח מעט מן הציצים האלה ולך היערה
לבקש בין העצים, עד אשר תמצא את העלם דמטריוס
שוכב ישן, וסחטת את המיץ אל עיניו, כי יאהב את
העלמה היפה הלנה, אשר תשב קרוב אליו
בהקיצו.

ואוברון עצמו הלך ביער אנה ואנה, עד
אשר שמע צליל כצליל פעמון כסף, והקול הביא אותו
אל המקום, אשר שם נתנה טיטניה פקדות לנערותיה
מבנות הגמדים.
חלק מהן הלכו לעשות את שליחותה,
מקצתן עמדו לשיר לפניה שיר וזמר בעלותה על
משכבה לנוח. והקולות היו כה ערבים, עד כי קנאו
בהם הצפרים המנמנמות והפרחים הקיצו להקשיב אל
רנת הפיות.

עד מהרה נרדמה טיטניה לקול הזמרות
והיא שוכבת בין פרחי הסגל וכמון הבר. אז קרב
אליה אוברון ופרח אדם בידו. ובזרקו בלאט את
המיץ על עפעפיה קרא:
“בזה שתראי בהקיצך משנתך
תדבק נפשך באהבתך”.
אחרי כן הלך לו אוברון ויעזב את פוק לעשות את שאר הדברים.
ובהתהלכו ביער, פגע פוק בכפרי גס
ושמו ניק בטם. ברגע אחד הפך פוק את פניו האדמים
ואת ראשו השעיר של בטם לראש חמור, והכפרי הלך
לו בין העצים הלך ונער בקול חמור והוא לא ידע את
אשר קרהו.

קול הנעירה עורר את טיטניה משנתה,
ובקומה ובפקחה את עיניה, ראתה פנים גסים
ושעירים בעד ענפי העצים. ואך הביטה אליו
בעיניה והנה החל לפעל הקסם של הפרח הקטן
האדם. טיטניה חשבה בלבה, כי זה הכפרי הגס
והמכער, ניק בטם, עם ראש החמור והאזנים הארכות,
הוא האיש היפה מכל האנשים אשר ראתה בימיה
ונפשה דבקה בו באהבה.

– מי המלאך מן השמים אשר עוררני
משנתי? – שאלה – אנא, אדם אציל, שירה לי
שוב.

וכאשר פנה אליה בטם בשיחה, נראו
לה כל הדברים הטפשיים שיצאו מפיו מחכמים
יותר מכל מה ששמעה מפי חכמים ונבונים.
– כיפי פניך כן חכמת לבך – קראה אליו
– שבה עמי, כי אהבתיך. אנכי אתן לך נערות
לשרתך.

והיא קראה לארבע מבנות הגמדים ותאמר אליהן:
– אתן תשרתנה לפני האדון הזה!
אפרסקים ודבדבנים, ענבים ותאנים קטפנה לו
למאכל, ומדבש הדבורים הביאינה לו לענג נפשו,
וכל אשר יבקש מכן עשינה כי כן צויתי.
וכאשר טסו בנות הגמדים לעשות
כפקדתה ישבה טיטניה על יד בטם על גל פרחים
ותלטף את פניו השעירים ואת ראשו כסתה
בשושנים. ובטם, אשר היה חציו אדם וחציו חמור,
וחלק מן החמור רב בו מחלק האדם, התגאה בלבו כי
יש נערות רבות לשרתו.

ומלכת הגמדים אף היא עמדה לפני בטם ושאלה:
– מה תאוה נפשך לאכל, מחמדי?
– מי יתן לי מעט שחת או מספוא – קרא האיש בצורת חמור.
– עד מהרה אשלח אחת מנערותי להביא לך אגוזים יפים מגנזי הסנאי – אמרה טיטניה.
– בוחר אני במלא הכף מספוא – קרא בטם –
ואולם, אנא, אל תפריעו אותי ממנוחתי, כי רוצה
אני לנום.

– נומה אפוא ואני אנדנד אותך בזרועותי
– אמרה טיטניה – הוי, מה אהבתיך! מה קשורה נפשי
בך!

ובעוד טיטניה הוגה אהבה לאיש טפש
בעל ראש חמור, עבר פוק ביער לבקש את דמטריוס.
אך במקום דמטריוס והלנה בא עד ליזנדר
והרמיה, אשר עיפו מאד בנדודיהם וישכבו לנוח
עד הבקר.

– האיש הזה ודאי דמטריוס הוא! – אמר
פוק בלבו, בראותו את ליזנדר, ובשמחה סחט את מיץ
הפרח לתוך עיני ליזנדר וירץ להגיד לאדונו.
לו ראה ליזנדר את הרמיה בהקיצו כי
אז לא היה כלום בטעותו של פוק, אך הנה קרה
המקרה, כי עברו דמטריוס והלנה בדרך הזאת,
וקולה העצוב של הלנה עורר את ליזנדר. ואך פקח
את עיניו וראה את הלנה, החל הקסם לפעל פעלתו,
והאיש האמין כי הלנה היא הנערה אשר אהב וכי
מעולם לא אהב את הרמיה.

כאשר אמר את הדברים האלה, התעצבה
מאד אל לבה בחשבה, כי ליזנדר לועג לה. אך
כאשר לא הרפה ממנה וידבר אליה דברי אהבה,
נסתה לברח מפניו.

כאשר הקיצה הרמיה, ראתה כי הלך
ממנה ליזנדר, אך דמטריוס יושב על ידה, ועד
מהרה החל לספר לה על אהבתו הרבה אליה ויבקש
אותה להיות לו לאשה.

וכן עברו ביער שני זוגות אנשים
אמללים באהבתם. מעל לראשם אור הירח ותחת
רגליהם פרחים רוויי טל לילה ומסביב להם רננת
הפיות, אך הם לא ראו דבר ולא שמעו דבר, כי היה
לבם מלא אסונם. דמטריוס דבר אל הרמיה על
אהבתו אליה ונפשה היא ערגה אל ליזנדר; וליזנדר
דבר על אהבתו להלנה והיא נפשה כלתה אל
דמטריוס.

אך אף כי הם לא ראו ולא שמעו את הפיות,
ואולם מלך הגמדים ראה ושמע אותם והוא ידע, כי
פוק עשה משגה וסחט את המיץ לתוך עיני איש
אחר.

ובכן כאשר עיף דמטריוס לאחרונה
וישכב לנום, הזה אוברון נטפי מיץ הפרח אל
עפעפי עיניו וישלח את פוק לעוף ביער ולתפש את
הלנה, כי תבא ותשב על ימינו ברגע אשר יקיץ
משנתו.

אך אחרי המעשה הזה נראו הדברים גרועים משהיו, כי הנה שני הגברים, דמטריוס
וליזנדר, אהבו עתה שניהם את הלנה, וכאשר באה
הרמיה, לא שם איש את לבו אליה, וליזנדר דבר
אליה קשות, עד כי נמלא לב אוברון רחמים עליה, אף
כי פוק הנוכל הקטן עלץ מאד במעשה הרע אשר
עשה. דמטריוס וליזנדר קצפו זה על זה, עד כי
שלפו חרבותיהם להלחם יחדו.

ואוברון אמר אל פוק:
הקדר את השמים ערפל שחור, ואת שני
הנצים האלה תוליך שולל בחשך, עד כי לא יראה
איש את רעהו. ואתה תחקה את קולם, תקרא נזיפות
פעם באזני ליזנדר ופעם באזני דמטריוס, עד
אשר ייעפו מרדוף איש אחרי אחיו וישכבו שניהם
לישן. וכאשר ירדמו, תקח את העשב הזה וסחטת
את מיצו אל עיני ליזנדר. אחרי אשר ייקץ יפוג קסם
הפרח האדם, פרח האהבה, וחלף כלו, וכל אשר עבר
יראה רק כחלום, והוא ישוב לאהב את הרמיה
כמקדם.

פוק עף בשמחה כחץ מקשת, ובפיו זמר עליז, לעשות כאשר צוה.
והערפל ירד והוא שחור ועבה מסביב,
ובעד הערפל חפשו ליזנדר ודמטריוס, הרמיה
והלנה, איש את אחיו ואשה את אחותה. לאחרונה
עיפו עד מות, ורטבים מטל ודקורים בקוצים נפלו
כלם לארץ לנוח, ואיש לא ידע מקום חברו, אף כי
שכבו כלם סמוכים זה לזה, בקרוב מקום אל גל
הפרחים, ששם נחר בטם וטיטניה ישנה.
פוק קרב וסחט את העשב לתוך עיני ליזנדר ויעף לשוב אל אוברון.
ואוברון מצא את טיטניה יושבת ליד בטם,
והוא פנה אליה שוב לבקש ממנה, כי תתן לו את
הנער ההדי. טיטניה חשה כי אין לבה עוד אל
משרתה הקטן. היא לא אהבה איש, היא לא רצתה באיש
מלבד הגבר הבריא והגס והמכער בעל הפנים
השעירים, אשר קולו צרוד ואזני חמור לו. ובכן
נתנה לאוברון את הנער אשר בקש, ואז חרה לו
לאוברון אף נכלם לראות כי טיטניה נסכלה כל כך
לחשב, לו גם לשעות מעטות, כי אוהבת היא איש בעל
ראש חמור. כאשר נרדמה, זרק את מיץ העשב אל
עפעפיה ואחרי כן עורר אותה משנתה.

– אוברון מחמדי! – קראה המלכה
בראותה את המלך הנאה עומד על ידה – חלום נורא
חלמתי: בחלום והנה אהבתי חמור.
– הנה הוא רובץ – קרא אוברון.
– מה נתעב מראהו! – אמרה טיטניה.
אז צוה אוברון את פוק, להסיר את ראש
החמור מעל כתפי ניק בטם ויעזב אותו שוכב
ונוחר.

אחרי כן התחילה מנגינת הגמדים
ואוברון וטיטניה שלבו זרועותיהם ויצאו במחול
עד עלות השמש לראות במחזה הנפלא הזה, וקרני
השמש הראשונות העירו את הסנונית.
ויד אל יד עפו הפיות אל המערב, בטרם
הפכו קרני השמש את הטל לכסף, בעת אשר השחר
נגע רק בקצה אצבעותיו הורדות בשמי
המזרח.

בבקר הזה באו הנסיך מאתונה ואבי
הרמיה עם סוסיהם וכלביהם לצוד ציד ביער. קול
השופרות העיר את הרמיה וליזנדר והלנה
ודמטריוס, וכאשר הקיצו מצאו והנה כל הדברים
היו כמו שצריכים להיות.

ליזנדר אהב את הרמיה לבדה, ואהבתו
אליה גדלה כאהבתה אליו. דמטריוס אהב רק את
הלנה וחשב, כי תמיד אהב רק אותה. כל אשר קרה
אותם ביער נדמה להם רק כחלום משנה בליל קיץ.
הם ספרו את המעשיה באזני הנסיך ואבי
הרמיה, והנסיך שמח על זה, כי הלילה הפך את
הרע לטוב. ובכן היו כלם מאשרים, ויחדו שבו
לאתונה, וביום הזה חגגו חתנתם ברב שמחה
וששון.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38455