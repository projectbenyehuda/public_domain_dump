


	
	נושא הדגל
	









נושא הדגל 1 (2).jpg






א


הגדוד עמד במלחמה על מדרון1 אחד של
מסלת הברזל והיה מטרה לחצי צבא שלם של
הפרוסים, אשר נאספו למולו מאחורי היער. היריות
הלכו מזה ומזה מהלך שמונים מטר. האופיצרים
קראו: “שכבו!…” אך איש לא אבה שמע, והגדוד הגא
עמד על רגליו מכנס מסביב לדגלו. באפק הרחב של
השמש השוקע, של שבלי הקמה, של שדות
המרעה, היה מראה כנופית האנשים האלה, המענים,
העטופים עשן עכור, כמראה עדר צאן הנמצא בשדה
חשוף עם הסער הראשון של סופה נוראה.



מטר כדורי ברזל ירד על המדרון הזה!
לא נשמע בלתי אם נפץ היריות, הקול העמום של
הפכים המתגלגלים לתוך התעלה, והכדורים
אשר רטטו ארכות מקצהו האחד ועד קצהו השני של
שדה המלחמה, כמיתר מתוח של כלי־זמר מבשר רע
בקול רם. הדגל שעמד מעל לראשי האנשים היה
מתנודד מזמן לזמן לרוח המקלעות, לובש קדרות
בתוך העשן; ואז היה עולה קול קשה, קול גא, אשר
התגבר על קול היריות, על האנקות, על הקללות של
הפצועים: “אל הדגל, בני, אל הדגל!…” וכרגע היה
אופיצר חש ועובר כצל דרך הערפל האדם הזה ודגל
גבורים זה שהתעודד היה מרחף שוב ממעל
ללוחמים.

עשרים ושתי פעמים נפל הדגל!…
עשרים ושתי פעמים נשמטה הקתה2 שלו, החמה
עוד, מידו של איש גוע ונתפשה ביד אחרת והוקמה
שוב; ועם שקיעת החמה, בשעה ששארית הגדוד –
קמץ אנשים – השמיעה אט על הנסיגה לאחור, לא היה
הדגל כי אם סחבה בידי שר־העשרה הורנו, נושא
הדגל העשרים ושלשה ביום ההוא.




ב


הורנו שר־העשרה הזה היה איש בער
קן, בעל שלשה ציונים על כתפותיו, אשר ידע
בעמל לחתם את שמו, ועשרים שנה משנות חייו
השקיע בעבודה לקבל פרס של סרטים מיחדים לסגן
אופיצר. כל העני והיגון של ילד אסופי, כל התלאה
של חיי קסרקטין3 אפשר היה לראות באותו המצח
השפל והעקשני, באותו הגב הכפוף על ידי ילקוט
החיל, באותן הפסיעות שלא מדעת של איש־צבא
בשורת חבריו. עם כל אלה היה האיש כבד־פה קצת,
אך כדי להיות נושא דגל אין על אדם להיות בעל
לשון. באותו הערב של יום המלחמה אמר לו הקולונל
העומד על גבו: “הדגל בידך הוא, אישי, ובכן, שמר
אותו”. ועל גבי אדרתו, אדרת החילים, שבאה
במי הגשמים ובאש הכדורים, שם החנוני של החיל
ברגע זה שפה רקומה זהב, המיחדה לבגדו של
סגן־לטננט.

הדבר הזה היה הגאון האחד של חיים
עלובים אלו. כרגע הזדקפה קומתו של החיל הזקן
הזה. האיש המסכן הזה, שהיה רגיל ללכת כפוף
גב, עיניו משפלות לארץ, לבש מהיום ההוא צורה
גאה, ועיניו נשואות תמיד לראות את נפנוף הסחבה
ולבו אליה להחזיק בה בתקף, לרוממה, לנשאה
מעל המות, מעל הבגידה, מעל המנוסה מפני
אויב.



מימיכם לא ראיתם אדם מאשר כל כך כמו
הורנו זה בימי המלחמה, בזמן שאחז בשתי ידיו
את עץ הדגל הקבוע יפה בתוך נרתיק של עור. הוא לא
דבר, הוא לא זז. הרואה את פניו החשובים כפני כהן
היה אומר, כי אוחז הוא דבר שבקדשה. כל חייו, כל
כחו היה שקוע באצבעותיו המכוצות מסביב
לסחבה יפה מזהבה זו, שרוגמים אותה בכדורים,
ובעיניו המלאות קריאה לקרב, שהיו מביטות בפני
הפרוסים כאומרות: “נסו אפוא לבא אלי ולגזל זה
מידי…”



איש לא נסה לעשות זאת, אף לא המות.
אחרי מלחמת בורגי, אחרי גרבלוט, מכל מלחמות
הדמים הגדולות האלה יצא הדגל כתות, נקוב, דקור
מן הפצעים; אך כל הזמן היה הורנו הזקן נושא
אותו.




ג


אחרי כן באו ימי אלול, הצבא ליד העיר
מטץ, המצור, השביתה הארכה הזאת בתוך הבץ,
שכלי־התותח העלו שם חלדה, שהצבאות המעלים
בכל העולם, המיאשים מחסר פעלה, מחסר מזון,
מחסר ידיעות על המצב, היו מתים מקדחת ומשעמום
לרגלי קבוצות רוביהם. לא שרי־הצבא ולא
אנשי־הצבא, איש לא האמין עוד בנצחון; ורק הורנו
לבדו שמר אמון בלבו. הסחבה בעלת שלשת
הצבעים עמדה לו במקום הכל, וכל עוד אשר היתה
עמו נדמה לו, כי לא אבד דבר. לצערו, באשר כי לא
ערכו מלחמה, גנז הקולונל את הדגל עמו באחד
מפרורי העיר מטץ; והורנו האמיץ היה דומה כמעט
לאם שילדה נמצא אצל מינקת. הוא היה מהרהר בו
בלי הרף, וכאשר גברו עליו הגעגועים, היה הולך
בבת אחת לעיר מטץ, ואך ראה את הדגל עומד במקומו
במנוחה ליד הקיר, היה שב בלב מלא אמץ, סבלנות,
ונושא אל אהלו שטוף הגשמים חזיונות על המלחמה
שתבא, על ההליכה לפנים עם הדגל בעל שלשת
הצבעים הפרוש ומנפנף למעלה על התעלות של
הפרוסים.



פקדת היום של המפקד הראש בזן הרסה
את חזיונותיו אלה. בבקר יום אחד, כאשר הקיץ
הורנו משנתו, ראה את כל שדה המערכה מזעזע,
החילים עומדים כנופיות כנופיות, נלהבים מאד,
מתרגזים, קוראים בקול חמה, מניפים ידיהם כלם
לעבר אחד, לעבר העיר, כאלו מראים מתוך כעס על
האשם. נשמעו הקולות: “כבש נכבשהו!.. נמיתהו
ביריה!..” והאופיצרים כבשו פניהם בקרקע… הם
התהלכו לצדדין, ראשם מורד, כאלו נכלמו בפני
אנשי הצבא שלהם. ואמנם גדולה היתה הכלמה,
זה עתה קראו לפני מאה וחמשים אלף אנשי צבא,
מזינים יפה, חזקים עוד, את פקדת המפקד, אשר
הסגיר אותם אל האויב בלי קרב.



– והדגלים? – שאל הורנו ופניו החוירו… הדגלים נמסרו עם כל השאר, עם הרובים,
עם אשר נותר מן העגלות הטעונות, כל…
– ר… ר… רעם מן השמים! – גמגם האיש העלוב. עד עולם לא יקחו את דגלי…
והוא נשא רגליו וירץ אל עבר העיר.




ד


גם שם היתה התעוררות רבה. הצבא
הלאמי, אזרחים, חילים צעקו בקול, התרגזו. עברו
צירים שלוחים, רועדים, אשר הלכו אל המפקד הראש
ואולם הורנו לא ראה מאומה. הוא דבר אל עצמו,
בעלותו אל הרחוב פובורג.

– לקח ממני את דגלי!.. היה לא תהיה!..
האפשר הדבר? היש לו זכות לכך?.. יתן לפרוסים את
זה שלו, את מרכבותיו המצפות זהב, את כלי הכסף
היפים שהביאו לו ממקסיקו!.. אך זה, שלי הוא…
כבודי הוא. אנכי אגן לבל יגעו בזה.

כל קטעי הדבורים האלה נפסקו על ידי
מהלכו וגמגומו; אך בעצם הדבר היה לו לזקן זה
רעיון שלו, רעיון ברור, רעיון קבוע, לקחת את
הדגל, לשאת אותו לתוך הגדוד ולהבקיע אל
הפרוסים עם אלה אשר יאבו ללכת אחריו.

כאשר בא אל המקום שמה, לא נתנו לו
לבא. הקולונל, שהיה מלא חמה אף הוא, מאן לראות
פני איש… אך הורנו לא הסכים לכך.

הוא חרף וגדף, צעק, דחף את שומר הפתח:



“דגלי… הבו לי דגלי…” סוף סוף נפתח אחד
החלונות:



– האתה זה, הורנו?

– כן, אדני הקולונל, אני…

– כל הדגלים הם בבית הנשק… אין לך כי אם ללכת שמה. יתנו לך שובר…

– שובר? מה אעשה בו?..

– כן היא פקדת המפקד הראש…

– אך הקולונל…

– לך… לשלום!… – והחלון שב ונסגר.

– הורנו הזקן התנודד כאיש שכור.

– שובר… שובר… חזר על המלה דרך
מכונה… סוף סוף פסע והלך בלי הבן בלתי אם דבר
אחד, כי הדגל הוא בבית הנשק וכי עליו לרכשו
בעד כל מחיר. –






ה


שערי בית הנשק היו פתוחים לרוחה
להעביר את העגלות הגדולות של הפרוסים, שעמדו
שורות שורות והמתינו בחצר. רטט עבר בגופו של
הורנו כשנכנס. כל יתר נושאי־הדגל היו שם,
חמשים או ששים אופיצרים, שבורי לב, דוממים;
והעגלות הקודרות האלה תחת הגשם, אלה האנשים
שהתכנסו מאחור בגלוי ראש: הרואה היה אומר, כי
הלוית מת היא.



באחת הפנות נערמו כל הדגלים של
צבאות בזן והם בלולים בבץ הרצפה. אין לך דבר
מעורר עצב יותר ממראה הסחבות האלה של משי
בהיר, הקרעים האלה של גדילי זהב ושל ידות
מעשי חושב, כל הדר התפארת שהשלך לעפר,
המגאל במי גשם ובבץ. אחד האופיצרים הממנים על
המשק קבל את הדגלים אחד אחד, ולקול הקריאה
בשם הגדוד היה כל אחד מנושאי הדגל נגש לקחת
שובר. שני אופיצרים פרוסים, קשים וקרי־רוח,
השגיחו על העבודה.



וכך הלכתם מן העולם, הה, דגלי כבוד,
חשפתם לעין את פצעיכם, התגוללתם בראש חוצות
כצפרים אשר כנפיהן נשברו! יצאתם מן העולם
בחרפה, כי חלל יפיכם, וכל אחד מכם נשא עמו
מעט מכבוד צרפת. קרני שמש של ימי המהלך הרב
נשארו בין קמטיכם הכהים. בתוך אותות הכדורים
גנזתם את זכרון המתים הנעלמים, שנפלו במקרה
תחת הדגל שאליו כונן הכדור…



– הורנו, אתה הוא… קוראים את שמך… לך וקח את שוברך…

אכן, עליו לקבל את השובר!

הדגל הנה הוא לפניו. כן, זה הוא דגלו,
היפה מכל, הנשחת מכל… וכאשר ראה אותו, נדמה
לו, כי עומד הוא עוד שם למעלה, על המדרון. שומע
הוא את רנת הכדורים, את נפץ הפכים ואת קול
הקולונל: “אל הדגל, בני!…” אחרי כן הנה עשרים
ושני חבריו שוכבים על הארץ והוא העשרים ושלשה
חש בתורו להרים את הדגל להחזיק בדגל העלוב
הזה המתנודד באפס יד. הה! ביום ההוא נשבע
להגן עליו עד מותו. ועתה…

ובהרהרו בדבר הזה עולה כל דם לבו
לתוך ראשו, שכור הוא, לבו אבד, והוא מתנפל על
האופיצר הפרוסי, גוזר מידו את הדגל האהוב,
שתפשו בשתי ידיו; אחרי כן הוא מנסה עוד להרימו
למעלה למעלה, לנשאו ולקרא: “אל הד…”, אך קולו
נחבא בתוך גרונו. הוא חש, כי הקתה של דגלו
רועדת, נשמטת מתוך ידיו. באויר לאה זה, באויר זה
של המות התלוי כמשא כבד על הערים שנכנעו,
אין הדגלים יכלים לנפנף עוד, אין איש גא יכל לחיות
עוד… והורנו הזקן נפל מת.











מדרון – מורד  ↩



קתה – יד־גרזן, סכין, דגל וכדומה  ↩



קסרקטין – בתי מושב־חילים  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40622