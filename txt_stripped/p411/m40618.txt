


	
	הילד המרגל
	









הילד המרגל 1 (2).jpg







שמו היה סטן, סטן הקטן.

הוא היה ילד בן פריז, חלש וחור,
ומראהו כבן עשר, ואולי כבן חמש עשרה; פרחחים
אלה אין יודע בני כמה הם. אמו מתה עליו; אביו, מי
שהיה חיל בצבא הים, היה שומר גן־טיול ברבע
טמפל. התינוקות, האומנות, הנשים הזקנות, האמות
העניות, כל בני פריז הטילים, הבאים למצא מחסה
מפני המרכבות בתוך המקומות האלה המקפים
מדרכות, ידעו את סטן האב ואהבו אותו מאד. הכל
ידעו, כי תחת השפם הקשה הזה, אימת הכלבים
והפרחחים, צפון חיוך רך וטוב, דומה כמעט לחיוך
אם, וכי כדי לראות את החיוך הזה אין לאדם אלא
לשאל את האיש:



“מה שלום בנך הקטן?…”

סטן האב אהב מאד מאד את בנו! הוא היה כה
מאשר, כאשר בא אליו הקטן אחרי למודיו לקחת
אותו ושניהם עברו את שדרות הגן, בעמדם לפני כל
ספסל וספסל לשאל בשלום האורחים הרגילים שם או
לענות על שאלות שלום.

עם בא ימי המצור, אויה, השתנה הכל.
גן הטיול של אבא סטן נסגר, שם קבעו אוצר של
נפט. והאיש העלוב, שנאלץ להיות משגיח בלי
הרף, היה מבלה ימי חייו בתוך האילנות השוממים
והעקורים, יחידי, באין עשון, ואת בנו לא היה רואה
כי אם בבית בערב בשעה מאחרת. צריך היה לראות
את שפמו, בשעה שהיה מדבר על אדות הפרוסים…
ואולם סטן הקטן לא התאונן הרבה על החיים
החדשים האלה.

מצור! דבר שעשועים הוא לנערים שובבים!
חדלו הלמודים! אין צרך לשננם! כל הימים כחגים
הם והרחוב מראהו כככר ביום השוק…

הילד נשאר בחוץ עד הערב ורץ ממקום
למקום. הוא הולך אחרי גדודי החילים של המחנה אל
הסוללה, ובוחר הוא באלה שיש להם נגינות יפות;
ובענין הזה ממחה גדול הוא סטן הקטן. הוא יספר
לכם יפה, כי נגינת הגדוד התשעים וששה אינה
שוה כלום, אך הגדוד החמשים וחמשה יש להם
נגינה מצינה. ופעמים שהוא עומד ומתבונן אל
תרגילי חיל הצבא הלאמי; וחוץ מזה היו לו
העמידות בשורה…

בשימו את סלו תחת זרועו היה בא
ומתערב בין השורות הארכות, שהיו עומדות בצל
של דמדומי בקר חרף לפני האטליזים והנחתמים.
שם היה עומד ורגליו בתוך הבץ, מתודע אל
האנשים, מסיח בעניני פוליטיקה, ובהיותו בנו של
מר סטן, שאל אותו כל אחד להביע דעתו. אך
השעשועים הגדולים מכל היו במשחק המגופה1, זה
המשחק המפרסם בשם “גלוש”, שהמציאו החילים
מברטון בימי המצור. בשעה שסטן הקטן לא היה
ליד הסוללה או לפני בתי המאפה, חזקה שנמצא
במקום המשחק “בגלוש” אשר ליד ברכת־המים. מובן
הדבר, כי הוא לא היה משחק; הרבה כסף צריך לכך.
הוא היה מסתפק להביט בעיניו אל המשחקים.

אחד מן המשחקים, בחור לבוש מעיל כחל,
שהיה שם רק מטבעות של מאה סו, עורר ביחוד את
התפעלותו. כשהיה הלז רץ, היו שומעים צלצול
מטבעות של זהב בשולי מעילו…



באחד הימים, כאשר הרים סטן הקטן
מטבע שנתגלגלה עד מתחת לרגליו, אמר לו
הבחור בלחש:

– נתת עיניך במטבע זו, לא כך?.. ובכן, אם רצונך, אגיד לך היכן לוקחים אותן.

כאשר נגמר המשחק, הוליכהו הבחור אל
אחת הפנות של הככר והציע לפניו ללכת עמו
למכר עתונים לפרוסים, ובשכר הליכה יקבל שלשים
פרנק. בתחלה דחה סטן את הדבר בשאט נפש;
ואחרי כן עברו שלשה ימים שלא בא אל מקום
המשחק. אלה היו שלשה ימים נוראים. הוא לא אכל עוד
ושנתו נדדה בלילות. בלילה היה רואה תלים של
“גלושים” עומדים ליד כרעי מטתו ומטבעות של מאה
סו, כלן נוצצות, עוברות בשורה על גבי קרקע.
הנסיון היה גדול מאד. ביום הרביעי שב אל ברכת
המים, חזר וראה את הבחור ונפתה על ידו…

הם יצאו בבקר יום שלג אחד, איש איש
שקו על שכמו, והעתונים טמונים תחת חלצותיהם.
כאשר הגיעו אל השער אך האיר היום. הבחור אחז
את סטן בידו, ובקרבו אל החיל העומד על המשמר –
יושב־אהל תם בעל חטם אדם ובעל פנים טובים – קרא
אליו בקול תחנונים של עני:



– אנא אדוני הטוב, תן לנו לעבר…
אמנו חולה, אבינו מת. אני הולך עם אחי זה הקטן
ללקט תפוחי־אדמה בשדה.

הוא בכה. סטן, מלא חרפה, הוריד את ראשו.
הזקיף2 הביט אליהם רגע, העיף עין על הדרך
השוממה והלבנה.

– עברו חיש – קרא אליהם והלך לו. והנה הם בדרך אוברוילייר. הבחור פתח בצחק!

מתוך בלבול, כמו בחלום, ראה סטן
הקטן את בתי־החרשת שנהפכו והיו לקסרקטין3,
סוללות עזובות ועליהן סחבות רטבות, ארבות־עשן
ארכות, בטלות, פגומות, הבוקעות את הערפל ועולות
לרקיע. מרחוק פה ושם נראו צופים, פקידי צבא
עטופים בברדס4 מציצים בעד משקפות, ואהלים
קטנים, רטבים משלג שנמס, לפני מדורות אש
דועך. הבחור היה בקי בדרכים אלו; הוא הלך נתיבות
עקלקלות להתרחק מן המשמרות. ובכל זאת באו,
מבלי יכלת להמלט, אל משמר גדול של הרובים
החפשים. הרובים החפשים היו שם עם סכותיהם
הקטנות יושבים תחתיהם בתוך תעלה מלאה מים
לכל ארך מסלת הברזל של סואסון. הפעם פתח
הבחור לשוא את ספורו, לא אבו תת לו לעבר. אולם
בעוד הוא עומד ובוכה והנה מבית המשמר יצא אל
המסלה פקיד זקן, כלו לבן, כלו קמטים, ומראהו
כמראה סטן האב.

– הבה, פרחחים! אל תבכו! – קרא אל
הילדים – נתן יתנו לכם ללכת וללקט את תפוחי
האדמה שלכם; אך קדם סורו נא להתחמם קצת… קטן
זה מראהו כקפוא מקור!

אויה! לא מחמת הקר רעד סטן הקטן, כי
אם מפחד, מחרפה… על המשמר נמצאו חילים אחדים
כפופים מסביב למדורה דלה, אש שוממה, ובחם
שלהבתה רככו בקצות חניתותיהם את הנקודים
הקפואים. החילים נדחקו איש אל רעהו לפנות מקום
לשני הילדים. נתנו להם יין־שרוף, מעט קהוה. עוד
הם שותים ודרך הפתח נכנס אופיצר, קרא אל
הסרג’נט, דבר עמו בלחש ויצא משם חיש.

– נערים! – קרא הסרג’נט בשובו ופניו
מזהירים – הלילה הזה נריח ריח אבק שרפה… דבר
סוד נמלט מפי הפרוסים… מאמין אני, כי הפעם
יעלה בידנו לקחת מהם את אשר לכדו!



מפי הכל התפרץ קול הידד וקול צחוק.
האנשים רקדו, שרו, צחצחו את החרבות; והילדים
השתמשו במהומה זו ונעלמו.

אחרי עברם את תעלת המצור, לא היה
לפניהם אלא שדה מישור ובקצהו חומה ארכה ולבנה,
נקובה על ידי כלי תותח. המה הלכו אל מול החומה ההיא
ועמדו על כל פסיעה ופסיעה להתראות כמלקטים
תפוחי אדמה.

– נשובה נא… אל נלך שמה – קרא סטן הקטן כל הזמן.

חברו משך בכתפיו והוסיף ללכת. פתאם שמעו שקשוק רובה שהורם.

– הסתר! – קרא הבחור בהתנפלו על הארץ.

לאחר ששכב השמיע שריקה. קול שריקה
ענה לעמתו על השלג. הם פנו והלכו דרך זחילה…
לפני החומה, על גבי קרקע, נראה שפם צהב תחת
מצנפת מלכלכה. הבחור קפץ אל התעלה לעבר
הפרוסי.

– זה הוא אחי – קרא בהראותו על בן לויתו.

הוא היה קטן כל כך, סטן זה, עד כי
בראותו אותו פרץ הפרוסי בקול צחוק והיה מכרח
לקחתו בזרועותיו להרימו עד הפרצה.

מעבר השני של החומה עמדו תלים
גדולים של עפר, אילנות שכובים, חורים שחורים בתוך
השלג, ובכל חור וחור מצנפת מלכלכת כזו, שפם
צהב כזה, שצחק למראה הילדים העוברים.



באחת הפנות עמד בית של גנן, שהיה
מקף מבצר של גזעי אילנות. החדר למטה היה מלא
חילים, ששחקו בקלפים, שבשלו נזיד על גבי
אש גדולה ובהירה. נודף היה ריח של כרוב, של שומן
חזיר; מה רב ההבדל בין המקום הזה ובין תחנת
הרובים החפשים! בחדר למעלה ישבו האופיצרים.
נשמעה משם מנגינת הפסנתר, פתיחת בקבוקים
של יין שמפניה. כאשר נכנסו הילדים הפריזאים,
קדמו את פניהם בקול תרועה. הם נתנו את עתוניהם;
אחרי כן מזגו להם כוס ופתחו את פיהם לדבר. כל
אלה האופיצרים היו בעלי פנים גאים ורעים; אך
הבחור בדח את דעתם בהלצותיו המיחדות ליושבי
הפרורים, בדברי נבול פה של נער פוחז. האנשים
צחקו, חזרו על דבוריו ששנן להם והתפלשו
מתוך תענוג באותו הבץ שהביאו להם.

סטן הקטן אף הוא רצה מאד לדבר, להראות
כי הוא איננו שוטה; אך איזה דבר העיק עליו. ממולו
ישב לבדו פרוסי אחד בא בימים, רציני יותר
מחבריו, אשר קרא או עשה עצמו כקורא, כי את עיניו
לא גרע ממנו. במבט זה היה מן הרך ומן התוכחה,
כאלו היה לו לאיש הזה בארצו ילד בן גילו של
סטן, וכאלו אמר אל נפשו:

– טוב לי למות מאשר לראות את בני עושה דבר כזה…

למן הרגע הזה חש סטן, כאלו נחה יד על לבו והפריעה בעד דפיקותיו.

כדי להחלץ מצער זה, התחיל שותה יין.
עד מהרה הסתובב הכל סביבו. בתוך קולות הצחוק
שמע בבלבול את חברו מלגלג על הצבא הלאמי, על
דרכיהם בתרגילים, מחקה מעשה זיון ליד מרה,
מהומה בלילה על הסוללות. אחרי כן השפיל הבחור
קולו, האופיצרים התקרבו זה לזה ופניהם נעשו
קשים. הנבל עמד לספר להם את דבר ההתקפה5 של
הרובים החפשים…



פתאם קם סטן הקטן בחמה, יינו סר מעליו:

– אל נא, בחור… איני רוצה.

אך חברו שחק עליו והוסיף לדבר. טרם
כלה וכל האופיצרים עמדו על רגליהם. אחד מהם הראה
לילדים על הדלת:

– צאו כרגע!

והם פתחו לדבר זה עם זה, בחפזון רב,
אשכנזית. הבחור יצא ביהירות כאחד הרוזנים
והשמיע צלצול הכסף בכיסו. סטן הלך אחריו, ראשו
מורד; וכאשר עבר על פני הפרוסי, שמבטו העיק
עליו כל כך, שמע קול עגום אשר אמר: “לא יפה זה… לא
יפה.”



דמעות עלו בעיניו.

אך היו בשדה נשאו הילדים רגליהם
לרוץ ועד מהרה שבו. השקים היו מלאים תפוחי
אדמה, אשר נתנו להם הפרוסים; על ידי זה עברו באין
מפריע אל התעלה של הרובים החפשים. שם נעשו
ההכנות אל ההתקפה בלילה. אנשי הצבא באו
בחשאי, התאספו מסביב לחומות. הסרג’נט הזקן היה
טרוד להעמיד את אנשיו על מקומם, ופניו הביעו אשר.
כאשר עברו הילדים הכיר אותם ושלח להם חיוך
נעים…

הה! כמה צער גרם חיוך זה לסטן הקטן! רגע אחד עלה בדעתו לקרא:

– אל תלכו שמה… בגד בגדנו בכם.

אך חברו אמר לו: “אם תגיד, ירה נירה”, והפחד תקף אותו…

ליד קורנוב נכנסו לתוך בית עזוב לחלק
ביניהם את הכסף. לכבוד האמת עלי להגיד, כי
החלקה נעשתה בישר וכי בשמעו את צלצול
המטבעות היפות תחת חלצתו ובחשבו על דבר
המשחק ב“גלוש” הצפוי לו שם, לא מצא סטן הקטן
עוד את העון נורא כל כך.



ואולם כאשר נשאר לבדו, הילד
האמלל! אחרי אשר עזבהו הבחור מאחורי השער, אז
הלכו ונעשו כיסיו כבדים מאד והיד אשר לחצה את
לבו העיקה עליו בחזק רב מאשר קדם. פריז לא
נראתה בעיניו עוד זו שהיתה. האנשים שעברו
הביטו אליו קשות, כאלו ידעו מאין בא. בתוך
שאון הרחובות, בתוך מכות התפים שעלו לארך
התעלה שמע הילד את המלה מרגל. סוף סוף בא אל
ביתו, ובלב מלא שמחה לראות כי אביו עוד לא שב,
מהר ועלה אל חדרם להסתיר תחת כרו את מטבעות
הכסף, אשר היו לו למשא כבד.

מימיו לא היה סטן האב כה טוב, כה שמח
כאשר בבואו הערב ההוא לביתו. זה עתה קבלו
בשורות טובות מערי השדה: עניני המדינה הולכים
ומשביחים. בשעת האכילה נתן החיל הזקן עיניו
ברובה התלוי על גבי הקיר ואמר אל בנו מתוך
חיוכו הנעים:



– הוי, נער, אלו היית גדול, היית הולך לקראת הפרוסים!

בשמונה שעות נשמע קול רעם התותח.

– זו היא אוברוילייר… נלחמים על יד
בורג’י – קרא האיש, אשר ידע את כל המבצרים
האלה. פני סטן הקטן חורו, ובאמרו כי עיף הוא
מאד, עלה על המטה, אך לא נרדם. התותח הוסיף
להרעים. הוא תאר בדמיונו את הרובים החפשים באים
בלילה להתנפל פתאם על הפרוסים ונופלים
במארב. הוא זכר את הסרג’נט שחיך לקראתו וראה
אותו שוכב על פני השלג ועמו עוד כמה וכמה
מחבריו!.. ומחיר כל הדם הזה טמון שם תחת הכר,
והגורם הוא, בנו של מר סטן, בנו של חיל…
הדמעות חונקות אותו. בחדר מן הצד הוא שומע את
אביו מתהלך, פותח את החלון. משם, מעל פני
הככר, עולה קול עצרת הצבא, גדוד של חילים
מתפקד לצאת. אכן, זו היתה מלחמה באמת. הילד
האמלל לא יכל לעצר בעד אנקתו.

– מה לך? – קרא סטן האב בהכנסו.

הנער לא יכל עוד להתאפק, קפץ מעל
מטתו ובא להתנפל לרגלי אביו. מתוך תנועתו
שעשה התגלגלו המטבעות על הארץ.

– מה זאת? הגנבת? – קרא הזקן ברעדה.

וסטן הקטן ספר אז בבת אחת את אשר
היה אצל הפרוסים ואת אשר עשה. וככל אשר הוסיף
לדבר, כן חש כי לבו הונח, כי הוקל לו בהאשימו
את נפשו… סטן האב שמע את הדברים ומראהו היה
נורא. וכאשר תמו הדברים, הליט פניו בכפות ידיו
ובכה.



– אבא, אבא… – רצה הילד לדבר.

הזקן דחה אותו בלי השיב ואסף את הכסף.

– זה הכל – שאל?

סטן הקטן רמז, כי הכל הוא. הזקן הסיר
מעל היתד את רובו, את ילקוט־הכדורים ושם את
הכסף בכיסו.

– טוב הדבר – אמר – אני הולך להשיב להם את הכסף.

ובלי הוסף מלה אחת, בלי הסב אף ראשו
ירד להתחבר עם החילים שעמדו לצאת בלילה הזה,
מן היום ההוא לא שב אדם לראותו.






הילד המרגל 2 (2).jpg











מגופה – פקק  ↩



זקיף – חיל עומד על המשמר  ↩



קסרקטין – בתי מושב־חילים  ↩



ברדס – כסוי ראש מחבר אל המעיל מאחור  ↩



התקפה – התנפלות האויב  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40618