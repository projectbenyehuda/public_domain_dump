


	
	[אזעק אליך מלכי וקרובי (סליחה)]
	



[נולד ברומא לערך 1030. אחרי שנת 1070 הלך לוורמישא וכנראה נהרג בימי הפורענות של 1096]





סליחה




אזעק אליך מלכי וקרובי



אדות מכתי אנושה בחובי



אנא יי חתל מכאובי



כי-חציך נחתו-בי.



כי נוחלה נפשי ונבהלה



בפקדות סמוכות באות לחללה



בגדל חסדך מרמם ונעלה



קרבה אל-נפשי גאלה.



גאלה ממרעים עליה חברו



גבהה ועתק יביעו ידברו



גאוה ענקתמו עצמו וגברו



חלבמו סגרו פימו דברו.



דברו בגאות אותי לשרש



דמו למחות שמי בהתפרש



דודי למה תביט ותחרש



הכל היום יחרש החרש.



החרש און וזורע עולה



הומה ומתאנה עלי להתאוננה



הראות חשכו מבכי ויללה



דמעתי לחם יומם ולילה.



ולילה ידי נגרה בנשילות



ואהי נגוע ביום מסבלות



ולבלעי חנם בלי עצלות



רשעים יתהלכון כרם זלת.



זלת גדודי זנות ותרפה



זללו יקרי וחבקוני אשפה



זה אלי מכתי תרפא



כי עליך נשאתי חרפה.



חרפה שברה לבי ואשרף



חזותי שלות שוחחי תרף



חלתי מקול מגדף ומחרף



כארי שואג טרף טרף.



טרף נתתי לשני מחריבי



טובי וחלבי שמני ושקוי



טמון חבש פני מחריבי



ריבה יי את יריבי.



יריבי יכבידו על להטריחי



יעצו סוד מיראתך להדיחי



יחידתי נכספה וכלתה רוחי



לבי סחרחר עזבני כחי.



כחי אכלו מתי רצח



כי-רמסוני הממוני בעזות מצח



כבודי תרים אדום וצח



הקיצה אל-תזנח לנצח.



לנצח עזך בשמי אורי



לכת בחקיך תמך אשורי



לעד היה לי בעוזרי



יי אלהים מבטחי מנעורי.



מנעורי סגלתני לך למנה



מלפניך אל-תשליכני לעת זקנה



מקדש מעט מולך כאתחננה



נדבות-פי רצה-נא.



נא אדיר נורא עלילה



נטלני נשאני באהב וגילה



נצח סובבני באברתך בחמלה



רני פלט תסובבני סלה.



סלה עניתני מקרני רמים



סובבת ומחצת מלכים רמים



סלה חית קנה מתחומים



עדת אבירים בעגלי עמים.



עמים בזו מאסו פניניך



עצו והערימו סוד צפוניך



עלי לטובה שימה עיניך



ימינך וזרועך ואור פניך.



פניך האר לאם אוית



פועל לשבת מכון שוית



פקד ברחמים תפארתך כחוית



ועורה אלי משפט צוית.



צוית צדק ליעקב קרובך



ציץ ונזר שעשוע רוביך



צלח רכב לישע כרוביך



אל-יבשו בי קויך.



קויך יגעו רצו ויעפו



קדרו בלחץ אויבים וזלעפו



קמיהם קלע והדף ויסחפו



כי-אתה אשר-הכית רדפו.



רדפו הניעם כשכור בזעמך



רדף והשמידם מתחת שמיך



רעל השקם ותכחידם ממרומיך



ויעלצו בך אהבי שמך.



שמך נקרא צדיק ומושיע



שועת הכל מקבל ושיע



שבתך בדין רמים תרשיע



ואת-עם עני תושיע.



תושיע אביון מרגשת בולשת



תגן תציל אליו מגשת



ראה כי אזלה ממשמשת



כי הנה הרשעים ידרכון קשת.



קשת נחושה תשבר להקדישי



לכה לישועתי מלכי וקדושי



ואל תפן אל קשי



אנא יי מלטה נפשי.



נפשי תברכך כי תעודדני



ישבחונך שפתי עת תפדני



ממזרח וממערב ייראוך אדני



כי-עשית משפטי ודיני.



ודיני לך לעשות ולדעת



סתרי אתה זאת מודעת



בעל הגבורה והגדלה והדעת



נפלאים מעשיך ונפשי ידעת.



יודעת נוראות עשית לקדמוני



ראה תראני נקמת מוני



בכן בקהל שומר אמוני



תמיד יגדל יי.



יי קראתני בן בכור



שוב בריתני בלתך זכר



בעון אותי אל תמכר



ברגז רחם תזכר.



תזכר קיום איתני קדם



ישר ברית וחסד מקדם



חב תמחק ותלבין אדם



זכר עדתך קנית קדם.



קדם יושב בעז חביון



בתור המעלה אחזני בצביון



תשבי תנחץ לבשרי ברציון



כי-בנה יי ציון.



ציון וירושלם תראינה עיני



אמץ קדשתך להעריץ בשנוני



חזותך עין בעין כלימדוני



אמן כן יאמר יי.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38416