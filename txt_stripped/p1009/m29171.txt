


	
	לפני גדולי מעלה השוקדים
	








לפני גדולי מעלה השוקדים / אקד ואכרעה וגם אשוח

הם החסידים כארזים נמשלו / ערכי למול ערכם כמו החוח

ואחשב לרוץ לעקבותם והן / עמל בעיני הוא ואין בי כח

אכן הציקתני לזאת רוח אנוש / בי היא ולא אשקט ולא אנוח

עת אמצאה דורש והוא נעלם מאד / עמק וגם חתום ואין לפתח

ותחמד נפשי חקירתו ואם / אשגה בסוד נסתר אני בטוח

אמנם שגיתי לאל תערב והוא / ירצה כחלב שי וכל ניחוח

נגד המון מוני אני אניד לראש / איכה יהו עונים בדעת רוח

ודבר כסילים המקנאים בעדי / הבעיר לבבי בי כסיר נפוח

הוי המבקשים להרס דברי אמת / לחמם רתמים הקוטפים מלוח

פרדס נטעהו אסיר תקוה וגן / עושה פרי איך תחשבו לנדח

תבזו למימי מעין ותאמרו / מימיו לאט הולכים כמי שילוח

אם יעזר השם ויהיו מי גאון / ירדן אבל מי ים אבל מי נח

כי הגדיים סוף תישים נעשו / העלו קרנים ויאמרו לנגח

לאוהבים פתי פתאים נקראו / כי באמת המה חסרי כח

עת הכסיל תראה בסודו קח לך / זקן גרועה לך וראש קרוח

אמנם אני עבד לכל ירא לאל / כי הוא בשמן אהבה משוח

דברי חכמים על אצבעותיו יקשרם / ויכתבם בלב עלי הלוח

נפת דבש תחת לשונו ימצאם / מן הוא בפה יערב לכל מלקוח

צידה לדרכי הם ואם המה מעט / יסעד לבבי בו פרי תפוח

הם מחלצותי לבלתי אהיה / ערום ויחשבו עדי סרוח

יתבקרו מעשי ביום הדין ועת / אעמד וספרי יהיה פתוח

יליץ זכות בעדי ובו אושעה / כי באמת לא אוכלה לברח

עת תהפך לילה לאור יומם ושם / שמש צדקה תעלה לזרח.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29171