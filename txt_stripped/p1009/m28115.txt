


	
	גשם נדבות או יאור מצרים
	








גשם נדבות או יאור מצרים / עת יעלה או יזלו עינים

או אש מלהטת כמופת הסנה / תיקד יקוד או נחמרו מעים

חשך מאור עיני ולא בנתי לזאת / האם אמת או חשכו אורים

עד שב עלות שחר כמו נשף ועוד / אראה לצהרים כבין ערבים

גם רעיוני חרדו גם רעדו / זעף וחלחלה בכל מתנים

ואשאלה סבה לכל עובר ושב / איך אמצאה מזור לפיק ברכים

ויאמרו: אתה פצוע הנדוד / לקחה פרידה על פשעך כפלים

ואזכרה פרוד נסיכי מעלה / לבי לנסעם נחלק לשנים

מהם מאור עיני ולא עיני לבד / רק הוא לכל חבר מאור עינים

מאיר במענה פיו לכל שואל כאור / בקר וכשמש בלב שמים

אכן סמכהו גביר הדור אשר / גדר לכל פרץ כאיש בינים

לוי ומטהו הלא פרח וצץ / היה כעץ שתול עלי כל מים

לבש מעיל החן ותפארה והוד / גם פעמון משרה עלי שולים

גם מחזיקיו עוזריו גם אוהביו / מהם חכם לב או לבן שנים

מי יתנני חיש באברה על כנף / נשר ואטוס לא בעצלתים

לפני גדולם עם קטנם אכרעה / אקד ואשתחוה עלי אפים

אמנם לבן יקיר אשוחח הכי / הפציר ונתן לי כסות עינים

אלה אשר גנבו לבבי באמת / הנני בלי ליבב כבד אזנים

תנע גויתי כשכור תהמה / תדמה לפסח נכה רגלים

נמהר בלי שכל כפתי מחריש / נראה כאיש נדהם רפה ידים

אל חי בחסדך פנה אלי בחן / תן לי כיום אחד ואם יומים

תוסיף להראותי תמונתם ואז / את שם מקומם אקרא מחנים

אז הלבנה תהפך אורה כאור / חמה ואור חמה לשבעתים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28115