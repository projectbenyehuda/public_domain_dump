


	
	איך אעזב חכמה
	




איך אעזב חכמה ורוח אל / כרתה ברית ביני וביניה

או תעזב אותי והיא כאם / לי ואני ילד זקוניה

רבים קראוה ולא ענתה / שיחי והגיוני באזניה

תשחק ליום אחרון לדברי פי / תגיל בעת תביט בעיניה

אקום חצות ליל למשמרתה / אשאב צרי נחל עדניה

אבוא בטירות ארמנותיה / אשור מקום ספיר אבניה

אסתופפה ביקר חכמיה / אשתעשעה נגד נבוניה

לבי וכליותי יעצוני / לעזב הדר תבל והוניה

אשב בצל חכמה ואם תרכב / על סוס אני ארוץ לפניה

אמנם בני אדם והבליהם / הם גרשוני ממעוניה

ואעבד זרים והן עתה / נפשי לכודה בעוניה

עד שבעה גם רותה עמל / אף כי שכורה היא בייניה

רוחי בהתעטף בפח מוקשים / תהים והן כמעט ואינה

תחרד ותתעלף לילדי יום / פן שם יהו טובעים אדניה

מי יתנני על כנף נשר / אטוס כעוף למעון ארוניה

אריד בשיחי שם ואהימה / אתנפלה לפני אמוניה

אולי לתפארת גדלתם / תשוב שבותי אל מכוניה

ארביץ גויתי ושם יהיה / מספר ירחיה ושניה

אשק כפי כחי עפריה / אחונן מקומיה אבניה

לחזות בנעם אל בהיכלו / לראות הדר ציון ובניה

תוחיל לך נפשי אדון עולם / תכרע לך כי כן תכינה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28249