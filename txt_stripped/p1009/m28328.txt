


	
	אל אל קדוש חי נבדל
	




אל אל קדוש חי נבדל / אריד על שיחי ונירי

ישיב ישראל ויהודה / מלכי וכרובי ונרי

בשביה עבר חרונך / וכפירים גברו עלי שה

תוחיל בוא עתות רצונך / ותצעק: כמה תנסה

תתנפל לפני ארונך / ארץ אל דמי תכסה

תושיע עם עני וגם דל / ופדם מאדומי והגרי

הייתי להם לנדה / נצח לא נרפא מזורי



נאור בירה אל תחלל / תחת מכעיסי ומוני

צר על עם קדש מסולל / יפוצו הם מעל פני

אם תוציא יקר מזולל / כימי קדם על הר סיני

תמיד יונקתו לא תחדל / לא יעבר בה נכרי

אביעה משל וחידה / לעד תוך קדשי ועירי





רופא לשבורי לב ורוהים / יפתח מוסרות אסירו

וינהל שה תצעק ותהים / ויאסף נדחי עדרו

עיניהם קמו וכהים / בגולה חשך הדרו

ויחילו כל ראש מגדל / כמה לא נמס אסורי

על זאת אפעה כיולדה / כי מאין יבוא עזרי



הן עתות דודים נשאלים / לפקד צאן הנהלאות

כי בא מועד לא אעלים / מחזיון קץ הפלאות

למרום אשים שפלים / אני אלהי הצבאות

כחי בקדשתי יגדל / אצמיח ישעי ואורי

ישישו קהל ועדה / לבטח ישכן חצרי.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/28328