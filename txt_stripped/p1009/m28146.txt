


	
	נפש יקרה איך בתוך גוף תשכני
	



בעקבות ׳נפש יקרה איך בשכלך תבטחי׳ מאת יהודה אלחריזי




נפש יקרה איך בתוך גוף תשכני / נסעת ממתקה במרה תחני

האת מטהרה חצובת היקר / גלגל ערבות לך ושם בית בני

עזבי לחושיך ושמה תלכי / אל תשבי בגוף ואבלו תסבלי

למה תהי ביום קשורה עם אנוש / כי תפחדי תמיד כרוכב האני

מרוב חטאיך שאולה תרדי / לכן דעי בצעך ואל תתלונני

מה תאמרי לאל ביום הדין בעת / יזכר חטאיך ועוד מה תעני

שימי עלי לבך דברי ועשי / נגדך תשובתך ויום אל יום מני

יום הנסיעה קרבה קומי עשי / צידה לבית מועד ונגד אל חני

תורה למול עינך בעתות נתכנו / לא תשקטי יומם וליל לא תישני

עד תהיי שבה לארמון היקר / שם תמצאי נחת ונוגה תתני.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/28146