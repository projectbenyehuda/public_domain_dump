


	
	יונה ראיתיה בתכלית היפי
	








יונה ראיתיה בתכלית היפי / שכלי עזבתיו להמון מליה

קרעה סגור לבי בים חשקה עדי / כמעט ואגוע משאון גליה

לו יחזה אותה חסיד הדור יהי / נופל ברשתה וחבליה

לו שמעו שמעה בני אלים אזי / נלאו להשיג לאבק רגליה

תחפיר פני סהר במלואו ועוד / תזהיר בלבשה את מעיליה

גנבה בחכה את לבב החושקים / נכוו ונשרפו מהבליה

מאור פני הלה מאורות חפרו / לקחה מאור שמש מזבוליה

לה צובאים שרים בשש מאות ועוד / נוסף שלש עשרה על חיליה

ראשי גיסות הם ועורכים הקרב / נגד רחוקים מגבוליה

משתחוים נגדה באפריון וגם / תמיד יספרו מעלליה



עפרה צבית חן ושניה כמו / השל״ח ויומים לתגמוליה



לא זקנה לא כהתה כי כל מאור / יפיץ לכל מאיר מכליליה

שבע לכל רעב בגו עדנה והיא / תרוה צמאים משביליה

האל אשר לו עלילות נתכנו / יפסק מנתי בין אציליה

אזכה להסתופף בהוד צלה ואם / יעזר ואהיה מבעליה

אינק שדי חמדה ואשתעשע בעת / אוכל עלות עמה למגדליה

נמתיק לסוד יחדו ואתהלך לאט / נרצע כבן בית ואמשילה

זה הוא אשר אתאו בכל רגע ועת / זה מחמד נפשי ומשאליה

תלך נתיב ישר ותתעדן בגן / חכמה תחיה את בעליה.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28943