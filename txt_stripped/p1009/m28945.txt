


	
	לשוני אשתקד היתה אמוצה
	








לשוני אשתקד היתה אמוצה / אבל היום מצאתיה רצוצה

ורעיוני תמול היו חזקים / והיום נמשלו אל עיר פרוצה

והשיר יהיה נאחז בידי / ונס מני ואין לי עוד מרוצה

ומה אעש למורשי לבבי / עזבוני ונשארתי לשמצה

הלא אתם תמול רצים לידי / אבקשכם לשוחר טוב ואמצא

ואם אשלחכם אל מול מקנאי / להכחיד את שמם במערצה

הייתם לי לסוחרה וצנה / הייתם לי לעת מלה נחוצה

בנות השיר ולמה תפשעו בי / ולקראתכם אמת נפשי חפצה

לחלות את פני שרים ידועים / וכל חכמה בניבם נחרצה

ולהם משפטי תורה גלויים / בקדושין ויבום וחליצה

והמשנה סדורה היא בלבם / וכל חידה ומשל גם מליצה

ידועים הם בדין טומאה וטהרה / ולהם שם בחכמת הקמיצה

ומשכילים בערובין ושבת / ובמנחות והוריות וביצה

ומהם תשאלה מקרא בדקדוק / ומהם תלמדה מוסר ועצה

נשיכתם בגו עצל כשועל / משלחת וכעקרב עקיצה

השיבוני שעפי שיר ואיכה / תבקשנו ומי יתן ונרצה

והננו עבדיך כמאז / ואם תשלח למלחמה ליהצה

אבל אנו יראים פן תבלע / חרוזיך ותדאג על קפיצה

וכאשר תעשינה הדבורים / לעריך ותגבר המחיצה

השיבותים ועל מה זה ומה זה / ואין כל רק קבוצת שיר קבוצה

משחרת פני אחים ורעים / ודורשת שלומם לי בדיצה

למקים כושלי תמיד במליו / ולמאמץ לברכי הרבוצה

חסדיו הם יבואוני לעת צר / יהו משען לנפשי החלוצה

וכלנו בצדק נחזה אל / תמונת אל ונשבע בהקיצה

נקוה לחזות משכן דבירו / ומארבע יקבץ הנפוצה.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28945