


	
	נזיר אחים ומבחר החברים
	








נזיר אחים ומבחר החברים / ואיש משכיל וגבור בגברים

קחה מלין אשר אריד בשיחי / ואהימה בראשי הדברים

והקשב אזנך היטב למען / בדברך תהי משכיל ומערים

ותדע איך תנהג הכפירים / ואיך תרעה ותרביץ העדרים

ואיך תשיב לדברי הכסילים / ואיך תען למלי היקרים

ודע כי בז לרעהו חסר לב / ותוכחתו חדשים לבקרים

ואיך תבזה דבר השם ותפר / למצוותיו ככוכבי רום מאירים

וקפצת ואמצת לבבך / באמרתך הלא המה שקרים

ואם אני אסיר הגוף בסהר / הלא לבי כנודד ביערים

ולא תבין לדברי השרידים / אשר כתבו בטוריהם סדרים

לכל תינוק אשר חדש במלה / הלא הכל בסיני נאמרים

וכל שכן לדברי בין בכל סוד / לקדמונים בפי הכל הדורים

והסמכתים בפסוקים בלקחי / בסרעפי בחדרי החדרים

ולא אכתב לחדושי לבד כי / צרפתימו בשכלי נחקרים

ושניתי ושלשתי לחקרם / עדי כי אמצאה אותם גמורים

ואם לא אשמרה מחסום למו פי / והנחתי דברים הסגורים

וזאת היא לי ירושה מאבותי / ואם אני ורעיוני אסורים

ואנכי אני הדל באלפי / ואל תחשב למשפחתי צעירים

שאל אב לך ויגדך שבחם / ואם עתה בקבריהם קבורים

עדנה הם בצדקתם לחיים / ולא מתו ולברכה זכורים

ועתה הן אני נשאר לבדי / להגיד לך לשרשי הגברים

בזיתני ובזית דברי / והסכלת עשו כיום לדורים

בטרם תדעה איכה חקוקים / ואיפה הם כפקחים או כעורים

ופרצת גבול אחוה לעולם / ואיך תבנה לבתים הסתורים

חקר ודרש בבתי התבונות / ותראה מעגלי צדק ישרים

הלא תטעם דבש יערם ותראה / הטובים הם המרים או תמרים

ורעיוני בך אתמול חזקים / והיום נהפכו מכל עברים

בכל מקום תהפך את דברי / וכאשר תעשינה הדבורים

ואי חכמה ומוסר וענוה / ואי שכל ואי יראה למורים

והייתי מצפה לך להקים / לברכי כושלים או נעצרים

ותאמר משמי כל מענה טוב / ויהיה לי בך חיי בשרים

ואכן דעתך נגלית ללבי / הכי תעקר לשיחי הצבורים

ואיך תגער ברב ממך בשנים / וגערתך לזדים הארורים

ותשתה מי באר מים צלולים / ותשליך בה אבנים ועפרים

לזאת יתר לבבי ממקומו / ולא ישמח ולא יהגה בשירים

ועל כן אשבה בדד ואדם / ויבקעו דמעי כיאורים

ושונאי ילבשו בשת למדם / ידידי ינחלו כבוד להרים

ולפני אל אני אכרע ואודה / שהוא עונה והוא תומך אשורים

ויביט מחשבות לבי בעיניו / ויפדני ויקרא לי דרורים

והוא תולה אדמה על בלימה / איחל לו מחיה הפגרים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29313