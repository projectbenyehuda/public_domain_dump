


	
	לאדר אענה בשבח ושירים
	






לאדר אענה בשבח ושירים / למקים דל ומשפיל אף ומרים

אשר עמד לעם קדש בעת צר / בקום המן ובניו הארורים

ותלוהו בעץ הכין לנפשו / ורב בניו אשר שבו ערירים

והשבית משכנות זרע עמלק / והחליפם בצדיקים יקרים

וצוני להזכירם ואשמח / ואגילה לעת כזאת בפורים

ואשתעשע בפלאי הפלאות / אשר נהפך ימי אפל לאורים

שתו דודים ביין מלכות ושכרו / בני יעקב זקנים עם נערים

עדי כי נחליף ארור בברוך / ומכל מענה נהיה פטורים

ומשלוח יפה מנות לרעים / ומתנות לאביונים וגרים

בשר אלים אשר נכסה בחלבו / ודג גדול יהי רובץ יאורים

וסוף נודה למשביע רעבים / בגאותו והרעיב הכפירים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28990