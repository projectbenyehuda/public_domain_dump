


	
	אשר ברא יצירותיו אלמות
	








אשר ברא יצירותיו אלמות / גוניהם לבנות ואדמות

ועץ יער בפרותיו משנים / וטעמהו מרורות עם בשומות

ואד יעל להשקות האדמה / וטל אורות וכעבים גשומות

ונבא הנביאים מהדרו / בתרדמה והעביר קול דממות

וחיה הפגרים המדכים / אשר היו במכותן הלומות

ולעצל אמת הלביש קרעים / ובחר לו מעט שנות ונומות

ולי נתן לשון למוד למען / אהא מפיק לכל שואל זממות

והוא פתח לשון אלם ברנה / ופתח לב לפיות החסומות

ורעיוני כבר חנו במרה / ועתה סוף במתקה הם טעומות

והנחיל דת ותושיה לעמו / במדבר סין ומבית הישימות

והופיע בהר שעיר ופארן / ומחפירות פניהם מכלימות

ולחמם הוא אמת לחם שקרים / מזי רעב ברשפיהם לחומות

ודתות האמת ישאו ברכה / במעש טוב ודתיהם מדמות

לבבות ישמחו יום קום אלהים / בעת יבנה לערים הנשמות

ואז יגלה לאזן האנשים / בלבותם הלא נגלו סתומות

ועל ציון ובניה ירחם / ביום ינקם לנפשות העגומות

ומקדשו אמת יבנה מהרה / עזרותיו והיכלות פנימות

ואז יהיו בדוכנם לויים / לשורר שיר בדקות עם צנומות

ומי גיחון אשר סתמו מלכים / יפרצו ומימיהם קדומות

וכל אלה בדברי הנביאים / ומקדם בדת החן רשומות

וארצנו אמת תתן יבולה / בכל פלך ויבנו שממות

ואשרי איש אשר יראה פלאות / בעת יזכו נפשות התמימות

יזכני אלקים חי וקים / אקדם שיר לרוקע האדמות.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/28805