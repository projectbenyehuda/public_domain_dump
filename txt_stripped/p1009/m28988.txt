


	
	יקדישון ביום שלוש
	








יקדישון ביום שלוש / מרי נפש עשוקה

את שם אל חי לדרש / בעצה העמקה





זוכר חסדו לתשואות / המה תמיד עבדיו

חוכים לפניו ליראות / שומר רגלי חסידיו

מתי הקץ לפלאות / כמוס עם מגידיו

זוקף לכפופי ראש / מציל מכל צוקה

כמה אוחיל עד בוש / לדרך הרחוקה.



כשל כחי עד ערב / נפש לא מצאתי

חרה לבי מחרב / מסבל יגעתי

מתי רנתי תקרב / אל חדר הורתי

את עם אמה לנתש / בוקה ומבלקה

כי על גבי תחרש / מענית לא נתקה.



רקד לוחם כי יקר / מני מלאך חונה

נאלמתי עד אין חקר / לא מצאתי מענה

מתי נפשי בך תיקר / הנהרסות תבנה

נחשב לענוה ראש / השם לשם חקה

נהפך לענה וראש / גפן השורקה.



ימי כלו מסבר / לנפל ילדי רשע

וכפתע אשכן קבר / הרפה מני השע

מתי יצלח גבר / נד אחת ותשע

צמרת תדהר וברוש / יבגד מעין השקה

מעתה לא תבוש / הבת השוקקה.



הקם סכה נופלת / מראש צורים תופיע

אז תמלא משאלת / יום עם עני תושיע

מתי אמה נובלת / ובני עשו תרשיע

תלבשת נקם תלבש / לעדה החשוקה

כל מעותי תכבש / לא תהיה עוד חקוקה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28988