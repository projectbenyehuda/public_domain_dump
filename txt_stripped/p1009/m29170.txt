


	
	לפני אלהים אערך שיחי
	








לפני אלהים אערך שיחי / אשיר במהללו כפי כחי

עת אחזה ישר פעלותיו / אשיש בשבתי וגם ירחי

אפטיר בשיר שפה ואניע / לשון ולא אדביק למלקחי

אבוא חדר השיר לבדי כי / מי זה אשר יוכל סגר פתחי

אתבוננה רעם גבורותיו / בשיר ומי הוא יעמד נכחי

ילחם למלחמתי בניב שפה / על מהלל דוד בנו קמחי

נפשו צרורה תוך צרור חיים / לה אומרים רני וגם שמחי

סקל מסלותי בכל מקרא / לא כהתה עיני ולא נס לחי

אבין בדקדוקים ונפעלים / האיר אפלתי וצץ פרחי

למענהו כל אשר פעל / בנין מיסד לעקר טרחי

הוא לענוה ראש בכל אפניו / שרש פרי שכלי בטוב לקחי

תקן לשרשים מפרשים / כדבש וצוף מתוק בכל לחי

עדה פזורה צהלי קולך / פתחי בשיר ערב ברן פצחי

גילו בני יעקב בכל מקרא / אכלו למשמנים במו טבחי

סימן לכל פסוק כפי סדרו / ערוך ולא אירא קצר רוחי

מי יתנה לי לב בפרושיו / אבין במרגעי ובמנוחי

אשתעשעה בהם בגלותי / עד האלהים יאסף נדחי

כי הוא לעזרתי והוא כסלי / הוא באמת גוחי ומבטחי

הוא יאריך אפו לצאן ידיו / תמיד יכפר על קשי מצחי

ירפא למכאובי והוא ימרח / גם על שחין לבי עדי יחי

ישלח מבשר טוב לכל עמו / עיני תלויות לו ולמשיחי

ישמע לקול שירי וגם ירצה / אותו כקרבני וניחוחי

נפשי בהקיץ תענה כיום / לפני אלהים אערך שיחי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29170