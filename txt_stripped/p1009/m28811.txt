


	
	אשר נטה והרקיע שחקים
	








אשר נטה והרקיע שחקים / כספירים ראי מוצק חזקים

וגלגלים יסובבו בלכתם / וגשם על פני תבל מריקים

וארץ על בלימה היא תלויה / והעמיד כל אפסיה והקים

ובחר לו בישראל סגלה / למען כי ברית כרת להקים

אשר עשה במצרים פלאות / ויסד עז בפי עוללים ויונקים

והנחיל דת בתושיה בסיני / לישראל בקולות עם ברקים

תמימה היא משיבה לנפשות / ברב עדות ומשפטים וחקים

וחנן בה יחידים השרידים / פשטיה וסודות העמקים

גאון הדור סעדיה בן יהוסף / שמועתו מעידה בשוקים

גבורתו בארבעה ועשרים / ודקדוקם בלבו הם חקוקים

שמו נודע בטיב משא ומתן / ומבין הוא לארבעה פרקים

ולו משרה ומוסר וענוה / ותוכחות בפיו כמה מתוקים

ועל זאת מלאכי חן חופפוהו / וערבו לו לשמרו מנזקים

לדעתו מאסה נפשו ברשע / ומדות האמת אצלו חשוקים

ומדבשו יקבצו משיקים / ומשכלו מזוינו מפיקים

וכל השואבים מימי מקורו / חסידים הם ומכל חטא מנקים

ובו לבש זמן עדיו והאיר / פני תבל כשושנת עמקים

וכמה סבבו על חוג ארחיו / ונלאו מלהשיגו ענקים

ונלאיתי להשיג קץ שבחו / וכחותי ורעיוני רחוקים

ואם לקחו מידעיו לחלק / באהבתו ולי תשעה חלקים

ונפשי תערג לדבש לשונו / כאיל תערג על האפיקים

כאישון ינצרהו האלהים / אשר ירה לאבן הארקים

ואודה אל אשר האיר לעמו / במורה טוב להציל העשוקים

ואתחנן למול ביתו בכל לב / בנפש קוראה ממעמקים

אקוה לחזות משכן דבירו / אשר נטה והרקיע שחקים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28811