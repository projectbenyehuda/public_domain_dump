


	
	מלאכי מרום יהמיו
	








מלאכי מרום יהמיו / על עם רבוץ נעשק

צעקו מר הוי אראלם / נאקות חלל ינאק





את עם עני תושיע / למנוחתם תשקד

גפן מנוף תסיע / שנית פקד תפקד

ולמען אב מפגיע / תזכר לבני עקד

איכה צרים ישליו / דוברי על צדיק עתק

תוך טירתם בריא אולם / ובפיו רעה תמתק





בוער כל לב כמדורה / בצדית עם לא אלמן

מי יוביל שי למורא / ישיר שירת הימן

יעמיד נס הבירה / יופיע אור מתימן

עוד חשמנים יאתיו / אז תריץ כוש ממרחק

יעבדוהו עמים כלם / כה בנבואות ספר הוחק





נין איתנים לשנים עשר / לבני אמה היו מאכל

ובני האח שר עם טפסר / אל ההרים עיניו אכל

זה כמה שנים נמסר / מיד נבל אל יד סכל

איה צור בו חסיו / או מכתבו כי לא נמחק

יזכר לברית חוזה סלם / וברית האב עקוד יצחק





רם מה יועיל או יסכן / לך אם נזרי מקרח

דבר שקר איך יכון / וצבי עדיו סרח

מתי מלכותי תכון / צדיק כתמר יפרח

אם עד כפי לא נקיו / הן כף אל כף אספק

ונחני דרך עולם / כי לא אחריש עד אתאפק





מה לך יונה הולכת / על משמרתך לעמד

שובי מתברכת / לי ארשתיך לעבד

וישימך עז דורכת / מלכך מלך הכבוד

אם תבעיון בעיו / למחזק את הבדק

ויכונן יד מעגלם / על דברתי מלכי צדק.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29308