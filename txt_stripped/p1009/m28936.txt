


	
	הנה ימי מועד כבר הגיעו
	




הנה ימי מועד כבר הגיעו / לעם אשר בין אויבים נקלעו

מה לי ליום שמחה איחל עוד ואגיל / אחגר ובחוצות כעורים נעו

העם אשר נגאל בנס על יד בחיר / פרעה ומצרים בים הטבעו

העם אשר האל נשאם על כנף / נשר ובמדבר יחנו גם יסעו

מימי באר ישתו ויאכלו השלו / ערב ובבקר במן שבעו

עם ענני כבוד בעמוד לעשות / שפל וגבוה כמו נודעו

העם אשר בחר אלהים לו לעם / קדוש ולדברו אמת נכנעו

שבו למטרה לחצי הזמן / תוך בור חשכים באמת נשקעו

עת יזכרו חג יהמו ישתוחחו / עבר ועינם בבכי דמעו

ובבוא ימי פסח כימים יהמון / כל מעינות דמעה אזי בקעו

פתם בדמעותם מסוכה בעבור / לא מצאו נחת ולא רגעו

לא מצאו יין ומצה נשמרה / נמצא להזכירם מרורים לעו

שכרו ביין גלות בראש צורים ותוך / בית האסורים אהלם תקעו

הה לי ואויה לי ואין לי מעמד / על מחמדיהם אשר גועו

קדר אשר החריב נותם ואדום / חונים באהליהם ולא מנעו

חגר וסיעתו שאולה ירדו / בל שרשו לעד ובל נטעו

אמה וניניה נשיאיה יהיו / ככפיר אשר שניו כבר נתעו

המה וחצריהם וטירות שכנו / כלם כמזבחות אשר גדעו

הטף והנשים עזבום צועקים / על אב אשר גלה כסות קרעו

אל עוברי ימים יקוו יום ליום / עת ילכו מהם ועת יגיעו

גם נשקו ידם ורגלם בעבור / ישאו שלום בנים לאבות נעו

יתמרמרו ישתוחחו אף יצעקו / לאל אשר גזר ובבכי געו

יזכר ברית אבות לבנים סוררים / פקו פליליה ולמאד תעו

שגו בהבליהם ותורות עברו / חק חלפו בים ולא נרתעו

לכן ראה כמה תלאות קצרו / מאה שערים על אשר זרעו

ושקל תלאותם לנגד מעלם / מעל לרום יעל והם יכריעו

אל יאמרו צרים לקחתם להרג / אותם בראש צורים ולא נושעו

רעי שעו מני אמרר בבכי / על מעשי ידי אשר יבצעו

עת אזכרה חטאי כתנים אהמה / לב אקרעה על כן דברי לעו

איכה אבקש על עניה סוערה / לערך תפלותי ולא נשמעו

לכן אלהים חי בכסא גדלך / ובמלאכי מעלה אשר יריעו

שמעה תפלתי ורנת עמך / משתחוים נגדך ולך יכרעו

ורצה תפלתם ושועתם שעה / ולעבדך לעד הלא נרצעו

ובעת גאלתם בך ישתבחו / תמיד וזכר טובך יביעו

על הררי ציון ברנה יאמרו / הנה ימי מועד כבר הגיעו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28936