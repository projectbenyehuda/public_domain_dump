


	
	אישים אקרא מהר
	




אישים אקרא מהר אל הר / בואו למדו ספר זהר

בועו ובעו מצפונותיו / כי מאורו יאיר סהר

גשו לקטו מסודותיו / יודעיו המה יעלו בהר

דרך האמת יקרא לו / הרגיל בו אל טוב ינהר

היא הדרך היפהפיה / כי בה ישכיל לבב נמהר

ויורני ויאמר לי / החפץ בי מחטא נזהר

זכר צדיק הוא לברכה / רבי שמעון כאור יזהר

חשף לכל כל חמדותיו / כל סוד נעלם שב לטהר

טעמי מצוות הנעלמות / עוזב אותם ארצה יגהר

יודע בם על מתכונתם / ירדף צדק בכל יטהר

כל שונה בו ימצא חיים / ולהוסיף עוד דרשו מהר

לא ירעב כל המעין בו / לא יצמא עוד אל מי נהר

משך ידו מכל מתוק / מאס דגן תירוש יצהר

נפשו תשבע מטוב חלבו / וגבורתו כסוס דהר

סרים תמיד אל משמעתו / חכמי דורות להם יצהר

עורכים כבוד ממרחקים / כל עץ ארז וברוש תדהר

פעל האל סוד הגלגול / אל כל גבר אמו תהר

צועק חמס מצרותיו / לא ידע בו קדם יהר

קדוש יושב בשמי מרום / יפדה עבדו מן הסהר

רחש לבי בשיר תלים / לפני האל כבני יצהר

שוקד לעשות כל אמרותיו / יהפך עון צמר צחר

תחי נפשי ותהלל עוד / תמיד עד כי גרון ינחר

ושמי יושב שבעה על כר / וחצי השם יה כשחר.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/28250