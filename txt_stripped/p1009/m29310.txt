


	
	מרי שיחי ואנחתי כבדה
	








מרי שיחי ואנחתי כבדה / ונפשי מבלי סומך יחידה

ונתכו כמים שאגותי / ודמעתי עלי ערשי רבודה

ורעיוני כימים יהמיון / ושינתי כמו לילה שדודה

בחשבם כי אמת נוסעים ליטבת / ותעו בחניתם חרדה

ועוד נסעו לאדרעי ומרה / ואין כח להשיב האבדה

והצר הזמן צריו לעתים / וצרתי בכל רגע לבודה

ובחרתי למותי מחיותי / ומה אוחיל ואין לי עוד עמידה

ואין משיב לנפשי מיקודה / בטיב משל ובמליצה וחידה

ובגד אח כמו נחל אפיקים / בעת עבר ועצמה הבגידה

ואין לי בזמן הרע עליה / אשר לא תהיה עמה ירידה

זמני העטני סות כלמה / ולא אוכל רתם רכבי פרידה

ומי יתן וירפה לי זמני / ואשים הנסיעה לי לצידה

ביען כי אני עבד לעבדי / וגם רגלי בתוך הפח לכודה

והבנים לאכזרים מסורים / ביום צרה ועברה עם קפדה

והאבות אסורים בכבלים / מפזרים בכל ערי מצודה

ונפשי תהמה על רב עווני / ומה אעש והיא עלי מעידה

ועד עתה בטיט יון שקועה / היאמרו לה בשמים חסידה

ואין דורש לבתי התבונות / חתום תורה וגם צור לתעודה

והחרב אשר היתה מרוטה / מקולקלת ופניה חמודה

הלא קהה וגברו החילים / ורע הזמן העלה חלודה

אבל דעתי בשושנים ללקט / ותושיה עלי לבי אפודה

ואל בוחן כליות עם לבבות / וכל נעלם בנפש איש וסודה

למי הכין באלף הר בהמות / ולויתן מתקן לסעודה

הלא למיחלים חסדי כבודו / מצאוהו ברב ניעה ונידה

אלהים חי ומתיר האסורים / לך אודה ולך אכרע בקידה

תנהלני ימי חלדי וחדלי / וזכרני ביום תבוא פקידה

אזמר לך שחרים וערבים / ותרצני ותיטב העבודה

ויום תבוא במשפט על עלמות / תזכני בתוך קהל ועדה

משך חסדך ליודעיך בחמלה / בעת תערב לך מנחת יהודה

ועוד לא אאריך לשון בזכרי / מרי שיחי ואנחתי כבדה.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29310