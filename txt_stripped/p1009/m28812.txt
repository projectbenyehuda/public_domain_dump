


	
	אשר עולה עלי קירות לבבי
	








אשר עולה עלי קירות לבבי / בכל רגע ואשתעשע בזכרו

שמו תשעים ודי ליודעים חן / והאלף קחה לך מעשרו

וקב חציו במדה האמתית / מלאה דר וסוחרת לנזרו

ושם אביו אבי ישי בשתוף / חצי השם אשר הלך לאורו

והוא לבש צדקותיו כשריון / מלאכתו היא בכל ערי מגורו

אני אהיה מיחל לשירות / לאמרתו ועד עת בוא דברו

ואתאו לראות שירות כתבו / אשנן בם וארים קול בשירו

ומרב הנדוד אהיה בעיני / כמו גבר אשר יין עברו

ואם אדאג לקורות הזמנים / ולבי יהמה ממאסרו

הכינותי ברדים ועקדים / וכל טלוא ונקוד על שכרו

ובו אשכח לעניי עם מרודי / ולא יתן סגור זהב מחירו

ואגילה ואשתעשע ואשמח / כשמחת איש בהולד בכורו

ואהגה בו שחרים וערבים / לאהבתו אלחך את עפרו

ושמחתי באמרתו כשמחת / זאב גנב למו טלה בעדרו

ולא אמצא לדמיון הידיד זה / וכליל הוא ידידי בהדרו



ולמה הזמן ילך שחוח / קדורנית ולא יאיר בנרו 



הלא קם לזמן מאיר בתבל / הלא יכרע ויקד אל גבירו

ומי יתן ואעופה כנשר / אלי ידיד למולדתו ועירו

ומי יתן ואחלי גם ואשרי / ואוסיף אשאבה מימי מקורו

ואם אלך בארבע הקצוות / בכל מקום אני תמיד אסירו 

ואל יתמה אנוש על טוב לשוני / בעברו הגבול הוסיף בגדרו 

אמת כי איש לפי שכלו יהלל / ואם הרבה ואם המעיט בסדרו

וכל תם יהלך עמו וישר / לזה נקרא אמת צדיק בדורו

לזה ראוי אנוש לרוץ לפניו / הלא הוא לזמן שמשו וסהרו

אברך הזמן על טוב ילידיו / ברוכה האדמה בעבורו

אלהים חי יחנהו בכל עת / ומלאכיו יצו תמיד לעזרו 

וחזק אל זרועותיו וכחו / ותמכהו ולא תמעד אשורו

וישמח כל ימי חלדו בחיין / ולא ידאג ולא יכאב בשרו

בעזרת אל יזכני אלהים / ראות פניו ואשכן בחצרו

ונעלה אל פאת ציון חברים / נקוה לחזות משכן דבירו

ואשרי איש אשר ישים אלהיו / בכל כסלו ומבטחו ושברו.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/28812