


	
	שבח אשיר לרוכב על פלכים
	




שבח אשיר לרוכב על פלכים / אשר שם לעבדיו מהלכים

אשר הפיק רצון עבדו וחפצו / וסקל לי מסלות עם דרכים

שמרני במלאכיו בכל עת / בכל מקום עירות עם כרכים

ובמדבר בארץ מאפליה / בלב ימים בעת גליו הפוכים

וחנן לי ספרים אין כערכם / והשלימם במורה הנבוכים

לרב משה בנו מימון מיוחס / ספרדי ולו שם בנסיכים

ספריו אין כערכם למבינים / פרושים הם כשלחנות ערוכים

בצו לצו וקו לקו בנויים / סדרים אל מבקשיהם סמוכים

מסלאים בפז דרך קצרה / בכמותם וענינם ארוכים

בני אל חי אמת דרשו בכל עת / וכל רגע ואל תהיו חשוכים

בשתופים מפרשים לעין כל / אלהיות וטבעיות סבוכים

והמצוות בטעמיהן מתוקים / לדורשיהם ישרים הם תמוכים

בפרושים משלשים למען / יאירון כל ואל יהיו צריכים

ונגד איש יבטל את דבריו / אהא נכחו וקשתותי דרוכים

ביען פיו מדבר תהפוכות / ושכלו הוא אשר הלך חשכים

חבליו נפלו לי בנעימים / עבותות אהבה המה משוכים

וסודותיו ראויים הם למשכיל / בכל חכמה ואיש זרע ברוכים

ובם שרים למשרתם יביאון / וימלכו בכתריהם מלכים

יזכני הגותו אל למען / אהא רע לרועים עם נסיכים.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30260