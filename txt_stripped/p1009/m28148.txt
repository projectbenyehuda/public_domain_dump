


	
	שמע דודי לשיח איש
	



תרגום עיבוד של שיר אלחרירי






שמע דודי לשיח איש ודעתו / בלי סיגים בניבו על שפתו

במהלל איש בפיך אל תמהר / ואל תבז לאיש טרם ידעתו

עמד על עמדך וראה בלבך / עדי תכיר שבחו או גנותו

ואם תראה גנותו עת להעלים / ואם תראה שבחו עת גלותו

וההגון להתרומם תרומם / וההגון להשפילו לרדתו

והדינר ביתרונו במומו / במבחנו ולא על פי ראותו

והזהב במעבה האדמה / עדי יגל ונחשף יערתו

וסכלות היא להלל איש כסילות / לפי עשרו וגם יפי כסותו

והבוזה לאיש מוסר ועניו / לפי בגדו ושמלתו וסותו

ויש נביא ואזור עור במתניו / ויש סכל מעיל עז גאותו

והחכם אשר מדיו בפיהו / וישים את מעילו מעלתו

הכי כל איש לפי שכלו יהלל / ותפארתו ביראתו ודתו.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/28148