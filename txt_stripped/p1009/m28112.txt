


	
	אהה על משפטי תורה נבוקים
	



הגנה על הרמב״ם כנגד מבקרו הראב״ד






אהה על משפטי תורה נבוקים / כספירים ראי מוצק חזקים

אהה שבו כלענה ממרורים / אשר היו כנפת צוף מתוקים

אהה לי על שדי חמד גאולים / והן הנה בכל פיות מרוקים

יסודתם בהר קדש בבנין / גאון הדור וגבור בענקים

הלא הוא רם במזלו עלי כל / גאונים עצרו מלים דחוקים

בנו מימון מאשר הוא לעין כל / ויסד עז בפי עוללים ויונקים

ומשכן בין קרשיו עם בריחיו / הלא הציב יריעותיו והקים

והדינים למיניהם משכם / במתכנתם עלי ספרו חקוקים

ונשמע מכנף ארץ זמירות / ואפסי ים קרובים עם רחוקים

ישננו תהלותיו ושיחיו / בכל מקום רחובות עם שוקים

והסכימו בני עליון לקולו / בחזקת יד יעידון בשחקים

אבל איש קם בעיונו לנכחו / במלחמתו וסרעפיו עסוקים

ושם חרב בפיו לוטה ומרוטה / ושיחיו הם רמחיו כברקים



שמו ראב״ד וכמעט קט ואבד / לעמודים במעבה בין יצוקים



ולולי רחמי אל קדמוהו / במגדל עז להציל העשוקים

והמגיד למשנהו יכונן / הלכותיו לעמת הפרקים

דבר האל בספר מלחמותיו / באת והב בסופה מחזיקים

ובית הלל ובית שמאי מעידים / לברר השמועות מעמיקים

וכל כבוד ומוסר וענוה / בחצריהם וטירותם דבוקים

ולא נשמע דבר חרפה בפיהם / ולא קנאה ונקראו מציקים



כמו ראב״ד אשר מלא חדריו / ללעג עם הבלים נחלקים



עלי גאון אשר האיר לתבל / בפרושיו למשפטיו וחקים

והשביע לנפש הרעבה / וחכמותיו לכל צמא מניקים

ותפארת לאיש בשבח אנשים / יראים הם ומכל חטא מנקים

לזאת יתר לבבי ממקומו / ועצמותי בשברם נאנקים

למענהו הלא יסלח אלהים / בנפש קוראה ממעמקים

והיא תערג לפניך ותדמה / כאיל תערג על האפיקים.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/28112