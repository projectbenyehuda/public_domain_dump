


	
	לפני אלהים אעמד
	






לפני אלהים אעמד / אמר ללבי עת סגוד

לבי עמד כי מי בסוד / תוכן לבבות יעמד



אל תחגרה נשק לבד / ענין ומה היה כבר

אל תהרס לראות דבר / סתר ואל תיקד יקוד



שים לך גבול עליו גדל / כי שכלך הולך ודל

ממפלאות הצור חדל / כי אין רשות לך ביסוד



ארץ ומפעלה שאל / האל וסודו אל תגל

ממלאכותו רד ואל / במקום גדולים תעמד



תרצה להספיק צרכך / תמיד כרע על ברכך

גול על יי דרכך / ובטח בעת נוח ונוד



אל תשמחה אל גיל מאד / שכלך עלי יצרך פקוד

אל יאמינך עת רקד / אל יחרידך עת ספוד



בגדי יקר אל תחבש / נפשך בחטא אל תענש

אל תחמד ארחות אנוש / הצור וארחותיו חמד



דרך אמונה לך כבש / סות הענוה קום לבש

כי תעבד מלכי אנוש / עבדי עבדים תעבד



תחשב לך כי יעניק / או כי במעוז תחזיק

עתות רצונם שוא וריק / וימי חרונם אוי ושד



מחזיק באל לא יחסר / הוא נעלה על דוד ושר

טוב לעבד מלך אשר / לו יאתו הדר והוד



ונטש דבר סכל וריק / קוה לאל בו החזק

הוא שזבדך טוב בחיק / אומן ולא יחדל זבד



לצר תהא אלם כשה / ובטח בלבו תחסה

מזבח תשובה קום עשה / גם יצרך עליו עקד



שמעה ידיד בבלי מרי / והיה כשה לפני ארי

יהיה לראשיתך פרי / ולאחריתך עוד ועוד



איעצך תחדל לרב / ופחד לשמשך תערב

חכה עצת אל ועזב / את כל עצת רע ודוד



שוקל עפר ארץ וכל / נותן לכל חי מאכל

כי טוב ומטיב הוא לכל / קרוב וכל מרחיק נדד



כל מחשבות יצרך זרה / והיה אנוש חרד ירא

אל נא תהרהר אחרי / מעשיו ועל דלתו שקד



לעד פשעיך כסה / ערשך בדמעתך מסה

הטוב בעיניו יעשה / אם לחיות אם לאבד



נפשי לאל התמהמהי / מאזין לבכי עם נהי

אמר: יהי אור ויהי / צוה וקם ויעמד



תמיד בפי נגיד ושר / מעשה בראשית נאשר

וירא אלהים כל אשר / עשה והנה טוב מאד.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/29169