


	
	לאיש נכאה זמן הגדיל כאבו
	








לאיש נכאה זמן הגדיל כאבו / למי יגיד מרי נגעי לבבו

כאלו הוא עלי כנפי נשרים / ונודד מחלי למאד עצבו

בני ימים צנפוהו ככדור / עלי ארץ גזרה שת נתיבו

וסגר בעדו דלתי שחקיו / וחשך מערף עליו רביבו

ונלחם בי חשבני לאויב / עדי אסר לפרשיו ורכבו

עלי אלה נפוגותי במשמר / והן לא אוכלה לצאת ולבוא

ואין חושך לים גליו ודכים / לבתר מושכות שתיו וערבו

ונלאיתי להשיג קץ שביליו / באולי אמצאה ארכו ורחבו

הקימותי בכל גבעה מצפה / להגיד מי אשר הוא עם קרובו

וכל פנה ישוטט הנתיבות / במזרחו ואם ממערבו

והנה הוא כמו איל ידלג / לעמתי להתבשר בניבו

ואמר לי: תמונת איש ראיתיו / בהלוכו בשורה נמצאה בו

ומנהגו כמנהג איש חכם לב / ליפי שור מרוצתו ושובו

בעודנו מדבר לי וזה בא / ופתח אגרות טורי לבבו

והנה הם לאיש משכיל שלוחים / אשר קם לזמן אורו וריבו

ושורותיו כמור עובר יפיחון / בקראי בם ולבי נס שביבו

ומהם טור בתפארת ידבר / ואחיו אחריו אוחז עקבו

כאלו הם ככוכבי רום סדורים / עלי שחק ומתאימים סביבו

מעידים על כרוב ממשח והודו / אבי ישר וכל חכמה בקרבו

והגלגל יסובב הברואים / והוא בן איש והגלגל בחבו

ולא נמצא סגור כי אם פתחו / וכל סתום כאין הוא חשבו

ובטוח בחוטו המשלש / במענה טוב לכל שואל השיבו

פני הדור ותפארת גאונו / מאד ענו בעת קומו ושכבו

ולרגעי לטובה אזכרנו / ואפקידו לשם עבים רכובו

יחופף זכרך שדי בשלום / ותזכה לחזות נעמו וטובו.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/28992