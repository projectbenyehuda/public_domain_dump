


	
	ראו מלך אשר מלא חמסים
	








ראו מלך אשר מלא חמסים / פני תבל ונעדרו משושים

מלאכתו היתה קשת לתמו / ומחנותיו עלי כתף עמוסים

ושופך דם לאביונים נקיים / ועזב כל מתי חיל הרוסים

בעיניו הם כדמן לאדמה / ונחשבו כנבלי החרסים

עדי שבו לכל עובר וכל שב / בכל חרפה ובכלמה מכסים

ואין יועץ להשיב את חרונו / ולא יהיה כאוצרות בלוסים

ומשנהו אביר רעיו מקנא / למעשהו ושרעפיו אנוסים

אזי אמר למלכו: הן אדוני / אני בוחר לקשת נעלסים

ותהיה לי כחומה בין גדודים / ובה אהיה כעומד בין הדסים

במשכי בה לנגד צורריך / יהו כורעים ולא נהיה לשוסים

והמלך בשמעו רץ כאיל / ועשה כל יפי קשתות כמוסים

למשנהו בתפארתו לפניו / ועז עם הוד ותפארת לעושים

ונתן לו וקבל לה בכבוד / ונשק את ידי מלכו פרושים

והפך בה ימינו עם שמאלו / עדי שבר עדי קשתו כמשים

והמלך אזי קם בחרונו / והתקצף והתרפס רפסים

ובקש להרס כל ארמנותיו / וכמעט קט כבקעה לרכסים

והמשנה בנחת דברותיו / בחכמתו ונפלאות ונסים

משכהו בחבלי אהבתו / ואם היתה חמתו כעכסים

והשיב מחנה קצפו וזעפו / ומקרבו ומלבו כטסים

באמרו: הוי אדוני לא תדמה / לפועל אל בידיך רמוסים

ופעל כפך כזה למאות / בחכמתם כחכמתך מנסים

וקנאת לשברו עד לכמעט / תאבד צורריך כיבוסים

ואף כי צור אשר יצר יצורים / לבדו כי בנפשותם תפוסים

הלא קנא יקנא על ברואיו / ועברתו כקדח אש המסים

והמלך כשמעו שב לאחור / נתיבותיו בשובו הם מכסים

ושמע לעצת משנה חכם לב / ושת לבו למושיע לחוסים

שאלהו עצתך מע יעצה / השיבו איש יהודי מעמוסים

אזי שלח והעלני למולו / בחכמותי אשר לים מכסים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29923