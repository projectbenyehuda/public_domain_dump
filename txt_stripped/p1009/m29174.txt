


	
	מבין עפאים קול זמירות יענו
	








מבין עפאים קול זמירות יענו / עגור ותור וסיס בשיר ירנו

ואשאלה סבת זמירתם ואיך / עמדו למשמרתם ולא יסכנו

ויאמרו כי שמעו זמרה ושיר / בא משמי שחק והכוננו

לענות בשמחתם וצהלתם הכי / שיחים ביחד הרים ירננו

יען אשר בא איש חכם רזים וגם / משכיל בכל חכמה וצץ פרחנו

רב אשכנזי הוא ונקרא אב המון / לו יד ושם כדבש במלקוחנו

האיר פני תימן והוסיף על מאור / שמש וירח וכוכבינו

ואענה אף אני חלקי בטוב / לקחי וגם שיחי להכתירנו

שלום לבוא השר אבי משרה וכל / חכמה מפארה אמת צבינו

תמכו לבבנו תשובותיו בעת / נשמע לזולתו והשביענו

מקרא וגם משנה ותלמוד חברו / פרדס נטעהו והאכילנו

על רב ספריו כל לבבות עלצו / התחלצו ללמד ולאהבנו

עד כי ראות פניו בהגיונו הלא / תרון לשון אלם ותרהיבנו

ואטעמה מצוף דבש יערו והן / ארו שתי עיני ורב כחנו

אלה זמירות יאמרו לי נלכה / נכרע למורנו וגם מלכנו

אולי בעינך ימצאו חן כי לך / יתחננו לאמר נשא טרחנו

אלה פרחינו ולא גמלו עדן / אולי ימהר יום גמול פרחנו

חוט זכרך הטוב משכנו ועד / נפגע בך לא נעצר רוחנו

גילו בני תימן אמת לכו חזו / פנים אשר האיר למחשכנו

ופנו לשיחותיו ואמרותיו הלא / זהו אשר דלה וגם השקנו

ממעין חכמה מקור בינה אמת / שאב בלב רחב ויצק לנו

התאזרו החלצו הקבצו / לא בעצלתים וסוף אשרנו

אם נדעה השכל ואותו נרדפה / נפנה לעץ חיים והוא חיינו

יומם וגם ליל לזאת מי יתנה / עדות והחקים בשיחתנו

אולי יכפר בם חטאינו ואם / יעזר אלהים יקבצו נדחינו

ירפא לכל מזור בגלות רחבה / כיום והם מרפא למכאובינו

על יד אביר רועים גביר דורו והוא / כמעט יעורר ביאת משיחנו

יבנה לעיר קדש וההראל וגם / יבנה לעיר ציון ומקדשנו.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/29174