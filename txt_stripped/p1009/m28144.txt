


	
	כמתוך החלום אראה תמונה
	








כמתוך החלום אראה תמונה / בשורי מפאת צפון עננה

כתבנית איש והוא עוטה ענוה / מעיל צדק ועל פניו שכינה

כליל שכל אחי יפי צבי חן / ותפארה ואין קץ לתכונה

ושבעת החברים החשובים / סבבוהו והיו בו שמונה

חלומי העבירני למולם / ולבי ער גויה הישנה

ושאלתי למי אלה בתבל / השיבוני לאברהם למקנה

צבי הפך נאות מדבר לעדן / והמיר את ימי זקן בעדנה

צמחים יבשו לולא מטריו / יחיו כל פרי נטע וכנה

וכל איש שש וכל עץ צץ למימיו / משכם הוא כפרפר ואמנה

צבי מאס בהבלי הזמנים / ומלא אוצרות בין כל פנינה

צבי מאס בחן ילדות ושחרות / והרביץ דת ותושיה מכנה

ידי לבי קראתים ולא מצאתים / עזבוני בלא שכל ובינה

חרוזי שיר ולמה תפשעו בי / לכו הקבצו אלי גשו נא

קשרתם כלכם עלי ונסתם / ולבי יהלך אנה ואנה

ידעתיכם תמול רצים לידי / הייתם לי כסוחרה וצנה

נפוצתם בבקשי לאספכם / מליצי דברו אלי נכונה

ועתה אלכה לי אל מקומי / עליכם אמצא תמיד תלנה

שאו עבים שלומי אל אדוני / ולהם חדשו מלכות ישנה

וספרו קצר רוחי ונפשי / ואויבי נתנו על לב מגנה

ולולי חסדי אל נהגוני / ותורת אל בכל עת לי למנה

אזי כלה שארי עם לבבי / ונפשי יעמד כים שאונה

אלהים חי גאלנו ברצון / ואיטיב שיר בראשית כל תחנה

וזכרה את עבדיך בעת צר / למען אב ידעך באמונה

ושלום רב כחול ימים ליתר / בסוד אהבה בלבי היא צפונה

ועת תבוא פקידה ליהודים / ומצעדי לדקלה המדינה

ושוקים לשוקים ירוצון / בשבר מבצרי אמה דשנה

ונראה פני אל לחזותו / ונבוא שערי ציון ברנה.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28144