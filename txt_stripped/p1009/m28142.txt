


	
	חכם רזין ודין אין כמותו
	



חידה מתוך ספר המוסר






חכם רזין ודין אין כמותו,

ואיש משכיל וגדלה מעלתו.

הבינני והורני במגדל

אמת לא יוכלו רבים עלותו.

באיש נאסף אלי עמו ולו אח,

ונותרה לבד אחרי בלותו.

ואחיה אשר לקח ירשת

אחי המת, ונעשתה עצתו.

ודין תורה אחי אשתו ירשו

בלי משפט בבואו גם בצאתו.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28142