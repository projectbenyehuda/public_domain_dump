


	
	אודה לך צורי
	






אודה לך צורי והנני / אזכר חסדים שגמלתני

בנת למודעי למרחוק / משד ומחמס פדיתני

גלמי הלא תראה בעיניך / בדין ובחכמה יצרתני

דברי עונות גברו מני / הואל סלח נא לי וחנני

הואל וכפר את עונותי / אעמד ויד צר אל תנידני

ופתח לעבדך שערי צדק / אחר בחנני ונסני

זכרה לבנך חסדי אבות / עת בוא במשפט אל תדינני

חלקי יי אמרה נפשי / לכן גויתי תריבני

טבעה לטומאתה בשוליה / רוח בקרבי היא הציקתני

ימי הלא קלו מרוצתם / אגוע ועין לא תשורני

כלוא ביגון כל ימי חיי / רעות בלא מספר סבבוני

לא תעמד יצרי עלי עמדך / חנם לבלע תסיתני

מהר זכר זמני אשר עבר / בים וכמעט קט ואינני

נגד לעיניך זכר בבל / יום תחלואיה הלמוני

סורר זכר לכתך בארץ כוש / יום האניה נדחה מני

עצל זכר חומת מדינתך / יום הבקעה העיר וקם מוני

עין לך תלעג בתוך ארמון / כלוא במחלוני וכליוני

פן תאמרה יצרי לכדתני / לכן סעפי הם ישיבוני

פרוד וגם פוחד במגדלות / בהם בני אמה אסרוני

צדיק בכל אלה אלהים חי / גברו חסדיו לא עזבני

קצר לשוני מלספר עוד / כל נפלאותיו ראתה עיני

רגלי הלא העמיד בתוך מישור / לולי יי שעזרני

שתי באל בטחי לשעבר / מן העתידות אל תבישני

תכלית דברי אשאלה תמיד / בין החסידים אל יזכני.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/28246