


	
	חשקי בך צדיק לרב צדקתך
	








חשקי בך צדיק לרב צדקתך / אתה חמוד לבי בעיני הנך

תחשב שכחתיך בארץ הצבי / כל עת נסיעתי בלבי הנך

שוכן במשכיות חדריו כל ימי / חיי וגם אני לנכח עינך

אשים סבבוני בנודי ממך / אתאו לקט שושן במעין גנך

הסר בפלולך זאבים טורפים / היום ואשובה וארעה צאנך

בער בשר גופי באש פרודך / רחם נכה לבב אלהים יחנך

מבעיר במו צלעי עלי לבי לאט / פן תשרפה אותו והוא משכנך

עתה ידיד נפשי לכה איעצך / הואל וקח אשה ושב על כנך

רב לך להתנודד שמע מני וקח / עזר לנגדך לאפריונך

סב לך לחזקיה בעמדו מחלי / כבד להפריח וקים נינך

אתה כמלאך האלהים תחכמון / לכן ומי אני לגלות אזנך

ישלח לך שלום אלהים ממעון / קדשו והוא סתרך וגם מגנך

נתן לך חיים אשר כלבבך / ינחילך עולם כפי צביונך.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28940