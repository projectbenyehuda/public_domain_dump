


	
	אלהי אב ידעך מאמונים
	






אלהי אב ידעך מאמונים / ובן נעקד עלי מזבח אבנים

בתפארת שמך הפליאה / זכר עליון ברית אבות לבנים

גדלתך בנצח עם גבורה / ומלכותך בהוד על כל גאונים

דרשתיך בסרעפי לבבי / והקרבתי קרבי הדשנים

הלמוני בנוד חטאת נעורי / אשר עלו לפניך המונים

ועתה אשפכה שיחי ודמעי / לפניך מקום תורים ויונים

זכרתיך בלילות על יצועי / הלא אתה משנה הזמנים

חתם לי אחרית תקוה לטובה / בידעי כי חנוניך חנונים

טהור עין פקח עין לפידי / חסדיך בלבי הם טמונים

ימין עזך תגלה בתשועות / הלא שחתי ושבעתי יגונים

כבדי פלחו חצי תלאות / ולא סרו במשמרתם כמונים

לך צורי אשוע ואזעק / רפא שברי כהושעת לפנים

משכני בחבלי אהבתך / בחמלתך ענני ממעונים

נשא חטאי ופשעי ואשמי / ברחמיך ויהיו לי נכונים

סעדני באמרתך ואחיה / ולא אמט ברגלי עד שאונים

עסיס ביתך תרוני בדשנו / והשקני במו נחל עדנים

פקדתי במדתה תמלא / ובה אשיג ראות פנים בפנים

צדקה לך וכבוד גם וחיים / ומה רבו לך טובות צפונים

קבוצת שיר ושיח עם תחנה / אספתים לך והם דברי קצינים

רצה שיחי פנה אל דברותי / ויערבו כמו שירי רננים

שמר שאתי חרפות המקנאים / ואל תחרש ללעג שאננים

תחיני ותשוב תעלני / והנני רש מדבר תחנונים

אילותי ומבטחי ושברי / אלהי אב ידעך מאמונים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28331