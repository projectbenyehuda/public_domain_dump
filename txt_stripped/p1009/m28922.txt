


	
	בני תורה הוי שוקד לפתחם
	








בני תורה הוי שוקד לפתחם / ושאם על זרועותיך וקחם

ושים אזנך למיטב מעניהם / וחידותם ודבורם ושיחם

וספריהם תשנן בם לעולם / ותדע מעגלי צדק בלקחם

ועתה נקבצו כל הגאונים / קרשים עומדים מעל בריחם

עליהם משכנות האור פרושים / בבית ועד לרבנו ירוחם

משכם הוא בחבלי אהבתו / ופתח אוצרות יינם וטבחם

ירוחם מאדון עולם ירחם / מאסף מחנות תורה בכחם

נתיבותיו בשם הטוב דרכם / וארחותיו בשמן טוב משחם

קנה חכמה קנה בינה חסר לב / וסור הנה לדלתי בין ופתחם

ראה נא תולדות אדם וחוה / בני נח ושנו את שבחם

ואין הדר ותפארה ליפת / בני שם הם אשר משלו ברוחם

סגלה היא יקרה מפנינים / בתושיה ואל תזכר בני חם

נחלוה ונקראו קדושים / ואדירים אשר חפצי לנכחם

בהלוכם עלי ארץ תניחם / ואם שכבו בהקיץ היא תשיחם

וסוף אודה לרוקע האדמה / ושמים כאהלים מתחם

גבורותיו להתיר האסורים / ועינים לעורים הוא פקחם

אקוה את ישועתו בקרוב / ובה אגיל ובה נפשי תנחם

ואז יזרח פני שמש צדקה / לכל ירא ולא יבוא ירחם

וחלילה לאל חי מכזבים / ולא דבר בטובה עוד ונחם



שנת השל״ט יהא שולטן לעם אל / ובה יגאלו על יד משיחם



ואם איחר עדי שיל״ה בבואו / ועם לו יקהת כורעים בשיחם.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/28922