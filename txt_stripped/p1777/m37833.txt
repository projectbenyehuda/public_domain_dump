


	
	י. כשהלאה אותי ממך תדחפי
	







כשראיתי את כוכבי נוצץ ורוזם לי בעיני זהב ואני כתינוק מלא
אהבת אש אל זוהרו נמשכתי, בעיניים דולקות ובלב סוער, אז ראיתי על שפתייך
צחוק קל של לעג….

ויועם הכוכב…

ככהן בקודש הקודשים לפני שכינת־יה עמדתי לפנייך מתאונן ותובע – ותסבי את פנייך ממני ותכעסי.

ואבך לפנייך בתחנונים ואבקש רחמים – ותביטי בי בעיני קרח וברוח חורף בי נשבת….

ותלקה נשמתי…

ואוסף להתחנן: העבירי נא את ידך הרכה על גביעיי המתפתחים – אז אפרח ואיף, אשגשג והיה לפרח שמים…

הישעני על לבי ובידייך את צווארי לפתי נא ושירת שמים אשמיע…

את שפתייך שושנים לחצי נא על מצחי הלוהט – ורעיון ענק, עד שחקים מגיע, ממנו אז יצמח….

אז ניגשת אל החלון ובמנוחת נפש חרישית הסתכלת בכיפת התכלת…

אז צמחו מלבבי נחשים…

ואצעק!

וכשהלאה אותי ממך תדחפי…

את כל פרחי נשמתי אשרש בשנאת ייאוש ואזרקם לסופת הצפון…

את ידי אנופף ואכבה את כל אורות ליבתי, והיה בה לילה וחשכת שאול…

ובדד בלי אור, בלי נשיקת כוכב, בלי ריח פרח, בלי לטיפת רעיה אתעה ביער החיים….

ובלבי אשכין את הנחשים…

כשהלאה אותי ממך תדחפי!….















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37833