


	
	[אחי רעי אים? מהר נא רוצו]
	




Lelio della Torre


[נולד בקוניאו (Cuneo) בפלך פימונטי בשנת 1805 ומת בפדובה בשנת 1871]





– – – –   – – – –   – – –






אחי רעי אים? מהר נא רוצו,

ידכם מלאתי טוב, נא תושיעני.

גלגל עתי נהפך וישליכני,

כסלי שתי בכם, מה לי תעוצו.





אך מה? ערף תפנו, מני תפוצו,

תלעיגו לי, כל־רע יעזבני?

הה לא רעי (מסוה יפל ממני)

רעי שלותי המה, בי יקוצו.





אתמול עת בדביר־ענג צוף טעמתי

סבני כל־היום דגלי הניפו

לשקד על־דלתותי כטל על־אחו.





היום על־עזרתם מבטחי שמתי

כי מים זידונים נפשי הציפו:

אין איש מהם, רגע כלם ברחו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40807