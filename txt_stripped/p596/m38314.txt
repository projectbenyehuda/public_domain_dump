


	
	יעלה קומתך
	




סימן: ישראל






יעלה קומתך דמתה לתמר / זיו שפתותיך כמו חוט שני

חכך כיין טוב ריחו לא נמר / ושתי עיניך הם הרהיבוני

למה זה דמע תזלי כמר / מדלי עין בו לבבתיני

אשים את אויביך כתוא מכמר / אצור אהבתך מכל משמר

רב לך שבת בין תימן ואומר / שובי כקדם למעונך חני.





שובי לבצרון בת עדינה / אשר רקתה כפלח רמון

בתוף וכנור שאי רננה / כי לא תדעי עוד שכול ואלמון

רעיה אם היית משל ושנינה / לצור ופלשת גבל ועמון

הן עבדים נתתים לך מנה / כי אהיה עמך מגן וצנה

נוחי יונה נודדת מקנה / עופי למקומך ושם קנני.





רחקו מבלעיך יפה / פדיתיך מבין שני אריות

אניף את מעיפיך תנופה / אקח נקם בחרב פיפיות

עוד יעבדוך ילידי הרפה / גם ישרתונך אילי נביות

אחר רודפיך אני ארדפה / יבואון לך בתחנון שפה

לא יאמרו לך משמש שזופה / עדי תפיך גם התלבני.





אל נוה ציון מהר תעלי / אל מקום זה נכספת רב כסף

לקבץ נדחך אשא נס דגלי / נפוצותיך אהיה מאסף

למעני חנם תגאלי / כי חנם נמכרת לא בכסף

ובאויבך הנני יוסיף להפליא / פצחי תהלה קולך צהלי

תמתי באי חסי בצלי / אני מושיעך בי תשעני.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38314