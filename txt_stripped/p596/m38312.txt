


	
	אזמרך אלהי כל יצורים
	




סימן: אני ישראל בר משה נגארה חזק






אזמרך אלהי כל יצורים / בזמרת חן ושירים נהדרים

נגינתי כקול נבל אעורר / ואשיר אחרי נוגנים ושרים

יקר הודך לכל יבא אספר / ואגידה בסוד שרים ישרים

יצוריך כבוד שמך יעידון / ויודוך זקנים עם נערים

שחקים באמונתך יסדתם / וכוכבי אור עלי ארץ מאירים

רקיעי רום וכל-מלכי צבאות / בני אלים ואראלים בהירים

אשר חשים ורצים הם במרץ / למצותך, ולא אחור נזורים

לך יודו בניב שפה ברורה / ברן יחד כאיש אחד חברים

בכל זאת עז הדרך לא יכילון / ואף גבר ימותיו כשכירים

רבבות מאליפות כל לשונות / ואלו יפצחו כים זמירים

מרום עזך בשירים לא יסלה / ולא הוא תוך גבולים או גדרים

שבחיך בלי קץ סוף ותכלה / פלאיך חדשים לבקרים

הכי תפליא חסדיך לעבד / אשר יקרא לך מן המצרים

נהם ינהם כנהמת ים לציריו / וישאג ככפירים ביערים

אשר יראה לעבדו בו ישורר / והוא שאנן ושוקט על שמרים

גדל-חמה ומלחמה יגרה / ולו ממשל בעם משל בשרים

אביר רועים רעה עמך וקבץ / נפוצותיו בקצוי ים פזורים

רצה צורי בקול שיר ושלח / אסיר תקוה יקוה עת דרורים

הלנצח יהי עבד לעובדיו / הלעד זה יהי נכנע לזרים

חבש שברו הלא שברו לבד בך / הכי אין בלתך מרפא לצירים

זכר-לו אהבת וזכות אבותיו / ואל תפר ברית הורים טהורים

קחה מפיו מקומן של זבחים / תשורת שיר ומנחת מאמרים

ושוב ארמון למשפטו כקדם / אשר ישיב נשמות לפגרים

ואזי שם בקול רנה ותודה / אזמרך אלהי כל יצורים.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38312