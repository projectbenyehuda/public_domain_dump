


	
	הכימים בחרתם
	



הכימים בחרתם

ולה תעדה אלי ר' נסים פי אבנה

ולו תנחומים לרב נסים בענין בנו




הכימים בחרתם במרדים, / וכלילות חפצתם בבגדים,



וכזמן רע, אשר יקשר בזדון / כמו כן תקשרו על הידידים?



למען תלבשו מכלול ורקמה –  / ונסים על בנו מלבש  חרדים,



ותשירו בבית משתה ושמחה – / והוא יקרא בבית אבל ספדים,



כאלו לא ידעתם כי לאידו / שמי שחק ואדיהם באידים,



והקציר והבציר בצירים, / והמטר ולפידים בפידים!



היקטף יחיד אביו באבו – / ואביהו מיחד בין יחידים!



וישרש, בהגמל, ילודו – /והוא שרש לשר גומל חסדים!



ויכשל בזרעו מחזיק יד /לנכשלים ולעניים מרודים?



ולא זכה להשכילו בלוח, /אשר לוחות ברית לו כצמידים!



ואם מבין ילדים יעקב מת – / היש יתרון לאבות בילדים?



ולולא כי אלהים אל אמונה / ואין עול, ומעבדיו חסודים,



ולסובר בסבר טוב שפטיו – / מליציו טוב ביום משפט מעידים



אזי מאן להתנחם לבבי / ושבעתי עדי גוע נדודים.



תנה אלי, לאביו מצפונך / אשר תצפן לרעיו החסידים,



והשב לו, מקום אחד, שנים, / יהו בדור כמו אביו אחדים!


  


דברי ראש לכל ראשי דברים, / ועל שיחים נגידים הם נגידים,



וימות בן בני ובנו זקנים – / ושיחי אחרי מותם ילדים,



וישאום בגבותם ספרים / כמו ישאו אדוניהם עבדים,



וכן המה אהביך בנפשי / מקימים ונכתבים נקודים.



ועל מה זה תאחר מן ידידך / כתביך בטורים כרבידים?



אני להם, וחייך, מצפה, /והם עלי כפניך חמודים,



ונואש מחזות סיני בעיניו / יהי נכסף להביט אל רפידים!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2289