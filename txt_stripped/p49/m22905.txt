


	
	[לנודך בקרבי]
	




∪ — — ∪ —
— — ∪ — — ∪ — ∪
— // ∪— — ∪ — — — ∪ — — ∪ — ∪ —



לנודך בקרבי אור וגופי בתוך
יאור1 // בשטפו2 ומי יוכל נשא אור וזרם3?



התמשך בקשת נד לתמך4 ביום נדד // ותציב כמטרה5 קרבי, ותורם6?



לנוד אוהבי7 זעו
עצמי ורחפו8, // ורקדו בתוך
גופי כעגל ובן רם9,



ואמצא לפרודו10 בלבי כמו יקוד // ילהט לחומי11 ועצמי יגרם12.









אור…יאור – לשון נופל על לשון.  ↩



וגופי בתוך יאור בשטפו – השוה לעיל לח 26:
ולבי בבין זעה לזעה כצף בינות יאורים שנים נהדפים ונהרים.  ↩



אש בוערת בקרבי על פרידתך ודמעותי נוזלות בזרם עד
שגופי הוא כמו בתוך יאור שוטף, ומי יוכל לשאת אש וזרם מים יחד. ומי
יוכל נשא אור וזרם – השוה לעיל עג 8: ואיך אוכל נשא אחת בראשי תשופני
ואחת על עקבי.  ↩



התמשך בקשת נד לתמך – על פי מלכים א כב לד:
ואיש משך בקשת לתמו.  ↩



ותציב כמטרה – על פי איכה ג יב: ויציבני
כמטרא.  ↩



ותורם – ותירה בהם חצי אהבה.  ↩



לנוד אוהבי – מפני פרידת אוהבי ממני.  ↩



ורחפו – ונעו. זעו עצמי ורחפו – על פי
ירמיה כג ט: רחפו כל עצמותי.  ↩



רם – ראם. ורקדו בתוך גופי כעגל ובן רם –
על פי תהלים כט ו: וירקידם כמו עגל לבנון ושריון כמו בן ראמים.  ↩



לפרודו – לרגל פרודו.  ↩



לחומי – בשרי.  ↩



ועצמי יגרם – וישבר את עצמותי. על פי במדבר כד
ח: ועצמותיהם יגרם.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/22905