


	
	[הנה יחידתי]
	



ולה אלי צדיק לה גואבא

ולו תשובה אלי ידיד שלו


הנה יחידתי בליליה / תרבה לצורה מהלליה.

בנה גדלתו אשר עצמה / ותעצים שיריו במליה.

מי אל בכל אלים כאל עשה / ארץ והציב את גבוליה!

כסה מעונתו בעב ענן / למטיר בארצו מאגליה,

וברק ענן אורו כמו ניצוץ /  עף על פני כוכבי מהליה,     [5]

תשמע שאון רעמו כחוללת, / ארץ יבקע קול חליליה,

דומה חזיז קולות, בהרעימו / בעב, לנפץ את נבליה –

שמלה קרעה איש בגבה, גם / השליך עלי ארץ פתיליה,

וזבול, בגלותו פני שמש  /  כסה פני כוכבי זבוליה –

כדמות יפת תאר, תגלה את / לחיה ותחביא את עגיליה.     [10]

מוליך לבנה על שבילים לא / ידעה – והוא ידע שביליה,

תקרב אלי שמש ותחבא  /  בזבול, ככלה יום כלוליה

חזתה ימי חפה בתוך ביתה / הורה ובושה מבתוליה.

קצרה לשוני מהגות את רב / גדלו, ואם תרבה במליה!

נפשי, אשר מכרה לצורה את / רוחה ולבה עם כסליה,      [15]

עזבי לספר את פעלת אל  /  בפרט – וספרי את כלליה!

שימי לדתך יום, תפתח בו / קשרה ותגיה אפליה,

ותני לציון, יום אשר בכיה / יפרץ כמו פרצו נחליה

על בת יהודה האסורה בין / רודים ומכבידים כבליה,

אמרי עלי לבה בפה שיח  /  נעים, ינחם לב אבליה,      [20]

תקום ותתנער ותשא ראש / למצא מנוחה מחבליה,

כי אם מפיצים אבדו משרה / וכליל כהנה מקהליה –

הנה שתיהן נקבצו היום /  בבנו-שמואל בן אציליה,

לישה – ולא טרף רחליה, /  שועה – ושונא את נבליה,

ראשה – ומחזיק יד לרשיה, / רוכלה – ומוחץ ראש רכיליה,   [25]

פליל בכל קושרי תפליה, /  גדול בכל עוטי גדיליה,

משרה עלי שכמו, כשירתי, / תגח בחוג שחק כסיליה,

תורת אמת על פיו מסדרת, / יורה – ולא יפיל חלליה,

זך בעדת זכים, וגאה בין /  גאים, ושפל בין שפליה,

מזה ובן מזים ומעמידי /  ארץ ומפילי נפיליה,          [30]

ראו בארצו כי גדלתה  /  רבה, ובלתו לא יכילה –

אמרו: לך תאות גדלתה,  /  קח מטך ונחה חיליה!
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/6312