


	
	התדע את
	








התדע את פעלי לחכמים, / ולזקנים בארחותם תמימים,

ובחורים מתי יראה, וטובים / במראיהם, ולצעירים לימים? –

הכינותי מקום משתה, ושחתי: / ״עלו בלו ימיכם בנעימים!

עלו, נשיש בטרם בוא פרידה / ואיד נכון לצלעי כל יקומים.

והחברה והמחיה – אחיות, / והפרוד והמות – תאומים!״

אזי באו אלי מצע משבץ / בארגמן ומכלולים רקומים,

ואל כלים, ואל מיני מגדים, / ביד שועים כמותנו ערומים,

עלי מטע אהלים, בין ענפיו / בני תור שוחקים יחד והומים,

ביום רוו ביין עבים ושכרו / והוציאו צפוניהם תלמים,

וישבנו במושב טוב, ואין בו / כבד לב, והפיקונו זממים.

ושלחתי לבן יובל, ומהר / בכנורו ומניו השלמים,

ותמכתי באם אקדח פתוחה, / משקדת, מעלפת לשמים,

וקראתי בני ביתי וקמו / לבן שורק ונכד הכרמים,

אלי עשוק מאור עולם בכדו, / כתמר העשוקה בין יבמים,

והריקו מעברת מלאה – / ולא היתה מלאה בעצמים,

והתירו אסיר־בציר, ועצור / שנתים בלב כדים אטומים,

והנה שב, זמן שפה בשרו, / אבל עינו מאדם כעלמים,

מקטר – לא באבקת הלבונה, / מרקח – לא בראשי הבשמים,

כמראה אש – ומשתפך כמים, / דמות פתי – ומסית הערומים,

וכברק ויש עמו גשמים – / ויש ברק ואין עמו גשמים.

שפכוהו עלי גופם בליל / ויצאו מלבוש חשכם ערמים,

ולא יכלו, בעת נוסף מאורו / עלי אור יום, להביט אל מרומים.

ותפשו בו – אבל הטם בחלק / שפתיו, לא בחזק יד ואימים,

ודבר־בם – והוא דומם – והרקיד / יקרים כצבי וכבן ראמים,

ולרצונם בפתע סר תבונם, / ודעתם הגלתה הגלת שלומים.

וראו דל – ולו שלטון עלי שר, / ופתי – לו מלוכה על חכמים,

במראהו, וטוב טעמו, וריחו – / והחבאו בכוסות השהמים,

ואדמו מפנינים על־ידי מך, / אסיר הכד, כמו פנים אדמים,

כאלו אור אשר לבש, ונגה, / ברקותם מדבקים ושומים.

שלחוהו עלי פיהם במורד – / ועלה הוא לראש שרים ורמים,

והשכיבם לעת ערב, כאלו / במקבת ביד יעל הלומים.

הקימותים לעת בקר – ואין בם / אשר יקום וראשם לא מרימים,

כאלו אין לרגליהם בהונות / ואין להם בצוארם גרמים.

ואמרו לי: ״אמר מי את ומה לך?״ / וננערו כנעור מחלומים.

עניתימו: ״תנו אזן למלים, יעידון בם מידעים וקמים,

וישמעו בכל חוצות ועל גב / מרום קרת ואין מכלים ומדמים:

אני נכד קהת ושאר מררי, / מתי השם, מטיבי הטעמים,

ומאבי ומבן־צוף שמואל / לפנים הערו דמים בדמים,

ובין אבי ובין משה נביא אל / שאר בשר וקרבת הלחומים,



אני אקרא שמו ׳אבי׳, והוא לי / ׳בני׳ יקרא בהקבץ עממים,



ומי ימצא ביחסי מום לשמצה – / חקר, תמצא אנוש מלא במומים!

ולי עשר וכבוד רב, ולאל / לבדו עז ותעצומות עצומים,

ופתחון פה עלי פיות ערבות, / ומשא ראש עלי ראשים כסומים,

וממלכה עלי גנזי זהבים, וממשלת עלי גנזי ברומים,

במושבי חכמים מחרישים, / ומשכילים, כאלו הם אשמים,

ויקומו בפיפיות חסומות / בעת עברי, ואישונים עצומים,

ויותרו לנגדי נאלמים / חכמים לעשות חיל אלומים,

ואחשף הדברים הנגידים / והיו עניניהם נעלמים,

ואטיף החרזים היקרים / ואין להם בתבל אח ודומים,

ועל כל זאת, וטוב מזאת ומזאת, / בכל יכלי פעלי לא זעומים,

ואם אפשע באנס או בנעלם – / יכפר אל אנסים ועלומים!״







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/25975