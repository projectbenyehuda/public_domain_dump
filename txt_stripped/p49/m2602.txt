


	
	חדשים משני
	




וקאל ירתי בעץ אקארבה מן רהט לוי

ואמר קינה שבה קונן על אחד מקרוביו משבט לוי



חדשים משני רגז חרוצים /     וחיים כאשר צרי חפצים,

ויראת כל אשר יראה, כאלו /    אני טלה וכל רואי שחצים,

ונום נפוג, ולב רגז ונמוג  /    כאלו מלאה ערשי בקוצים,

ושבע מאשר אבוס, ושמע   /   אשר אקוץ, ולא שמע עלצים.

שמע, לבי, מדנים מלשוני,   /   שחוטים מאמריהם כחצים:

התוכל לעטות בושה ולשכב   /  בבית קלון עלי ערש לחצים –

והארץ לפניך רחבה      /  ולך סוסים מיזנים אמצים!

השיבני: התרחב לי אדמה     / ואם ארכב בפרשים מאיצים –

והנושאים בכתף יהלכון אט /    בסותים מעלי כתף חלוצים,

והרוחצים בדם אשה ידיהם  /   פניהם מדמי אישון רחוצים.

הכל שנה במשפחתי מחתה  /   ומימים בבית אבי פרצים

ותמיד אחזה אחי, והמה    /  בלבם, לא בגופותם, מחוצים?

לך דודי ובן-דודי דמעי  /     בעפעפי לקינות פי מריצים

ואבהל ואבעת כאלו  /       סעפי כעדת אחאב נפוצים,

בעד צדיק אשר אחז דרכיו /    והוסיף, באשר יכשר, אמצים.

והיתה כל עבודתו בחייו  /    נתק מוטות ושלח רצוצים

ולנתץ את נתיב רשעה, ולבנות /   יסודי דת אלהיו הנתוצים,

ולזרע, כמו זרעו, צדקה  /     ולקום, כאבותיו, בפרצים.

בנו, קומה וקח מפי דברים, /    הגיתימו  במר נפשי, נחוצים

והם חמים, למען כי כתבתים  /   ולבי בי כלפיד אש בעצים.

ודע כי יש עלי לבי ולב כל   /   נבון דבר, כעל לבך, מחצים,

וכי אבלך יבכה אוהבי אל    /  וכי אבלך יבכה כל נאוצים,

ומי שמח בני ארץ ובכה –    /  לבכיו יבכיון תמים ולצים.

קרא ספרי והתנחם, למען     / לצורך אין, ברב אבל, חפצים,

ולא יסור להריב עם אלהים    / עלי רעים ומשפטים קצוצים.

ואולם יש לכל מחשב מחשב  /   וכל מספר בתוך ספר קבוצים

ויום יבוא לכל ארז ויפל,    /   ועת קצור לכל חציר, וקצים,

ויש שכר למתאפק באבלו    /  ויש שכר לנוהה על מליצים

ולהולך ישיחון ‘בוא בשלום’ /    משרתי אל ושרים נערצים.

ולא היתה בך שמצה – וככה, /   בכס הוכן לך, אין בו שמצים,

והיית בכל פריץ ממאס –   /   ולכן אין במושבך פריצים,

והיית לכל חמוץ מאשר –    /  שבה עם כל מאשר החמוצים!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2602