


	
	הלכושל ולנופל
	








הלכושל ולנופל תקומה / ולנודד ולאובד תנומה?

ואם יש לי, במוט רגלי, ואם יש / לקרסלי אשר מעד, תרומה?

בנפשי כל אשר יבוא בעזרה / ונחמה לכל נפש הלומה,

ובנפשים אשר באו ביום בוא / מהומתי וראו בי מהומה,

ידמו כי לעולם אין תמורה / ליום צרה, ולא תשב שממה –

ואל ירים אשר השח והשפיל, / ולו סודות ודרכו נעלמה!

שמע מלה, ודע כי לא לקלה / יחייני אלהים על אדמה,

וקבל את ימי רעה בלב טוב / ופה סגור ומחשבה חסומה,

ומשונים תהי אזנך כבדה, / ומזונים תהי עינך עצומה,

כמו חפני בשלה, או כזמרי / במדינית, ואונן ביבמה.

שמע מלה, והגדל יה בבית / ובדרך ובשכיבה וקימה,

והבהל והרחף וגורה, / והחרד והמלא באימה

לאל ראשון באין מוליד ונולד וחי לעד בלי דומה ודומה,

ולמצא את רצונו לך ושובה, / ומירא גערתו שב וקומה.

אני האיש אשר ירד בתוך ים, / ויש לים ברב שנה נהמה,

ובחרתי לרדתו אב, למען / באב לא ישברו גליו בחמה,

ונמשכנו במשוטות, ורוח / תנופף שבלי שדה וקמה,

והנה ים כעבדי יעשה את / אשר אחפץ, והרוח כאמה,

ושמים כספירים טהורים, / והמים כשמן טוב וחמה.

ומלחים יחוו זה לזה את / אשר ראו בים מתעלומה,

וזה יזכיר דבר חיה גדולה / ונפלאה, וזה יזכיר בהמה,

ורב חובל ישיבם: ״לא ידעתם / פליאת ים, ולא שחתם מאומה!

ושם חיה, שמה קרחה, אשר היא / בכל חיות מצולה לא עמומה,

וכל חיה אשר חיות שארה – / בפגעה בה אכולה או המומה,

והופכת לפיה כל ספינה, / וצי אדיר כמרכבה רתומה״.

ולא כלה לספר פעלה עד / אשר באה, והיא גועה והומה.

שמעתיה – והיה קול המלה, / וקול רעם באזני קול דממה,

והבטתי אלי צורה אימה, / אבל היתה בתכן דג רקומה,

כלויתן אשר ספר, כנחש / עקלתון, כמו תמר בקומה,

וראש לה כאני שיט במדה, / עלי פנים מנשאים כרמה,

ועינים כמעינים, ונחיר / כמו כבשן, ולה רקה כחומה,

ופה עמק ורחב כמערה, / תער נהר אלי תוכו בצמא,

ובשפתות כנאד על נאד נפוחים, / וביניהם כפי תחרא פרומה,

וגוף לבן, וגב ירק, וצואר / כמו מגדל, ובטן כערמה,

ובסנפיר כמו חרב לטושה, / וקשקשת כסוחרה אדמה,

וגזרתה למשגיחים כמו צור / אשר היתה בלב הים כדמה.

ושטה מסביבות לספינה, / ואין מניד ואין נואם נאימה,

והגיעה לצדיה ועמדה / עלי זנב כארז או שדמה.

אזי נמס לבב כל איש כדונג / וכמים ושבלת זרומה.

ושויתי ודוממתי לנפשי / כרחל יום טבח נאלמה.

וזכרתי אלהי – ואחרים / לנגדי יזכרו אל כאשימה.

ואמרתי: ״אמת, כזה וכזה / עוונות ילכדו נפש אשמה,

ואם נבלע בים יונה והוקא / ביבשה לצדקתו – אני מה?

אלהי, הארך לי, כי אשר בא / הקיצני – והייתי בנומה,

ואם זהו גמול ידי, תהי בו / סליחת מעותי העצומה!״

אזי שקעה בלב ימים, כחיל / אשר האל בים ירה ורמה,

ותחת לאני באה להפכו, / ומת כל לב ואבדה כל נשמה –

אבל גער אלהים בה, ושבה / כרגע אל מצולות ים פנימה,

והושיע לתולעים קטנים / עלי שוכה במו זפת קרומה,

והשיב משאול מתים, והציל / מבלעים ביד נשאת ורמה.

ותמהו כל נבוני ים, ואמרו: / ״במה זה נמלטו אלה, ולמה?

ולא היתה פלטה לאניה / לפנים מידי קרחה זעומה!״

עניתים: ״כן גאלת אל ליודעי / כבוד הודו מהדרת שלמה,

והוא עושה למכיריו תשועה, / והוא עושה במרגיזיו נקמה,

אשר לו ים וחיתו, ומימי / תהום רבה, ותולם על בלימה.

ומה חיה לנגד צור נסכה / ושם לה עז, ושם לה תעצומה?

אני אודה לאל תודת גאולים, / תהי על פי משננת ושומה,

ואודה כי לצורי אין תחלה / כנבראים, וכי אין לו חתימה,

ואודה כי אמת היא התחיה, / וכי מתים יקיצון מאדמה,

וכי משה ותורתו, אשר היא / בידינו, אמת ובתם רשומה,

וכי דברי חכמינו ישרים, / ותלמודם ומשנתם נעימה,

ויש שכר בעולם בא לזכים, / ותגמולים למתים על עלומה,

ואל שליט ביבשת וימים / ובשחקים ועל עיש וכימה,

ויראתו עלי פני נתונה, / ותורתו בתוך לבי משומה!״







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/26016