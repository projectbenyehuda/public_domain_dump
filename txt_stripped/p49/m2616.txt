


	
	טובות לאל
	



וזמן האל יתעלה התגברת והנצוח במלחמה הנזכרת, אלא שאבי, יוקירהו אל, שב ממנה חולה וחלה זמן ארך, וכאשר חלה אמר זאת:

  

שירה


טובות לאל עלי ונסים מכפלים, / רבו כמו ארבה וגדלו כמגדלים.



במה אקדם אל עליהם, ומה אשיב / על כל אשר גמל לנפשי בתגמולים



אם אתנה לו כל אשר לי – הלא לאל / ארץ וקנינים ובתים ואהלים;



או אעלה נפשי לשי לו – בידו כל / נפש, והוא שליט בלבות ובכסלים;



או אם אהי מרבה דברי בהלוליו – / יכלו, והלוליו עצומים ולא כלים;



אם אחסם את פי ואדם – עלי מה זה / שם פה לבן אדם, ולשון ומלולים?



או איך הבינני אלהים, וחנני / דעת, ואדמה אל פתאים ולעצלים



אין לעשות כי אם לספר כפי יכלי גדלו, ולרצותו בפרוש ובכללים.



אודה לצור, לא סך ביום צר ותוכחה / ביני ובין ישעו במסגר ומנעולים.



כמה הניעות בחילך והורדת / שרים וגבורים בלחם מגדלים,



רצו ללכדני בחמה וחזק יד – / אכן השיבותם בבושה מחללים.



גם באמר אחי בחליי: אהה, כי זה / חשוב כמתים לא יחשב בתוך חולים!



חסת וצוית להציל יחידתי / מכל חלי הפלא בצירים ובחבלים.



שנה – תכתת את משנאי, ואחרת – / תציל ידידך מחלאים ומחילים,



ובעת יקושון לי שתיהן בעוד שנה – / תקים פעמי על דרכים מסקלים.



נקוו פלשתים וערבים והקיפו / עלי להלחם בסוסים ובחילים,



חשבו ואמרו: אין תקומה לגרגשים / לפני מדנים ואמורים ונבדלים!



תעו בחשבונם, למען כתבני / אל חי בסוד אישים גאולים ונצלים!



אלה ברכב או בסוסים – והוא יעש / לי כעשותו לחסידים ולגדולים!



באו בשמחתם, כנוצחים ביום חלק / שלל, אבל שבו עצבים, מחבלים;



חנו חצי היום בטוחים בכחם, אך / נסעו חצי ליל נגופים ונכשלים;



יצאו בדרך חד שלמים, ונסו על / שבעה דרכים נהלמים, מחללים;



עלו לאור היום, כגבור, במסלולים, / פנו בערב יום, כגנב, במשעולים,



הלכו בחרפתם ונשו כלמתם, / היו בפי אישים לחידות ולמשלים.



שבתי בלב עלץ, ואולם פקדני / צורי בתחלואים בטובה מסבלים,



אחם, בעת בואם, כתנור בגחלים, / אשטף, בעת שובם, כנהר וכנחלים,



וכמו ארי שמשון אני עז, ודם גופי / מתוק, ותחלואי בדמי מכלכלים,



מעת לעת באים, ככרוז אשר בא אל / שעות מזמנות ועתים משקלים.



אצרח ברעד, אחריו אש, ואחריהם / זעה, במימיה עצמי מטבלים,



כעב אשר מרעים ובורק, וסוף דבר / מימיו עלי ארץ נטופים ונזלים,



אשב – ואשען כזקן, ועת משכב – / אשם ואתנודד בערש כתעלולים,



כושל בעת קימה, מתאב אלי נומה, / צמא אלי מים, מתעב לאכלים.



כמה סביבי מקרובים, כאבי לב / עלי, לעת מרפא מצפים ומוחילים,



שטים לעת ערב ובקר בכל רופא / אמן, וכל שקוי מביאים ומובילים



שבים אלי צורם בסתר ומפילים / שוע, ובגדיהם בדמים מגוללים.



ראו, בהארך ימי מחלה, כי לא / עלתה ארוכה לי, ואמרו מבהלים:



האין תעלה לו – והוא ישת תמיד כל / סמים, לתחלואים מרפים ומועילים!



האין בכל אלה, אשר ישפכו שיחם / בעדו, אשר שיחיו בשחק מקבלים?



עברו עלי נפשי שלשה ירחים, עד / היו כמו אין יצורי, וכצללים,



שלמו – ושלח לי רפואה, כמו מטר / שלח בהעצר שחקים, וכטללים.



יש בם ברכה, כי ימרק אלהים בם / חובים, אבל אישים קראום מקללים.



אחביר לאל, גמל כחסדו ורב טובו / עלי, ולא גמל כמעלי ומעללים,



שבח, כיין לזקנים דבריו, או / שמן לחתן, או כחלב לעוללים:



אלי, נקלותי ושחתי, וכן אני / בן שח ומושחים ושפל ומשפלים,



מכל אשר תפעל לעבד, אשר פעל / ידיו מעות, ואמריו מעקלים,



מה זה אדבר עוד ואמר – והוא עשה / טובה ולא השיב, כרשעם, לנפתלים.



הנה לך ארץ, ויש בה אשר יבזה / דתך ויסגד לאלילים ולפסילים,



תוכל לצוותה – ותפתח, כיום קרח, / פיה ותבלעם כמתים וכנפלים.



אם תאריך אפך לזרים – התקצף על / זדים אשר צצו בעמך, ועולים?



אם תעמידני במשפט – צדקה אין / עמי, ואת צדיק בדבר ומפעלים.



או אם תחפש את חטאי – תהי מוצא / רעות כנטפי ים וכחול וככסילים.



אם בם אהי נכשל למחר – אני שמתים, / אמש והיום, לי למוקש ומכשולים.



אם תעבירם – כן שמך: מעביר חטאת / רעים, וחומל על סכלים ומשכילים



אם אעשה עול בביתי, וכמשפט / אעש בשבתי חוץ בנתיב ובשבילים –



אהי כאישים רוחצים את פני גלדם / מחוץ, ומבית – לבבות מגאלים.



אדרש רצון האל בלבי ובלשוני, / אכין פעלתי בסתר ומקהלים.



אתן בני אלים למלך, אשר אין לו / ערך ודומה באלהים ובאלים,



לא אהיה חבר לעול, ולא אשוב / לעד לכסלה כעוילים וככסילים,



לא אעמד בנתיב נסוגים, ולא אלך / עם רע, ולא אשב להליץ כנואלים,



כי יום לאל מוכן למשפט, ובו יעל / כל מעשה אם טוב ואם רע במשקלים!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2616