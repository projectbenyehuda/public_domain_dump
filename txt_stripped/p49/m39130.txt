


	
	[תדע בני כי צור]
	







ארגוזה – והוא בערבי שם כל שיר שחרז חציו מחרז סופו והוא הנקרא בלשוננו ״שיר חרוז״.






תדע בני כי צור יצרך נורא

לכן ירא אותו וחקיו שמרה

ותהי בכל מפעל וכל מאמרה

מלבך על לבך משמרה

חרצב זדונך ממך התירה

ונטע מקומו תם ואון עקרה

הות רמיה ממעונך בערה

כי מלפנים את־אנשים דקרה

אל בחדרים חטאך תסתירה

כי אין לאיש מעין אלהים סתרה

הודה ושוב מחטא לאל ולנברא

כי שב ומודה נעמו למורא

בקש אמת ובעד צדקה חתרה

כי האמת חיים וצדק אורה

אות לבבך וחמתך גערה

והיה לדל משכיל ולמך עזרה

נחם אבלים ואמונים נצרה

וגמול חסדים וענוה אזרה

מתים לוה ובכה וחולים בקרה

ועגם לאבינך בנפש מרה

וקרא ימותיך בדברי תורה

ודרש בתלמודה ובין במקרא

אם לחלי רע נפשך נמסרה

קבל ותוכחת אל ואם נעכרה

ובבוא מהומה רוץ אל העתירה

ושמו בטוב ורע לטובה זכרה

ובשורך נגש בחוב הון אגרה

ובזר אשר נתפש בחטא הוסרה

תן לאשר ידו מזון פיו חסרה

כי יד אלהיך לך העשירה

אך את אשר תתן במשפט פזרה

ובדת, ורב חילך לך השאירה

כי אם תפזר כל ולא תותירה

תדל ותשכר לזר באגורה

אם תאהב אהבת אנשים שברה

רוחך לעם ארץ ואישים פארה

וגמול מהרה ועל רע אחרה

תגמול, וכל־היום שלומים שחרה

וזנח רעות רוח והסר עברה

מלבך וברח לך מתגרה

מריב לשונות עוף כבעל אברה

ובבית כלוא פיך לשונך אסרה

ושנא שלשה: פה מדבר סרה

ודבר לשון פותה ודברי זרה

מהלל עמיתך בין אנשים בשרה

ובלבך מומו ודפיו קברה

כפר לרעך מרי ועצרה

כי איש אשר לא יחטא לא נברא

אל תעלם מאח לעתות צרה

וענה מדכא יום בשמך יקרא

טובה לאיש שונא בפה דברה

ובקרבך ממעשיו השתמרה

ואשר לך יעש בלבך נטרה

ובעת אשר תמצא להרגו מהרה

ממרה גביר ידו בעמו עצרה

חטא, ואת נפשו למות הערה

לפני מלכים חלקך הכירה

ושבה בשפל תעלה אל משרה

ביקר אכול ושתה ולא אל שכרה

ולבש לשם וקנה להדר (בית) דירה

למלאכתך בשכב עצלים עורה-

שחר, ומתנים לעמל חגרה

ובסחרך מסחר נקיים סחרה

ובעת אשר תחל בדבר גמרה

בפני אנוש ובמפעלותיו תורה

סודיו, ואם נפשו עליהם סגרה

אל תאמן כל איש ולא כל אמרה

ודבר אשר תשמע בלבך חקרה

החרש בהצות סוררים על דברה

יאמרו לך הוכח עלי איש המרה

המעט אמריך ואת כל ספרה

פלס, ועת תאמר במשקל אמרה

הקץ בני ושתי שכונות שורה

בעיר, בזאת מספד ובזאת זמרה

רואה בקריה צהלה וחבורה

יגון ופרוד אחריהם גורה

רואה אשר יגע וידו עשרה

קנא ולעשותך כמותו נהרה

רואה בדורו תם ובעל ישרה

אם לב לך עליו תהי בך יתרה

רואה בעפעפי חברו שערה

איך תעלים אישונך על קורה

כתפור קרעים את זמנך תפרה

כצרור זהובים על חברך צורה

כקשור עדיים את עצתך קשרה

כאסור מלכים סוד לבבך אסרה

כשבור חרשים יצרך שברה

כנעור שמלות ממרי התנערה

כעבור שערות צוק בחכמה עברה

כפתור חלום פלאי עלומות פתרה

כבחור בדולח איש לחברה בחרה

כגדור עלי צאן על נותך גדרה

כאצור פרי קיץ מליצות אצרה

כצבור עפר ארץ מזמות צברה

כגזור ספינה ים גדולות גזרה

כבתור ארי שה לב משנאים בתרה

כקצור ידי מת יד מרעים קצרה

ורדוף רצון האל כציר על בכרה

וכמו מתי תקוה לאל שברה

וכמו בני עליון אמת ספרה

שלמו מאת בית בחבור שירה

בהם מאת מצוה כשמש זהרה

אם נפשך על נפשך יקרה

שימם לטוטפות ולאזכרה

ורחש בטוריהם לראש אשמורה

יהיו ללוית חן לך ועטרה.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/39130