


	
	[הלצבי חן]
	



וכתב אליה אבו עמר בן חסדאי בהדה אלאביאת

וכתב אליו יוסף בן חסדאי בתים אלה




הלצבי חן גבורת און ועצמה / להתעטף רדיד אפל כשלמה

ולרעות כוכבי נשף ולתעות / בעי מדבר, מעון פחד ואימה,

ולצאת מחדרים אל חרדה / ומהמית נבלים אל מהומה,

עדי נלכד בחבלי החלומות /  ונצטיד בפחי התנומה,

ואריתי – והוא נרדם – ברצון / אשר ימנע – והוא מקיץ – בחמה,    [5]

והשקני ביד שנה ערבה /   עסיס פיהו בכוסי אחלמה,

ושכבתי – ובין שדי קוצות / מריקות מר עלי רקה אדמה,

והימין מחבקת לבנה / והשפה מנשקת לחמה,

והמטה מקטרת לבונה / והערש בכל בשם אטומה,

ונעמתי בחזיוני, עדי כי  /  הקיצותי – והנה אין מאומה            [10]

אבל ריח ישובב הנפשות  /  ומר עובר יחיה הנשמה –

כשם נגיד ויחיד רב שמואל / אשר מלא פני כל האדמה,

אשר גדל בישראל כמגדל /  והוקם על בתוך עמו לחומה,

ובו חדש לשבטו המקדש /  מכון כבוד עלי ראש עש וכימה.

ואמנם כי שמואל הוא שמואל  /  אשר נקרא בהיכל אל פנימה!         [15]

ומי ידע – הנעלה עוד באובות / ואם עמד לגורלו בעצמה?

ואם אינו – הלא הנו בצדקו / ותמתו ודרכו השלמה!

שפתיו ישמרו דעת, ומפיו /  תבקש דת אלהים התמימה,

ומהללו כירח בהלו, /  ומעללו כמו פלג בצמא,

והמעלה עלי כתפו צרורה /  והמשרה עלי שכמו חתומה,       [20]

ותר חכמה – עדי עמד בסודה, / והבינה – עדי ידע מקומה,

אחי עצה – כמו שחר מאירה / בעת צרה, לצלמות מדמה,

וכל מלך לאור פניו יהלך, /  וכל פנים – תכסמו כלמה,

וכל שרים לפניו כשורים /  וכל יועץ כרחל נאלמה.

אדון נפשי, אשר נפשי שכונה / בזכרונו, ומשכחו – שממה,       [25]

ואהבתו בתוך לבי כתובה  / ומנער עלי לוחו רשומה,

לך חכמה, לך רוח יתרה, /  לך דעה, לך בינה וערמה,

ורחב יד כמו יורה ומלקוש, / ורחב לב כבין מזרח לימה.

לך העט אשר נחמד ונכבד – / והוא נבזה, חדל תאר וקומה,

פרי קנה – וקונה הוד ומשרה, /   אחי רמה – ומלא תך ומרמה,      [30]

נשוא פנים ואיש חיל ברכבו, / ולא ישוה – והוא רגלי – מאומה.

שני שניו – שני חצים שנונים,/ ורקו – אם לחסד או נקמה,

וספירים יפזר אל ספרים /  משבצים בכל משי ורקמה.

ואהבתי לבן פרת יהוסף  /  עלי כל אהבה גדלה ועצמה,

לגור אריה וילד שעשועים /  וצפנת פענח כל סתומה,         [35]

וציץ פרח במטה הקהתי  /  עלי מעין פליליה וחכמה,

צעיר שנים – משעשע במשנה, / ועלם רך – מבאר תעלומה,

כאלו כל בני הדור תבואות / והוא מהם לאל שדי תרומה!

פדיתיהו בנפשי, הקשורה /  בנפשו הטהורה החכמה.

שמעני, נגיד עמי, והטה  /  למלתי שתי אזני מזמה!           [40]

קחה שירה מאשרה ישרה, / תשורת אהבה זכה קדומה,

מעלפת בכליה ככלה / מטוטפת בעדיה כעלמה,

ארוסה את – והיא לעד בתולה, /  אני לה אב – והננה יתומה.

ופקדונך בידיך, גאוני, / שני אחים פלטת הנשמה,

אשר המה בנחלתם כזרים / ואדמתם בעיניהם כאדמה,       [45]

ולולי צלך נטה עליהם / אזי נדו אלי קצוי אדמה.

ושא שלום כמהללך וגדלך / לראשי הישיבה הנעימה,

אצילי הרחוקים, הקרובים / לנפשי, מתשוקתם עגומה.

בחייך וחייהם ימהר / אלהי עד לנופלת תקומה!
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/7616