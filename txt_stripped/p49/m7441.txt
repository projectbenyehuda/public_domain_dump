


	
	[ואומר לי היש מות]
	




ואומר לי היש מות לאיש חי

ובו רוח עניתיהו תנומה

ומה-נכבד אשר נחבא בחדר

באספמיא ורואה מה-ברומה

ואם יצא לחוץ לא יחזה כל

ואם קרב עניתיהו נשמה

ומה-נדוש ולא יצר ונשאר

ודשו מת השיבותיו אדמה

ומי יבעל נקבה מבלי בוש

לעיני כל עניתיהו בהמה

ומה-יישר לשומע בריב איש

ברעהו השיבותיו דממה

ומה-יוסר כסיל אחר מריבה

ותוכחת עניתיו מהלמה

ומה-יסיר שאון שוטם ויפיל

גאון כעס השיבותיו נקמה

ואן אשה תחסר מחסרת

לבב אישה עניתיו החכמה

ומשמחת לבב אישה בבואו

והוא עצב השיבותיו נעימה

ושומעת ושותקת בלי ריב

ולא מרמה עניתיו התמימה

וסובלת קשי איש רע וקשה

ואין עוזר השיבותיו יתומה

ואן כשרות ורמות לב וצדקות

עניתיהו בבת שוע פ[ני]מה.








את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/7441