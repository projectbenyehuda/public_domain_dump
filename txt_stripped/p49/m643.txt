


	
	מאם בפלכיא
	



מאם בפלכיא / ר' שמואל הנגיד

כתאב עזא לרבנו חננאל ז“ל אנפדה לה מר שמואל הנגיד הלוי ז”ל     אלענואן

מכתב תנחומים לרבנו חננאל ז“ל שהעבר אליו מר' שמואל הנגיד הלוי ז”ל  הכתבת


לדזיו לה כבר בתיה, דנטלין אפין בדילה  לאמתה, רבנא חננאל רחמין , מן שמואל זוטא דכלי חכימין, שלם טב ונחומין.


מודענא לה למר דאף על גב דאנפע עדבה , ושדא בה זמנא נשבה, ודמין לימא כיביה , כד אתבעי למתיבתא דרקיעא סבה, לאו מנה בלחד אעקרא שרגא, ואטמרא בוצינא, ואפרדא פתורא, ואבטשא [מדבחא ], אלהן מכל דירי ארעא דיתבין תחות כל שמיא, משום דבריר להון ד’רעה באה לעולם' ומשום ד’חכם שמת הכל קרוביו' , כל שכן אנחנא, בני אוריתא, דאצנעא מננא אצטליתא, ואכסיא מרגליתא, ונפל מרישנא כתרא, ואסתלק מביננא שפרא, ואחסרנא גברא, ואתיהב בחובין לעפרא, ולוא יהוה חי בפרקן מרגלין סמיקן ירקן הוה מפישנא טימי, ומצדיקנא אכלתי, ומעתרנא אסי, ויהיבנא נכסי, ומכר[נא] תותה אכלוסי, כדכתיב: מאשר יקרת בעיני נכבדת , אלא מאי כו  נעבד? חלוטתא מאלה שמיא, וגזרתא דמרא עלאה, כדכתיב: אח לא פדה יפדה איש, לא יתן [לאלהים ] כפרו. ורבא וגברא ידע דכד שמעית שמעה ואתחוי לי אסתלקותה  אתמס לבאי, וחלש רוחאי, ואתחלחלו  חרצאי, ואבע רישי מימיה, ואחית עיני דמ [עה ], ובזעתנון למאנא, ואכנישית חברוראי ואשתעינא במליה , [וא ]ודעית [מוקרה ] למאן דלא ידע, ואשמעית שבחה למאן דלא שמע, ואכלית בגנה: ‘[ראוי היה] רבנו שתשרה עליו שכינה, אלא שבבל גרמה לו’ וארמנא קלא ואמרנא: אנת , רבנא חושיאל, ‘על אדמה טמאה תמות’, וכלנא [ידעינן ] ומשתמודעין ד’נתפרדה החבילה' וחסר עמא ישראל…[וכנפית] כנופיא, וגזרית תעניתא, ואוקימית אשכ [בתא]…, ואתקנא הספדא, ואתעתדנא ‘חלוצי כתף’… בדברים תחלה כי היכי דעבדית… וכד’אמר ר' יהודה א8מר רב: אין המנחמין רשאין לדבר עד שיפתח אבל תחלה, שנאמר ואין דובר אליו דבר כי ראו כי גדל הכאב מאד אחרי כן פתח איוב את פיהו ' ולשן חד נומינא: ‘אי ענו, אי חסיד’, אי גדול באפריקתא ‘ושם לו ברקת’. וכי היכי דאעסקית בהספדה בגרנטא הכי אעסקית נמי באליסנה, ואכשרית פתיחי, ושדרית שלוחי ברתקרי לקרטבה ולרבא דהלי כרכי ובכלהי אעבד כי היכי דעבדית. ובודאי נהירנא דרגיז רעיא על עאנה , ותקף מלכא על אמתה, וכדכתיב ‘הצדיק אבד ואין איש שם על לב’. ואמרינן בהנהו  הספדי: ‘קצף על עולמו וחמס נפשות ושמח בם ככלה חדשה, רוכב ערבות שש ושמח בבוא אליו נפש נקי וצדיק’. ומרב צערין חברית הני מלולי קלילי ושדרתנון לגבי מר:


מאם בפלכיא ופצחיא       יצפא, דכלא פון צוח אליא?



לא קל דמתגברין בכילוזא     אוף לא דמתברין בגפיא.



מאם שנו סגיא באפריקי,     לה אתרגש מפיס ואספמיא?



זמנא, בלא חלפי ולא טפרי,     הדם להאי ליתא כהאי גדיא.



אכדין מרע אתא למאן נומה    מיסי לכל מרעין בלא אסיא?



אכדין בלא ארזוב כתפא מן     פרוא קטף מנן כהאי קניא?



שתן בפילוי חמר, אתת      בישתא, בלא חמרא לכון רויא



שמשא במדנחא בלא זיוה     משום דסט חברה בגו אוריא



[את]רע קברניטא, וספוני      אלפא כתרנוגלי דבי בוקיא



[אתבר ] חזינתא דתלמודא,     אטען ולית פרק ואית קשיא



עטרא קציעתא וריחנא,      אזלא כשרתא, לחדא דכיא.



[את]ין לפלפולי בברורין      כד נד סגלגלא דבי רחיא



…………….דקלא ד…..      אילן שבק תאלא בגו שקיא



…………………..ביה       ארעא הות צדיא וריקניא



…………………………       קבלא בטהריא כות פניא



…………………………       בועו  דמית אירא וקם אריא



גברא לכל תבע לאלפנא       משבע בתמריא דעל בוריא.



מקשין וכל קשיא דמקשו  לה    פרק, ומלי ית א2תר קשיא.



זריז לזכותא ואסר ית       קשטא כמאן אסר פסיקיא



מפיק שמעתתא פליגתא      אהלכתא רוחא דאתניא,



פשט לכל פרכא, מתרץ ית      ברכא ואוף מותיב בכל בעיא,



חשיב למהוי רב באוריתה ,     חזי לרבנות ולה חזיא.



מרק לפרצידי כהאי מטרא,     סובר לתלמידוי כהאי רעיא.



עמא באפריקי בריש נהרא     שריא ואמת בעיא שתיא.



אכלין בלא בדמין לאלפנא,     טובה דמשכח לה בטימיא,



האי מן דנקט לה לכורתא      איהו  לחד נסח לכל חוליא.

וסוף כל מלי נימא אדילה  כי היכי דאמרו  עלה צדיקיא ומלאכי השרת: 'יבוא שלום ינוחו על משכבותם ' ועל רבנא חננאל לאעדויי אבולא ולקבולי תנחומא ‘סוף כל אדם למות והכל למיתה עומדין, אשרי מי שעמלו בתורה ועשה נחת ליוצרו וגדל בשם טוב ונפטר בשם טוב מן העולם’ וטובך, [רבנא ] חושיאל, דאתנגדת  ושבקת דכראנא בברא מלפנא, שכלולא דאוריתא, שיחורא דתלמודא, אריוך  ושבור מלכא, סיני ועוקר הרים דהאי דרא, דמי לסוכאה אולא דמתקיל כלפי שתין רבוא. דילד כותה  – [יוליד], ואי לא – לא יוליד, ומאן דאזל ומנח דכותה  – לא אזל, כל שכן בצ [דיקיא ] כותה  טליל עליהון גנואן די רמשא ואתרבי להון ברא [עד די] לא אפרד אבא, וכדאמרינן התם: 'עד שלא כבתה שמ [שו  של עלי] זרחה שמשו של שמואל הרמתי '. ומבתר הכין אמנא [לה למר דגלי] קמי שמיא דמדאיתני אנא מרנא לאשתעויי… ומשום גלותא דטרדו  לנו ועק [תא] דש[מיא ]… בתקרובי דח [קירא ו]לא אחבבית ב… ח[כמי בבל וכל ארץ י]שראל… אהדדי וכל שכן מור דקים לי בגוה  דאדם גדול הוא ויחיד המערב הוא השתא ודאי משום תרתי אחשיבנא כאחי ואדמינא לברי אבא קריב: חדא, קרבא דאוריתא דהיא סחורתנא וארי לה לאותנא, וכיון דאיהי הויא אחתן אנן ודאי אחי אנן, וכדכתיב : ‘אמר לחכמה אחותי את ומודע לבינה תקרא’. ועוד, דהא דליתי לאבוי באשכבתא ואחמית לה הספדא וקים לי דכל מן דהוה באשכבתה מזמן לחיי העולם הבא, ומשום הני תרתי בעינא מנה דמר דלא לפגר אגרתה, ולא לעכב תיובתה , באודעות שלמה ושלם אוריתה , וחברוהי חכימיא , ותלמידוהי סברניא. ומשום דכתבית כתבא דנן מגו שגושא, ונפשא שבישא, ודעתא חלישא, ולבא באישא, אהני עקי דאקיפו  עלנא עד ד 'אין השוטה נפגע ואין בשר המת מרגיש באזמל ' הם הכי אקבלית אפי מר במלא קלילא ושבחא פורתא. וכיון דידע מר דצלותא דחסידי טפי מהניא קמי שמיא מחיב למבעי עלן רחמי, כדאמרינן במי שארעו  דבר, וכדבתיב : ויתפלל אברהם אל האלהים וירפא אלהים וג '. ושלם לעד על שלם. שמואל הלוי ב“ר יוסף נ”ע.


לדף הראשי של
פרויקט בן-יהודה






את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/643