


	
	יגוני לב
	



יגוני לב / ר' שמואל הנגיד

וחליתי מחלי אלגדרי, והוא השחין, בתמוז שנת תת“ד (4804; יוני 1044), והוא במחנה
אסתגה המקום והעלימו ממנו חליי עד אשר הקל מעלי וכתבו לו בזה. וכתב אלי ז”ל אלה הבתים:

  


יגוני לב כמו חצים שנונים – / ולא היה בלבי כן לפנים



והנה לא מצאתני תלאה – / ולמה זה אני מוצא יגונים?



אדמה כי יהוסף נאמני / עלי לבי כמכים נאמנים,



למען כי לבבות, כל אשר בא / עלי אהוב במרחקים, מבינים,



ושואה הוא כמותי יום שמונה – / ואיך נשא, ואיך נסבל שאונים –



ואין לנו בשרים כנחושה, / ולא כח כמו כח אבנים!



ובתשיעי אנשים דברו לי: / יהוסף נחלה, מלא שחינים,



ונלאה מנשא, עם אש עצמות, / אבעבועות בכל הגוף ופנים,



וכי הוכח במכאוב זה שמונה, / כבדים מן ימי רעה שמונים,



וראשי כל אשר באו לבקרו / מקור דמעה, ועיניהם עינים,



אבל אמרו: כבר נפלו קדחיו / וסר חמו ודמו השאונים,



ופרחו גרגרי נגעו, ויצאו / עלי עורו מפזרים לבנים,



ורואותיו שמורות מן ידי אל / אשר ישמר אשר ישמר אמונים.



יהוסף, מחלתך פזרה את / תנומתי בעת אישים ישנים,



ונשתני דבר משפט ומנהג / ומועצות ותחבולות המונים,



וקצתי בעבודת המלכים / אשר המה להלחם נכונים,



וחיני כתב כתבה ימינך / ברפאותך, ודבר בי רננים.



ומהללים, כמו צצי כלילים, / עלי מצח זמן יהיו נתונים,



ותודות לאשר הגדיל עשה לי / כמספר חול ונטפי העננים,



ונפשי, המלאה מדאגה, / בבואו, מלאה מן הששונים.



בני,,חליך יבשר – כי חלאים / תהי עושה לכלה, ועדנים,



ופרח השחין שח – כי פרחים / תהי מוליד בישראל נבונים,



ונקודו ידבר – כי נקדות / לכלה תעדה, וכליל חתנים,



וקרמתם תבשר – כי רקמות / תהי עוטה בחפה כסדינים,



ותעל אל שררה, כעלותם / עלי עורך, ואל מושב זקנים.



שמר נפשך בסוף חליך ואכלה / כפי רופאים, ואל תפן לשונים.



ואם תמצא, בחמלת אל רוחה – / קרא וכתב כתבים נעמנים,



למען כי בשכלך תעלה אל / בני עיש, ותשר על קצינים



ותרום על בני דורך, בחשפך / חדשים, גם ישנים, הצפונים,



ותתאשר בתוך אחים כיוסף / ותתברך כמו אשר בבנים.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/5032