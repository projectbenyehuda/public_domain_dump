


	
	אחי מוסר
	



אחי מוסר / ר' שמואל הנגיד

ולמה וקף אבי אעזה אללה עלי אלאביאת אלמתקדמה אלדכר כתב אליה

וכאשר קרא אבי, יוקירהו האל, את הבתים הנ"ל כתב אליו


אחי מוסר   ובר תורה!  לך שמחה,  לך אורה,



לך ישר, למען כי   נתיבתך   מישרה,



ומכל מום   יחידתך   כמו ספיר  מטהרה,



ואת נבחר   וטוב מכל  מלאכת אל  אשר ברא!



הבינני עלי מה זה  ומה זה רו– חך סרה,         5



ואיך ירך   לבבך ותתרפה   ביום צרה,



ואיכה מ–   פני רעת   זמן קצת,  ואיך תירא



בשומו חץ   עלי יתר   והציבך   למטרה,



כאילו את   הלינות   בני עמך   בתבערה,



ואת קמת   וריבות   עלי משה   במי מרה,     10



ויפית  לישראל   להמיר אל  בבן פרה,



וצוית  בני אהרן   להמרותו   באש זרה,



ומשלת, כמו יבין,   בחזק יד   ובגבורה,



ומאסת בברק בן   אבינעם   ובדבורה,



וספחת נביאי דן   בככרות   ובאגורה,        15



ומאנת לאדם ראש  נביא שמרון בחבורה,



וישרת שנא דודים  בעין סרה  וסוררה,



ופזרת לבן עפרת  לבנון מר   אשר ארה,



והכיתו, להרגו את  בני אדם   בחץ ירה,



ושמת על   צבי, המית  צבי, כפר  וכפרה,         20



ולא חשת,   בהקבץ   ידידים, ל–  ענות שירה,



ולא חלת,   ביום פרוד  מידעים,   כמבכירה,



ולא תרת   למרעים   מקום מלון  ובית דירה!



דעה כי ה–   זמן אשת   נעורים לך  מעברה,



ולא תדע   אשר תלד  ביום מחר  לך הרה!         25



בטח באל   ובידידך   כמו נפשך,  והמירה,



‘הנחתי כעב עברה  ואנחתי   משמרה’



ב’אנחתי   כטל הולך  ועל ביתי   פאר קרה'.



אני אשכי–  חך רעת   זמן, ענה   בך סרה,



ואם ‘כים   שטפתיך’   באהבה לא  מסתרה –     30



כים אשא   לך טובה,  תהי לדור  מספרה,



ותפיח, בהזכר,   פעלתי, כאזכרה,



ולא ‘תמות   בצמאון   בתוך צרה  ובצרה’,



ואם יכרה   זמנך בור   לך – יפל   בבור כרה,



ואם ידרך   נתיב ביתך – בראשו אד– רכה פורה,     35



ואעשהו לך כדת   וכהגן וכשורה,



ויתלבן לך, אחר   אשר היה  כפי כירה,



ויישן מ–   להרע לך   כעיף או   כשכורה,



ותעש לו אשר תחפץ  ותשחק בו  כצפורה



ואם תמהו   בני אדם   בהמתיקי  לך מרה –     40



חכמים י–   ענו: מה זאת ומה נפלא  ומה נורא



עלי דוד להתעורר   ולקחת   ביד עירא!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/4322