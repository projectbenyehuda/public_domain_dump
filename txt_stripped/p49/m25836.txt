


	
	בני אל תחקר
	








״בני אל תחקר ממסך, ואסר / עלי נפשך חמת יין ושכר,

מיפה לנקבה את זנונים / ומביא רש וחסר כל לזכר.

ואל תשתה ותתחר באנשים, / ואל תתחר במי שתה ושכר!

חשב, כי תאביד חילך אשישה / ותתן את שנותיך לנכר.

וכמה העריב על כוס והשכים – / ובסוף אהלו נסח ועכר,

ולקח העני במחיר, ואבד / כבודו בין בני אדם בשכר.

ומה בצע במפריח לבבך / כעוף כנף, כמלאך קל, כמו כר?״

הקיצותיו והוכחתיו בקיאו – / ולא הבין ולא ידע וזכר,

וריבותיו ושחתי ״אי יגיעך?״ / ולא שת לב לשאבד ומכר.

ושחקו בו במקהלות ולא בוש, / ובשער – ופיו סתם וסכר.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/25836