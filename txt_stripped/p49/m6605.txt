


	
	לבבי בקרבי
	



לבבי בקרבי / שמואל הנגיד

ולו, יעזרהו האל, במלחמת ידיר האיש בארגונה המקום בקיץ של שנת תת"א [1041; 4801], והנצוח אשר היה עליו ועלשני שרי החיל ואצל ומופק בשמנתאן המקום. ובו נזכר הנצוח, היה עם שיר אשר לו עליו, מלבד זה השיר אשר אזכר עתה:

È — — È — — — È — — È — — —    È — — È — — — È — — È — — —


לבבי בקרבי חם ועיני מדמעת,     למען אני נכסף לחמת ומפעת,



ולראות עדת שריון, מביאה למוריה     בשירים צרורות נרד, חונה ונוסעת,



ואורחת לבנון על אריאל בקול זמרה     תפזר פתותי מר וקדה, כזורעת,



ימי נערי ציון בציון, כשמש על     ערוגות בשמיה מהלה ומופעת,



5   ישורון אלי שרות ישורון באישון חן     לעין בפוך ממעשה אל מקרעת,



ולא נבלו בנות בדפי אבותיהם,      ולא פעלו בנים נבלה ומגרעת,



ואתאו לבת נדיב בגנת אגוז שמה      עפרים עלי שושן ללקט ולטעת —



והנה אריות ישאגו שם, מנעוה      אזי מעבר אותה ומבוא ומגעת,



הרוסת ידי זרים אשר חלצו מקיר     יפה נוף פטורי ציץ ולויות ומקלעת



10   בשורי בעין לבי דבירי מעי מפל,     ואבן שתיה בין אבנים מבלעת —



אמרר בעין חרד, ואהים בלב זעף,     כאלו חנית אויב לבבי מבקעת.



אלהים, הלעד תעלה בת אדום, תדור     עלי עש – ובת ציון בלב ים משקעת?



הלא תאנף כי בת יהודה ערמה מן     כסות – ואחות עוץ בעלת חח וטבעת!



עלה כארי מסבכו, או כנמר מן     הרריו, והרם יד נטויה ונודעת,



15   והספה חצציך בבצרה, והשקה כוס     לתימן, מלאה מחמתך ושורעת,



ואודה לך משיר, כשירי בבוא בעל     מרי ואחימלך במבצר בלי דעת,



וחשב להנצל בנפשו במעזו,       ובא בו – ודבקה בו קללה כצרעת



ונחנו בתחתיתו, והיו בעינינו      אנשיו במגדליו חגבים ותולעת,



והיתה בחרב אל עדתי מבצעת –      והיתה לפי חרב עדתו מבצעת.



20   ביום השחקים רועשים מהמון סוסים,     וארץ בשעטתם נדודה ומונעת,



ושרים, לבושי שש מאדם, מאדמים     בחץ, ועדת רמים בדמים מתלעת,



בזה אחזה רגשת מפיצה וקולעת,     וכה אשמעה רנת מריעה ותוקעת.



וקמנו ועלינו לראשו בסלם מן      קשתות, ומעלת חץ, ללב רך מיגעת



ושמנו לפתחיהם מסלה לכל שולל,     ובאנו בחצריהם מבוא עיר מבקעת



25 ושמנו אדמה מדמיהם מצבעת,     וארץ בפגרי רוזניהם מבקעת,



תהלך – ותרמס רגלך גו וגלגלת,      ועל אזנך נפש חללים משועת.



ונוטר ומתנקם ועמוס במלקוח –     ואונק בחבורה מריקה ונובעת,



ושם נלקחו רעיו שניהם וזה חלל      מהרה, וזה רגלו במסגר משקעת.



וברח בלב רגז ונמס, כמו יברח     חסר לב, ולא סר אל נכוחה ומשמעת,



30   ונס – יחשב כל עץ יבקש להרגהו,     ועל כל צרור — חרב, זרועו מגדעת.



ונמלט לאדיר רם ואדיר בנפש מ-     אשר ראתה עינו ברעיו משגעת,



ומשם לקחנוהו בערמה ויד רמה     ועצה טהורה מישועה משבעת.



אני אשת כוס ישע וכוס על ישועתי –     והוא ישת קיקלון ובשת בקבעת.



אלהי, בך רצתי ברגל מהירה אל     פחתים, ויד על חור פתנים משעשעת,



35   ושמתי בך כסלי ושברי, ונפשי את     הדרך וחסדך מבינה ויודעת,



לך אענה בשפת רננות, בקהל רב,      ועדה, עלי טובך, בשירי מרועעת,



וככה תחי נפשי, ותהיה לעולם מן     מצוקה וצרה נעזרת ונושעת!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/6605