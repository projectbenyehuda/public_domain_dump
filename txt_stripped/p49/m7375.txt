


	
	[עברתי על אלה]
	



למותת


עברתי על אלה אמרו



כי מימי קיסר נטעה



ובשבת נוגשים תחתיה



לנגוש מעולם נודעה



ואחשוב עם לבי דבר,



ולבב חושב יורה דעה:



איה נוטע? איה כל-



נפש תחתיה מיגיעה?



איה נוגש איה נגש?



איה צועה ואשר צעה?



איה סופר איה שוקל?



איה שקל איה מעה?



כמה נאק ממס בזה



גם מבלע כשור געה



בלע המות בולע



ומבלעו ומבלעה



אלו יש לזאת פה תעיד



על מה ראתה גם שמעה



או אם דבר לה למנותם



לספוד ולספר נגרעה



אלי בראת גם תברא



עד-אין מקום ולאין שעה



יום אעמוד בין אלה לדין



חוסה והיה לי לישועה



מה-אני או פשעי נגדך



אל תקחני בפשיעה



אם הרעותי אל תרע לי



כי לא תועיל לך הרעה.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7375