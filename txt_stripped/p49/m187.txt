


	
	[אשלח בכנפי]
	



וגברו רב מלכי אלאנדלוס, משפחת הברבר ויתר הפרשים, עליהם בקיץ של שנת תתי"ג [ 4813; 1053] ושכרו הצרפתים להיות עמם בעזרתם והביאום עמם וצרו העיר מארבע רוחותיה. וצרו המחנות הצובאות מהמערב עם חיל הברבר על מדינת אלמריה ויצאו לקראתם ויארבו להם חמשה ימים קרוב מהם. אחר כן נראו אליהם ויערכו להלחם וילבשו שיריוניהם. ובראותם כי כן ברחו כלם בלילה בהרים ובגבעות. אחר כן קרבו לקראת השר אבן אבי עמאר והצרפתים הצרים משני צדדים ממזרח העיר, וכאשר נראו אליהם ברחו גם כן משם שנית ולא נשאר מהם עד אחד, וישובו כלם נכלמים איש לאהליו. ואמר, יוקירהו האל, וקראה:



זמרה



אשלח בכנפי  /   שחרים ספרים /  בישעי – ולא על /  כנף הנשרים,

למען באברה  /   יעופון ונלאים, /   ורבם בעופם   /  לפרס מסורים;

ולא על כנף עב  /   אשר היא משוכה / בעבר, חשוכה  /  בהרבות עברים

ושחר, בפרשו  /   כנפיו, ימלא  /   באורו כרגע  /   בקעות והרים.

אני אזמרה לו  /   בשם אל יצרך   / ושמך מפאר  /   באוריו יצורים.

בך יוצאים אל  /   פעלה אנשים –  /  והיו במסגר /   אפלה אסורים,

בך שכנה עין  /    מנאף וגנב, /    ושבו למעון  /   וסכה נמרים.

והמשיל כסילים /  בליל, וסהר  /   כרועה ינהל   /  עדרים עדרים,

ובו יתנו קול,  /   במקרא והלל,  /  אנשים יגעים,  /  ונחים אחרים,

ובו מלאכי אל  /   וביום ירוצון  /   באימה לכסא  /  וקושרים כתרים,

שרפים וחיות /   מציצים לאל רם / ועונים בקול רם  / ואדיר, ושרים

בקדוש וקדוש  /  וקדוש אדני  /   צבאות, ממלא /   אדמה הדרים,

ושמש, כמלך  /   מהדר, בצאתו – /  יבואון מאורים  /  בחדרי חדרים,

באורה – גבעות  /  מלאות חרישים, / בחמה – בקעות  / מלאות קצירים,

ותזרח – ותפרח /  רפואה לחולים,  / ותברח – ותצרח  / מדכא בצירים,

ושת ים רחב יד, /  רחב פה, וטורף  /  בלא יד, וקורא – / ואין לו דברים,

וישקט – ולא תאמין בו, / ויסער – ותרגע,  / ולא תחזה   /   בו סערים.

ויצר אדמה–  /   קערה למכביר, /  וכלא למשכיל,  /  ומצרף לברים,

תצמח ותוביש,  /  ותתן ותמיש,  /   ותעשיר ותוריש, / ותוריד ותרים,

וברא שניה –  /   מנוח מרודים,  /  ומקוה אנשים, /  וסוף כל בשרים,

ובה יש גמולה  /  עלי טוב ועולה,  /  ובית דין משוה  /  עניים ושרים.

פרש נא כתבי  /   בצפון ותימן /   ומוצא וים על  /  בחירי חברים,

ספרים מריחים /  בזכר ישועת  /   אלהים לנפשי, /  כזכר כפרים,

ונס, שת במצח   /  לבנה רשמים,  /  ושת על פני עש  /  ושמש סדרים,

ומלא לשונות  /   ב’ברוך אדני' /   והרבה ב’אין כאלהים' / אמרים,

ופלא אשר שת  /  בלבות כויות,  /  ושפך מררות    ועשן נחירים,

והושיב ענוים   /  בראשי מרומים, /  וקבר גבוהים  /  בתחתית עפרים.

בבואם באזני  /  המונים המונים,  / ושלחם לעיני  /  חמרים חמרים

שאונם כרעם   /  וים על שפת ים, /  וחרדת אלהים  /  ואימת קברים,

ערבים והגרים  /   וסרני פלשתים, /  וחתים ואלפי   /  סריסים ונוצרים,

וזה ממכון אור,  /  וזה ממבואו,  /   וזה מצפונו,   /  וזה מחדרים,

ושוטף כנחל,  /   ולוחך כלהב,  /   ולובש כליל,  /   וקם כהררים,

וחנו קצתם   /   עלי הגבול פה,  /  ומקצת עלי  /   הגבול פה אגורים,

ולא נשאו יד  /    להרע כמו מאמרם, / עדי כי       / חשבנום פגרים,

ושחנו: הלא  /   לעצר את אנשים / חניתם – ואתם  /  כהיום עצורים!

ולצור בערים  /   מלכים ושרים –  / והנה ישבתם  /  ואתם נצורים!

הנפשם געורה,  /  וידם אסורה, /   ואם כוכביהם /   בשחק אסורים?

הנשו קרבים /   והיו כלבים  /   בנבחם ושתקם  /  בצדי חצרים?

היבשה זרועם  /   וחלשה ימינם – /  ואי ההבלים  /   ודברי שקרים?

הלא אין בכל אי  /  ספרד אשר לא  /  עזרם – ונחנו  /  עליהם עזורים!

ושמו פניהם  /   להחרים בני אל,  / אבל לא עזבם   / אלהים להחרים,

ושם קשתותם  /  כעפר, כאלו   /  דרכום להשחית – / ואין בם יתרים,

כאלו רמחים   /  בידם – ביד עש  /  וכימה אשר  /   מעליהם   קשורים.

ועפנו, לשמע   /  חנותם, אליהם,  / וטשנו עליהם  /  כבעל אברים,

ובאנו באורב  /   חמשה עליהם, /  וקמנו כאריה  /  בבהמות יערים,

והם יחשבו כי  /   אנחנו רחוקים,  / עדי יחזונו    /  למדון סדורים,

וקמנו עליהם  /   בשם אל, מעודד  / ענוים ומשפיל    רשעים גמורים,

בלבות אריות /   ופורצים כחיות /  ובידי כפירים   / ורגלי עפרים,

וסוסים נכונים  /  ליום השאונים  /  לשחר לבנים,  /   ללבן שחרים,

עליהם גברים  /   בקצף שבעים /   ומיין כעסים   / וקנאה שכורים,

אלפים ומאות,  /   בצלם ומראות  /  משנים, אבל הם / כאיש חד חברים.

אזי יברחו  /    באפלה, ועזבו  /  אהלים, ונסו  /   למדבר חררים.

אלהים הביאם /   לחרפה, ולשוב   בבושה,      / ומתאותם נעורים,

ושבנו לחיל   /   אשר נח במזרח, /  ערבים גבירים  /  ונוצרים שכורים,

וחשנו בטרם   /  אשר ישמעו מה,  / ורצנו אליהם   /  מרוצת מטרים,

ותרים הניאום  /  ואמרו אליהם:  / דעו כי אליכם  /  גבירים מהירים,

והנם כגלגל, /    יאיצון במעגל,  /  לבתר בתרים   / ולגזר גזרים,

ולנקב לבבות   /  בחדוד חרבות,  /  ולשך מריבות,  /  וענות יהירים,

ולשום אנשים  /   באין פה וראשים, / ולתת קדושים  /  בשחת קבורים.

אזי מהרו הם  /   אלי מבצריהם  /  ובאו במצור   /  וסגרו שערים,

והיתה כלמה  /   עליהם כרקמה  /  ונחה אדמה  /   ושכנו כפרים,

ונחו ארצות   /   ורבו עליצות   /  בתבל וחוצות,  /  וסרו מגורים,

וברחו אנחות,  /   וצמחו רוחות –  /  ואולם ימי השמחות / קצרים.

ארנן בגילה, /    וסלד בחילה  /  לבבי, והעלה  /  למכות מזורים.

אני שש בעצבה, /  כאליה וקוץ בה,  / ואיה שמנים   /  ואין בם שמרים?

ועשה לטוב אות  /  אלוה צבאות  /  ושלח רפואות  /  וכהה שברים.

לצור, המחדש  /  חדשיו לנפשי  /   בכל יום, אגדל  /  חדשים בקרים,

ולשמו תהלה  /   אחבר, וזמרה,   / ותהיה סדורה  /  בשפתי גברים,

ובה את מחולם /   יטיבון בחורים, /  ובה יכשרו לנערים / נעורים,

ותהיה בנתיב /   מחישה לצירים, / ותהיה כחתול  /  ומרפא לצירים,

ומכשול לסורים,  / ומחשך לצרים,  /  ובפני חברים –  /  מאורים ואורים,

ודרבן להשקות /   גביעים וכוסות, /  והידד לדורכי  /  פרי הבצירים,

ומלמד למזכיר /   פעלות אלהים,  /  וכנור לעורר  /   ישני שחרים,

ותכשר ותאות /   בקץ הפלאות  /   לזכרון תלאות   / ושלם נדרים.
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/187