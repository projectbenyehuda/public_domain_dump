


	
	[מה לך אל צבי]
	




מה-לך אל צבי גבוה נעוריו

שת לנגדו ומי לך בחצריו?



סור הלא תחזה על[י] ראשך ליל-



שחרותך יגל לך את שחריו

איך יפתה אנוש בשער ואיכה

ייף במי נערות אשר מבחוריו

אסרו מלאכי שאול תוך שערו

קל מהרה זמן יפתח אסיריו

יכבדו מהלוך פעמיו בארץ

אחרי עד יאור ישלח קציריו

כחשכה כצהרים בעיניו

כי כבר דעכו וחשכו מאוריו

לבנו לאנוש לבניו נתיבת-

קשט, לו שחרה ימי ריק שחוריו

קום חכם לב וספרה מה בידי

מזמן, שח והחלוני אמריו:

כוס ממלא בשוא בידך, שמניו

תשת ראשון ואחריתו שמריו

למדוך שביל ישרה זקונים

אך מרי יצרך יסלף שקריו

את בתוך בית כלוא יצועיו וגגו

מהבליו ומשאלות לב בקיריו

את כשכיר אבל עמלך כלילה

שיבך שחרו ומותך בקריו

חדלך כחלום ותמצא בזקן

רב פתריו וגועך כל-פתריו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28719