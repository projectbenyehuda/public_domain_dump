


	
	ידידי סמכוני
	




ידידי סמכוני באשישות

מלאות פז יסודתו זמורה

מלאות פז אשר נמס והיה

למים אדמו אחר בצירה

אהבתיו בעבור ייטיב לבבי

ואוסיף תת בידי העשירה

וכי שמתיו רפואתי לעצבי

במר נפשי ורוחתי בצרה

ולא אשתה כמו פתי לשכרה

אבל אשתה רויה במשורה

ולא אשתה שתה בטול מלאכה

ולא אשתה שתה הנח סחורה

ולא אוביד בייני את־נכסי

ולא אתעיב לנפשי היקרה

ולא אשבר כלי משתה במשתה

ולא אקצף בחבר בחבורה

ולא אהיה כמו נח ביום חם

ולוט בדבר בכירה את־צעירה

בשבתי במסבה אוהבי לי

לשירה ואני להם לשירה

ואאכל ואשתה במשתה

כאלו מדבש נפשי יצורה

וכל־מלה עלי־ייני אמורה

בלי־דעת ודעת שבי קבורה

כמו זאת תעשה אחי…

ולא יהיה לך יין לזרא

וכי ילך במישרים בכוסו

תהי לך נפשך יותר יקרה

ומי ישתה ולא נהג כמו זאת

שתיתו כדם עליו אסורה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/39630