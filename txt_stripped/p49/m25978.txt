


	
	לבבוני עיני
	








לבבוני עיני צבי לי שרת, / לב אדוניו יצוד בלא מכמרת.

אם יכבו מים אהבי דודים – / לך בקרב לבי כאש בוערת.

קום, ידידי, קומה קחה כוס אקדח / מעסיס רמוני בעת אשמרת

מידי עפר, הם גלילי זהב / מלאו בתרשיש ובסוחרת,

ושמע קול התור וכל עוף כנף / נתנו קולם על מרומי קרת –

ודמות כוכבים בכנפי שחר / כדמות ספירים עלי אדרת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/25978