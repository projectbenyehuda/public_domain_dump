


	
	אהלל אשר
	



אהלל אשר / שמואל הנגיד

[ופי א]לעאם אלמורך ͘ סאר ידיר עלי ענד אלשיך בן עבד אללה פי קרמונה ותט ͘ אפרא עלי אלקיאם ואלות ͘ יב בעד כאן אלתזמהא בן עבד אללה פנקצהא ונפד ͘ אלכ ͘ רוג ͘ אלי בלדה פוקע אלתגלב עלי אכת ͘ רה ומות אלשיך אלמד ͘ כור פקאל פי ד ͘ לך והי ארג ͘ וזה

ובשנה בתאריך הנ"ל (תת"ג, 1043) הלך ידיר אל הזקן בן עבד אללה בקרמונה ושניהם כרתו ברית להתקוממות ולהתנפלות ואחרי שקבל עליו בן עבד אללה הפר את התחיבותו והחליט לצאת אל ארצו והיה הנצחון על רובו (של צבאו) ומת הזקן הנזכר, ואמר (הנגיד) על ענין זה והוא "‘שיר חרוזי’


נגינה

È — — È — — — È — — — —   È — — È — — — È — — — —



אהלל אשר אין לו דמות ותמונה,  למען פעלתו אשר נאמנה,



ויען בכל עונה, אשר אכינה    לבבי לדרשהו, בצר לי – ענה,



ואימים אשר אלאה נשא אפונה  ואלך עלי דרך ולא אבינה



בעת אשמאילה בו ועת אימינה.  באמרי: תנה לי, אל, כנף היונה,



5 ואעוף אלי מדבר ושם אשכנה –  ואומר: הידיך באיד תרפינה



ולבך ביום פחד ועברה פנה    ונמס, ועושה כאשר תעשינה



בנות תור, אשר קורא ונץ תראינה, לזאת תערך שוע לאל כל עונה



ותקום, בכל עבר ועל כל פנה,   ותצעק, בעינים לאל תשעינה,



ותלעג לבוטחים על חנית או צנה! עניתיו: שמע מלי ולי האזינה:



10 בשלש, באיד, אבטח ואשענה:   תפלה אקדם יום קרב – ראשונה,



ושיר לאשר לי יעשה – אחרונה,  ולבב אשר ישחק לקול הרנה,



כאלו ארי רעב בסכו ענה,    וערב עלי גוריו מצודה לנה,



והשכים, ומראהו באף נשתנה,   ויצא — וטרף בין צלעיו חנה.

אספר פעלת אל אשר עשה נא   בצרה אשר ראשי ביום הלבינה



15 וקרב עצמי מחלה השכינה,    ובאתה במורשי אלי קרבנה,



ואמרו משנאים: אין לזאת תקנה!  בעת קום אשר הפר ברית נתנה



וקשר, והקיף ראש, ועלי בנה,   ובזה שבועתו, ואלה שנה,



ועשה בלא דעת ומאין בינה,   והביא קרוב מלכי לריב ולשטנה



וארבו להרע כארי במעונה,    אשר יעצו אשמע ולא אאמינה



20 עלי שב אשר יצא שמו באמונה,  בעזבו אמונתו – ולא בתלנה –



והפיץ גדודיו וחיליו מנה,     ואחר לבבו כעוילים זנה –



להלחמו באנו בחרב יונה,    בחלב נסיכי עם ודם דשנה,



וצרנו ולכדנו כרך ומדינה     בעם רב ומרכבה לריב נכונה,



וקנאת אילותי בצרי עשנה,    ונדוש כמו מתבן במו מדמנה,



25 ונפל לפי חרב לעת הזקנה,    ביד איש אשר הכה ובו לא שנה.



לנפלו – בנות עמו במר תבכינה  וסופדות כמו תנים וכבנות יענה



ומתאבלות יחד ונושאות קינה,   וקרית משושו נשארה כמלונה,



והיתה במות מלכה כמו אלמנה,  ובזת המונה אוהבי אכלו נא.



וקרוב אשר מרד ומלכו הונה,   אשר מכלוא נמלט ולרע שנה,



30 שפטו כמפעליו אשר לו קנה,   ושבנו, כיום ארנון ויום מתנה,



בפנים מאירים, ידמיון ללבנה.   לפודה יחידתי באין משענה,



ונותן מדינות צוררים מתנה    לחבל, ונפשותם לידו אנה,



אהודה ימי חיי בשיר ונגינה,    תחדש בפי כל איש – והיא נושנה,



ואחר בלותה תהיה לה עדנה,   תשוטט במזרח, תעבור תימנה



35 ותרד אלי ים, תעלה צפונה,    כעפר עלי הרי שניר ואמנה.



אלהי, בבוא צרי לריב ורגינה –   עשה לי כפעלך בזאת השנה,



ואודה לך לעד בגיל ורננה!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6940