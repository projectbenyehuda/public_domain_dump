


	
	רטז. [אלי ביום]
	




אלי, ביום חילי לך אוחילה / וביום גאלתי בך אגילה.

מבטח לכל קצוי ארצות, הצל / עבדך אשר בטח בך, הצילה!

אל נא תשימני למפגע לך, אם / אפשע, ואם ארשע, ואם אגדילה

הן בחרותך לא יכילון גויים / זעמך — ואיכה זעמך אכילה?

אם אעמד לך עמדי, או שבתי / אשב, ואם אימין, ואם אשמילה,

או אחטא — מה פעלה רמה לא / שכלה, ותולעת עשה הסכילה?

הנה לך ארץ, לך שמים — / מה זה אני בהם ומה אועילה?

מות תשיבני, ככל נבראים / היו ויהיו לעדי עד סלה.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/25921