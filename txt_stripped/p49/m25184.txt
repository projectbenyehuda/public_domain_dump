


	
	[עלי כל איש]
	








U – – – U – – – U //– – U – – – U – – – U – –



עלי כל איש יעידון מאמריו, //וחייו בין שפתיו, או קבריו,

ויש יתרון למתהלך בתבל, // ואין יתרון לשוקט על שמריו

ויש נרדם עדי נשף בלי לב, // ואחר נם ורעיוניו מעיריו.



הקיצני לבבי מתנומה // בתוך ליל, בטרם בוא בקריו,

והראני כסיל, מאיר לעמת // בני עיש, כמו שליט ושריו,

ונגה בחדר תימן, ככלה// אשר מלך הביאה בחדריו,

וירח כקשת, שלחו אור // בצדיה, ומתוכה אפריו.

בני עולם! תנו לבב לסוד אל// בעולמו, וחקרו את סתריו,

ואל תהיו כחציר צץ ופרח, // ולא הבין אלי עת בוא קציריו.

פנו אלי בכל עקוד וקשור// ורז אסור – ואתיר מאסריו,

ואל תבזו לאיש ארצו פאת ים // ותבוזו לכל שוקד שעריו,

ובינו כי נבוני לב ישימון // לים יתר עלי קדם ועריו.

הישוה מי צבא מרום // מהלך אלי ארצו, למי שמו אחוריו?

ואם ישוו, לאלופי בחכמה// ובתבונה ובדעת, חבריו?

אשר שקד והוציא ממעי דת – // בכוריה, ומזולל – יקריו,

אשר השקה ורוה החכמים,// ולא לו דברו השקה ולא רו.

אכבדך ככבד בן להוריו // ואיראך כמורא איש למוריו,

ואהבך כאהבת בן זקונים // יחיד אב, או כאהבת שב צעיריו,

ואדבק בך כיונתן בדוד,// ומשה עם משרתו מבחוריו,

ונגלה זה לכל נוצר, כמו ים// אשר נכר לבא מכל עבריו!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/25184