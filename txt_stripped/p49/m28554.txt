


	
	[בטבת לחרישה]
	




בטבת לחרישה רגלך מן

מאור בקר אלי ערב מהירה

ובשבט כרמך תזמר ותכרת

במזמרת את נטישות הזמורה

וגנך באדר תעש ערוגות

וזלזלים תכלה מתמרה

וניסן זרעך תשקה להרבות

פרי חטה לך ופרי שעורה

ואייר נטעך תטע ותיטיב

פרי ארצך בעדור וחפירה

וסיון תעשה בים סחורה

ותצא אל-קרב חגור חגורה

ותמוז ראשך ירתח בחם צח

ובשרב ותיגע בקצירה

ואב צנאך תגז ובו די-

שך זרוי ופשתתך נעורה

ואלול תחזיק בדק בביתך

ולבהמתך תחדש הגדרה

ותשרי תאסף קיצך לאוצר

בביתך אחרי הודש וזרה

ומרחשון זמן בציר לאסף

ענבים ועשות תירוש בפורה

וכסלו זיתך תחבט ותכתש

ומיצהר תמלא ממגורה

וככה תעשה שנה בשנה

וכה עשו לפנים כל יצירה

וענו בעבודה הארורה

בני אדם וחיתם קצרה

הבלים הם ולמה זה תנבל

בזאת גופך ונפשך היקרה

אמת כי ארחות עולם בכזאת

וטוב מזאת מלאכת איש בתורה

וזרים יעשו כל זאת וינח

אשר יאחז נתיב אל הישרה

ומות יאביד חרוץ ועצל

ויאספם שניהם בקבורה

ותשאר פעלת איש לפניו

ולפני אל ליום משפט שמורה

ועל כל נעלם יעל אנשים

במאזני דין אשר לו הגבורה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28554