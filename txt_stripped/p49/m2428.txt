


	
	שמואל קדמה
	




ואמר בעברו בדרך גיאן במקום ארבו לו בו השר בן אביקרה בכל חיליו, פרשים ורגלים,



וברח אבי, יוקירהו אל, ונכנס בנהר גדול ועמק אשר שם והצילו השם בו, ונצל מהם,



כי האויבים לא מלאם לבם להכנס בנהר אחריו. וקרא שם זאת השירה:

תחנה



שמואל, קדמה יושב כרובים / בנדבת פה, כמטר על עשבים,



ויהיו מהללי צור גאלך / בתוך פיך ולבך נאהבים,



ועת תלך עלי נתיב – זכר את / אשר עשה לך על הנתיבים,



וברך אל גמלך טוב, ושיח: / מברך את, משלם טוב לטובים!


  


זכר אותות אשר עשה לך פה, / כאותותיו לבריו הקרובים,



ביום רדפו מלכים אחריך / להרגך עלי סוסים כעבים,



ויצאו מעקלקלות, נתנום / לך מפה ומפה מארבים,



וברחת ונפלת בנהר, / גדותיו יגרו כידי נדיבים,



ובשו מאשר קוו, ושבו / בפח נפש ובמרירות עצבים.


  


הזה תזכר? הלא תזכר בהלו / לך תשעה במחשכי קרבים,



והקפיאך בבטן כגבינה, / והתיך בך, כמו חלב, חלבים,



והניקך לשבעה – לא עלי פה, / והוציא רעיך – לא על נקבים,



והכין את יצירתך בתוכה, / והוציאך לקץ ימים חשובים.


  


הזה תזכר? הלא תזכר פעליו / בילדותך, ימי ינק חלבים,



והימים בעיניך כלילות / בלי דעת, ובקר כערבים,



ולא תכיר קרובים מרחוקים, / ולא תדע אמת מן הכזבים,



ולא תוכל עשות טובה לנפשך – / והפקידך ביד אבות מטיבים,



ונתן לך בלבותם חנינה / להשביעך, ולא היו רעבים,



ולשמרך בבוא קרח בליל, / ולשמרך ביומם מן שרבים,



והשכילך אלי ימים לדבר – / ואת רך וענפיך רטובים,



והנהיגך והוליכך ברגל, / והיית מנתר כחגבים.


  


הזה תזכר? הלא תזכר בשומו / לך מדע ושכל טוב, כשבים,



והחכימך במקראו ודתו / אשר המה בראש חכמות נקובים,



והודיעך תבונת היונים, / והשכילך בחכמת הערבים,



לפתח בצחות, בין נקובים / בשם, פתחי תבונה לא נקובים,



ועשה את שמך גדול ועצום / בעבר ים וארצות מערבים.


  


הזה תזכר? הלא תזכר בנתנו / לך כס על בני עש החשובים,



ועשר רב כיד האל, וכסף / כעץ יער, וכאבן – זהבים,



ובגד בוץ וארגמן ורקמה / ומכלולים בתוך ביתך סחובים,



ונתן לבך רחב כמו ים, / וכפך רעננה כרביבים,



והורך לענות, עת קום מלכים, / נגידים, משאול נפש משיבים,



ועתותי שלומים – דת שלומים, / ותחבולות, בעתותי קרבים,



להבעיר אור קרבות, או לכבות / במועצות קרבות כלהבים,



ולדרך בחמת רוח משנאים, / כמו דורך ענבים ביקבים.


  


הזה תזכר? הלא תזכר בקומו / לך בצר בפדיונים קרובים



ורוה חרבך מדם כמים / אשר ממעיני ששון שאובים,



ויום צרה ופחד, חם כתנור / אשר מזה ומזה לו שביבים,



וכל נפש שחרחרת, וכל לב / כמו דונג, וכל פנים צהבים,



וחצים וחניתות, השלוחים / כמו מטר, באויר נערבים,



ועל ראשים ורכבי סוס ושרים / חרבות פערו פיות רחבים –



גאלך מידי צרה קרובה – / ואין גואל לך מן הקרובים,



וגדלו מעשיו מספר וספר / ומשומם בתוך ספר כתובים.


  


אלהים, תן לעבדך פה להגיד / כבוד הודך עלי חסד וטובים:



עלי חסד – בטובתך גמלתו / בעתות צר, והוא כבד בחובים,



ועל טובים – בצמאון, כמים, / ובמדבר מצאם, כענבים.



אחוה את פעליך לכל קם / וכל יושב וכל עובר ושבים,



וימלאו בספרתם לשונות, / וימלאו בחקותם כתבים,



וילכו על דרכים עם אנשים / אלי צען ואל ארץ להבים.


  


אלהים העוה עבד, סעדתו / בהון יקר, ומרבדים חטובים,



ושם גדול, כשם זכים, אשר אל / דבריך חרדים ועצבים,



וזנה אחרי לבו ועיניו, / כמרגיזים, ופנה אל רהבים,



מחה פשעו, שמע שיחו, ויהיו / הגיגי פיו לפניך ערבים!



הטוב לך כי תהי פוקד מרדים / עלי דודים, וחובים על אהובים



ואם ענו פשעים בו – יליצון / צדקה בעבורו הכרובים.


  


אלהים, יש בשירותי דברים, / עליהם דברו עתק מריבים,



ולא דלום כמו מים עמקים, / אבל דמום אלי מים גנובים,



ואל בורות משברים – והמה / ממלאים בכל טובה, חצובים,



ופתרונם לך גלוי ולבי / כמו תדע – ואת בוחן לבבים.


  


אלהים מעשיך אל תחבל, / ואל תמיר רפואה בכאבים,



ואל תוביש ידידי בי, ואל נא / ביום איד ישחקו עלי כלבים,



וסך עלי באברתך וצלך, / כחפצי, לא כמו חפץ יריבים,



והמתק לי עדי מות שנותי, / והמתק לי בתוך קברי רגבים!








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2428