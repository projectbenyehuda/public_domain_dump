


	
	יהוסף יט
	








יהוסף יט לבב אביו במלה / למשאלת כבדה או נקלה,

ואז אמר: ״הלא נלך לגן, כי / בנצניו ובפרחיו ממלא!

ושם ככר, למרגועי נטעתיו, / ושמתיו להנחתי סגלה,

סביבותיו תעלה העגלה, / כשמים עלי ארץ עגלה״.

ויצאנו אלי גנת ערוגות, / ערוכות בה כמו טורי מגלה,

בכל נדיב מסלות יש בלבם, / ואל פתחם לכל שואל מסלה,

וישבנו בצל רמון וערמון / בארמון, לא בצל אלון ואלה,

ותחתנו למצעות עשבים / והעלים למעלה ראש חתלה,

והמשקה ימלא כוס באדם / וישים על כלי גמא מטלא

ואל שותה כמו חתן ישלח / עלי מים באפריון ככלה

וישתהו ואל כוסיו ישיבו / ואל משקה אזי שב כתחלה,



ולא ייגע בהושיט יד לשותה, / ולאמר לו: ״שתהו״, אין המלה!



פליאה היא ומראיתה גדולה, / ומי לא שר כזאת – לא שר גדלה!

וכפעלת שתה אחים בככר / עלי יובל בגנה – אין פעלה!











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/26017