


	
	ידידי כל
	








ידידי, כל שנותיך תנומות, / וטובתם ורעתם חלומות,

ועל ככה אטם אזן, ועין / עצם – יתן לך אל תעצומות! –

והניח דברים נעלמים / בעולמך למבין תעלומות,

והשקני ישישה באשישה / בכף עלמה מטיבה בעלמות,

ישנה מן ימות אדם, ואם לא – / חדשה מן ימי איש האדמות,

יהי ריחה כריח מר וקנה / ומראה כמראה פז וראמות,

כיין דוד, הכינוהו מלכות / בנקיון, ופילגשים נעימות,

ויום הנח בנבל – שר בצחות / וצחצחות עלי נבלי ירימות,

ושח: ״כזה יהי אצור ושמור / ואסור בחביות החתומות

לכל שותה בלב טוב מי ענבים / ואוחז כוס בידים חכמות,

ושומר דת בקהלת כתובה / וחרד מתלאות אחרי מות״.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/25977