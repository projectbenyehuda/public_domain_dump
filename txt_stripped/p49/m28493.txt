


	
	רועי מרבעי אשקטה
	




רועי מרבעי אשקטה / וגבורותיך אביטה,

פי הוגה את נוראותיך / ולשוני נסיך בוטה.

על הארץ ויסודיה / ומכונה ידך שלטה,

תשחית זית פרח, ויבול / גפן, ותאנה חנטה.

איכה יחטא גבר יראה / כל גבר דרכו ירטה –

הסגירו אל אל עולים, / על יד רשע אותו רטה?

תנדף, כנבל עלה, נפש / על פי הנבל פרטה.

דורך על גב ארץ וכעו/טה את בגדו אותה עטה,

מוציא שמש ובעת ירצה / מוסדות ההרים להטה.

מניף הרים הנף רוח / שבלת על ארץ חטה,

המרקיד ארץ כעגל / וכבן רימים כן שאטה,

ובזעמו נעה מתכנתה / וכהולך על עקב שטה.

שמעתי – ותרגז בטני / ולקול רעש אתקוטטה,

מדי זכרי מה שהיה / ידד לבי ואנוטה.

קמת לערץ ארץ נשף / ובאישון לילה ועלטה,

הפכת תבל כקערה, / שמת רום ארץ מלמטה.

זוכר אימת הלילה הוא / נפשו בחיים נקטה.

אימה רבה עצמה, עד כי / גבהות הרמים המעיטה.

פעמים שלש נגע בה / אל וכשכור התמוטטה.

חרדת רעש, כגדוד פושט / על עיר, בלבבות פשטה.

הלבינה את ראש כל עלמה / מרב ימים לא נמרטה.

עמודי שמים רפו / ויסודת ארץ נשמטה.

קירות נשקו זה לזה, שור / גבוה על ארץ נטה,

עת התפלץ מוסדותיה / רעדה, כי מאל נבטה.

בניה שומה על שת אמיץ / מהנתץ לא נקלטה.

חומה רמה על גב קרקע / כחבט זיתים כן חבטה.

יונקים נפלו מחיק אמם / מחיל אותם לא לקטה.

אם על בנים חתים, מרפ/יון ידים, לא הביטה,

נשתוה בה אשת חיל / עם אשה סוררה שוטה.

על כל גגות שבר, כהמות / אם, על יחיד גוף שרטה.

על שוכניהם בתים נפלו, / על שרשיהם – ארז, שטה.

כל יושב התגולל על ה/ארץ כגלל חרב לוטה;

כל עומד קרס, כל יצע / מטה נפל מעל מטה;

כל בת מלך בקצה חדרה / פנים מאימה לאטה;

כל לב הוגה ביגון חולה / מחבל זכר המליטה;

כל נפש איש בין מורשיו / כספינה בין גלים שטה;

כל איש ואיש עמד נבהל / ויתודה את שחטא,

ענה: "כה ישפט אל עדה / עני ודל לא שפטה,

רותה, כשתה, שמנה, עבתה / ובאל השמינה בעטה״.

אמרנו בא קצנו, כי / יד השמד ארץ טאטה.

הלכה ממערב אל מזרח, / אורחותיה לא עבטה.

השקתנו מי אבדן, ונזיד / מות אותנו הלעיטה.

אחר כל זאת השקיט האל / ארץ, אחר כי קמטה,

לשום לנו שם ושארית / ולהחיות לנו לפליטה.

חגרה עדה אבנט שמחה / ולבוש חרדתה פשטה,

כל הלילה הרבת רנה / ותחנה על כי נמלטה,

על כי ישע ומעיל צדק / יד האל אותה יעטה.

צור, יד רמה כזאת תמיד / לפדות ולרחם הושיטה!

אל תלה ארץ על מים / ועלי תהו צפון נטה,

משמים השמעת דין – / ארץ יראה גם שקטה,

הרעשתה ארץ ופצמתה – / רפא שבריה כי מטה!











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28493