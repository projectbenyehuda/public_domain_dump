


	
	נדרים
	




כערך לפני לחם חקי

במלאכה מברכת אל צדקי

המשיבה שבעתים אל־חיקי

הייתי אך שמח בחלקי

ולא את־עשר

שאפתי

כי אם לאשר

נכספתי,

על־כן את־ישר

רדפתי.

אולם בא יום בעשירים קנאתי

וחלי פז חליתי

ואקרא בלבי “בז הון הוא פתי.”

בראותי מרודים

ואין לאל ידי להביאם בית

בראותי ילדים

הלך ערם יחף במשעול שית

ואין ידי משגת

לכסותם ולנחותם בדרך

עד כי רוחי שואגת

“זאת דאגה רבה ואין לה ערך.”





בראותי מוך אחים

ולהחזיק בם מתאוה נפשי

ולי אין מרקחים

לארוכתם מעצר רכושי

בראות מבחר בנים

מדלת עם צמא למי תורה

ולו מעצור אונים

ומסכתי לעזר לו צרה

סחר כסף חשבתי

כלי ברכה הוא לחן דלים

ולהפיק הון תאבתי.

צעקתי אל־מבטח מיחלים

"אב רחמים אמצת

תורֽתך על־בן הרחמים

אחרץ אשר חפצת

על־כל־עולה רם זבח שלמים

גבולי נא הרחיבה

נדר נדרתי ואשלמהו:

את־בן־עני איטיבה

אהי אב ליתום לרש מחסהו."





אך עודם באזני

נדרי רבים בהשפילם לשבת

ומה ראו עיני

בגדלתם ובהגביהם לשבת.

שתו מי נשיה

וימי רעה מקדם לא זכרו,

כבו שלהבת־יה

ומוצא שפתותימו לא נצרו.

הן בעשיר ממנו

יקנא ואמר “הרבה ארבה.”

הקנאה תדפנו

ורב טובו? יחסלנו ארבה.

אף־תאוותיו תרבינה

ולמענן יפר אסר אסר.

רק לבשרו תשעינה

עיניו, מה־לו אם בטן דל תחסר.

הזיד חכמה חקר

עליה, בחקות הגוים ילך

יטרף בלי בקר

אם כשר הדבר לפני המלך

ירדף אחר כבוד

לא הכבוד שכר רב פעלים

כי ישק יעבד

להראות יושב את־גדולים.





בינותי תהפוכות

נבלים אלה ולבי הכני

פן־אטה הליכות

פן־ארבה ואסור אבעט גם אני.

חכמי־קדם הורונו

"אל־תאמן בעצמך עד־יום מותך

יצרי רע יסבונו

אוי לך אם תשען אל־בינתך".

את־זרעי חשפתי

וארא כי זרוע אנוש לי

זחלתי והוספתי

תפלה לתפלה אל־גואלי

"מן־המצר קראתי:

העשירני נא, העשירני.

וכי במרחב באתי

לתמך נופל העשר יעזרני.

בלכתם לא יסבו

עד־כה מדרכי־חסד פעמי

אם יום רכושי רבו

ימעדו בם ויחמרו מימי.

בטרם תשט רגלי משבילך

ושקעה ברפש,

אלי תן־לי הנפש

והֽרכש קח־לך."



(1884)









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42256