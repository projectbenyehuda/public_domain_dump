


	
	פרי העבודה
	



והנער שמואל הלך מכפר מושבו אל העיר הקרובה, מהלך שלש
שעות, וישב שם בבית דודו ימים מספר. בימי שבתו בעיר התבונן אל אנשיה, אל
דרכיהם ואל מעשיהם והכל היה חדש בעיניו, כי זאת לו הפעם הראשונה לראות עיר
ומלואה. ובשובו הביתה ספר לאחיו לאמר: ראיתי אנשים אשר כל ימיהם מנוחה,
אחרים עושים להם את כל מלאכתם והמה לא ירימו את ידיהם הרכות והענוגות;
ואנשים העוברים במרכבות מדי צאתם מביתם העירה ומדי עשותם גם כל דרך קרובה,
נשוא ינשאו ולא יצעדו. ואנחנו עובדים כל היום עד היות ידינו כאבן מקשה,
ואנחנו הולכים ברגל כל דרכינו ועקבינו מבקר לערב יכתו… אשרי יושבי
העיר, כי חלקם בחיים!

וישמע אביהם ויאמר:

– שמעו, ילדים, ואספרה לכם דבר.

הדגים הצעירים ראו אניות וסירות שטות על פני הים ואנשים
עולים ויורדים בהן, נשאים על גביהן, עוברים בטח על פני תהום רבה.
ויתקבצו הדגים מסביב ויתבוננו אל החדשה הזאת ותעבור עליהם רוח קנאה; כי כן
דרך הצעירים לשאת עיניהם אל כל חדש ולבקש חליפות כל היום.

ויהי בערב בשובם משוט בים אל מעונתם, אל סעיף סלע איתן
אשר בירכתי תהום, ויספרו בקהלם את מראה עיניהם ויאמרו: מי יתן והיו גם לנו
בתים כאלה אשר נשב בהם מושב אדם בלב ימים ואשר יעבירונו בטח לכל מגמת
פנינו, ולא ניגע סנפירינו עד תכלית מאמצי־כח. – ויאמרו אליהם
זקניהם:


אל תשאו עיניכם לאשר לא לכם,

פן־ילך תמס הטוב אשר עמכם.

אך הצעירים הניעו ראש ויאמרו:



הזקנים סרי טעם ותורתם – קפאון,

שומע להם ילך קודר, יביט צר מעון.


ויהי היום וירגזו תהומות והים היה למרקחה: אניות קטנות
וגדולות ירדו במצולות; מהן טבעו מפני סער מתחולל, והרבה יתר מאד טבעו
בני האדם במלחמותיהם על פני הים; כי האדם מרבה להרע ולהשחית מן הטבע על אחת
שבע. – ויראו הדגים ויאמרו: האח נפשנו! הנה כלי־שיט יורדים ממרומים
כעיט, המה ישאונו וינטלונו ועל מי מנוחות ינהלונו ואל כל דרכינו
יעבירונו. ועתה עושו ובאו, מהרו לגשת כל אשר לו סנפיר וקשקשת, שימו שכם,
הטו ודחו, משכו וקחו, עלו ושחו!

ויתקבצו כל צעירי הדגים מסביב לאחת האניות אשר היתה תקועה
בקרקע הים עד חציה, וימשכו ויהדפו בכל מאמצי כח ויוציאוה ויעלוה מטיט
היון. הרבים בהם יצאו מעוכים ורצוצים: כתף מרוטה, סנפיר שבור וקשקשת פרועה
– ולא שמו לב: מה להם עוד לסנפיר ולקשקשת, והן מעתה ינשאו על לוחותים
ולא יניעו ראש וזנב, אף בשרם ישכון לבטח…

וישבו צעירי הדגים באניה ויעברו מתהום אל תהום עבור ושוט
כל היום, ולא הניעו סנפיר ולא ראו עמל וייטיבו את לבם וישחקו ליום אחרון.
והזקנים הניעו ראש, נדו להם, ויוסיפו לשוט בים ולהעביד סנפיר וזנב כתמול
שלשם.

וירבו הימים והאניות בלו, התפרקו ולא צלחו עוד למלאכה.
ואניות חדשות לא ירדו עוד ממעל, כי שנו בני האדם את דרכם לטובה, כרתו
יחדו ברית שלום, התחברו לחבר עמים, השביתו מלחמות בארץ ובימים. וירדו
הדגים ממכון שבתם המימה ויאמרו: נצא כפעם בפעם וננער – והנה סר כחם
מעליהם, סנפיר וזנב רפו, קמטו, שכחו ניד־אברתם, וינסו לפרוש אותם ולא
יכלו… ויוטלו הדגים על קרקע הים כזוחלי ארץ, שוכבים, נאנחים, רואים
בשוט רעיהם, בהתרוצצם אנה ואנה, בהבקיעם בכח מעמקי־מים, – רואים ומקללים
את יומם ואת התמורה אשר אוו להם…

וככה שכבו בבשתם עד אשר רחמו עליהם הדגים הזקנים ויקרבו ויעמסום על גבותם וישוטו אותם בים בכח סנפיריהם למדי העבודה.














את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31134