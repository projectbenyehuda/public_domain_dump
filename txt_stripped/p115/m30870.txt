


	
	מראש מרומים (יבנה תרע"ב)
	




הנה נעשתה עתה חדשה

לא פללוה חכמי חרשים:

הנה נפתחה גם נכבשה

ממלכת העוף לפני האנשים.





והנם בונים ומשלחים השמים

מגדלים מעופפים לממשלת הרוח;

או עשה יעשו להם כנפים,

בהן ירמו בלב נכון, בטוח.





והתחרו והתקלסו באניות שיט,

ועל במתי ימים יעברו ובאו,

ופלסו להם נתיב ידעו עיט,

כי כצפרים נצו גם נעו.





ועל שפת כל־לשון יעלו גם עלה,

וראיהם יקדמו פניהם בתרועה,

ובנפלאותם ישיחו איש בקהלו,

ורחקים קנא יקנאו בם לשמועה…





ואני לא אקנא באלה ההוללים

המרעישים ככה שמים וארץ;

הן מעשיהם כלם מעשה עוללים

ומגדליהם וכנפיהם לא יפרצו פרץ.





כי אך מעט יעופו, אחת לאחת;

כאחד האפרחים נוצה כי יעל;

הארץ תאחזם בעקב מתחת,

ולבושה מוקש להם שם ממעל:





פעם יהדפם הרוח הצרר אתם

ושברם והפיצם כאבני נפץ;

פעם ידחו יטו עקלקלותם

בלא יוכלו יבאו אל מחוז החפץ.





ואני בצר מעון עליהם אגדילה,

ובלא יגיע כפים כנף אעירה;

אמריא במרום, אימינה, אשמאילה,

כי ארכב על כרובי, כרוב השירה.





אעזבה ארץ, ששם צרו צעדינו,

ששם אך לחץ ובוז וקנאת עמים,

מאז נתע בארצות, מנת חלקנו,

ונחלי בליעל יהמו כהמות ימים.





ועל כרובי ארומם עד דורות קדומים,

ואבקיע אל צפוני העתים הבאות:

אביט ימין – ואראה השב בלאמים

שתול בנוה שאנן בארץ הפלאות,





הלך ואור כשמש על מסבו,

מופת לגוים – ומפגע לקנאתם,

בטרם יקטף העץ עודו באבו –

בטרם יגלו ישראל מעל אדמתם.





ואפן שמאלה – ואחזה את העם

מתלקט לעצמיו, מתלכד למשפחותיו,

כאבקת־ברזל אל אבן שאבת שם

שאף אל מקומו – אל ארץ אבותיו.



וכעץ שתול על כנו עלי־מים

יחדש נעוריו שמה, יחליף כח,

וגדל ועצם והיה ראשית גוים,

כי גם רוחו כקדם יפרח פרח.



ונביאים חדשים יקים – ודגל אל בידם,

ותרבותו תהיה לנס, תלך רומה,

ולחבר יחדו השכל ואהבת־אדם

ילמדו ממנו יורשי יון ורומה…



וכזה וכזה עוד אראה בחזוני

מעל כנפי כרובי, מראש מרומים,

אראה – ואשכח עניי, מרודי, עצבוני,

ונפשי נתונה לתקוה, לשלומים.



עודני מעופף ועיני נפקחות…

הוי, כרובי, שאני־נא, שאני,

אל תרף כנף, אל יחדלו ארחות,

אל ארץ תחתית נא אל תשיבני;



ארץ ששם, הה, צרו צעדינו,

ששם אך לחץ ובוז וקנאת עמים,

מאז נתע בארצות, מנת חלקנו,

ונחלי בליעל יהמו כהמות ימים!


(יבנה תרע"ב)






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/30870