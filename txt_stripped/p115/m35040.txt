


	
	נצני התחיה במזרח ארפה
	





א.

השערורות אשר נעשו לעם ישראל בגליציה בעת פקוד העם ובעת
הבחירות האחרונות, ־ שערורות אשר הגיעו אל תכלית תבניתן בדרוהוביטש, ־
וכל הכעסים והמצוקות והתנואות והנכלים, אשר התאנו ואשר נכלו לו צורריו
להצר צעדיו בדרך החיים ולקחת ממנו מעט מעט את משפטי הצדק, אשר נתנו לפני
דור בעת רצון, זעזעו את העם, הנרדם בירכתי האניה הסוערה בהפיל עליו שכניו
מסביב גורלות לבלעו חיים, וירעישוהו לכל פינותיו ויפקחו את עיניו על
משבתיו. ויתעוררו העשירים אצילי בני ישראל היושבים בבתיהם ספונים הרחק מעמם
ומכל מכאוביו, ויתעוררו המשכילים, אשר עטרת החכמה והמדע כקרח הנורא על
ראשיהם וכמשוכת כפור וקפאון בינם ובין המוני אחיהם, ויתעוררו הרבנים, אשר
בחרו הסתופף בארבע אמות של הלכה ואל שנוי העתים וחליפות דרכי החיים לא
השגיחו ולא התבוננו ולא נכונו לקראתם, ויתעוררו הצדיקים וכל אגפיהם,
השרפים העומדים ממעל לעם ופניהם וכנפיהם לאחור ולא לפנים, ותבא בהם הרוח –
היא הרוח המעודדת ענוים והמלבישה שפלים גאון והשמה את החלשים המתרפסים
לגבורים דורשי משפט בנפשותם והבוראה ניב שפתים ופעל כפים למרירות העצורה
ימים רבים כאש בעצמות מפחד הזרוע הנטויה – ותקרב את הרחוקים ותחבר את
העצמות המפרדות, הנרמסות ברגלי עריצים קטנים וגדולים, אחת אל אחת להיות
לתבנית שלמה ומוצקה – תבנית עם אחד, איתן, רענן, נאזר בגבורה ונהדר בכבוד
ובעז ובתפארת רום אנשים.

והמשכילים מנהלי הקהלות וראשי העם תופפו על לבביהם ויאמרו:
מימי אבותינו ואבות אבותינו היינו אנחנו נושאי דגל הגרמנות במדינות
אוסטריה רבת השבטים והעממים, נפשנו שמתנו לכלי שרת, וגם לכלי מפץ, ביד
הממשלה הראשה בכל מאמציה לשפוך את הרוח ואת הלשון ואת התרבות, אשר לעם
קרובה, לגרמנים, על כל העמים והמדינות, אשר בממלכה המטלאה הזאת; וכי
התחזקו העמים המדכאים, כי היתה עליהם רוח חדשה, ויתעוררו בכל עז להחזיק עם
ועם בנחלת אביו – ונהיה אנחנו, חלוצי הממשלה ושלוחותיה, אשר נטשו בכל
הארץ, להם לשטן, ותסב עלינו חמתם ושנאתם וקנאתם ונהי כחטה הנתונה בין רחים
ורכב… וכי נסחפו צעירינו מעט מעט בזרם החדש ויתחברו עם העמים המקיצים
לחיים וישיתו את נפשותם עליהם נוספות – ויהיו האבות והבנים לשתי מחנות
הצוררות אשה את אחותה וידגלו היהודים מזה ומזה בשם עם ועם ויתגרו וילחמו
מנשה את אפרים ואפרים את יהודה על כל נכר ויהיו כמצחקים בעיני שכניהם…
ואם היינו מתמול שלשום גרמנים בתוך הפולנים, הצ’חים, האונגרים והרוטנים, היינו היום, בהתעורר גם עם ישראל לתחיה בלעדינו, גרמנים,
פולנים, צ’חים… בתוך היהודים.

ככה התהפכנו והשתנינו תמיד ככרום זלות לבני אדם, ככה היינו
לאנשי תהפוכות כל הימים ולא ידענו נפשנו, היינו על פני ים־העמים כקצף על
פני מים, המעלה אבעבועות בשלל צבעים ותוכו ריק, תחת היותנו כשמן על פני
המים הזידונים – לנו לבדנו ולא לזרים; היינו לזעוה ולשקוץ משומם בתוך העמים
ולמקור מכאובים וכעס לעמנו ועודינו מחזיקים באולתנו או עוד האולת מחזיקה
בנו ואין מוצא ואין נחת. – אהה, כי הרבינו לפשוע, חטאנו, עוינו
ופשענו!

והרבנים זכרו ימים מקדם ולבם המה להם לאמר: הן מאורות עמם
היו רבני ישראל לפנים, ובעת היות כהני העמים האחרים הולכים אחרי ההבל
ומהבילים את העם וחותמים בעד כל קו אור מהאיר נתיבות צאן מרעיתם, היינו
אנחנו נושאי דגל האור והדעת, התורה והחיים גם יחד, ונצא ונבא לפני העם
ולפני הממשלה ונהיה תופשי ישיבות במחנה ישראל ועושי מלאכת המלך והשרים מחוץ
למחנה, ותהיינה עינינו פקוחות על דרכי האבות והבנים, על תקומת המוסר העברי,
על חנוך הילדים בתורה ובדרך ארץ, על התנחל היהדות וכל סגולותיה מדור לדור.
ועתה, אהה, היינו לאחור ולא לפנים ונרד פלאים נגד עמנו ונגד עם הארץ; ראמות
לנו חכמות – החכמות הנמצאות כיום לכל נער בבית הספר – וכי תדרוש הממשלה דעת
והשכלה מרבני ישראל – ונפתלנו נפתולי אלהים ושלחנו לפנינו מליצים מורדי אור
מקרב עמנו להסיר מעלינו את “הגזרה”… גם בדברי ימי ישראל למושבותיו
לתפוצותיו אין אתנו יודע עד מה, כי גדרנו בעדנו לבלתי בוא בגבולנו כתבי
עתים עברים, הצופים לבית ישראל, כי אם כת"ע נכרים בלשון עם ועם.

ותחת אשר נתנו כהני העמים באחרית ימי הבינים את ידם לחכמה
אחרי רואם כי אין מעצור לרוח העת, ויפרשו כנפיהם על בתי הספר ועל בתי המדרש
לחכמה ועל כל בית גדול, למען חנוך לדור יבא בדרך אמונה על פי דרכם, ויעשו
ויצליחו מאות שנים עד הדור האחרון, בכל היות האמונה והדעת לגוים כתהפוכות
הצוררות אשה אל אחותה; הנה אנחנו, אשר היה החנוך נתון בידינו מימים קדמונים
ואשר לנו תורת אמת ואמונה אמן, המתאימות עם החכמה והמדע בכל עת, ־ אנחנו
הסכלנו עשה לנער כפינו מנחלתנו זאת, בעת הוחל ליסד בתי ספר לבני ישראל,
ותחת להסב אלינו את כל הליכות הבתים האלה, לתת רוחנו בתוכם ולשומם מקור
ברכה לבני ישראל לדורותם, התיצבנו מנגד, שערנו שער, רעמנו פנים, השמענו
קול אלה וחרם, ־ דמינו לעצור את גלגל העת בתקופתו והגלגל עבר על פנינו
ויהדפנו בכחו אחורנית והחנוך נתן באשמתנו וברפיון ידינו בידים לא־אמונות,
אשר פלסו לו נתיב אל דרכי שאול ואבדון כיום הזה… ומי יתן לנו עתה בתי
ספר עברים, ־ הבתים, אשר היו לנו אז לתועבה ולמשטח חרמים, ־ מי ישיבם
לנו עתה, בהיות בנינו ובנותינו מגדלים מנעוריהם בבתי הספר לעם הארץ
ומתנכרים מדור לדור לאבותיהם ולעמם, בהיות היהדות הולכת ודלה גם בבתי
היראים והחרדים, ורבים בהם, אשר דור שלישי לא יבא להם עוד בקהל ה'. – אהה,
כי נסכלנו, שגינו, שחתנו לנו ולכל העם!

ו“הצדיקים” פקחו עיניהם וימשו וימששו עפעפיהם ויהיו
כאנשים אשר יעורו משנת־עועים, ויתלחשו איש אל אחיו לאמר: מה זה היה לנו
ומה זאת עשינו, כי שלחנו את המון ישראל בדרך תהפוכות, כי שקדנו לנסוך עליהם
רוח תרדמה וקפאון, כי היינו לקירות ברזל מבדילים בין קצה העם ובין קצהו בעת
התעורר האהבה והאחוה, בבוא עת התחבר והתאחד המימינים והמשמאילים להיות לעם
אחד, כי כרתנו ברית עם מרשיעי ברית ועם אוכלי עמנו עשינו חוזה; איך נואלנו
לשית ידינו את האצילים הגאיונים צוררי ישראל ובוזיו ולהטות ביד צאן מרעיתנו
את הבחירות לחפצם! ומה מצאנו באחינו היהודים הלאומיים עול כי נהדפם באיבה
ונשים מכשולים על כל דרכיהם, ולמה נעמוד כצרים צוררים לישוב ארץ ישראל,
המצוה הגדולה, אשר לאורה הלכו גם הצדיקים והחסידים הראשונים מימי ר' מנדל
קאסובר והלאה. עם רב אנחנו וכח גדול לנו בתוכם, מסלות בלבבם, כח האמונה
והדרת הקדש, אשר הנחילונו אבותינו: ואיך הזנחנו את הכח האדיר הזה לבלתי
פלס לו נתיב לטובת העם, לתחיתו ולעתידותיו בהיות לאל ידנו לעשות הרבה יתר
מן הציונים ולשום גם לנו שם וזכר עולם בדברי ימינו! אהה, קשינו ערף, תעינו,
תעתנו!

ועל המתבוללים עבר רוח משפט ויחפשו ויחקרו את דרכיהם ואת
דרכי רעיהם, אשר היו לפניהם, ויהגו בשבר רוח לאמר: הן קדמונינו התחכמו
לשכניהם, לעם הארץ, בבקשם קרבתם, ויכחידו ברוח פיהם את ישראל מגוי, לאמר:
לא יהודים אנחנו, כי אם אשכנזים ובני עם ועם, בעלי דת משה. בשקר הנלעג הזה
דמו למצא מנוחה בגוים ולשכון כבוד בתוכם – ויתעו בנפשותם ויוליכו את העם
שנים־שלשה דורות בדרך עקש ופתלתול והועיל לא הועילו. ועתה הנה יודע כל אשר
לו לב לדעת ועינים לראות, כי אין הגוים חפצים לא ביהודים ולא בבני דת משה
וכי לא נפיק רצון מהם עד אם הסירונו מעלינו גם את המעטה הדק הזה, את הדת,
כאשר לא נזכה בעיני אחינו ועמנו עד אם שבנו אל מחנה ישראל תשובה שלמה: ולמה
איפוא נפסח על שני הסעיפים וננוע כנפשות אובדות בין ישראל לעמים, ומה בצע
כי התבאשנו עם אחינו ונלך אחרי זרים לרוץ לפני מרכבתם, כי נמכרנו וכי מכרנו
את חפצי עמנו לנכרים וכי היינו אנחנו וכל יש לנו הדום לרגליהם ודמן
לאדמתם. אנחנו התכחשנו לעמנו, לנפשותנו, למורשת לבבנו, ואחינו החדשים יכחשו
בנו ויבעטו בכל מנחותינו בגאוה ובוז, והבושה תכסנו יומם והנחם יאכלנו
לילה… הה, קצנו בחיי עמל ורעות־רוח כאלה – הבה נשובה אל עמנו, אל
מולדתנו, אל מקום שם נכונו לנו אהבה וכבוד ומנוחת־נפש ואחרית ותקוה!

ככה התודו כל מפלגה וכל מעמד על עונותם ועל עונות אבותיהם,
על כל זדון ומשוגה ועל כל מעות, אשר נודעו להם עתה, כאשר יודע לחולה
אנוש, בשוב אליו רוחו, חליו ומכאוביו לפנים.

אז קם ויהי הדבר, אשר לא היה כמהו בישראל למן היום אשר
נשבת ועד ארבע הארצות: הרבנים וראשי הקהלות, הצדיקים, הציונים
והמתבוללים וכל פנות העם נתנו ידם גם הפיקו נפשותם איש לאחיו ואיש לרעהו
ויועדו יחדיו על פי הקול הקורא להם ממעמקי לבבם, ויבאו מכל הערים לאספה
גדולה להתיעץ על כל הדבר הגדול אשר לעם ישראל. וחדודי הקצוות הקצעו בפגעם
איש באחיו והלבבות הרחוקים קרבו אחד אל אחד ואנשים שונים, אשר לא האמין איש
כי יוכלו לשבת יחדיו ולשמוע איש שפת רעהו, היו לאחדים כמעט שישבו אל שלחן
אחד שעות מספר. וקנאת הצדיקים והרבנים סרה באפס יד ותהפך לעצת שלום
ולמחשבות מתאימות לטובת הכלל; והעשירים אילי הכסף גבה לבם בחברת טובי עמם
בעבור חושם בם, כי מצא מין את מינו, ורוח נדיבה סמכתם להקדיש מעתה את הגיון
לבם ואת כח מעשיהם ואת תרומות כספם וזהבם אך למחסורי אחיהם ועמם ולא
למוסדות נכר; והמתבוללים בכו על צוארי אחיהם הלאומיים וידרו נדרים לשוב
מעתה בכל לבבם ובכל נפשם אל עמם ואל היהדות כלה. כי נפקחו עיניהם לראות, כי
אמנם “נקל לעלות על הר סיני מרדת ממנו”, כדבר אחד מחכמי הגוים אשר דבר בימי
בכורי ההתבוללות1.

והנועדים כלו מעשיהם במועצה הגדולה ההיא ויעמידו דבר
להועד ולהועץ כמשפט הזה פעמים בשנה באחת הערים הגדולות, אשר יראו להם פעם
בפעם, ולהודיע דבריהם ומועצותיהם אל הקהל מעל כתבי העתים העברים. המה נפרדו
איש מעל אחיו וילכו איש למקומו והרוח החדשה, רוח ממרום, אשר לבשה את ראשי
עם ישראל בעת ההיא, נחה גם על כל העם – העם המתחכם לחכמיו, הממרה עם מוריו
והשופט את שופטיו – ויהפך לו לב אחר, לב שומע ומקשיב וחרד על דבר מוריו
לשמור ולעשות ולמלא את כל משאלותיהם, לשלומו ולטובתו.

המהלך החדש הזה הפליא לעשות ולחדש, בקרב שנות מספר, את בית ישראל ההרוס, ממסד ועד הטפחות.



ב.

ותהיינה ההחלטות הראשונות, אשר החליטו הרבנים וראשי הקהלות
ונשיאי המפלגות השונות, במועצה הגדולה, ששם התכוננו לועד־הראש: א) לצוות על
כל בני ישראל היושבים בכל גבול אוסטריה־אונגריה, אשר לא יקרא עוד איש
יהודי על שם עם אחר כי אם על שם עם היהודים לבדו, ולא יתערבו עוד בדברי
הריבות אשר בין העמים יושבי מדינה ומדינה, ולא יבחרו עוד איש מעם אחר להיות
להם לפה בבית הנבחרים ואיש יהודי לא יהיה עוד לבחיר עם אחר; ב) ליסד
היהודים להם לבדם בתי ספר תחתיים ושניים לבנים ולבנות בכל עיר ועיר, ולמדו
בהם חצי היום תורה וספרות ישראל וכל סעיפי היהדות, וחצי יום – למודי חל על
פי התכנית אשר בבתי הספר לעם. והבאים בימים, אנשים ונשים, ישימו להם מועד
ללמוד היטב את הלשון העברית, כל אשר אינם יודעים את הלשון הזאת, ולא יהיה
איש ואשה מבני ישראל, אשר לא ידעו את לשון עמם דעת שלמה כדעת גוים את לשונם הם.

הדבר שלח בכל הארץ ונפל בישראל – כנפול משך הזרע על ניר
רך וטוב; היהודים קימו וקבלו פה אחד את מצות הועד הראש ויכונו למלא אחריה.
אך הפולנים, המנשאים את נפשם לבלוע את היהודים בקרב שנים, שמעו ויתעברו
ויתגעשו, כי חרה להם; וימטירו על עם הרמם אש וגפרית בכתבי העתים ואנשי
המשטר והשלטון הריקו בני אשפתם וירעצו וירוצצו את בני ישראל וישימו להם
מוקשים על כל דרכי החיים, ככל אשר היו עושים מתמול שלשום ויותר, עד אשר גבר
הלחץ והעני לאין מחיה. אך היהודים נשאו וסבלו, חזקו והתחזקו, כי רוח הגבורה
אשר נחה על אבותיהם ועל אחיהם בכל המוצאות אותם מימי מסעי הצלב ועד גזרות
ת"ח ועד הרגות קישינב והומל, נוססה בם גם הם ויעמדו בפני לוחציהם ודוחקיהם
ולא שבו מפני כל. צורריהם התנכלו להם בתחבולותיהם להכרית אכל מפיהם ועשירי
ישראל קמו על נדיבות ויכוננו בתי עבודה ובתי־משאות בעיר ועיר וימציאו
עבודה לעניים, לחם לרעבים, ומשען ומשענה לכל אשר מטה ידם, לשום להם שארית
בארץ. וגורלות הפילו על כל אשר לא יכול עוד לקום ולהתעודד במקומו, להוציא
אותו ואת נפשות ביתו ארצה ישראל, ששם קנו חלקות אדמה רחבות ידים, ויסיעו
שמה כל עני וכל כושל ויביאום ויטעום בהר נחלתנו במושבות החדשות, אשר כוננו
שם ביד אנשי מעשיהם, ויהיו למחיה לאדם רב.

והמלחמה אשר נלחמו היהודים עם שואפיהם על נפשם, על מולדתם
ועל עמם, כבדה מאד וגם האריכה ימים עד שנה. והפולנים בראותם כי קצרה ידם
שנו את טעמם ויתהפכו בתחבולותיהם כמשפטם, ויעשו חנף ויבטיחו וינסו לחתור
בחשך ולהפריד בין עצומים בדברי מרמות, כי אמר: הפרד ומשול. אך ידי נכדי
החשמונאים לא רפו ולבם לא נפל מפני המוראים הגדולים ולא נפתה על המדוחים
ומשדה המערכה לא שבו ריקם. בכתבי העתים, במקהלות־עם ובבית הנבחרים השיבו
מלחמה בחזקה ויעוררו את דעת הקהל בכל הארץ וגם מעבר לגבולותיה. גם עוזרים
גדולים ונשואי פנים נמצאו להם הפעם: ראשי העמים אשר במדינות אוסטריה
ובחיריהם בבית הנבחרים ראו כי טוב לפניהם לעמוד לימין היהודים בריבם זה,
וישמיעו במרום קולם וירעישו וירגיזו את הממשלה הראשה בשאלות ובתוכחות מאין
הפוגות. וכראות הממשלה כי ריב לה עם עם רב, אשר כח גדול לו – כח האחדות
והאחוה כללית – ובעלי ברית על ימינו מסביב וכי כבר יגעה בתחבולותיה
בדי־ריק וכל הארץ כמרקחה ואין קצה למבוכה, ־ ותעזוב את דבר הפולנים ותבלג
על גאונה ותכנע ותודיע יום אחד גלוי לכל העמים, כי זה עתה נודע לה אשר
היהודים יושבי ממלכתה הם – יהודים וכי על כן, למען הצדק והישר, אשר היו
תמיד נר לרגלה, ולמען השלום, אשר שבת מן הארץ זה ימים רבים, יען אין הקהל
קש־הערף הזה אובה לבוא אל קרב הפולנים, גזרה אמר להיות עם ישראל מעתה
כאחד עמי הממלכה ובגוים יתחשב גם הוא – התשיעי בחברת.

ותשקוט הארץ וגם היהודים וגם העמים האחרים יושבי אוסטריה
שמחים, כי נגדע הסבך, אשר נאחזו בו אלה ואלה בכל ריבי־עם השבים ובאים שם
בכל עת תמיד כמוצאי בקר וערב; רק הפולנים עודם חורקים שניהם על בלעם כי
נפל מפיהם – עד אשר יסכינו ועד אשר ישלימו עם מצב הדברים גם הם. –

ובתי הספר העברים התחתיים והשניים היו, בשנות מספר אחרי
הוסדם, למקור חיים לאנשי ההשכלה, אשר חכמתם בזויה לעם הארץ יען היותם
יהודים, ולתופשי התורה, אשר באו איש איש ממלאכתו, לעבוד עבודתם קדש בתוכם
(כי מפני הבתים האלה, אשר היו רצוים לכל העם ודרושים לכל חפציהם, סרו מעט
מעט החדרים והישיבות, שני הקצוות, אשר לא עמד טעמם בם עוד מרוב ימים);
ולמקור נפתח לעבודת הרוח, כאשר בימי הוסד הישיבות ביד ר יעקב פולק ור'
שלום שכנא; אפס כי העבודה הזאת נגלתה הפעם בדרכים חדשים ובצורות חדשות לרוח
העת. ותחת אשר לא יכול רוח ישראל לעשות פרי־תאר למינו ולא נודע כחו בעוד
היות זר מעשיהו, נכריה עבודתו בתוך העמים, כאשד לא יוכל פרח לבנון להתפתח
על פי דרכו בתוך מטעי הצפון, ־ מצא עתה את פקודתו וישב לעשות גדולות כקדם.
ויקומו בימי דור אחד סופרים חוזי חזיונות, משוררים, חוקרי חכמת ישראל ובוני
ספרותנו הישנה והחדשה, כאשר בימי קרוכמל, שי"ר וארטר, ויהיו לנס לכל
הקהלות אשר בארצות הקרובות, ששם שח רוח ישראל מפני עקת אויב, והרחוקות,
ששם דללו וחרבו מקורות התרבות העברית מפני אור פני הגוים, אשר הראום במאה
האחרונה.



ג.

וככל אשר שקד הועד־הראש על כבוד שם ישראל ועל תחית רוח
ישראל, כן שם לבו אל המוסר העברי ואל משמרת הטהרה והתם לצעירים מזכר ועד
נקבה – הם הדברים אשר היו כיסוד מוסר לתקומת העם ולחיתו האמיצה, המלאה
והרעננה, כל ימיו שמרו את משמרתם קדש, מימי קדמותו ועד הדורות האחרונים. –
ויבקשו לדעת מה לעשות למען השב לאיתנן את סגולותינו ההן, אשר בגללן אשרו
אותנו כל הגוים ואשר, לדאבון לב כל הדורש טוב לעמו וחרד על עתידותיו, אין
עוד כחן עתה ככחן לפנים. –

כי אמנם עוד היום, אחרי רדת המוסר העברי ממרומיו, עודנו
גבוה ורם לאין ערוך ממוסר העמים הקדמונים והאחרונים; עוד היום נעלו בנות
ישראל, גם בנות דלת העם וכל שוכני בסתר המדרגה, שבעתים על בנות כל הגוים
לתם ולהצנע לכת. ואולם הלא הנה נבעו פרצים גם בחומה הנשגבה הזאת, הלא הנה
נראו מראות נגעים גם בבית ישראל אשר היה עומד לנס עמים, ועל העומדים בפרץ
למהר לרפא את הנגע, בטרם יפשה ויאכל עד היסוד בנו ובטרם נהיה לשכנינו
למלה לאמר: הנה ככל הגוים בית ישראל.

ובבקשו בינה – ויכונן לחקר הימים הראשונים והאחרונים
והשתנות דרכי החיים בישראל לפנים והיום, ויערוך את ערכם ואת תוצאותם אלה
לעמת אלה, למען קחת מהם תורה להיטיב את הרעה.

לפנים, בעוד היות ישראל שוכן לבדד במשכנותיו בתוך העמים
וחקות אבות לו לקו בכל ארחותיו, היה החק “בן שמונה עשרה לחפה” מבצר משגב
למוסר העברי, ואם יש אשר אחר הנער מן המועד הזה שנה או שנתים, גם אז היה
תמים בדרכיו עד היותו לאיש – “גן נעול, מעין חתום”, כדרשת חכמינו; כי בכל
קהלות ישראל השכינו, ככרובים על דרך עץ החיים, המון חקים ותקנות וגזרות
וסיגים לשמור את דרך הבחורים מחטוא גם במראה עינים או במאויי לבב. ויהי כי
שמרו הצעירים כחם וראשית אונם כל ימי בחורותיהם, היה “דרכו של איש לחזור
אחרי אשה”. אם לא קנה עוד האיש את אשתו מיד אביה במהר ובמתן כמנהג
הקדמוני, אשר עודנו נשמר ונעשה עד היום בתוך עמים יושבי קצוות, הנה גם הרבה
לא הרבו הורי האשה במחיר לקחיה עד להכשיל כחם, כי עוד היתה האשה דרושה;
גם היפה בבנות, גם אשר נגרע חלקה בחן וביפי, גם היונה אשר כנפיה נחפו
בכסף, גם בת העני בישראל – כלן מצאו להן מנוחה, בבוא עתן עת דודים, אשה בית
אישה, אשר מנו לה ממעל “ארבעים יום קודם יצירת הולד”.

ואולם באחרית הימים התערערו סדרי החיים והגבולות, אשר גבלו
ראשונים בחכמתם, הוסגו לאחור או לפנים וגם מן החק ההוא, חק הכניסה לחפה,
נטו כה וכה ימין ושמאל, על פי אשר היתה עליהם יד המסבות: אלה הרחיקו לכת עד
נשואי בסר – עד היות הילד מתעטף בטלית לפני החלו להניח תפילין, ואלה
אחרו את מועד הנשואים, עד אשר כבר יכול הבחור לראות בנים לבניו… הרעה
השניה הזאת, אשר לא הריעו עליה בספרותנו החדשה כעל הראשונה, אף כי הרבתה
לבלע ולהשחית ממנה, פרצה היום כמעט בכל תפוצות ישראל, אחרי אשר זה כמה
נפרצו גדרות הצניעות, מורשת אבות, בראשונה בקרב היהודים הספרדים, אשר היו
קרובים אל עם הארץ, שוכנים אתם בתוך טמאותם; ויש אשר גם מעיני העדה נעשתה
בשגגה בתתם מכשול בפני הצעירים למלא שפקם בלא כדת2. ואחרי אשר למדו בחורי ישראל אל דרך הגוים לשבור עליהם חק
ולשבור בחוריהם לפני בוא מועד, אין חפץ להם עוד לבנות להם בית כדת משה
וישראל; החן והקסם ומשא־הנפש השפוכים על ענין הנשואים חלפו הלכו להם ונשאר
אך – החשבון… ובכן הבחורים הולכים בגפם עד חצי ימיהם ומפזרים כח נעוריהם
ופרחי אביבם על כל דרכים ובנות ישראל יושבות ונובלות בנעוריהן אשה בית
אביה; שקר החן והבל היפי ושוא כל יתרון גו ורוח, כי אין מחסור לצעירים…
כעת יאמר לאיש ישראל: אוי לו למי שבניו נקבות!" עליו להתאזר עז, להתאמץ
בכל מאמצי כח, לחשוך אכל מפיו ושמלה מעורו ושנה מעיניו ולגזור על ימין
ועל שמאל למען הרבות מאד מהר ומתן ולקנות בעל לבתו. ואחרי כל אלה, הנה
הברית הזאת, או העסק הזה, לא ברית־מלח היא בין האיש ובין אשתו, כאשר היה
בימים הראשונים, ואחריתה לא תברך. והדברים עתיקים וידועים.

למצב הדברים הרע הזה שם הועד הראש את לבו ויגזר אמר: עת
להוציא ישן מפני חדש ועת להחזיר עטרה לישנה. אם כל הסופרים, אשר דברו על
שאלות החיים מימי ר' מנשה מאיליה ועד היום, נתנו דפי במנהג אכילת המזונות
על שלחן החותן, כאשר קראו חמס על הנשואים המוקדמים, הנה עתה הראונו ימי דור
אחד, כי בא מועד לשום לב גם אל העבר האחר אשר למטבע… ובכן תקן הועד תקנה
חדשה, שהיא ישנה: להשיא מעתה את הבנים במלאת להם שמונה עשרה שנה, ולתת אבי
הבת לחם ומזון לזוג שנות מספר עד אשר ישלים הצעיר חקו בלמודים או בעבודת
הצבא ועד אשר תמצא ידו להכין בחוץ מלאכתו. המזונות יהיו תחת המהר הנפרז
(אשר יחדל מעתה) – קרבן תחת קרבן, ופרי הקרבן הזה – תקנת בנות ישראל ושיבת
הבנים אל התם ואל הטהרה, סגולות עם ישראל מעולם ומקורות החיים הטובים לאיש
ולעם. – גם שום חק ומשפט לצעירים, הבונים בית בישראל, להניא אותם מתת
יגיעם בתפארת בגדים, כלים ועדיים, ההורסים את הבית גם בטרם יתכונן.

ואף כי, כאמור, היה כל העם נכון לקים ולקבל את כל תקנות
הועד־הראש, עוד הוסיפו הרבנים ואנשי עצתם לתת תקף לדבריהם בצאתם פעם בפעם
מסתר אהלם אל העם ויוכיחו ויזהירו ויטיפו השכם והטף לארחות צדק ומישרים
בבתי המועד ובבתי הכנסת ויבארו את הכל באר היטב ויפיצו אור על כל נתיבות
החיים – אור אשר שבו קרנים מידו גם להם, כי ראה העם וידע ויכר כי לו רועים
נאמנים קרובים אליו, דורשי שלומו וטובתו באמת – ויוסיפו לאהבה ולכבד אותם
שבעתים מאשר לפנים.

והתקנות האלה שנו לטוב את דרכי החיים, שכבר עלה בהם רקב,
ויבראו שמים חדשים וארץ חדשה לצעירי ישראל הבנים והבנות ולכל העם. ועוד מעט
ויהיו הסדרים החדשים־הישנים האלה למופת לכל הקהלות הקרובות והרחוקות, ככל
אשר היו לפנים סדרי הקהלות אשר בפולין ולנס לכל תפוצות ישראל.










לסינג: נתן החכם.  ↩



ר' יצחק עראמה, בעל העקדה, יספר, כי היו לו דברי
ריבות עם קהלות אחדות, אשר היו מחזיקות בתי זמה “למען הציל את הבחורים מעון אשת איש”.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/35040