


	
	חרבות ירושלים (לוח אחיאסף תרנ"ח)
	



1


הוי חמות שממות, הוי מצבות עז ואורה!

גדלכן ותפארתכן מקדם זכר אזכרה;

אזכרה ואהמיה ונפשי עלי תשוח

ואלך קדר, נעצב ונכה־רוח;

אזכרה בעוד אור יקרות כאור החמה

הופיע בהדרו על האדמה הנשמה,

כל־שכני תבל נשאו אליכן עין –

עתה איך נשכחתן כמת ודרש לכן אין!

כל־רואיכן ידד מכן, יסב אחורנית,

בראתו את־פניכן והנם קדורנית –

לבד העם האמלל הנשכח גם הוא כמוכן

ושאף מקצות הארץ ודרש לשכנכן…

איה הגדולה והתפארת ההוד והנצח,

עליכן חפף מקדם כעדי זהב על מצח!

אך גם עתה שבע אשבע נעימות

מדי עוף עיני בכן, חמות שממות…

לכן עגמה נפשי, רוחי בקרבי הומיה,

למופת תהיינה לכל־היקום, כמוכן יכת שאיה.

זה גורל כל־מפעלות בני תמותה –

לשוב לתהו, להיות שממה ומבוסה;

גם האדם, מבחר היצורים, מלך הכבוד,

מבלי משים לנצח יאבד אבד.

ואני טוב לי ראות החמות האלה מתבוססות בעפרן,

מראות חמות אחרות ללא הועיל מתנוססות בהדרן.

וכרעה עדרו ירעה בשדה ויער

יבקש מפלט לו מפני סעה וסער,

כן גם אנכי בסערת עצבותי

אליכן אחיש מפלט – ותדמינה אנחותי.

לא רנת בנות השיר, לא חמלה נפשי שאלת,

כי לקונן על ארצי, סכתנו הנפלת

עליכן, עליכן אקו יום גאלה וישועה,

כי אתן מקור כל־מזמה ותושיה!

בעת יפנה היום, שאונו והמונו,

והחשך יפרש כנפיו תחת שמים;

בעת ינוח אדם ישכן במעונו

חפשי מעמל היום, מתלאות החיים –

גם אז לא ישקט לבי, לא תדמינה כליותי:

אליכן אשא נפשי, לכן אסיך דמעותי.

הנני בעיני למראה השאת והשבר

כעמד על מקום תפארת אבותיו שם קבר,

וכל־חפץ וכל־יקר וכל־יפעת תבל –

הבל הבלים בעיני, הכל הבל;

וכמו תשמענה אזני קול הוגה נכאים,

קול אמר: "הה לשרידי הנמצאים,

כל־יפי, כל־הדר עבר כצל,

ובנפלם יצאה מהם גם שכינת־אל!"



………………………



קול־נהי הזה הרעיש את קרבי

ואבכה כל־שנותי על מר לבבי.



………………………



ובכן, חמות יקרות, עד שובי לקבר שמה

בכן אבקש נחומים, בדמעתי אמסה האדמה,

מקום לא דרכה עליו רגל כל־פריץ,

כי למראיכן יוטל גם גבור עריץ.


(לוח אחיאסף תרנ"ח)






עפ"י השיר Ruinele Târgoviştei.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/30892