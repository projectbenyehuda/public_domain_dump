


	
	שני המעינות
	



מעין יצא מנקיק הסלע ומראשית דרכו פרץ ועבר ברעש גדול
כערוך־מלחמה, וכי פגש מכשולים בדרכו, אם אבן ואם שיח השדה, השתער עליהם,
כי אץ לו הדרך, ויהדפם או נדף מפניהם, ולא אחת ולא שתים התפוצץ מדי
התנגשו במכשולים רבים ועצומים ממנו. ובטרם ירחיק ללכת הגדיל מאד שאונו
והמונו; כי אמר: הצעיר הרעש ירעיש את הכל, למען יודע.

ושם מנגד יצא מעין אחר ולו דרך אחרת: הליכתו היתה בשובה
ונחת וקולו לא ברעש, ובפגעו מכשולים בדרכו נטה מפניהם, וגם אחרי אשר העמיק
הרחיב ברב דרכו, הוליך כשמן מימיו; כי אמר: נאוה ענוה לצעיר עד אשר יגדל
ונודע כחו.

ושני המעינות – לפי ראשית דרכם כן היתה אחריתם: המעין
השוקט סלל לו דרך־עולם ויהי לנהר רחב־ידים נושא אניות ורב־ברכות, ולו שם
בנהרות, והמעין הנמהר אשר לו המים הזידונים נפוץ נפזר על פני הארץ ולא נודע
מקומו איה.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32053