


	
	השלח והנהרות הגדולים (תרע"א)
	




מה חדל אני, קרא השלח,

בנשאו עיניו אל אחיו רבי־מים:

קטן אני ודל, הלך בלא־כח,

ומהלכי – דרך יום או יומים;

גבולי צר וזרעות־שטף אין,

גם קולי לא נשמע על ארץ רבה,

אשרך דרכי – ולא אאמין בחיין,

אפחד ולא אבטח מפני היום הבא…

והנהרות ההם – כלם גדולים וטובים,

גבולם רב וכבודם מלא עולם,

אליהם ינהרו נחלים רחוקים וקרובים,

ברעש יגמאו ארץ, ירעימו בקולם,

וגליהם כהרים הרים יעתיקו

מדי השתפכם על פני הארץ,

ויערים יחשפו וצורים ידיקו

ויפרצו מסביב פרץ על פרץ!

גם עלי כוננו, סללו ארחות אידם,

על פני צפו, התגעשו מימיהם,

דלחוני עכרוני – כמעט הייתי צידם,

ועוד היום נשא אשא אימיהם… –

ואני מה? מי יחוש מי יספר נודי?

מי ישים אלי לב באבדי או בעודי?

אספה יום אחד – מי יפקדני?

אאריך בעניי – מי רואני מי יודעני?

מי ישא לי שלום, ברכה, אהבה? –

ולמה זה, יוצר כל, יצרתני לראוה?…





וקול ברמה נשמע, מוכיח ואמר:

הוי רב את יוצרו, מתאונן, שם עלילות,

להחשיך עולמו לשוא שקד ושמר,

כי אל דעות יי ולו נתכנו עלילות.

אל תאמר קטנתי, דלתי מאד:

לא לגדולים חסן, הנצח וההוד,

ולא ברעש יי ולא לאדירים רצונו

ואין יתרון לרהב עם כל־המונו ושאונו.

אם קטן אתה – גדותיך עמק־ברכה,

ופריך תבכר אתה, פרי תפארה, –

סמל הקנאה לאשר אין להם ככה;

שהמה ירבו שאון וסביבם נשערה –

אך גבולם ציה, פרי לא יעשו בעתם,

משחיתים המה, אך הפרה אין אתם;

אולי יעשו – ונסחף בגאון גליהם,

המלחכים בזעם לשונם כל־סביבותיהם. –

אם קטן אתה – לך ארך ימים

שכם אחד על כל־אחיך הגדולים,

שהמה בסלם הבריאה יורדים ועולים

עד זמן ועדן, ואחר יאבדו לעולמים –

הלא ראית בדור דורים שנותיך

כמה נהרות־איתן ספו על פניך –

רעתם תיסרם, משובותם – מותם,

איש את אחיו יבלעו עד כלותם,

ובסערות יחוללו – יצמתו יחד

ונמחו מספר חיים אחד אחד.

אם עברו על פניך ודלחוך,

כלה לא עשו, לא בלעוך. –

ואתה ושנותיך לא יתמו,

כי הליכות עולם לך, חלקך בחיים,

ופריך לא יחדל ואלמותיך קמו,

ושמעם הלך תחת כל־השמים.

הרגע אפוא ודם ולכה בתם

ואל תפן אל רהבים, ואל תהי באוררי יום.





וייטב לב השלח ויצהל פנים

אף נחלת שפרה לו בגבולו המעט,

ועל פני כל־אחיו האיתנים

מימיו, מי מנוחות, עודם הלכים לאט.


(תרע"א)






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30891