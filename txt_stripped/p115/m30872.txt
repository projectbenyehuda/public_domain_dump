


	
	שירת הבאר (המקיץ תרס"ט)
	



(במדבר כ“א, י”ז)


עלי באר! עלי באר!

הגלו, ספירים נגרים!

לכו חזו, אזרח וגר,

באר חפרוה שרים!





עלי באר ממעמקים,

שימי מדבר לים,

באר מים זכים,

כרוה נדיבי עם.





עלי באר השקי בעיר,

הרוי אתנו ואתם.

למענך קרקרו סלע וקיר

במחוקק במשענותם.





ככה יצא ממחבואים

עם קטן, והעלה נר

לכל־דרות, לכל־גוים. –

עלי באר, עלי באר!


(המקיץ תרס"ט)






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30872