


	
	הגשם (לוח “ימי נעורינו” תרע"א)
	



(תרגום)


הנה הגשם! הנה קול ברמה!

העננים יריקו ברכה שמה,

הנה פקד יי את האדמה,

הנה קול ברמה!





הנה הגשם! באו ראו הלום!

מה טובו, יגידו העשבים כיום,

הנחרים משרב, הנצמתים מחם,

באו ראו הלום!





הנה הגשם! מה אשמח שמח!

פרחי אשר בגן יחליף כח

ויגדל וייף ונתן ריח ניחוח.

מה אשמח שמח!





הנה הגשם! מקור הברכה,

עתה יבשל הקציר, תברך המלאכה,

ורוח ששון ושמחה על כל נחה.

הנה מקור הברכה.





הנה הגשם! מלאך השמים,

מדי הריקו חשרת מים

יחדש שדה וגן, יתן רוח חיים,

הגשם מלאך השמים.


(לוח “ימי נעורינו” תרע"א)






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30906