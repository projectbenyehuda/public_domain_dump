


	
	השמש בבואו
	



ראיתי את השמש בגבורתו – לא אותו, כי את אורו ראיתי, טעמתי, התענגתי עליו ואדע כי אור השמש הוא.

גם המה לא ראו את השמש, לא הביטו אליו אף לא שמו אליו לבם,
ואם זכרוהו ואם הזכירו אחר אליהם עקשו פיהם, הפטירו בשפה, הניעו ראש; כחשו
בשמש ואמרו: לא הוא, או זכרו את רעותיו אך לא את טובותיו; אמרו: מה שמש כי
נחשבנו! שמענו, כי לא צח ולבן הוא כאשר יראה לעינים, כי באמת מראה תכלת
מראהו, כי נכתם הוא על פניו וקרבו נשערה מאד… על אורו התענגו גם הם, את
האור ראו כי טוב, אך את מקורו לא ידעו, לא הכירו – אמרו: אך אור יום
הוא…

שבתי וראיתי את השמש בבואו, – ראיתיו ומעי המו לי…

גם המה ראוהו, אליו הביטו, אליו התבוננו – ראוהו ושמחו בלבם על כשלונו, על רדתו; אמרו: גם אתה זקנת כמונו…

כן דברתם. גם השמש זקן כמוכם, כמונו, אך אתם לא הייתם כמהו בנעוריכם, לא נתתם אור, לא הפיצותם חם, לא הייתם ברכה.

אכן גם השמש הוא כבר קצה נפשו בחיים, גם הוא שואף אל
מבואו: – אם לא אוכל עוד לתת אור, למה זה אנכי? הנה הירח והכוכבים עולים
לצלעי – אליהם יביטו, אותם יעריצו ועל אורם יתענגו כל קטני־ארץ; המה בטוחים
מחצי לשון, מנחשי לבב, מרשפי קנאה, כי על כן מאורות קטנים הם.

אל תראוהו, שוררים ומקנאים, מקטיני כל גדול, מזילי כל יקר,
אל תראוהו שהוא אדמדם, אין אש ואין אור, כי סר כחו מעליו, כי זקן, כי חלש –
עוד מעט ובא השמש וחשך היום, וזכרתם אותו, את השמש בגבורתו תזכרו, את מעשה
תקפו תזכרו, את אורו היקר, הנעים, את עת גאונו תזכרו ולא את רפיונו; כי הן
לא יהיה עוד, ובאין סמל הקנאה נגד העינים תמות קנאה גם היא.














את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/31130