


	
	גרים ותושבים
	



מחוץ יהמה הרוח, ינצל את העצים מעדים, העלים נובלים, נופלים, נמקים, והיו דמן לאדמה, ומבית – נגיל ונשמח בשמחת תורה.

והרוח הולך וסוער בחזקה זה ימים, זה שנים, זה דורות רבים,
והעץ, הצפוי אל סערתו, הולך ומתנצל את עדיו, הולך ודל, כי לא רק העלים,
אשר אם יפלו עוד יחליפו, כי גם הענפים הולכים ונפרדים מגזעם ונובלים
ונופלים אחד אחד, גם ענפים ויונקות מלאי כח ולח הולכים ויבשים או
נתקים בעודם באבם ולשדם יהפך לאחרים… ועוד מעט ועמד העץ, אשר בשלכת
מצבת בו, על שרשיו ריקם, ועוד מעט ומט העץ העתיק, האדיר, האיתן, אשר הקציעו
אותו הרוחות מסביב וינשלו פארותיו ויחריבו לשדו ויובישו פריו, ולא תהיה לו
עוד תקומה בארץ, – ובני ישראל שמחים בשמחת תורה…

שמחת תורה! החג הזה “גר הוא בתוך חגינו” (יל"ג), לא נודע
לפנים בישראל ואין זכר לו לא בכתבי הקדש ולא בתלמוד. בו ישמח העם על תורתו
אשר ארשה לו בחג השבועות “זמן מתן תורתנו”, ואשר בא בברית עמה היום תחת
החפה “כדת משה וישראל” – ואשר רבו לא יוסיף לדעתה עד ימי חג השבועות ושמחת
תורה הבאים… העם ישמח על תורתו אשר אהב, אך לא דרך אחד לכלם בשמחה הזאת
ובאהבה הזאת. יש אשר ישמחו עליה כשמוח איש את אחיו ביום חתונת האח וביום
שמחת לבו (כמשל המגיד מדובנא); יש אשר יאהב את התורה כאהבת איש את רעיתו,
אשר כרת ברית אתה ואשר ראה עמה חיים; יש אשר יאהבוה כאהבת איש את ארוסתו,
אשר עוד מעט והיתה היא לו והוא יהיה לה; ויש אשר יאהבנה – כאהב איש את
אמו־זקנתו (כמליצת הינה על אהבת הגרמנים את החפש); אך הרבים ישמחו עליה
ויאהבו אותה וינשקוה מנשיקות פיהם – בלי אשר ידעו ואשר יכירו אותה ואשר
יבאו עמה בברית.

כי הנה התורה הזאת, אשר שם משה לפני בני ישראל גם היא כגר
נחשבה בישראל מיום דעתו אותה. גם בימי השופטים גם בימי הבית הראשון לא הכתה
שרש בארץ ובעם; וכמעט שמו הסופרים אל לבם לתת לה מהלכים בישראל –והנה בנו
עליה ויקיפוה הבאים אחריהם גדרים וסיגים, חומות וחל, ויסתירוה בחביון עזה
ויבדילו בינה ובין העם, עד היותה כמושל עריץ, אשר המון משרתיו ופקידיו
נוהגים בעם בשמו והוא יושב בסתר ועמו לא ידעהו ולא יכירהו, או כשמש אשר
העננים ישיתו חשך סתרו ורק לאור חציו, הבוקעים בעד ערפל, ילכו הארץ
ויושביה… גם בתקופות הבאות הוסגה התורה שבכתב תמיד לאחור מפני תורת
הפלפולים, הדרושים, הרמזים והסודות וכל התורות אשר השתרגו עלו על חלקתה
ויסבוה ויסכוה צלליהן מסביב1, ובישיבות
ובחדרים למדו מעולם פרשת חומש עם רש"י אחת בשבוע, ביום ה', אחרי אשר השלימו
המורה והתלמידים חק כל התורות למיניהן. ובאחרית הימים דחו את התורה מפני
התרגומים והקצורים וילמדוה לתלמידים בלשונות עם ועם רק לא בלשונה היא, כיום
הזה, ויהי האזרח לגר והגר היה לאזרח בישראל. ומי יודע אם לא בגלל הדבר הזה
יאהבו בני ישראל את החג הזה ואת התורה הזאת (אחת בשנה!) ביתר שאת, כי כן
היתה עליהם המצוה מעולם: “ואהבתם את הגר”; וכן משפט הגר – לאהוב את הגר
רעהו…

וגר ישראל בארץ – לא רק לפנים במצרים, כי אם גם בכל העתים,
בכל הארצות, גם בתוך העמים אשר קדם לשבת בארצם מהם, גם בארצות אשר הפרה
אותן ואשר דשן אותן ממח עצמותיו ואשר הריק עליהן ברכה מכחו, מהונו ומכשרונו
וישימן לארץ נושבת; גם בתוך העמים אשר יצק את רוחו עליהם ועל שפתם ועל
ספרותם ויורם וישכילם ויעשם לבני תרבות – גם לכל אלה גר הוא וגר יהיה
לעולם, גר ותושב עמהם, גם כי ירבה ללכת בדרכיהם, להתחקות על שרשי רגליהם
ולהתנצל את עדיו מהר חורב למען היות כמוהם, גם כי יתחסדו עמו אדוני הארץ
להאיר אליו פנים כמעט ולתת לו משפט צדק “חרות על הלוחות”; גם בארצו הוא,
אחוזת אבותיו לפנים, גר הוא עם יושביה מאז נשלו אותו עריצי גוים מעל
אדמתה, וגר יהיה עמהם כל הימים אשר יבחר לשבת בערים ולא בכפרים, כל עוד
לא ירבה להאחז בארצו, לחונן עפרה ולרצות אבניה, עמקיה, הרריה. וכל ימי
היותו כגר בארץ בתוך התושבים, מתגורר פעם בכה ופעם בכה עם השכנים הטובים
אשר יואילו לתת לו חנינה כמעט, יהיה צפוי, כערער בערבה, אל כל הרוחות
והסערות אשר יגיחו עליו מקצה השמים או מירכתי שאול וירעישו עצו ופריו
ויתצוהו מסביב ומנוחה ידריכוהו ומתבל ינידוהו.

מחוץ יהמה הרוח, יחשוף עץ ומלואו ויעמידהו על מצבתו ריק ונבוב, ומבית – נגיל ונשמח בשמחת תורה.




(המקיץ, תרס"ט)







משלש מלים פשוטות וברורות אשר במשנת רבי, “נקבה
הריאה טרפה” נתגלגלה ונשתלשלה ספרות גדולה מפוזרת בספרות התלמודית אשר
אם נאספנה ונחברנה יחד תכיל בכמותה יותר מכמות כל התלמוד בבלי
וירושלמי. ואף ממקור שלש מלים אלה הוציא אחד מגדולי הרבנים, אשר חי
קרוב לזמננו, ספר גדול אשר יפרד והיה לשלשה חלקים (“בית אפרים”) ואשר
בכמותו ולפי מספר מליו גדול הוא פי שלשה מכל ששה סדרי משנה.

(דור דור ודורשי‘, חלק שלישי פרק ג’)  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34693