


	
	המשל האחרון
	



ר' מאיר היה ממשל משלים מדי למדו תורה את תלמידיו, למען
המתיק תורתו בפיהם. כהקיר באר מימיה כן הקרה רוחו דברי משל ומליצה, ואחרי
צאתם מפיו לא ישים לבו אליהם לאספם, כאשר לא יאסוף אליו המעין את מימיו
היוצאים מאתו. אך תלמידיו יכתבו להם את משליו ומהם נפוצו בקרב בני העם אשר
לא ידעו ספר. וירבו הימים ור' מאיר זקן ותלמידיו יצאוהו, אלה נפוצו על פני
הארץ ואלה נפלו בחרב הרומאים אשר נתנו חתיתם בארץ ישראל בימים ההם. ויהי
כי לא יכול עוד ללמד תורה בישראל בצק העתים ההן וילך מר בחמת רוחו ויחדל
לדבר משל ומליצה.

ויהי היום ויבאו אליו אנשים מבני העם ויאמרו: הן לפנים
נשמעו משליך על כל פה ויהיו לנו לשעשועים, והיום נפשנו יבשה, כי זה כמה
נסתם חזון ממך. ועתה משל־נא לנו משל.

ויאמר ר' מאיר: טוב, אנכי אמשול לכם משל. בנסוע בני ישראל
למסעיהם במדבר, באו עד מדבר צן היא קדש ולא היה מים לעדה. ויך משה את
הסלע במטה האלהים אשר בידו ויצאו ממנו מים רבים ותשת העדה ובעירם. ושם היו
בני קדר נודדי מדבר אנשי אהל ומקנה, וישתו גם המה ומקניהם ליד בני ישראל.
אך בנסוע משם מחנה ישראל אל קצה ארץ אדום, חדל הסלע לתת מימיו. וישלחו בני
קדר אנשים מקציהם אל מחנה ישראל ויבאו אל משה ויאמרו: אנא, איש האלהים,
הואל נא ושוב עמנו או שלח את מטך ביד אחד עבדיך והכה את הסלע ושב ונתן לנו
מימיו כבראשונה. – ויאמר אליהם משה: הסלע נתן מימיו לעם בני ישראל, עם
תורתי בלבם, ולמענם שתיתם ורויתם גם אתם. ועתה כי אין עוד העם – היתן הסלע
מים לכם ולבהמתכם?

ויהי זה המשל האחרון לר' מאיר, ואחריו לא הוסיף.

ויהי כי מאס בעם מהפקיד רוחו אתו, וישכחו כל משליו הרבים מישראל ולא נותר מהם כי אם שריד כמעט – שלשה משלים.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32059