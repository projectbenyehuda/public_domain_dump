


	
	בהשתפך עלי נפשי (בת-קול תרע"ג)
	




אליך, אליך, בת־שירתי,

אשא נפשי, המרה, הסערה,

מדי לכתי קדר באנחתי

ותוגתי בלבבי כמו־אש בערה:

בואי, הופיעי, בת אל, ממרומך,

פרשי נא עלי סכת שלומך.





חלציני נא חלץ מחיי מהומות,

בם אטבע יומם עד מחנק נפש,

פתחי לי אוצרך, גלי תעלמות,

שלמה יועם זהבי ברפש.

היי נא מנוסי, מקלטי, שעשועי,

סמכיני עד אעלה ערש יצועי.





הן עניי ועמלי ועבדה עבדתי

במשמרתי יום יום מנעורי ועד עתה,

וענות עמי, חרפת מולדתי,

אשר היו בכל־מקום למטה למטה,

ילחכו לשדי, יקרקרו לב וקרב,

ידכאוני יכתוני מבקר עד ערב.





ומה כחי כי אשא את־כל־הכאב,

הכאב המשנה – הוי כעש וחרון!

ועד מתי ישבע רגז הלב

ולא ישבר משנה־שברון?

והן גם הברזל ימס יעות

בהיות עליו יחד אש ומקבת…





אליך איפוא אפן אנוסה,

את השירה בת שמים;

הגיהי חשכי בטרם אמותה,

השכיחיני את מררות החיים.

השקיני אך רגע מכוסך רויה,

הרעיפי טל אורות על לבי – וחיה.





אל ארץ הפלאות, גיא החזיון,

בכנפיך שאיני, הראיני יפעתם,

ארץ – שם זקן, מות, כליון,

חדלו לתת פחדם ואימתם.

שם אהלך ארחף אפרש נס

מעל לגבלות מקום ועת.





שם אשמע מתלחשים פרחים ורוחות,

ועם כוכבים וכרובים לי שיח ושיג:

שם הכל צפוי והעינים פקחות,

וצפוני העתים ארדף אשיג.

שם אשכח עניי, עמלי, בלותי,

ועלמי עולם מנת חלקי וכוסי…





שם אחזה עמי, היהודים העשוקים,

עם נרדף על ישר, נרדף עד אבד,

עם נבזה, שפל, נמנה את חשכים –

כלו עטה אור, עדה גאון והוד,

מאשר מכל־גוים, ברוך מבנים,

עמם אבירי עמים, מבלה איתנים.





אליך אליך, בת שירתי,

אשא נפשי, הנכאה, המרה,

מדי לכתי קדר באנחתי

ולבי הומה וסביבי נשערה:

בואי, הופיעי, בת אל, ממרומך,

פרשי נא עלי את סכת שלומך.


(בת-קול תרע"ג)






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/30867