


	
	אפדת נזר לשבט מושלים
	



שיר לכבוד יוסף מלך הכוזרים בראש האגרת שנשלחה אליו על ידי חסדאי אבן שפרוט.

נכתב בין השנים 961־956.






אפדת נזר לשבט מושלים הממלכה הנהלאה,

נעם יי עליה ושלום בכל מחוקקיה ורב צבאה!

ישע תלבשת על מכונה ומועדה ומקראה,

חילי צבאה ושלטי גבוריה יעזו ביד המפלאה,

סוסי מרכבותיה ורוכביה בל יסוגו אחור ברוח נכאה,

דגלי טפסריה ודרוכי לוחמיה יעטו גאה גאה.

אתו חצי רביה וברק חניתיה בכבד משאה,

יפלחו לב אויבי אדוני המלך למען רבות תלאה.

בצוארי מרכבותיו ילין עז ורגש ויראה

רוכביה יושעון ובשלוה ישובון מארץ נוראה –

יחידתי לזאת תשתפך: אשרי עין שרואה

צאת המלך ביום קרב כחמה זרוחה ופליאה!

חיליו כברקים ירוצון – שנים לרבבה ואחד למאה,

קמיהם יעיקון כאשר תעיק העגלה המלאה.

בינו נא, מצוקי ארץ, ומי שמע כזאת ומי ראה:

רדות שריד באבירים ינוסו ויסגירו עיר ומלואה,

עז זרוע עליון אילם גם עזרם ותהי לתשואה.

זאת פעלת שדי ומנת גמולו בממלכה החטאה –

רבות את הוד ותפארת ניר לאם מני בטן נשואה.

אזכרה אותות מני קדם ורב עברה ורעל אגמאה,

בהיותה רבוצה על עדניה ועל שמריה קפואה,

רק דגולה היתה – והנה זרויה לכל רוח ופאה!

שמש שזפתה ותך עליה ומנוח לא מצאה,

פדה לא נפדתה ועת הדרור לא באה,

רצועה כרצועת אזן ואל חפש לא יצאה

ונותרה עניה ושכורה – ומשכר לא סבואה,

טורפיה השיגוה וממקדש הקדש הוצאה.

מאד ארכו העתים ונמשכו הימים ומופת לא נראה,

נחתם חזון ונביא ולא נפרץ רוח ולא מראה,

חזיוני איש חמודות לא נגלו ולא נותר כל נבואה.

מאל אילותי – אפרש כפי בנפש צמאה,

בזורי קצוות פזורי אפסים לאסף מארץ משואה.

נוגי המועד אז לאל יביעו: העת שקוינוה והנה באה!

סכת דויד קרית מלך רב תקיאם כאשר קאה,

רוממות מעז תראינה עיני שארית הנמצאה

וממלכת בן־ישי בסוד חזות הנבואה:

״קרנך אשים ברזל״ לנצח מהיום ההוא והלאה.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/30837