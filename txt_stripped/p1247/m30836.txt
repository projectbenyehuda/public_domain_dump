


	
	[איגרת אל חסדאי בן שפרוט]
	




אפקיד חמסי ביד אל / ואליו עיני תבכינה,

במו־פי אתחנן לדורש העשוקים

בעוד נשמתי בי על ריבי אשוע.

ואם סלף תדברנה שפתי – / הותי הציקתני,

ואם יהגה חכי נלוז – / בלבי רובצת שלהבת.

על כן לא טוב לרוזנים / לבחן אמרי מרי נפש,

כי קטב תוגתם / ישכרם לרגעים,

הלא עליהם לירא / מגזרת נסיון!

משה איש האלהים / אשר לא קם כמוהו בנביאי צדק

הלא בקצר נפשו / ובמרירות לבו

פצו שפתיו / אשר לא כדת

תעה לבבו / ותושיה נדחה ממנו,

כאשר דבר משיח יי:

ויקציפו על מי מריבה / וירע למשה בעבורם

כי המרו את רוחו / ויבטא בשפתיו.

ואף כי הכלב המת / אשר כמוני –

להבדיל בין הקדש ובין החל / ובין הטמא ובין הטהור





שמע נא דברי, / אדוני הנגיד הגדול!

מחמר קרצת כמוני / ועושני עושך,

ועפר יסודתנו / וצל ימינו עלי ארץ,

וכבירים אשר ישגבו / ודלים אשר ידאבו

יחד על עפר ישכבו!

אני הגבר הנדאב, / בלא עת יומי ערב

ועוד לא יומי – מלאו ימי.

מה ארכו רגעי לילי / אשר לא נבקע בם שחר!

גם ירחי הועם / בעבי מאפל

וכוכבי נשפי / אספו נגהם.

על אלה לפועלי / אתן צדק.

אני הגבר הנדוה / אשר בלי בסר קהו שני –

לי ערכו טעמי מות / ולרגלי כרו שחת.

אסרו רגלי בכבלי חרון / והשיקו קרבי במוקדי עולם

ומוגגי ביום אידי / אמרו “האח!”

ואם שדי הרחיק ישע – / אין נקי מפשע,

ואם בעת צרה שמה יי.

הלא יום וליל / ממנים אנשי חיל

כעורבי משאות.

ואם זמן יאריכו – / משפט יעריכו

ונגלה צדק עולמים.

לא ימשכו ימי אנוש / עד בוא עת לענש

ויצדק פעל אלהים.

ולו לא נקבר / עד ראות איך יפל דבר

ומה מפעל הגלגל!

ואם אין מחוה / מה הוא ומה הוה –

דין בשחק נצב סלה!

על כל כלמותי / אלה תנחומותי.

מה אעיד ומה אדמה / ללבי אשר יהמה –

וישתק משאגותיו?

חשבתי כל פרץ / מני שום אדם עלי ארץ –

וכמוני בכל כואבים / לא מצאתי.

ל“אין כל חדש” / נוצרתי מכחיש –

כי כמוני לא היה / גם לא גז חיש!

הלא עיני רואות, / כי להיות לאות

באתי לעולם.

לכן מתך ומחמס / לבבי ימס

וכים יהמה

ואם אחי תנינים / ורעי יענים –

לא השיגו בניהם,

כי מתמרורם אגדיל תמרורים / ומבכי יעזר אמרר בבכי.

גם אני אצריח / וארחיב קרחתי,

עצמי יבכיון / אלה על אלה

ונתחי יהמיון / קצתם על קצתם.

ואף אני במו פי / אקונן על כלם.

מחי מלחומי אני אגרד / ומגני אני אגדע,

אזרעם ברגבי עפר / ואמטיר עלימו מימי עפעפי

ותמיד ארום בדמעתי:

אולי חמסי יצמיח פרי / וישבית מרי מבית המרי.

ובעת תלמי ציה בדמעתי ירויון – / על חמס לשדי יבכיון.

הן מדי בת עיני דמע תדמע / הלא שהדי במרומים שמע ישמע.

אני איש דוה־לב, / היגע תמיד על חמסי,

ולא אשוב, עד יכלה שארי / וישוב לעפרו.

אשא מוסר כלמתי, אסבל מדוחי – / ואני ידעתי: גואלי חי!

הוא יריב את ריבי / ויעשה משפטי

ואם דיני עתה יתמהמה – / אקוה ליום תוכחה,

ליום קומי לעד, / יום אשר נעמדה יחד,

יום אשר בעל משפטי יגש אלי,

יום אשר לא ינוס נס / ולא יועיל בו כל הון,

יום אשר ישוו בו שוע ודל,

וראש לזנב לא יאמר:  חדל,

יום אשר לא יתכנו בו תנואות

ולא יריבו כבירים בכח הזרוע.





האנכי לך אהמה? / ואם עיני לך תבכינה?

ואם נפשי לך תשתפך / ורוחי לך יכנע?

הלא על חמסי / אני בוכה

ועל משפטי / עיני דמע דולפת

ועל סלף דיני / תתעלפנה עצמי,

גם לבבי ימס / ויחר כבדי,

מעי יחילון / וכליותי תכלינה

ועפעפי יזלו מים / ובבותי לילה ויומם לא תפוגינה,

עד אשר ענני שחק / לא השיגוני בנטפיהם

ולא נצחוני / ברעף רביביהם.

כי עיני תטפנה כגתות – / ורסיסי מרום מחלקים לעתות:

עת טהר – ועת בהר / עת בקר – ועת עבות.

אפס לא כן אנכי, / כי אם בכי לקראת בכי,

ותהיינה עיני כנחלים אשר לא יבגדו

וכעינים אשר לא יכזבו מימיהם.

ואם אמרתי תת לי דמי / ולעיני הפוגות –

עצבוני חמסי / יעירו דמעותי.

ואם באמת תבכינה / ובתמים תטפנה,

הלא יוצר עין / ישקיף וירא,

הלא דלה ידלם / ויופיע לעשות משפט מדמי.

זאת נודע מני עד, / כי כל משוע נעתר

וכל שופך שיח ישמע.

מי הוא גזול נעזב? / ואיפה דמעות עשוקים נכחדו?

זאת תקותי בעניי / ואלה תנחומותי.



אני אערך משפט / וידעתי כי אני אצדק.

כה חקות לי בתשובת אגרתי / אשר שלחת אלי לאמר:

"אם העוית – / כבר הביאותיך למוסר,

ואם לא העוית – / כבר הביאותיך לחיי העולם הבא".

הזאת חשבת למשפט? / הלהוכח מלין תחשב?

הלא אלהים יחקר־זאת, / הנוטע אזן הלא ישמע,

אם יוצר עין הלא יביט!

וכי תחסם את פי / ברוח קדים

ותאלים את לשוני / בהבלי מהתלות?

הלא מעפרך עפרי / ואלהיך אלהי,

חופש כל תעלומות / וחופש כל חדרי בטן.



ועתה שמע נא, בן אדם,

הלא איש אתה / ומי כמוך בישראל?

הלא לך לדעת את המשפט!

יש על המשכיל – / מארח המוסר ומדרך האמונה,

בשמעו נכוחה / שיודה עליה – / הן לו, הן עליו:

זאת תפארת נדיבים / והיא תהלתם.

וכי תאמר “אם העוית – / ואם לא העוית”,

הנכון לשפט על “אם”, / הייטב בעיני יי?

ואם אחרי לבך נטית / ובשקול דעתך דנתני,

לא נכון לעשות כן.

האף בסוד יי עמדת / אם תחת אלהים אתה?

הבאת עד תעלומות האדם / וסתר מצפוניו תראה

הנגלו לך סודי לבבות / וחקרי כליות תחפש?

התדרש את קרב האיש / ויצר מחשבות תראה

איזה הוא ומי הוא זה?

הלא הוא אחד / אשר יאותו לו כל אלה,

אשר בכל מקום ישנו / ולא יפלא ממנו כל דבר!



הלא עכן בן־זרח אשר מעל מעל בחרם ונכשל בלקחו ממנו —

הן אל כביר ענה בו ויעידהו וגם נלכד בגורלות צדק.

ובכל זאת לא לא שלחו בו יד שופטי ישראל,

ולולי יהושע בן־נון אשר בקש ויתחנן עדי תתו תודה, לא הומת.

כאשר נמצא כתוב בספר "בני שים נא כבוד ליי אלהי ישראל

ותן לו תודה!"

הנה באיש חיב להרג / לא נגעה בו יד,

לא על פי יי / ולא על פי גורלות,

כי אם בהודאת פיו.

ואף כי אני – / היו לי עדי אמת / מצדיקים אותי,

ולולי אשר מהרו רודפי / לנקם נקם

ולשפך דם נקי בחיקך / לעשות להם שם –

קמו עדי והעידו.

אבל רדפוני בקנאה ובתאנה / ואהי להם למאכל,

ואהי כעוגה בלי הפוכה / וכבכורה בטרם קיץ

אשר יראה הרואה אותה, / בעודה בכפו יבלענה,

וכתאנים עם בכורים, / אם ינועו – ונפלו על פי אוכל.

ישפט יי השופט / היום ביני ובין עושקי

וירא ויריב את ריבי!



שמע נא, בן אדם, / כי עוד יש לעבדך מלים.

דע אתה, אדוני, / כי אלהים היית במשפטי,

משפט אלהים שפטתני, / דין עליון דנתני:

אשר הוא העד – / הוא הדין

ולו הנסתרות / והוא יודע תעלומות לב

ולא צוה כן לנוחלי משפט / לעשות פלילה.

ואני ידעתי / כי לא יי הסיתך בי, / כי אם בני האדם,

כי גרשוני היום מהסתפח בנחלת יי.

שימה נא כדברך:

אם שגיתי – / יסרתני,

ואם לא שגיתי – / החייתני.

ואם החייתני – / הדן דיני מה יהי עליו?

ואם עשקני – / מה תהא סתירתו?

ואיך ישא פנים / לאין פנים נושא?



לא דין תורה דנתני / ולא משפט תחכמוני שפטתני

וכמשפטי הגויים לא חיבתני:

כי אמנם התורה לא מסרתני בידך

וכן הבאים אחריה לא סגרוני למוסרך.

כי עברו איי כתיים וראו / וקדר שלחו והתבוננו מאד –

וראו הן היתה כזאת: / התשפט התשפט בלי ראות?

הלא עיני בשר לך, / הלא כראות אנוש תראה?

כי מי כל בשר – / מאיי העמים / ומכל הלשונות

מעובדי אש / וממשרתי מים

ומן המשתחוים לצבא השמים –

אשר עשה כזאת / ומי מהם אשר דנו כה?

ולולי היו שופטי הלומי יין,

לא החניפו לעיני השמש / ולא הטו דיני

ולא העוו ריבי נכח פני יי.

ואם אני אגוע – / חמסי לא יאסף,

ואם אני כרקב אבלה – / חמסי למרום יעלה!



ואתה, בן אדם,

שמע נא את דברי עבדך, / כי יש לו מלים.

אם תוכל השיבני — / אני אחריש ואגוע.

אם ליי פעלת / ולעשות נכוחה נטית,

מדוע לא קנאת בהוללים / אשר חללו עלי מועד ושבת?

הלא לעיניך הלמוני / לפרם ביום מנוחת קדש מדי

ולמרט שערי ביום שבת קדש, / למרות עליון לעיני כל חי.

גם ביום מועד, / מבחר כל המועדים, / צוית להחריב בניני,

ובידיהם הלמוהו / בכשיל וכילפות –

לא על ידי נכרים / כי אם בידיהם!

הלא אלה יזכר יי / ויעלה על לבו,

כי חלל יהודה קדש יי אשר אהב.

אם יש מלין – / השיבני ויסרני עוד,

אך במשפט / ולא בכח הזרוע!

כי מי יוכל לדין עם שתקיף ממנו?

הלא יכלת לחמץ דיני / ולמהמה משפטי

עד אשר יגלה צדק עולמים / ויראה לעין.



נוה אשר הנחילוני אבותי

צוית לחלל עליו יום מועד

ובאו בה פריצים וחללוהו.

אהה, אדוני, החצר אשר צוית להחריב

לי ולאחי היתומים היתה למורשה –

הלא אלהים יריב ריבם!

הן מקורותי ודלתותי ולוחותי / הוקם בנינם

והנם בבנין – / כל רואיהם יכירום,

וקצב גזרתם ומדתם / יורה עליהם,

וכפיס מעץ יענה: / הלא אלהים יחקר־זאת!

ואלו הסכנת תעלומי

ועמדת על אמתת דברי חטאתי בעדי ראיה,

לא היה נכון לעשות כן / לבזות יום קדש יי

תחלת מועדיו / וראשית קדשיו.



ואם אמר תאמר: / יום הוא ראוי לחלל –

חלילה להצדיק / כל דוברי פה!

כי יש עמי עוד תשובה,

מלים שנונים מחצים, / פתוחים מחרבות,

מחסמי פה, / מאלימי לשון.

ואם עתה יש לה דממה – / אחרי יום תשמע שאונה:

כי הנה ימים באים – / אם אלהים ילוני / ולא יאסף רוחי –

קנים ימעטו / וימים יחסרו וקלפים יצערו

בחוקקי משונאי כרע מפעלם – / וכסא אדוני המלך נקי!



על חמס עושקי אשיח אל ארץ: / ארץ, אל תכסי דמי!

גם להררי עד דלפה עיני: / חמסי ושארי שמעו, הרים!

גם לגבעות בשיחי אהימה: / אנא, גבעות, שמען קולי!

חמסי עליכם, אם תכחידוהו:

הלא לנגדכם סבבוני בכחש  / ולא לאמונה עשקוני מריבי.

אבדון ומות! שמרו יום חמסי, / ואל יהי סתר למרי שיחי:

הלא ממחצבכם קרצתי גם אני, / כי תקראו לי בצלכם תסכוני.

בעוד ימי פרידה חנוני / ובעדי זעקו חמס

עד שובי אליכם – בעודני חי – / צעקו עמי!

אולי לא לארך אף, / אך יחרה בלוחמי.

מארבע הרוחות בואי, רוח, / אשר ממנה רוחי נפחה!

התאבלי – הימיני / האניני – השמילי,

לבשי עלי שק / והתפלשי באפר,

על תוגת מחצתך / הרחיבי קרחתך

ועל מר רוחי / חולי וגחי.

אלי נא עלי כל ימי הארץ

וחלילה לך תת לזעקתך דמי.

שאי על כפיך – / אולי תוכלי הועיל

וגם שפכי שיח – / אולי תערצי:

כי גואלי חי / לא שכח חנות,

ולהסתיר פנים / לא גמר אמר.

גם קולי אלי מים על יבשת לחותי –

הלא במימי מוצק בצקי הולש.

גם אתם צעקו בקול שאון / ואל תדם המית צוחתכם

גם אתם לו שמעוני,

הן לכם יכלת / לנקם נקמתי:

בשתות אתכם חומסי – / היו נא למרים,

בבואכם במעימו – / היו לצבות בטן,

וכל משקה אשר ישתה / ימר לשותיו,

ועוללו למו – / ויהיו כמוני!

ולשמי קדם / אמרתי: שמעוני!

ולצבא מרום / חנתי במו פי,

ולגבורי כח / אלי פלא,

אשר משכנותם / גבהי מרומים –

לכלם אפרש כפי / ואשפך שיחי:

אולי יעידו חמתי / לשהדי במרומים / השליט על כלם!

וגם לשוכני עפר / עיני דומעת

העתידים לעמד בדין / לפני יוצר כל

העשוקים כמוני היום / דמעות אנחותי יטו לדמעותם

ועל חמסי אל אל ישועו:

אולי ממני או מהם יקשיב אזן.



עוד אני מדבר / ואערך מלים – ולא להוכיח

ואזכיר קדמוניות – / לא להועיל.

אך עתה הציקתני רוחי:

עורה, אדוני, והתבונן / והט אזן לשועת מתחנן,

ולב עגום תרנין, / אם פניך לא תענין!

מאומה לא אבקש בלתי קשב,

ואם אל כמוני יפנה כמוך – / איננו תמהון,

ואם תט אלי סכות חין ערכי – / כבודך לא יחל

ואין למעלתך גרעון.

אעיר זכרוני קדם / אשר צדקי בם,

ואם תבחר אמונה, / תודה לי עליהם.

תחלת אודותי / היה עליך לכבדני

עמדי לפני אדוני אביך – / יוצרו ירגיע רוחו הנדיבה! –

ואשרתהו ואצק מים על ידיו, / אהבני וימשכני בחבלי ידידות,

וכל ימי אשר פרש עלי צלו / שמש לא יך עלי.

הלא לפי כח מזער בינתי / ספרתי מהלליו

והנם כתובים על ארון העדות / בבית זבול אשר בנה לשם אלהיו,

והמכתב מכתב ידי הוא / וכמוהו כהנה וכהנה.



אחרי זאת זכר נא, אדוני, ליל תמרורים

אשר בו נאספה גברתי יולדתך – / ירחמנה עושה!

כה יעשה לי אלהים / וכה יוסיף מחרונך –

אם לא בחצות לילה / רגלי באת אלי

לתקן ספד / ולהחריז נהי!

מצאתני – ואני כותב / ונזהרתי טרם תזהירני.

ויהי כי ראיתה כה, / נשבעת באל עליון

“שמורה זאת תהיה לך כל הימים!” –

ואתה זנחת ותמאס!

הלא כה קראני / בהאסף אדוני אביך:

כוננתי רב ספד / וחקתי דברי קינות

אשר קוננו כל ישראל / דבר יום ביומו / כל ימי האבל

ועל קל מזאת צוה דוד משיח יי לפני מותו

להיות בני ברזלי הגלעדי באוכלי שלחנו.

ומה הגמול אשר גמלתני / ומה השלום אשר שלמת לי –

אחר אשר שמתי אגרות מהלליך / אחשתרני רכב

ואשית גליוני שבחיך / רוכבי רכש

ואשים ספרי הודך / גלגלי כרכרות / בכל עיר ועיר?

סדרתי כל רז, / עדי התמותי כל חרז

האלמתי כל מצחצח / ואחסם פה כל מחריז

לבלתי הותיר למו מקום לדבר / ולא מענה להוסיף.

ועד הנה לא הסירותי תמתי ממני –

ועודני זורע מהלליך / ומזרה שבחיך כטל על האדמה.

ואם יסרתני ברע מוסר – / צדקי ממני לא סר,

ואם גמלתני לא כדת – / לא תטה אשורי מני הדרך!



ואחרי זאת זכר נא, אדוני, / כי הביאותני ממרחק, מנוה מרגוע,

משכתני ממרעה טוב / ועוררתני מרבצי.

אצתי חשתי ואבוא –

לא אחרו רגלי חרבוני קיץ / ולא מהמהו פעמי סופות סער

ולא בוששו צעדי חגורי שלח / ולא אחוזי חרב.

ואולם פחדך לא הסיעני / ומתן ידך לא משכני

וגמולת ידך לא הניעתני / ונדבותיך לא העירוני –

בלתי אחותך עוררתני / ועקב ידידות הודך מהרו רגלי!



ויהי כאשר באתי

צויתני על מלאכת למודים / עבודת לשון הקדש

ואמר “שמעתי, אדוני!” / ואעיר לבבי מקנו ואחזקהו

ואשית כליותי אנשי עצתי / ויהיו לי כמשיבי טעם

ואניד עמי עפעפי / ותמאן נפשי תת שנה לעיני,

עד אשר נכונו עניני אדוני / וישלם חשק מאוייו.

ןחי יי וחי נפשך, / אם לא הקימותי מצותך

מדאגה ומרעבון / ומתוך עירם וחסר כל!

ועין ימיני כהה תכהה, / אם השיגה ידי די מחסורי

ואם לא התכתי / במצרף כור רעבון!

ואלוה הקשיח את לב אדוני

והרחיק ממנו חנינה מחמל עלי

ואמץ את לבבו מדעת את עמלי

לאמר: זה הטורח אשר הטרחתיו במלאכתי

אשר הביאותיו מארץ מרחקים / והשיבתיהו מסחורתו

ואין בידו מאומה בלתי אלי עיניו –

מאין מחיתו ומכלת לביתו? / מי ירעם ומי יכסם?

ויהי כאשר צפד עורי על עצמי,

היה מאת אדוני תחנה / כמעט רגע ועונה

ומנה אלי קצת מאכלי ושתיתי

במדה במשקל ובמשורה / מדי חדש בחדשו.

כה יעשה לי אלהים / וכה יוסיף מחרונך,

אם לקחתי מכל אשר צוה לי מאומה,

והנני והם – / אם על פני יכזיבוני!

ובכל זאת לא סרתי מני דרך ואמר: אקוה רצונו.

וקניתי חרונו / ותהי משכרתי שממות עולם

וחלף עבודתי – / כוס תרעלה העלתה לי

להיות לדראון עולם.

והיתה תוחלתי נכזבה / ויכל שברי באפס תקוה.

העבדתני חנם עבודת עבד / ותהי יגיעתי לריק וזעתי להבל,

ולולי פניך – לא קראוני אלה!

הכזה יהיו תשלומי איש שכל / ואם אלה גמוליו?

מדוע זרעתי חטים / וקוצים קצרתי,

וארץ אשר מאד נעמה / העלתה לי באשה?

ואלו חרשתי תלמי מלחה / וזרעתי בארץ לא זרועה,

החרשתי – כי אין פרי למלחה.



ואיה אפוא פיך / אשר נשבעת ביי אלהיך

למלאות מחסורי / ולשלם גמולי?

מחסורי נתון לך / וגמולי לאחר תן –

והעבד לעשות בו כטוב בעיניך.

אדוני יודע כי מעת יום חמסי עד הנה

לולי רחמי אדוני אביך / – יהי אלהיו בעזרו! –

אשר חסיתי בצלו / ויפרש עלי כנפיו

וירחמני ויכבדני – / וישימני באוכלי שלחנו

ולולי חסדיו – / אבדתי בעניי.

ישלם יי פעלו / ותהי משכרתו שלמה

מאת יי אלהי ישראל.



ועתה, אדוני,

אנה אוליך את דלותי / ואל מי מקדושים אפנה

ועל מי אנוסה לעזרה / ואל מי אשא עין ואיך אחיה?

הבה לי עצה – / איך תגדר הפרצה / אחרי כלה ונחרצה?

זכר, אדוני, כי בכל כחי עבדתיך / ובכל נפשי הללתיך

ובכל פאה זרעתי מהלליך / וחי יי אלהיך,

אלו היתה לאל ידי / ומצאתי און לי –

הייתי מרצך בהוני / כאשר רציתיך מפרי לשוני:

אבל מהנמצא בידי נתתי לך,

אבי אבי, רכב ישראל ופרשיו!

אמנם מהיר צדק / ונשיא אלהים אתה,

ואמונתך אמצתני / ועל אמתך נשענתי,

ולולא חסדיך / לא דברתי עד כה.

ידעתי כי נכונה תחפץ / ומישרים תרצה –

אבל מרב שיחי וכעסי / דברתי עד הנה.

ואדוני יודע כי לא נכון / להוכיח מרי נפש

ולא לגער בדוי לבב / ולא לדחף טחוני פנים,

כי במצוק ידברו / ובמרירות יביעו,

כי בחרו מות מחיים.



ועתה השבעתיך באמונת הצדק

אשר היא נתיבתך / הסלולה המישרת

ובתפארת האמונה / אשר היא אזור לחלציך –

שתפנה אל טענתי / בקו אמונה / ובמשקלת צדק

ואל בינתך אל תשען.

ואם אמת היא – / תודה לי עליה,

ואם ימצא בה תרמית – / תורה לי עליה בלאט.



ויודע אדוני כי איוב / עת הובא בפלילי נסיון

והכה ברע מדוה / ובנגעי בני אדם –

הלא כגעת בו יד אלוה, / הכביר מלים,

וכאשר חזקה מחלתו, / החזיק ויוכח עם אלוה

כבן אדם לרעהו.

ויתנהו כמטה דין / לעשות משפט מעקל

ומני ארח צדק מתעה,

ולעת נוע לבבו / נטיו רגליו.

הלא זה חמר נלוז / וממר את יוצרו!

אבל אל כביר בארח טובו / את לזות שפתיו לא חשב לחטאת,

על כי בנפש מרה שפתיו מללו / ובתוגת לב דבר עתק,

ריבות שפתיו לא שם תפלה, / כי הוא ידע נגע לבבו:

למען יכירו כל יורדי עפר

כי שופט כל הארץ / כח משפטו עם עפר ואפר.

ויהי אחרי זאת

שב יי את שבותו / ומראשיתו היטיב אחריתו.

ילמד אדוני מדרך אלהיו / ודיו לעבד שיהא כרבו!

הלא על ילוד אשה ללמד מדרכיו / ובדרכיו ינהג עם נמוכיו –

ואלהי ישראל / הנותן תשועה למלכים

יעטה אדוני מעטה תהלה / וילבישו בגדי ישע

וימיו יבלה בנעימים / יראה זרע יאריך ימים,

וימצא חן ושכל טוב / בעיני אלהים ואדם.

ותאות לבו יתן לו / וארשת שפתיו בל ימנע סלה,

ואויביו יכלה בשבט עברתו / ואוהביו כצאת השמש בגבורתו.

האל הנאמן / המנהג בעזו תימן / ישים מושבו משמן

עד תכלית כל זמן / למען יי אשר נאמן

קדוש ישראל ויבחרך.

שלום לרום / כמים אל דרום

וכחול ימים וצבא מרום

אמן נצח סלה.



כתב המושב מאת ידידי שמתיהו לטוטפות

ויהי לי למשיב נפש ומתק צופות.

ובראותי כי בושש – בערו בקרבי רשפות

ויגרתי פן נהפך להיות לי חליפות,

כמהפכת איוב לאויב וטפה בטפות.

ואם נהפך – איה התרופות?

הלא כעבד אל אדוניו עיני לך צופות,

עד יקום עד הנאמן כי נותרתי כיונה קצוצת אגפות

וכשריג המלבין אשר נחשף חשפות

ואלוה מעזים שלום לך ישפת.

אמן!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30836