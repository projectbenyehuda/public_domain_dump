


	
	בנגב
	




ראיתיך, ארץ רכת הגבעות

הזרועות רחמי־שכינה;

בלעתיך כתאנה שטופת עסיס זך

ורויה מרנינה;

כנהמת־זיו ענגה, כמגלת הוד־נחומים –

נוף חלום וקדומים…





משברי טורים, טרשים וטנרים,

עמקי־גיא –עדיי־חברבורות,

אהל בודד צץ, עדר רן נכאים,

עיט שט בגבורות.

אבן על הבאר. הרועה הריק נאד

לרועה ברוכת־הוד.





כבת־קדר עוטיה המחוללת

בצליל־נזמים עז

עצומת־עין כמפללת – כן אראך

ארץ לוטת־רז…

במרי שממונך תרטטי כפליאה,

באלם ובנשיה







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/31642