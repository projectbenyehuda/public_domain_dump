


	
	דוליטל הרופא ומאורעותיו
	





מתוך ההקדמה





גאונים הם כידוע, חזון לא נפרץ, ואנחנו נוכל לאמר בבטחה, מבלי להרבות
בתהילת הימים הראשונים יותר מן הראוי, כי עד לופטינג לא קם הסופר, אשר תנוח
עליו רוח סופרי־הילדים המהוללים יונג, איבינג, גאטי ולואיס קראל. ברטט־שמחה
אמיתי התנפלתי על ספר “דוליטל” כשראיתי לראשונה באחד מבתי מסחר הספרים
בנומטהמטון, ציורי לופטינג כבר דיים היו לשעשע את נפשי.

אולם ציורים ותמונות לבדם אינם מספיקים. עם קריאת הקטע הראשון של
‘ספר־דוליטל’ נדע ונכיר מיד, כי לופטינג מאמין בסיפורו, והן זה הוא התנאי
הראשון העיקרי למספר סיפורים. וכאשר נוסיף לקרוא, כן נראה, שיש לו עין
פקוחה לראות ולהתבונן לכל פרט ופרט. גם ניוכח, כי אין הדוקטור דוליטל רק
יתד לתלות עליה כל מיני סיפורי נפלאות מתמיהים ומשונים, כי אם הוא בעצמו
אדם בעל אופי מקורי וער, איש טוב מאד ונדיב־רוח. ואני רואה אותו ברוחי הולך
ועובר מדור לדור, ואלפי ילדים הולכים לרגליו. אך לא רק דוליטל לבדו הוא
ידיד־נפש ער ונאמן, כי גם על היצורים אשר בספר הזה השכיל יוצרו לשפוך רוח
חיים כאלה. והעיקר: איננו מכריח אותם “לצאת מעורם”.

אכן כל הספר הזה הוא פרי רוח גאוני, וככל מפעל גאוני, קשה גם כאן לנתח את
היסודות, שמהם הורכב. יש בו שירה ודמיון ורוח־התולים ומעט התלהבות, אך על
הכל – מספר יצירות, שבמציאותן מוכרחים הכל להאמין, מילד בן ארבע ועד זקן בן
תשעים ועד בנקירים עשירים בני ארבעים וחמש. אינני יודע, איך עשה אותו ה.
לופטינג, אינני חושב, כי הוא בעצמו יודע זאת. ואולם הנה הוא לפניכם – הספר
הראשון אחרי עליסה בארץ הפלאות שהוא באמת ספר־מופת לילדים.



ה. ולפול

א. מדמנה בגיא השלוליות



לפני שנים רבות, רבות – כשהיו אבות אבותינו
ילדים קטנים – היה רופא אחד, דוליטל שמו, יוחנן
דוליטל, “ד”ר מדיצינה“. התאר הנוסף הזה “ד”ר מדיצ.”
בא להודיע, כי היה האיש רופא־אמן, גדול מאד
בחכמה.

הוא ישב בעירה קטנה, מדמנה שמה, אשר בגיא
השלוליות. כקטן כגדול הכירוהו היטב בפניו
והיו אומרים עליו, מדי עברו ברחוב, חבוש מצנפתו
הגבהה: “הנה הולך האדון הרופא. איש־בינות הוא!”
הילדים והכלבים התלקטו ורצו אחריו, והעורבים,
שוכני גג־המסגד, קרקרו גם הם לקראתו ונענעו
בראשם.

ביתו הקטן עמד בקצה העיר, וגן גדול סביב לו, ובו
כר־דשא נרחב וספסלי־אבן חבויים בצל ערבים
בוכיות. אחות הרופא, שרה דוליטל, נהלה את
משק־הבית, והוא עצמו טפל בגן.
דוליטל אהב את החיות, ואחדות מהן אהב אהבה גדולה
מאד וישתעשע בהן כל הימים. בנחל אשר בגן
שטו דגי־זהב, במחסן־ המזונות בביתו שכנו
ארנבות, עכברים לבנים רקדו בפסנתר,
בחדר־הכביסה קפצה סנאית, ובמרתף התהלך
קפוד. גם פרה היתה לו ועגל עמה, גם סוס זקן
צולע היה לו – בן עשרים וחמש היה הסוס, – גם
תרנגלות ויונים וטלאים שנים, ועוד חיות מחיות
שונות. אך חיות־שעשועיו היו דב־דב הברוז, ג’יפ
הכלב, גב־גב החזיר, פולינסיה התכי והינשוף
תוה־תוה.

אחות הרופא היתה מתאוננת תמיד על החיות, שהן
מפריעות את סדרי הבית. ומעשה באשה זקנה אחת,
שבאה לשאל ברופא, כי מרבה היא להקיא ותשב
בפאת הספה על הקפוד המתנמנם. מאז ברחה ולא
הוסיפה לבוא, ותסע יום יום אל העיר הקרובה, מרחק
עשר פרסאות, לדרש ברופא אחר.



ותאמר לו אחותו שרה דוליטל:


– “איך תוכל לקוות, יוחנן, שהחולים יבואו אליך,
בעוד החיות האלה בביתך? מהלל שם הרופא, אשר
חדר־ ההמתנה שלו מלא קפודים ועכברים! הלא זה
החולה הרביעי, אשר החיות גרשוהו! האדון ינקינס
והאדון פרסון הודיעו, כי כף־רגלם לא תדרך עוד על
סף־ביתך לעת חלותם. מיום ליום הולכים אנו
ומתרוששים. אם תוסיף ללכת בדרכך זו, וחדל כל
חולה לדרש בעצתך!”

– “חביבות עלי החיות מכל האדונים האלה!” – אמר
הרופא.

– “אך התלים עמך!” – ענתה האחות ותכנס לחדרה.
עברו ימים והרופא הרבה את החיות בביתו, ומספר
החולים הבאים אליו הולך ופוחת. לסוף חדלו החולים
מבוא, מלבד פרנס־החתולים (המוכר מזון לחתולים),
אשר החיות לא הפריעוהו. אך פרנס־החתולים לא היה
איש עשיר, ורק פעם בשנה – ביום־הלדה – חלה את
חליו ואז שלם לרופא מחצית השילינג חלף צנצנת
סמי־הרפואה.

במחצית השילינג לשנה אין איש יכול להתפרנס – אף
בימים ההם, אשר זה כבר חלפו ואינם. ולולא חשך
הרופא כסף מעט באוצרו – מי יודע את אשר קרהו!
והוא הולך ומכניס חיות חדשות; ומזונן, כמובן,
עולה בכסף מלא. והכסף אשר חשך הולך ופוחת.
וימכר דוליטל הרופא את הפסנתר ואת העכברים
אסף אל תבת שלחן־הכתיבה. אך גם הכסף הזה אזל,
ויאלץ למכר את חליפת־בגדיו, אשר לבש בכל יום
ראשון, ומחסורו יגדל מיום ליום.

ובעברו עתה ברחוב חבוש־מצנפתו, וקראו כל רואיו
איש אל רעהו ואמרו: “הנה הולך יוחנן דוליטל, ד”ר
מדיצ.! לפנים היה האיש רופא מפאר בארצנו. שימו
עין בו עתה – פרוטה אין בידו, ופזמקאותיו מלאים
חורים!" הכלבים, החתולים והילדים רק הם הוסיפו
לרדוף אחריו כאז, בימי עשרו.



ב. לשון החיות



ויהי היום ודוליטל הרופא יושב במטבח ומספר עם
פרנס־החתולים, אשר בא אליו להרפא כי חש
בקבתו.

– “למה לא יחדל אדוני מהיות רופא אנשים? למה לא
יבחר להיות רופא־חיות?” – שאלו פרנס־החתולים.
התכי פולינסיה ישב בחלון, נתן את עיניו בגשם
הדולף ושר לו חרש שירת־מלחים. הוא חדל משיר
והטה אזנו לשיחה הזאת.

– “יראה נא אדוני” – המשיך פרנס־החתולים – “הוא
יודע ומכיר את החיות הרבה יותר מכל רופאי
החיות והבהמות במקומנו. הספר, אשר כתב על
החתולים, הפלא ופלא הוא! אני אמנם אינני יודע קרא
וכתב – לו ידעתי, כי אז כתבתי מכבר כמה וכמה
ספרים! – ואולם אשתי תיאודוסיה היא אשה מלמדת
והיא קראה לפני את ספרו. אמנם כן, הפלא ופלא הוא
ספרו, אחרת אין להגיד – הפלא ופלא! כאלו הוא
עצמו היה חתול – כן יודע הוא את נפש החתולים.
ועתה לו ישמעני: אוצרות זהב וכסף נכונו לו, אם
יתחיל לרפא את החיות. ההבין לדברי? את כל
הנשים, אשר חתוליהן או כלביהן חלו, אשלח אליו.
ואם לא יחלו, ושמתי בבשר, אשר אמכר להן,
דבר־מה מעורר כאב”.

– “לא, לא!” – קרא הרופא – “כן לא יעשה! כן לא יתכן!”
– “לא כאב־בטן גדול” – השיב פרנס־החתולים – “כי אם
כאב קל, חלשה כל־שהיא. אמנם, הצדק אתו: כן לא
יעשה לחיות. אך בין כה וכה תתקפן המחלה, כי
הנשים מרבות להאכילן. גם כל האכרים
שבסביבה, אשר סוסיהם צולעים וכבשותיהם חולות,
ימהרו לפנות אליו. יהיה אדוני לרופא־חיות!”
פרנס־החתולים הלך, והתכי עף מן החלון וישב על
השלחן לפני הרופא ויאמר: “האיש הזה הוא חכם
ונבון. שמע בקולו ועשה כן. רופא־חיות תהיה.
נבערים האנשים מהבין, כי טוב אתה מכל הרופאים
בעולם. לך אל החיות והיה להן לרופא. רופא־חיות
תהיה!”

– “רבים הם רופאי החיות והבהמות” – ענה יוחנן
דוליטל, בהעמידו את עציץ־הפרחים בחלון, למען
ירטיבהו הגשם.

– “אמנם כן, רבים הם” – ענה התכי – “אך אין בהם גם
אחד אשר יצלח. שמע נא, אדוני, את אשר אספר לך.
התדע, כי החיות יודעות דבר?”

– “ידעתי, כי התכיים יודעים דבר” – אמר הרופא.
– “הה, אנחנו, התכיים, בשתי לשונות מדברים
אנו, בלשון־האדם ובלשון־העופות” – ענה התכי
בגאוה. – “באמרי: “לו נתנו צנימים לפוללי” –
והבינות את דברי. אך יש אשר אמר:
ק־ק־אוי־יי־פי־פי?”

– “חמדתי!” – קרא הרופא – “פרוש הדברים האלה מה
הוא?”

– "פרוש הדברים בלשון־העופות הוא: “האם הדיסא
קרה כבר?”

“ואולם” – אמר הרופא – “מעודי לא דברת עמי
כדברים האלה!”

– " איך יכלתי להשמיע באזניך כדברים האלה" –
ענה התכי, בהסירו פרורי־צנים אחדים מעל כנפו
השמאלית, – “ואתה לא תבינם!”

– “אנא, ספר־לי כהנה וכהנה” – אמר הרופא נרגש
כלו, וימהר אל מגרת־השלחן אשר במטבח, ויקח
בידו את פנקס־הבשר ואת העפרון. – “אך אל
בחפזה”.

– “אני רוצה לכתב בספר. הדבר מענין, מענין מאד.
הדבר חדש. אמר לי את האלף־בית של לשון־העופות –
אך לאט לאט, אנא!”

כך למד הרופא לדעת, כי העופות יש להם לשון
משלהם, והם יכולים לדבר אחד עם רעהו. ומאחרי
הצהרים עד הערב, לקול הגשם הדולף, ישב התכי
על שלחן־המטבח ולמד את הרופא מלים מלים
מלשון־העופות, למען יוכל לכתבן בספר.

לעת משתה התה נכנס החדרה ג’יפ הכלב, והתכי
אמר לרופא: “ראה, הוא דובר אליך!”

– “והוא אינו אלא מגרד מתחת לאזניו” – אמר הרופא.
– “החיות לא תמיד תדברנה בפיהן” – ענה התכי
בקול דק, במצמצו בעיניו. – “מדברות הן באזניהן,
בכפות רגליהן, בזנבותיהן – כל אבריהן יאמרו. יש
שהן מדברות, בלי נשמע קולן. התראהו מושך
באחד מנחיריו?”

– “ומה חפצו?” – שאל הרופא.

– חפצו להגיד לך: “האם לא תראה, כי הגשם חדל
כבר?” הוא שואל אותך דבר־מה. הכלבים שואלים תמיד
בתנועות אפם".

כה למד הרופא מפי התכי את לשון החיות ועשה חיל
רב, וידע לדבר עמן ולהבין את דבריהן.
אז חדל מהיות רופא־אנשים.

ופרנס־החתולים ספר ברחוב, כי היה יוחנן דוליטל
לרופא חיות ובהמות, ותחלינה הגברות הזקנות
להביא אליו את כלביהן, אשר אכלו עוגות יותר מדי,
והאכרים באו ממרחק לרפא את פרותיהם
וכבשותיהם החולות.

באחד הימים הביאו לפניו סוס אחד מסוסי־החרישה.
הסוס המסכן שמח מאד למצא בן־אדם השומע את
לשון־הסוסים.

– “אדוני הרופא” – אמר לו הסוס – “רופא־הבהמות
היושב לרגלי הגבעה לא יבין דבר. ששה שבועות
רפאני – ולשוא. אני זקוק למשקפים פן אתעור
בעיני האחת. טעות היא לחשב, שאין לסוסים צרך
במשקפים כבני־האדם. הרופא הלז לא בדק מעולם את
עיני. הוא פטם אותי והאכילני כדורי מרפא גדולים.
נסיתי להגיד לו, אך הוא לא יבין דבר
בלשון־הסוסים. משקפים מי יתן לי!”

– “האסון הוא, אדוני הרופא” – אמר הסוס בעמדו על יד
הפתח לצאת – “כל האסון הוא, שכל אחד רואה את עצמו
מכשר ומסגל להיות רופא־חיות, כי על כן אין
החיות יכולות להתאונן. והאמת היא, כי רופא־החיות
צריך להבין הרבה יותר מאשר רופא־אנשים. בן
אדוני האכר מאמין באמת ובתמים, כי הוא יודע
להתהלך עם הסוסים. הייתי חפץ מאד שתראהו:
פניו שמנים כל כך, שאין העינים נראות כלל,
וגדל מחו כגדל תפוח־אדמה. בשבוע שעבר רצה
הבחור הזה לשים תחבשת־חרדל על גופי”.

– “כמובן, כמובן” – אמר הרופא – “אני אתן לך
משקפים!”

– “משקפים כמשקפי אדוני” – אמר הסוס – “דוקא
משקפים ירקים. הם יגנו על עיני בחרשי את
השדמה”.

– “בודאי” – אמר הרופא – “משקפים ירקים!”

– “איפה שם את התחבשת?” – שאל הרופא.

– “אינני יודע. בכל אפן לא על גופי” – השיב הסוס –
“הוא נסה לגשת, ואני בעטתי בו והשלכתיו ממני
והלאה”.

– “ככה, ככה!” – קרא הרופא.

– “מטבעי הנני יציר שקט” – הוסיף הסוס – “יציר שלו
ושאנן השומע בקול האדם. דיני שבלעתי ללא
תועלת את כל הרפואות, אשר נתן רופא־הבהמות הלז,
אך נתן לא אתן לכרסתן אדם־לחיים זה להתעלל בי
כטוב בעיניו”.

– “האם הכית את הנער מכה אנושה?” – שאל הרופא,
“לא” – השיב הסוס. – “רק בעטתי בו. רופא־הבהמות
מרפא אותו עתה. מתי תתן לי את המשקפים?”
– “בשבוע הבא” – אמר הרופא – “בוא אלי ביום
השלישי. שלום!”

ויכן לו דוליטל הרופא משקפים ירקים גדולים,
והסוס היטיב לראות כבראשונה. וכל האכרים החלו
לשים משקפים על עיני סוסיהם. ולא היה עוד סוס עור
בכל מחוז מדמנה.





דוליטל1.jpg




כה יעשה הרופא לכל החיות, אשר באו לפניו. הן
הרגישו בו, כי הוא מבין את לשונן, ותספרנה לו
את כל ענותן ואת כל סבלן, והוא רפא אותן על נקלה.
החיות שבו לבתיהן ותספרנה לכל אחיהן
וקרוביהן, כי שם, בבית הקטן אשר על יד הגן
הגדול, יושב רופא אחד, רופא אמן. ובחלות בריה
אחת – לא רק הסוסים, הפרות והכלבים, כי אם גם
שאר החי: עכברי־השדה ועכברי־המים, הגיריות
והעטלפים – ותמהר אל בית הרופא דוליטל אשר
בקצה העיר, ויהי הגן הגדול מלא כל הימים חיות
שונות, אשר באו להרפא.

ומספר הבאים היה רב מאד, ויעש דוליטל דלתות
למיני החיות, על הדלת שבצד: פרות, ועל דלת
המטבח: צאן.





דוליטל2.jpg




מלבד העכברים, אשר חפרו להם מנהרה צרה
המוליכה אל המרתף, ויעמדו שם עד בוא הרופא.
מקץ ימים ידעה כל נפש חיה אשר בסביבה את שם
הרופא יוחנן דוליטל. והעופות הנודדים עם בוא החרף
למרחקים ספרו לכל חיות הארצות ההן את דבר
הרופא הפלאי הזה אשר במדמנה, בגיא השלוליות,
כי הוא שומע את לשונן ומחיש עזרה להן. ויצא שמו
בקרב כל החי אשר בכל העולם. והאיש שמח בחלקו
ושבע־נחת.

ויהי היום, אחרי הצהרים, ויוחנן דוליטל עובד
עבודתו וכותב בספר, ופולינסיה יושב בחלון,
כדרכו תמיד, ומביט בעלי השלכת המתעופפים,
ויצחק פתאם בקול.

– “מה תצחק, פולינסיה?” – שאל הרופא, בנשאו את
עיניו.

“מהרהר אנכי” – ענה פולינסיה ויוסף להביט בעלי
השלכת.

– “ומה תהרהר?”

– “בבני־האדם מהרהר אני” – אמר התכי. – “כועס אני
עליהם, על בני־האדם. בלבם יאמרו, כי
יצירי־פלאות המה; אלפי, אלפי שנים עומד העולם – לא
כן? ובני־האדם בכל חכמתם בלשון־החיות הצליחו
להבין, כי אם יניע הכלב את זנבו, מתכון הוא
להגיד: “לבי טוב עלי” – צחוק ומהתלות, לא כן? אתה
הוא האיש הראשון המדבר כאחד מאתנו. צר, צר לי
לשמע, כאשר ידברו בני־האדם על “החיות
האלמות”. חיות אלמות! ואני ידעתי תכי אחד,
שידע להגיד “צפרא טבא!” בשבע לשונות, מבלי
פתח את פיו. הוא ידע את כל הלשונות – גם את
היונית. באחד הימים היה התכי הזה למקנה
לפרופיסור אחד, שזקנו צהב. אך הוא לא נשאר לשבת
בביתו זמן רב. הוא מצא, כי אין האיש הזה מדבר
יונית כהלכתה ואי־אפשר לשמע במנוחת־נפש
בלמדו את הלשון הזאת. פעמים רבות עולה על לבי
זכר העוף הזה. הן הוא היטיב לדעת את תורת כתיבת
הארץ מכל האדם. הה, אלהי, בני־אדם אלה! אם
יתרחש נס, והם ילמדו לעוף ככל צפור רגילה – וגבה
לבם עד אין חקר!”

– “אכן, עוף זקן נבון הנך” – אמר הרופא. – “אנא
אמר־לי, מה־מספר שנות חייך? יודע אני, כי
התכיים והפילים מאריכים ימים!”

– “אין אני יודע בדיוק את מספר שנות חיי” – ענה
פולינסיה. – “נדמה לי, כי הנני בן מאה שמונים
ושלש או מאה שמונים ושתים שנה. רק את זה אדע:
בשנת נסעי מאפריקה מלך שמאבר הגדול. אני
ראיתיו אז”.



ג. דאגות־פרנסה



דוליטל הרופא החל להשתכר כסף למכביר, ואחותו
שרה קנתה־לה בגד חדש ותשמח מאד.

בין החיות שבאו להרפא היו חולות אנושות מאד,
והרופא השאירן לשבת בביתו שבוע ימים ויותר.
כשהוקל להן, היו יוצאות ומשתטחות
בכסאות־המשכב אשר בדשאי־הכר.

ואולם גם אחרי אשר שבו החיות החולות לאיתנן, לא
אבו ללכת, כי נפשן נקשרה ברופא ובביתו. והוא
לבו לא נתנו לשלחן, כאשר נועצו בו, אם להשאר
אם ללכת, ויהי המון הדירים בבית הרופא גדול מאד.
באחד הערבים, כאשר ישב הרופא על גדר הגן
ועשן את מקטרתו, עבר לפניו איש איטלקי בעל
תבת־זמרה והוא מוליך קוף קשור בחבל. הרופא ראה
מיד, כי עניבת־החבל אשר על צוארי הקוף צרה מאד
והיא גורמת לו צער רב. ויקח את הקוף מידי האיש
האיטלקי ויתן לו שילינג כסף וישלחהו. וימאן
האיש ללכת ויצעק להשיב לו את הקוף. הרופא ענהו,
כי אם ירבה עוד דברים עמו, וסטר לו על חטמו.
דוליטל הרופא היה בעל־כח, אם כי קומתו קטנה.
ויפחד האיש האיטלקי וישב על עקביו, והקוף נשאר
לשבת בבית הרופא, וייטב לו מאד. ותקראנה לו
חיות הבית בשם “טשי־טשי” – היא “עוגה”
בלשון־הקופים.

בימים ההם בא קרקוס אל העיר מדמנה. באחד הלילות
ברח התנין מן הקרקוס, כי חש בשניו, וימלט
אל גן הרופא. וישוחח עמו הרופא בלשון התנינים
ויאספהו אל ביתו וירפא את שניו. התנין ראה את
הבית כי טוב ויחפץ להשאר בו כל הימים.
וישאל את פי הרופא, אם יש בגן נחל מים לשבת
בו. והבטח הבטיח, כי לא יגע בדגים לרעה.
כשבאו בעלי הקרקוס לקחתו, התמרמר התנין
ויפל את פחדו עליהם, ועם כל יושבי הבית
התרועע ויהי רך וענג כחתלתל.

וחיל אחז את הגברות הזקנות, ותיראנה להביא את
כלבי־שעשועיהן לבית דוליטל הרופא, פן יטרפם
התנין, והאכרים מאנו להביא את הטלאים ואת
העגלים. וילך הרופא אל התנין ויפקד עליו לשוב
אל הקרקוס. אך התנין שפך דמעות גדולות
ויתחנן על נפשו להשאר בנחל, ולב הרופא לא
נתנו לגרשו.

ותאמר אחות הרופא:

– “יוחנן, עליך להרחיק את היציר הזה. האכרים
והגברות יראים להביא אליך את החיות. והלא
מצבנו הוטב מעט. עתה נדל כליל. כי כל עוד ישכן
האוליגטור הזה בביתך, לא אוסיף לנהל את המשק”.
– “לא אוליגטור הוא זה” – אמר הרופא – “כי אם תנין”.
– “קרא לו את אשר תקרא” – ענתהו אחותו – “הוא מעורר
בי געל־נפש. אין את נפשי לשמרו בבית”.

– “הוא הבטיחני” – השיב הרופא – “כי לא ישך ולא
יטרף. אל הקרקוס לא ישוב עוד, וכסף אין לי לשלחו
לאפריקה ארץ מולדתו. אמלל הוא ומתהלך כרע. אל
נא תוסיפי לדבר בדבר הזה!”.

– “אני אומרת לך כי אינני חפצה להשאירו פה. הוא
משמיד בכל פה את שטיחי הרצפה. אם לא תמלא את
חפצי, והלכתי ונשאתי לאיש”.

– “טוב” – אמר הרופא – “לכי והנשאי לאיש. מה אעשה?”
– ויקח את כובעו מעל הקלב וילך אל הגן.





דוליטל3.jpg




ותאסף שרה דוליטל את חפציה ותעזב את הבית.
וישארו הרופא וחיותיו לבדם.
וענים יגדל מיום ליום. מספר האוכלים רב, ואין
צופה הליכות הבית. ואין פרוטת־כסף. אך הרופא היה
שלו ולא דאג.

– “משא כבד הוא הכסף” – היה הרופא אומר – “מה טוב
היה, לולא בא המשא הזה לעולם! איזהו עשיר?
השמח בחלקו!”
והמחסור נגע גם בחיות. ובערב אחד, כשהרופא
התנמנם על הכסא לפני התנור המסק, התחילו
משוחחות זו עם זו. הינשוף תוה־תוה, אשר כחו גדול
בחכמת־החשבון, חשב ומצא, כי הכסף יספיק עוד
לשבוע אחד, אם גם יסעדו את לבם אחת ליום.





דוליטל4.jpg




הן משוחחות, והתכי אמר: “חושבני, כי את על משק
הבית צריכים אנו לקבל על עצמנו. נעשה, לכל
הפחות, את הדבר הזה. אל נשכח, כי הרופא הוא איש
בודד ומסכן!”

ויועצו ויחליטו, כי הקוף טשי־טשי יעשה
במלאכת הבשול, הכלב יטאטא יום יום את הבית,
הינשוף תוה־תוה ינהל את החשבונות, והחזיר יטפל
בעבודת־הגן. פולינסיה התכי הפקד לנהל את
המשק ואת הכביסה, כי הוא זקן בא בימים. כל
התחלה קשה, והעובדים סבלו מאד בימים הראשונים,
מלבד טשי־טשי, שהיה יכול לאחוז בידיו ולקחת
כל חפץ. אך הם התרגלו מהר, וכלם מלאו פיהם צחוק
למראה הכלב ג’יפ שהיה תופס בשתי כפותיו את
זנבו ויכבד ויטאטא בו את הרצפה. מקץ ימים
השתלמו כלם בעבודתם, והרופא אמר, כי מעולם לא
היה ביתו מסדר וערוך כמו עתה.

כה עברו הימים, ימי שלוה ונחת, וכסף אין,
והמצוקה גדולה.

אז תעמדנה החיות לפני פתח הגן למכר צנוניות
וורדים לכל העוברים והשבים.
אך גם הדבר הזה לא הקל על המחסור. הרופא רק הוא
היה שלו ולא דאג. וכשבא התכי ויאמר, כי
הדיג חדל מתת דגים בהקפה, ענה הרופא: “אין בכך
כלום, כל עוד התרנגלות מטילות ביצים והפרות
נותנות חלב, נסתפק בעוגות ביצים ובחלב. והלא
בגן ימצא עוד ירק לרב! החרף עוד רחוק. אל תרגזו.
נפשי חשקה לדעת, מה־שלום שרה… היא אשה
מצינת – במובן ידוע – כן, כן…”

השלג הקדים לרדת השנה מאשר בכל השנים.
הסוס הצולע הספיק להביא עצים מן היער, והתנור
המסק הפיץ חם נעים.

רק ירקות־הגן רבם נאכלו ויתרם קפא תחת השלג.
ורבות מן החיות רעבו מאד.



ד. ידיעות מאפריקה



החרף היה קר מאד. באחד מלילות טבת ישבו כלם
במטבח על יד התנור, והרופא קרא באזניהם מתוך
ספר, אשר כתב בלשון החיות. פתאם קם הינשוף
ויאמר: “מה קול השאון אשר בחוץ?”
כלם הקשיבו וישמעו קול שאון, כקול מרוצת איש.
הדלת נפתחה, והקוף טשי־טשי פרץ החדרה והוא
נושם בכבדות.

– “אדוני הרופא!” – קרא בקול – “זה עתה קבלתי ידיעה
מאת בן דודי החי באפריקה: מחלה אימה פשטה
במקומות ההם. הקופים נופלים חללים ומתים למאות.
שמעך בא אליהם, והם מבקשים ממך לבוא להצילם”.

– “מי הביא את הידיעה הזאת?” – שאל הרופא, הסיר את
משקפיו והניחם על הספר.

– “סנונית אחת” – אמר טשי־טשי – “הנה היא יושבת
בחוץ על חבית מלאה מי־גשם”.

– “הביאנה להתחמם באש” – אמר הרופא – פן תקפא
בקור הנורא. הן זה חדש ומחצה אשר הסנוניות
נדדו מארצנו".

הסנונית באה סמורת נוצה ורועדת כלה, ישבה
בקצה התנור ותחל לספר את ספוריה.

היא כלתה לספר, והרופא אמר: “בכל לבי חפץ אני
לנסע לאפריקה, ביחוד במזג־האויר הרע הזה. אך
ירא אני כי אין לנו די כסף לנסיעה. הגישה נא לי
את הקפסא, טשי־טשי!”
הקוף טפס ולקח מעל המדף העליון
שבארון־המטבח את הקפסא.

הקפסא היתה ריקה, אין בה מאומה – אף פרוטה אחת.





דוליטל5.jpg




– ואני בטוח הייתי, שאמצא עוד בקפסא שתי
פרוטות" – אמר הרופא.

– “הפרוטות היו אמנם בקפסא” – אמר הינשוף. – “אך
בכסף הזה קניתי מצלתים לבן־הגירית, כשצמחו
לו שניו הראשונות”.

– “האמנם?” – אמר הרופא – הה אלי! מה רבו הדאגות
והטרדות, אשר יביא הכסף לעולם! אך אין בכך
כלום! הנה אלך אל החוף ואשאל מספן אחד ספינה
לאפריקה. לפנים הכרתי ספן אחד, אשר בנו חלה
באדמת, ואני רפאתיו. אולי ישאילני את הספינה –
הן בנו הבריא אז!"

ביום המחרת בבקר ירד הרופא אל החוף. וישב
ויספר, כי הענין מסדר – הספן נותן לו את
ספינתו.

וישמחו מאד התנין, הקוף והתכי ויפצחו רנה,
כי הנה שוב ישובו לאפריקה. אך הרופא אמר:
– “רק אתכם שלשתכם אקח עמדי – ועוד את ג’יפ
הכלב, דב־דב הברוז, גב־גב החזיר ואת הינשוף
תוה־תוה. כל שאר החיות, העכברים, החפרפרות
והעטלפים ישובו אל שדותיהם וישבו שם, עד אשר
נשוב. הן בעלי־החיים האלה רבם יישנו את
שנת־החרף ולא ידעו רעה”.

אז יחל פולינסיה, הבקיא בארחות ימים, להורות את
הרופא, מה הם הדברים, אשר יקח עמו לדרך.
– “ראשית כל צנימים, הרבה הרבה צנימי־ים, וגם
בשר ממלח, וגם עגן”.

– “עגן ימצא בודאי בספינה” – ענה הרופא.

– “אפשר מאד. אך עליך לראות ולהוכח” – אמר
פולינסיה – “לעגן ערך רב מאד! באין עגן לא תוכל
לעצר את הספינה. גם פעמון תקח עמך!”

– “הפעמון למה?” – שאל הרופא.

– “לדעת את הזמן” – ענה התכי – “בכל חצי שעה
תצלצל בפעמון וידעת את הזמן. וגם חבלים תקח
עמך. החבלים מועילים מאד במסעות־ימים”.
פתאם נזכרו כלם, כי אין להם כסף לקנות את כל
הדברים האלה.

– “הוי! הכסף הארור הזה!” – קרא הרופא – “מה־תגדל
שמחתי, כאשר אבוא לאפריקה ולא אדאג עוד לכסף.
הבה אשאל את החנוני – אולי יתן לי בהקפה את כל
הדברים האלה עד שובי. לא! לא! מוטב שאשלח אליו את
הספן”.

הספן הלך אל החנוני והביא עמו את כל הדברים
הנחוצים, ויארזו הרופא והחיות את החפצים,
ויפתחו את הברזים, למען לא יתפקעו הצנורות
בכפור, ויגיפו את התריסים, ויסגרו את הבית,
ואת המפתח נתנו בידי הסוס הזקן, אשר עמד
בארוה. וכאשר נוכחו, כי החציר הנמצא על הגג
יספיק לסוס לכל החרף, לקחו את חפציהם וירדו אל
החוף.

פרנס־החתולים בא ללוותם והביא עמו
פשטידת־שמן, מזכרת־נצח לרופא. שמועה שמע, כי
שם, בארצות נכר, אין להשיג פשטידת־שמן בכל
מחיר.

הם באו לחוף, וגב־גב החזיר התחיל לבקש את
המטות, כי הגיעה השעה הרביעית אחרי הצהרים,
שעת שנה ערבה. פולינסיה הוליכהו אל תחתית
הספינה ויראהו את המטות המסדרות זו על גב זו,
כמדפים בכוננית, על יד הכתל.
– “מה? זוהי מטה? זהו קרש פשוט!” – קרא גב־גב.

– “כך היא מטת־הספינה מאז ומעולם” – ענה התכי. –
“זה לא קרש. עלה עליה ורבץ לישן את שנתך”.

– אין את נפשי לשכב עתה" – אמר גב־גב – “נפשי
מרה עלי. אעלה ואראה בהפליג הספינה”.

– “טוב. הלא זוהי לך הפעם הראשונה אשר תפליג
בים” – אמר פולינסיה. – “ברבות הימים תתרגל גם
אתה לחיים האלה”.

פולינסיה עלה במדרגות הספינה וימלמל חרש:



“את הים השחור ואת הים האדם תרתי.
את האיים הלבנים ידעתי.
בלשון־הים הירקה שטתי, עברתי.
את המית הנהר הצהב שמעתי.
עתה אפליג בראי־הכחל הרך.
הארץ הירקה מאחרי שוקעת.
הה! מה־שבעתי צבעים וגונים!
למרחק נפשי חותרת, בוקעת…”
הם אמרו כבר לנסע, אך הרופא נזכר פתאם, כי עליו
לשוב ולשאל את פי הספן, אי הדרך ילכו בה
לאפריקה.

הסנונית אמרה, כי זה רבות עוברת היא בדרך הזאת,
והיא תראנה להם.
ויצו הרופא על טשי־טשי להרים את העגן, והספינה
הפליגה.





דוליטל6.jpg




ה. המסע הגדול



הם שטו בים הסוער ששה שבועות תמימים.
והסנונית הולכת לפניהם לנחותם הדרך. בלילה
הדליקה פנס קטן להם, וכל אנשי הספינות העוברות
חשבוה לכוכב מנצנץ.

ככל אשר קרבו נגבה, כן הלך החם וגדל.
פולינסיה, טשי־טשי והתנין שמחו מאד לקראת
השמש הלוהטת. בצחוק עליז רצו הנה והנה
וישתובבו, ותכל נפשם לראות את ארץ אפריקה.
רק החזיר, הכלב והינשוף תוה־תוה לא יכלו נשא את
החם הגדול וישרבבו את לשונם ויחפשו מפלט
בצל החבית הגדולה וישתו לימונדה.

הברוז סבל מאד מהחם ויצל במים וישחה מתחת
לספינה. בכל שלישי וששי בשבוע היה שולה
דגים מלוחים ליושבי הספינה לאכלה, למען לא
ימהרו לאכל את כל הבשר הממלח עד תמו.
בקרבם אל הקו המשוה פגשו בדרכם דגים
מעופפים. הדגים שאלו את פולינסיה, אם זאת היא
ספינת דוליטל הרופא. כאשר הגד להם כי כן – שמחו
מאד, כי ידעו, שהקופים נתונים בצרה והם מחכים
לבואו. פולינסיה שאלם, כמה פרסאות עליהם לעבר
עוד, ויענוהו הדגים, כי מפה ועד אפריקה מרחק
חמשים וחמש פרסאות.

גם קהל דלפינים רוקדים ומתעלסים נקרה להם
בדרך, וישאלו את פולינסיה, אם זאת היא ספינת
דוליטל הרופא המהלל, ומה בקשתו ותעש.
ויען פולינסיה: “יש לנו מחסור בבצלים”.

– “לא רחוק מפה ינשא אי אחד” – ענו הדלפינים –
“ובו יצמחו פרא בצלים גדולים. לכו לכם לדרככם,
ואנחנו נחפש בצלים והבאנום לכם”.

הדלפינים נעלמו בים, וכעבר רגע ראם פולינסיה,
והנה הם שבים ומושכים רשתות גדולות קלועות־אצה,
והן מלאות בצלים גדולים.

ביום המחרת לפנות ערב אמר הרופא:

– “תן־לי את המשקפת, טשי־טשי. מסענו קרב לקצו.
עוד מעט ותחזינה עינינו את חופי אפריקה”.
בעוד חצי שעה דמו לראות מרחוק יבשה. ואולם
החשך הגדול לא נתן לראות היטב, אם יבשה היא או
לא.

ורוח סופה קמה, הרת ברקים ורעמים. הסערה יבבה,
הגשם הצליף, הגלים התגעשו והתנשאו,
והספינה חשבה להשבר.

פתאם נשמע קול חזק ואדיר. הספינה עמדה מלכת
ותהפך.

– “מה־קרה?” – קרא הרופא וימהר לעלות.
– “לא אדע אל נכון” – ענה פולינסיה – “אך חושב אני,
כי הספינה נשברה. צו לברוז, כי יצלל במים
ויראה, מה היה לספינתנו”.

דב־דב צלל מתחת למים ובשובו ספר, כי הספינה
עמדה על סלע אחד. בתחתיתה נעשה חור גדול,
והמים מזנקים ופורצים פנימה, ועוד מעט וירדו
כלם תהומה.

– “אך הלא אנחנו צריכים להגיע לארץ אפריקה” – אמר
הרופא. – “הה, אין לנו כי אם לעבר את הים בשחיה
עד בואנו שמה”.





דוליטל7.jpg




ואולם טשי־טשי וגב־גב לא ידעו את מלאכת
השחיה.

– “קחו את החבל” – צוה פולינסיה – "האם לא אמרתי,
כי החבל מועיל מאד? הברוז, איכה? בוא הנה,
דב־דב. קח את קצה החבל, עופה אל החוף וקשרהו אל
אחד התמרים, ואנחנו נעמד בספינה, נאחז בקצהו
השני ונמתחנו, והיה מי אשר לא ידע לשחות,
וטפס ועבר על החבל עד הגיעו אל היבשה. לדבר
הזה יקרא “קו־הצלה”.

ויעלו כלם בשלום אל החוף – אלה בשחיה ואלה
בעפיפה. והעוברים על קו־ההצלה לקחו עמם את
מלתחת הרופא וילקוטו.

הספינה נפצה לרסיסים ולא צלחה לכל, וכל הקורות
והקרשים נגרשו בגלי הים.
וימצאו להם הנוסעים מחסה במערה גדולה ויבשה,
אשר גלו בין הסלעים, וישבו בה עד עבר זעם
הסערה.

ביום המחרת יצאו כלם אל חולות החוף להתיבש
בשמש.

– “אפריקה, כלילת חמדה!” – נאנח פולינסיה. –
מה־יעלז לבי לשוב אל ארצי ואל מולדתי, אזכרה
ואהמיה – מחר תמלאנה מאה ששים ותשע שנים מאז
עזבתיך. כל תמורה לא חלה בך! אלה התמרים
הישישים, זה הקרקע האדם, אלה הנמלים השחורות,
כמו אז! לא שנו פניך, מולדתי!"

אלה שעמדו קרוב לו ראו בעיניו דמעות נוצצות – כה
גדל אשרו לראות את ארץ מולדתו!
ברגע זה חפש הרופא את מצנפתו ולא מצאה, כי
הרוח חטפתה ותזרקנה אל הים, וילך דב־דב
לבקשה.

וירא מרחוק והנה היא שטה במים, ותהי
כסירת־צעצועים קטנה. בקרבו מצא בה עכבר לבן,
יושב רועד ומפרכס, אחוז אימה ופחד.
– “מה־מעשיך פה?” – שאל הברוז – “הלא צוית
להשאר במדמנה!”





דוליטל81.jpg




– “לא חפצתי להשאר במדמנה” – אמר העכבר –
"חפצתי לראות את ארץ אפריקה מה היא. הן קרובים לי,
בני משפחתי, בארץ הזאת. התחבאתי בין החבילות
הארוזות ויחד עם הצנימים הגעתי אל החוף.

בהשבר הספינה יראתי יראה גדולה, כי לא אדע
לשחות. שטתי, רעדתי, כחותי עזבוני, אמרתי:
קצי בא. ברגע זה קרבה אלי מצנפת הרופא, ואקפץ
אל תוכה. ישבתי בה, כי לא חפצתי למות במים
הזדונים".

הברוז לקח במקורו את המצנפת יחד עם העכבר
ויביאנה אל הרופא, וכל החיות נגשו ויתנו את
עיניהן בעכבר.

– “נוסע “נעלם” הוא” – קרא התכי.
עוד הם מבקשים מקום לעכבר, והקוף טשי־טשי קרא
פתאם:

– הסו! קול צעדים אנכי שומע ביער!"
כלם החרישו. מיד הגיח מתוך היער איש
שחור־פנים וישאלם למעשיהם.

– “יוחנן דוליטל שמי, דוקטור מדיצינה” – ענה
הרופא. – דרשוני לבוא הנה לרפא את הקופים
החולים".

– “כלכם תבואו לפני המלך!” – אמר האיש השחור.

– “מי הוא המלך הזה?” – שאל הרופא אשר לא רצה
לאבד זמן.

– “הוא מלך יוליקינגי, לו כל הארץ הזאת, וכל איש זר
העובר בה יבוא לפניו. לכו אחרי!”
ויקחו את חפציהם וילכו אחרי האיש
במעבי־היער.



ו. פולינסיה והמלך



הם הלכו ביער ויבואו אל מקום מואר, אשר שם עמד
ארמון המלך, הבנוי כלו חמר.

בארמון ישבו המלך ואשתו ארמנטרודה ובנם
הנסיך במפו. הנסיך הלך אל הנהר לצוד שבוטות,
והמלך והמלכה ישבו בצל סוכך לפני פתח
הארמון. המלכה נרדמה ותישן את שנתה.





דוליטל9.jpg




הרופא בא, והמלך שאלהו לחפצו. ויספר לו הרופא
את דבר בואו לאפריקה.

– “בארצות ממלכתי לא תעבר!” – אמר המלך – “לפני
שנים רבות בא אלי איש מן הלבנים, ואני קבלתיו
בסבר פנים יפות. ויחפר האיש חורים חורים באדמה,
למען צבר מטמוני זהב, ויהרג את הפילים בארצי
בגלל השן, וילך לדרכו ולא ברכני ולא הודני.
לא, נתן לא אתן לאיש מן הלבנים לעבר בארצות
ממלכת יוליקינגי!”

ויפן המלך אל האנשים השחורים העומדים על ידו
ויצו לאמר: “הביאו את בעל הרפואות הלזה ואת
חיותיו אל בית־הסהר הגדול!”

ויוליכו ששה עבדים כושים את הרופא ואת חיותיו
וישימום בבית־הסהר הגדול והחזק. בית־הסהר היה
בנוי אבן גדולה, ורק חלון קטן בו, בכתל למעלה,
ובחלון שבכת ברזל. ודלת הבית חזקה ועבה.
ויעצבו כלם, והחזיר גב־גב נתן קולו בבכי מר.
אך טשי־טשי הודיע, כי הוא יקפץ ויברח מן הבית,
אם לא יחדל בכי־היללה, ויהי שקט בבית.

– “האם כלנו פה?” – שאל הרופא, אחרי אשר עינו
התחילה להבחין בדמדומי־האור.
– לדעתי, כן!" – אמר הברוז ויחל למנותם.

– “איה פולינסיה?” ־ שאל התנין – הוא איננו פה!"
– “האם בטוח אתה בדבר?” – שאל הרופא – “ראו
וחפשו היטב!”

– “פולינסיה! פולינסיה! איכה?” –

– “הוא התחמק, כנראה!” – מלמל התנין – “כך נאה
וכך יאה לו! הוא מטיל במרחב, בעת שידידיו
נתונים במצר”.

– “עוף בליעל כזה אינני!” – אמר התכי ויגח
מתוך כיס־מעיל־הרופא.

– “קטן אני ויכל אוכל לעבר ולצאת דרך
שבכת־החלון, ואירא לנפשי, פן יתפשוני
וישימוני בכלוב. ובדבר המלך את דבריו, ולא שם
לבו אלי, מהרתי להסתר בכיס אדוני ואבוא הנה.
אכן, זהו מעשה רב!” – וככלותו לדבר החליק
במקורו על פני נוצת גופו.

– “חביבי!” – קרא הרופא –אשרך הוא, כי לא ישבתי
עליך ולא הרגתיך חלילה!"

– “ועתה שמעו נא בקולי” – הוסיף פולינסיה – "
הערב, אך יחשך, אצא דרך השבכה ואבוא אל ארמון
המלך. ואז אתם תראו ותוכחו! – לא אנוח ולא
אשקט, עד אשר יוציאכם המלך לחפש!"

– “הוי, אך הבל תדבר, פולינסיה!” – אמר גב־גב,
הניע את נחיריו ויבך בקול – “הלא אינך אלא עוף!”

– “נכון מאד!” – אמר פולינסיה – “אך אל נא תשכח, כי
כאחד האדם אדבר, ואני מכיר היטב ויודע את ארחות
הכושים האלה!”

הסהר עלה וישפך נגה־כספו על התמרים.
הכושים ישנו את שנתם, והתכי פולינסיה יצא
מבית־הסהר ויעף אל ארמון המלך. באחד החלונות
אשר בחדר־האכל היתה זכוכית שבורה – בעת משחק
הטניס פגע בה הכדור ויפוצצנה – ויבוא
פולינסיה פנימה.

לאזנו הגיע קול נחרת הנסיך במפו. ויעבר בלט
בראשי צפרניו ויעל במדרגות ויבוא אל חדר
משכב המלך. בזהירות פתח את הדלת ויבט
פנימה.

המלכה הלכה בלילה ההוא אל המשתה בבית
דודה, והמלך שכב על מטתו ויישן שנה עמקה.
פולינסיה בא חרש ויעמד תחת המטה.
הוא השתעל, כאשר ישתעל דוליטל הרופא. ידע
ידע היטב לחקות כל מעשה!

המלך פקח את עיניו וישאל מתוך שנה: “האת היא,
ארמנטרודה?” הוא חשב, כי המלכה שבה מן
המשתה.
וישתעל פולינסיה, פעם ופעמים, כאשר ישתעל
איש ויקם המלך, ותפעם רוחו, וישאל: “מי פה?”



– דוליטל הרופא!" – ענה פולינסיה בקול, כקול הרופא
בדברו.

– מה מעשיך בחדר משכבי?" – צעק המלך – “איך
העזת לצאת מבית־הסהר? איכה? אינני רואה אותך!”
פולינסיה צחק צחוק גדול, צחוק עליז ממשך וחודר,
כאשר יצחק הרופא.

“חדל מצחוק וגש הנה, למען אראך!” – קרא המלך.
– “מלך פתי” – השיב פולינסיה – “האמנם שכחת, כי
דבר לך עם יוחנן דוליטל, דוקטור מדיצינה, זה האיש
הנפלא מכל האדם? כמובן, לא תוכל לראותני. רואה
אני ואינני נראה. אין דבר בעולם, אשר לא אוכל
לעשותו. שמע בקולי: הלילה הזה באתי אליך
להזהירך. אם לא תתן לי ולחיות לעבר בארץ
ממלכתך, והביאותי עליך מחלה רבה, כמחלה אשר
דבקה בקופים. אני ארפא את בני־האדם ואני
אחליאם, אכה ואחבש, אם רק ארים את זרת ידי או
אורידנה. שלח מיד את עבדיך, ופתחו את בית־הסהר,
פן אכה במחלת החזירית אותך ואת עמך לפני
צאת השמש על הררי־יוליקינגי!”

ויתחלחל המלך ויירא מאד.

– “אדוני הרופא!” – צעק בקול – “יהי כן, יהי כדברך!
אנא, אנא, אל נא תרם את זרת ידך הקטנה!”
והוא קפץ מן המטה, רץ אל בית־הסהר ויוצא את
האסורים לחפשי.

אך יצא המלך מביתו, ופולינסיה ירד במדרגות
ויעזב את הארמון דרך חלון חדר־האכל.
בעת ההיא שבה המלכה מן המשתה ותרא את התכי
יוצא מן החלון. ותספר למלך את כל הדבר הזה.
ויבן המלך, כי אך רמה רמוהו, התל התלו בו,
ותעל חמתו עד להשחית, וימהר אל בית־הסהר.
אך אחר את המועד. הדלת היתה פתוחה לרוחה, הבית
ריק, והרופא והחיות הרחיקו כבר ללכת.



ז. גשר־הקופים



שנת המלכה ארמנטרודה נדדה. מעודה לא ראתה את
בעלה זועם ומתקצף כמו בלילה ההוא. בחרון
אין־אונים חרק את שניו. את כל איש אשר פגש חרף
וגדף. את המחצצות, שבהן נקה את שניו, השליך
בחתול־הארמון. לבוש כתנת־לילה התהלך בכל
הפנות וירק את חילו ויצו לרוץ אל היער להביא את
הרופא. את כל עבדיו שלח, את הטבחים ואת הגננים
ואת הספרים ואת מורי במפו הנסיך, וגם את
המלכה, אשר שבה עיפה מן המשתה בנעליה
הצרות, צוה ללכת לחפש ביער.

בין כה וכה והרופא וחיותיו רצים בכל כחותיהם אל
ארץ־הקופים. גב־גב ברגליו הקצרות כשל וייעף,
והרופא נשאהו בידיו, ויתנהלו בכבדות, מכבד
משא המלתחה והילקוט.

מלך יוליקינגי אמר, כי על נקלה יתפס את
הבורחים. הרופא בא לארץ נכריה ואיננו מכיר את
שבילי היער. אך הוא שגה מאד. הקוף טשי־טשי ידע
את כל מסתרי היער ומחבואיו, כאשר לא ידעו עבדי
המלך.

ויולך טשי־טשי את הרופא ואת חיותיו בין שיחים
סבוכים, אשר לא דרכה בהם רגל אנוש, ויסתירם
בתוך גזע נבוב, אשר מצא בין הסלעים הגבהים.
– “אין טוב לנו כי אם נחכה פה” – אמר טשי־טשי – “עד
אשר ישובו החילים וישכבו לישן את שנתם. אז
נעשה את דרכנו אל ארץ־הקופים”.

וישארו במקום ההוא ללון כל הלילה.

פעם בפעם עלה באזניהם קול עבדי המלך בחפשם.
אך הם ישבו לבטח, כי מלבד טשי־טשי לא ידע איש
את המקום ההוא. גם רבים מן הקופים לא ידעוהו.
סוף־סוף, בשלח השמש את קרניה הראשונות, נשמע
קולה של המלכה ארמנטרודה, קול רך וצלול, כי אין
כל תועלת בחפושים, וטוב טוב להם לשוב הביתה
לישן שנה חטופה.

החילים שבו לבתיהם, והקוף טשי־טשי הוציא את
הרופא ואת חיותיו ממחבואם, ויעברו וילכו אל
ארץ הקופים.

רבה היתה הדרך וארכה, ועיפות גדולה תקפתם,
ביחוד את גב־גב. אולם אך החל לבכות, והגישו לו
חלב אגוזי־קוקוס, ושתה ושמח.

ואכל רב היה להם ומשקה רב מאד, כי ידעו טשי־טשי
ופולינסיה את כל הפרי והירק למיניהם אשר ביער
– את התמרים ואת התאנים ואת האגוזים ואת
שרשי־הלחם – ידעו והכירו את מקום המצאם.

ויכינו להם “לימונדה” ממיץ תפוחי הזהב הגדלים
פרא וימתיקוה בדבש, שארו מ“כוכבי־הדבורים”
אשר באילנות הנבובים. את כל אשר ישאל לבם
מצאו ויביאו טשי־טשי ופולינסיה. באחד הימים
הביאו לדוליטל טבק ממש לעשון, וישמח דוליטל
מאד.

את שנתם בלילה ישנו באהלים קלועים עלי־תמר,
בערש רעננה ורכה, רפודת־דשא.
הם הסתגלו לנדודים ולא עיפו עוד, והחיים האלה
מצאו חן בעיניהם וישמחו את לבם.

עם רדת הלילה ישבו לנוח מנוחה ערבה. הרופא העלה
מדורה קלה, ואחרי הסעדה ישבו כלם במעגל
סביב המדורה. פולינסיה שר להם משירות הים,
וטשי־טשי ספר להם אגדות מני יער.

רבות מן האגדות, אשר ספר טשי־טשי, היו יפות מאד
ולוקחות לב. אמנם הקופים יש להם ספרים משלהם,
אשר כתב דוליטל הרופא, אך שמר ישמרו את
אגדותיהם, ודור יספרן לדור.

דברים רבים ספר טשי־טשי, אשר שמע מפי אמו
זקנתו, ספורי־קדומים: מימים אשר חלפו ואינם – עת
האדם לבש עור־הדב ויגר במערות הסלעים ויאכל
בשר מן החי, כי לא ידע בשל, כי אש טרם
היתה־לו. הוא ספר על ממותים ועל לטאות ארכות
כרכבות, אשר תעו בהרים ושכנו במרום האילנות
הנשאים.

הספורים האלה לקחו את לב השומעים, אשר שקעו
במחשבותיהם ולא ראו, כי האש כבתה כבר, ופתאם
נזכרו ויקומו לאסף זרדים חדשים להעלות את
המדורה.

בשוב החילים מן היער, והרופא אין אתם, ויקצף
המלך מאד וישלחם שנית ויצו להביא את הבורחים
ויהי מה. והרופא וחיותיו הולכים אל ארץ הקופים ולא
ידעו, כי בעקבותיהם באים עבדי המלך. לו ידעו
זאת, והסתירם עתה טשי־טשי כבראשונה. אך הוא לא
ידע ולא הרגיש בסכנה.

באחד הימים עלה טשי־טשי בראש סלע גבה ויבט
מעל צמרות העצים למרחק. ברדתו ספר, כי הוא ראה
בעיניו את ארץ־הקופים, ועוד מעט יבואו בה.
ואמנם בערב ההוא ראו כלם את בן־דודו של
טשי־טשי, ועמו עוד קופים רבים, אשר לא חלו
במחלה. הם ישבו על ראשי העצים, על־יד האגם,
ויחכו לאורחים. בראות הקופים את הרופא המהלל,
הרימו קול תרועה וינפנפו באויר בעלי תמר
ויקפצו ארצה לברכו לשלום.





דוליטל10.jpg




הקופים מהרו לשמש את הרופא ויקחו מידו את
המלתחה ואת הילקוט. הקוף הגדול נשא בידיו את
גב־גב. שני קופים רצו לבשר את הקופים החולים את
דבר בוא הרופא.

אך עבדי המלך, אשר הלכו בעקבותיהם, שמעו את
הקולות וידעו את מקום הרופא וימהרו שמה.
הקוף הגדול, אשר נשא את גב־גב, ראה פתאם,
והנה שר־המלך ועבדיו באים אחריהם
בסתר־הסבכים, וימהר ויספר לרופא להאיץ את
דרכו.

וירוצו כלם, כאשר לא רצו מעודם. ואנשי המלך
רודפים אחריהם. עוד מעט והשיג שר־המלך את הרופא.
והרופא נגף בילקוט הרפואות אשר לו ויפל
ברפש, וישלח שר־המלך את ידו לאחז בו.
אך אזני שר־המלך היו ארכות מאד, אף כי שערותיו
קצרות מאד. ובקפצו לתפש את הרופא, נאחזה אזנו
האחת בסבך, ויעמדו כל העבדים לחלצו
ולהצילו.

והרופא אץ רץ קדימה, כלם רצים בכל כחותיהם,
וטשי־טשי קורא ומזרז: “חזקו ואמצו! עוד מעט
ונצלנו!”

בין אדמת יוליקינגי ובין ארץ־הקופים הפרידה תהום
עמקה, ובה נחל איתן שוטף.
ג’יפ הכלב ראה את התהום ואת חופיה הזקופים
ויקרא בקול:

– “אבדנו, אבדנו! איך נעבר את המקום הזה!”
וגב־גב נהם: “הנה אנשי המלך קרבים! אוי לנו!
ירא אני, פן נפל בשבי!” ויתן קולו בבכי.

אך הקוף הגדול, אשר נשא את החזיר, עמד רגע וקרא:
– “אחי, הבה נכין גשר! מהרו והכינו גשר! עשוהו
כרגע! שר־המלך נחלץ והוא רץ אלינו כצבי פרא,
מהרו! הכינו גשר! גשר!”

הרופא תאב מאד לדעת, איך יכינו הקופים את הגשר,
ויבט מסביב לראות, מאין יביאו את הקורות.
עודנו מביט אל כפי־הסלעים, והנה נתלה על פני
התהום גשר גדול, גשר של קופים חיים. כאשר
הביט הרופא הצדה, מהרו הקופים במהירות־הברק
לבנות את הגשר, באחזם איש ביד רעהו ואיש ברגל
רעהו.





דוליטל11.jpg




הקוף הגדול קרא: “עברו על פני הגשר, עברו
כלכם, מהרו!”
גב־גב פחד מאד לעבר על הגשר הרם הזה, אך סוף
סוף הצליח להגיע אל הצד השני, וכן עברו כלם עד
אחד.

יוחנן דוליטל עבר באחרונה, וברגע בואו אל החוף
השני קרבו עבדי המלך אל פי התהום.
עבדי המלך קמצו אגרוף וחרקו שן בראותם, כי
אחרו את המועד. הרופא וחיותיו היו כבר בצד
השני, והגשר נעלם כרגע.

אז פנה טשי־טשי אל הרופא ויאמר:

– “חוקרים וחכמי־טבע רבים ישבו ביער שבועות
שלמים למען ראות את המעשה הזה, אשר יעשו
הקופים, ולא עלה בידם. אתה הוא האיש הראשון, אשר
ראית בעיניך את גשר־הקופים וגם עברת אותו”.
וישמע הרופא, ולבו רחב מגיל.



ח. מלך החיות



גדולה וכבירה היתה עבודת יוחנן דוליטל. הקופים
חלו למאות ולאלפים – קופים בני משפחת הגורילה,
אורנג־אוטנג, פבינים, קופי המשי, הקופים החומים
האדמים, ועוד קופים מקופים שונים. רבים מהם מתו
בחלים.

הדבר הראשון, אשר עשה הרופא, הוא – להבדיל בין
החולים ובין הבריאים. טשי־טשי ובן־דודו בנו
סכת־עשב קטנה, והוא קרא לכל הקופים הבריאים
וירכב להם את זרק־המחלה.

שלשה ימים ושלשה לילות באו הקופים בלי הפסק
מכל היערות, העמקים וההרים אל סכת־העשב, והרופא
ישב להרכיב להם את הזרק לשמרם מן המחלה.
אחרי כן צוה להקים עוד בית אחד – בית מרוח
ומטות רבות בו – הוא בית־החולים.

אך מספר החולים היה רב מאד, ולא הספיקו הבריאים
לטפל בהם, וישלח הרופא ויקרא לכל יתר החיות,
לאריות, לנמרים ולדישונים, לבוא ולטפל בחולים.

ואולם ראש־האריות היה יציר גבה־לב, ויכעס
ויקצף מאד בבואו אל הבית הגדול המלא מטות.
– “איך העזת לדרש ממני כדבר הזה, אדוני?” –
קרא האריה במרי־חמה. – איך העזת לחשב, כי אני,
מלך החיות, אלך לטפל בקופים המלכלכים
הבזויים האלה? הן גם לאכלה תעבתים!"
ויקצף האריה וישאג, והרופא התאפק ולא הראה
אות פחד ומבוכה.





דוליטל12.jpg




– “הן לא אמרתי לך לטרף את הקופים!” – אמר הרופא
במנוחה – “ומלבד זאת אין הקופים מלכלכים. כלם
רחצו היום את בשרם באמבטיות. להפך, חושב
אני, כי טוב היה לו נקית אתה במברשת את עורך,
אדוני האריה. רק דבר אחד אגיד לך: אולי באחד
הימים יחלו האריות. והיה אם לא תעזרו עתה ליתר
החיות החולות, ועמדו גם הן מרחוק בחלותכם ולא
יעזרוכם. כמקרה הזה יקרה את כל האנשים
הגאיונים!”

– “אין האריות מוכנים לפרעניות, הם מביאים
פרעניות על אחרים!” – אמר ראש האריות וינע את
חטמו וילבש גאות, כמו היה כליל החכמה והבינה,
ויעלם ביער.

ויפנו גם הנמרים בגאותם ויאמרו, כי אין לאל
ידם לעזר, והדישונים הרכים והעדינים לא העזו
לדבר קשות עם הרופא וירקעו ברגליהם הקדמיות
באדמה, ויצחקו חרש ויגידו, כי מעולם לא טפלו
בחולים.

מה־גדלה מצוקת הרופא! איכה ישא לבדו, באין עוזר
עמו, את כל אלפי החולים האנושים?

וראש־האריות שב למעונו וימצא את אשתו הלביאה
רצה לקראתו נפחדת וסמורת־שער.

– “אחד מילדינו לא יגע באכל, אשר שמתי לפניו!” –
אמרה. – “אינני יודעת, מה־לעשות בו. מערב יום
אתמול לא בא אכל אל פיו”.

ותתרגז הלביאה ותחל לבכות ולהתיפח, כי
היתה אם נאמנה. ויבוא האריה פנימה וירא, והנה
שני בניו היפים והטובים שוכבים על פני הקרקע,
ופני האחד רעים מאד.
האריה ספר ללביאה אשתו את כל הדברים, אשר
דבר לרופא, ותתחלחל מאד ותאמר לגרשו מן
הבית.

– “מח אין בקדקדך!” – צעקה בקול. – “כל החיות אשר
עד ים־הדו מספרות את תהלת האיש הנפלא הזה,
היודע לרפא כל נגע וכל מחלה, ואת טוב לבו –
האדם היחידי היודע לדבר בלשון החיות. ועתה,
עתה, כאשר חלה אחד מבנינו, הלכת ותשפילהו
ותבזהו! טפש! כסיל! רק כסיל ובער יביש רופא
טוב כמהו! אתה…” – ותחל בקצפה להכות את
בעלה ולמרט את עורו.

– “מהר שובה אל האיש הלבן” – צעקה אליו – “והבע את
צערך לפניו. ואת כל האריות הטפשים קח עמך,
ואת כל הנמרים והדישונים הטפשים. לך אליו
ועשה ככל אשר יצוך. עבדו, עבדו ככושים! אולי
יגדל חסדו ברבות הימים, אולי ירחם עלינו ויבוא
לראות את בננו החולה! הזדרז! עשה! אינך ראוי
להקרא “אב” לילדים!”

והלביאה הלכה לשכנתה, אם כמוה, לשפך לפניה
את מרי־שיחה.

מלך האריות בא אל הרופא ויאמר:

– “במקרה עברתי עתה על ביתך, אדוני ואסור
לראותך. הבאו לעזר בעבודתך?”

– “לא” – אמר הרופא – “טרם באו, ואני כורע תחת סבל
העבודה!”

– “אין תומך בימינך ואין עוזר” – קרא האריה – “אין
החיות חפצות לעבד. אמנם, אין להאשימן במובן
ידוע… ואולם היות ואדוני נתון במצב קשה, אשמח
מאד לעזר לו ככל אשר אוכל – בתנאי שלא אצטרך
לרחץ את בשר המלכלכים האלה… גם לכל החיות
אמרתי לבוא ולעזר לאדוני. בעוד רגעי מספר
יבואו הנמרים. אגב, שמע־נא: בביתי חלה ילד אחד.
אינני מאמין, כי סכנה צפויה לו. אך אשתי דואגת
מאד. אם תעבר במקרה על ביתי, אולי תואיל לסור
לראות את הילד החולה – האף אין זאת?”

מאז לא היה בכל העולם מאשר כדוליטל הרופא. מכל
היערות, ההרים והעמקים באו אליו בהמון האריות,
הנמרים, הדישונים, גמלי־הנמרים והצברות לעזר
לו בעבודתו, וירבו מאד לבוא, עד אשר שבו מהם
לביתם, מאפס מקום.

ומצב הקופים החולים הולך וטוב. כעבר שבוע
נתרוקן בית־החולים הגדול עד חציו, ומקץ שבועים
יצא ממנו הקוף החולה האחרון, כאשר שב לאיתנו.
עבודת הרופא קרבה לקצה, והוא עיף ויגע מאד,
וישכב על המטה ויישן שלשה ימים תמימים,
מבלי להתהפך על צדו השני.



ט. מועצת הקופים



הרופא ישן את שנתו, וטשי־טשי עמד על יד פתח
ביתו לשמר עליו. בהקיצו הודיע יוחנן דוליטל לכל
הקופים, כי עליו לשוב עוד מעט למדמנה,
הקופים שמעו כן תמהו. הם חשבו בלבם, כי הרופא
ישב עמהם כל הימים.

ובערב היום השני נאספו כלם ביער לדון בדבר
הזה.

ראש שבט השמפנזה קם ואמר:
– “מדוע יעזבנו האיש הטוב הזה? מה־יחסר לו
בקרבנו?”

אך איש לא השיב על שאלתו.





דוליטל13.jpg




אחריו קם ראש שבט הגורילה ויאמר:
– “חושב אני, כי כלנו צריכים לבוא אליו ולבקשו
להשאר עמנו. יוכל היות, כי אם נבנה לו בית
גדול חדש, ומטה גדולה ורחבה נעשה לו, וקופים
רבים נעמיד לשרתו – יוכל היות, כי אז ישוב
ממחשבתו ולא יעזבנו”.

אך הנה קם טשי־טשי, וכל הקופים קראו: “הססס!
טשי־טשי, התיר הגדול, ידבר אלינו!”

טשי־טשי פנה אל הקופים ויאמר:
– “ידידי, ירא אני, כי אך לשוא נפציר ברופא
להשאר. הוא חיב כסף לאנשי מדמנה, ועליו לשוב
שמה לשלם את הכסף”.

– “כסף? מה הוא כסף?” – שאלו הקופים.

ויספר להם טשי־טשי, כי בארץ־הלבנים אין להשיג
דבר בלי כסף. אין לעשות דבר בלעדיו. אין לחיות
בלעדיו.

וישאלו אחדים מן הקופים: “האם גם לא יאכלו ולא
ישתו, מבלי אשר ישלמו כסף?”

טשי־טשי הניע בראשו ויספר להם את קורותיו
בלכתו עם בעל תבת־הזמרה לאסף כסף בין
הילדים.

ראש שבט השמפנזה פנה אל ראש שבט אורנג־אוטנג
ויאמר: “בריות נפלאות הם בני־האדם! מי יאבה לגור
בארצם? צר, צר עליהם!”

וטשי־טשי הוסיף לאמר:

– “בלכתנו אליכם לא היתה לנו ספינה לעבר בים
ולא כסף לקנות צידה לדרך. איש אחד נתן לנו צנימים
בהקפה, ואנחנו הבטחנו לשלם לו מיד בשובנו.
גם את הספינה שאלנו מאת ספן אחד. אך היא נפצה
אל הסלעים, בעלותנו על חופי אפריקה. עתה חושב
הרופא לקנות לספן ספינה חדשה, כי עני מאד
הספן, אין לו כל מלבד הספינה”.

הקופים החרישו רגע וישבו על פני הארץ שקועים
במחשבותיהם.

ויקם הגדול מבין הפביאנים ויאמר:

– “לדעתי, אל לנו לתת לאיש הטוב הזה ללכת, בלתי
אם נעניק לו דבר־מה יפה, למען ידע, שאין אנו
כפויי־טובה על כל החסד שעשה עמנו”.
וקוף אדם אחד, שישב על עץ, קרא בקול"
– “זוהי גם דעתי!”

ויקראו כלם בקול גדול: “כן, כן. הענק נעניק לו
דבר־מה יפה מכל הדברים, אשר היו לאדם למקנה”.
ויחלו לחשב ולשאל איש את אחיו, מה הוא הדבר
היפה, אשר יתנו לרופא. אחד אמר: “חמשים שק
אגוזי־קוקוס!” – השני קרא: “מאה אשכל בננות! ולא
יקנה עוד פרות בארצו, שבה כל דבר־מאכל בכסף
נתן”.

אך טשי־טשי אמר להם, שאין לקחת את כל הדברים
האלה לדרך, כי משאם גדול מאד, ושרבם ככלם
ישחתו, עד אשר יספיק הרופא לאכל את מחציתם.
– “אם באמת ובתמים חפצים אתם לשמח את לבו” –
הוסיף – “כי עתה תנו לו חיה אחת. היו בטוחים,
כי הוא לא ירע לחיה הזאת. תנו לו חיה
יקרת־המציאות, אשר אין למצאה בכל הביברים!”

וישאלו הקופים: “מה הוא ביבר?”

ויספר להם טשי־טשי, כי בערים אשר
בארצות־הלבנים נמצאים ביברים, ובהם יושבות
החיות בכלובים, לראוה לבני־האדם.
הקופים קפצו ממקומם וידברו איש אל אחיו:
– “בני־האדם כילדים קטנים המה, הנושאים את
נפשם לצחוק ולשעשועים. הלא אין זה כי אם
בית־כלא!”

וישאלו את טשי־טשי, מה היא החיה יקרת־המציאות,
אשר האנשים לא ראוה עוד. וראש קופי המשי שאל:
– האם יש להם איגואנה?"
ויען טשי־טשי: “כן. הוא נמצא בביבר בלונדון”,
וישאלו עוד: “ואוקפי יש להם?”

– “כן” – השיב טשי־טשי – “בארץ בלגיה, אשר בה
הוליכני בעל תבת־הזמרה לפני חמש שנים, ראיתי
אוקפי אחד בעיר גדולה ושמה אנטורפן”.

וישאלו עוד: “ו”דחיק־סליק“1 יש להם?”

– “לא!” ענה טשי־טשי – “איש מן הלבנים לא ראה
מימיו את החיה “דחיק־סליק”. אותה נתן לרופא”.



י. החיה יקרת־המציאות



החיה “דחיק־סליק” פסה מן העולם, בל תראה ובל
תמצא עוד בחיים. ואולם לפנים, בימי דוליטל
הרופא, היו אחדות מהן מהלכות עוד ביערות־אפריקה
העבתים. אך גם אז היו נראות לפעמים רחוקות מאד.
זנב לא היה להן, כי אם ראש מכל צד, ובכל ראש צומחת
קרן חדה. הן היו רכות־לבב, פחדניות, נמלטות
מיד על נפשן. הכושים נוהגים היו לצוד את כל
החיות בהתגנבם מאחוריהן, מבלי שהחיות
תרגשנה בהם. אך את “דחיק־סליק” אי־אפשר היה לצוד
בדרך הזאת. חיה זו כשראשה האחד ישן, ראשה
השני ער וזהיר, ואי־אפשר לתפשה ולהביאה לאחד
הביברים. שנים שלמות היו מבלים ביער
רבי־הצידים ובעלי־הביברים למצא את החיה הזאת,
וכל עמלם היה לשוא. כי גם בימים ההם, לפנים
לפנים, היתה חיה זו היחידה, אשר שני ראשים לה.
הקופים קמו וילכו אל היער לבקש “דחיק־סליק”
אחד. דרך רבה עברו, עד אשר גלה אחד מהם עקבות
משנים
הם באו על חוף הנחל. וידעו כלם ויבינו, כי אלה
הם עקבות “דחיק־סליק”.

הם באו אל חוף הנחל ויראו חרשת־קנים גבהה
ויבינו, כי זה משכן החיה “דחיק־סליק”.
ויאחזו הקופים איש ביד רעהו ויקיפו את החרשה.
כשמע “דחיק־סליק” את קול צעדיהם, אמר לפרץ
במעגל־הקופים ולברח, אך לא הצליח במעשהו.
ובראותו, כי אבד מנוס ממנו, וישב על הארץ
מחריש ומצפה, מה־יעשה בו.

וישאלוהו הקופים, אם יש את נפשו להספח אל
דוליטל הרופא וללכת עמו אל ארץ־הלבנים, להראות
פני האנשים.

“דחיק־סליק” הניע ראשו ויקרא: “לעולם לא!”
ויספרו לו הקופים, כי לא יושיבוהו בביבר, כי אם
יהיה חפשי לנפשו, ורק רואיו יתנו בו את עיניהם.
דוליטל הרופא הוא טוב לב, אך עני ואביון, וכל
האנשים ישלמו לו מיטב־כספם, למען ראות את החיה
בעלת שני הראשים. הרופא יעשר ויוכל להשיב את
הספינה לבעליה, אשר לקח מידו לנסע בה לארץ
אפריקה.

אך “דחיק־סליק” ענה: “לא! ידע תדעו, כי בישן אני,
ואינני אוהב להיות לראוה!” – וכמעט שבכה מרב
צער.

שלשה ימים תמימים דברו עמו הקופים. ביום
השלישי הביע את חפצו ללכת לראות את דוליטל
הרופא, לדעת, מי הוא ואיזה הוא האיש הזה.
וילכו הקופים, ועמם “דחיק־סליק”, ויבואו אל
סכת־העשב של הרופא, וידפקו על הדלת.

הברוז, אשר ארז באותה שעה את המלתחה, קרא:
“יבוא!” – וטשי־טשי הביאם פנימה ויציגם לפני
הרופא.

– “יציר זה מה הוא?” – שאל דוליטל ויתן את שתי
עיניו בחיה.

– “אלהים ישמרנו!” – קרא הברוז – “איך יכולה חיה
זו לחשב מחשבות בשני ראשים בבת אחת?”

– “נראה, שאיננה חושבת מחשבות” – קרא ג’יפ הכלב.
– “החיה הזאת, אדוני הרופא, החיה יקרת־המציאות
הזאת תקרא “דחיק־סליק”, ובכל יערות אפריקה היא
לבדה תמצא. קח אותה עמך והיית מאשר כל ימי
חייך. בני־האדם ישלמו לך מיטב־כספם לראותה
פעם אחת”.

– “אין לי צרך בכסף!” – אמר הרופא.

– “יש ויש צרך” – אמר דב־דב הברוז – “האמנם
שכחת כבר את כל הצרות והתלאות, אשר מצאוך
במדמנה, בבוא הזמן לשלם לבעל האטליז? ואיך
תוכל להשיב את הספינה, אשר לקחת לנסע
לאפריקה?”

– “את הספינה אמרתי לבנות בידי!” – אמר הרופא.

– “חכם ובין” – קרא הברוז – “מאין תקח קרשים
ומסמרים לבנות את הספינה? ועוד זאת – במה נחיה?
בשובנו הביתה הן נהיה דלים משהיינו. צדק, צדק
טשי־טשי: קח עמך את החיה היקרה הזאת. עמך
קחנה!”

– “טוב! אולי יש צדק מעט בדבריך!” – אמר הרופא – “היא
תהיה חית־שעשועים נפלאה, אך האם היא… – מה
שמה? – האם היא תאבה לנוד עמי אל ארץ נכר?”

– “אל אשר תלך אלך” – אמר “דחיק־סליק”, אשר הכיר
מיד בפני דוליטל הרופא, כי הוא איש־אמונים – “לבך
היה טוב אל כל החיות במקום הזה, והקופים אמרו
לי, כי יש לך צרך בי. אך עליך להבטיחני, כי השב
תשיבני מיד, אם לא תמצא חן בעיני ארץ האנשים
הלבנים”.

– “כמובן, כמובן” – אמר הרופא – “אנא, אמר־נא לי,
האם אינך ממשפחת הצבאים?”

– “כן” – ענה “דחיק־סליק” – מצד אמי קרוב אני
לצבאי־כוש ולגמלי אסיה, וזקן אבי־אבי־אבי היה
מן האחרונים בקרנפים".

– “דברים הראויים להשמע” – לחש הרופא ויוצא מן
המלתחה ספר אחד ויתחל לעלעל בו. – “נראה,
נראה, מה דעתו של בופון2בדבר הזה”.

– “רואה אני אותך” – אמר הברוז – “מדבר באחד
מפיפיותיך. גם בפיך השני תדבר?”

– “כן, כן” – ענה “דחיק־סליק” – “אך את פי השני
שומר אני לאכילה. וכך יכול אני לדבר ולאכל בבת
אחת, מבלי שאפריע את חקי הנימוס. כלנו
מנמסים מאד”.

כאשר כלו לארז את כל המלתחות, ערכו הקופים
משתה גדול לכבוד הרופא. אל המשתה הזה באו כל
חיות־היער. ופרי רב היה במשתה, פרי אננס
ומנגו, דבש וכל מיני מגדי.

ככלות הארחה קם הרופא ויאמר:

– “לא חוננתי בכשרון, כאנשים רבים אחרים, לנאם
בסוף הארחה נאומים ארכים. אך חושב אני לחובה
להודיעכם, כי בצער רב הנני עוזב את ארצכם היפה.
עסקים רבים לי בארץ־הלבנים, ועלי לבוא שמה.
ובלכתי מכם זכרו ואל תשכחו לכסות את האכל
במטליות מפני הזבובים, ואל תשכבו לישן על
פני האדמה הרטבה!… ואני מקוה, כי כל ימי
חייכם תדעו אשר ונחת”. – הרופא גמר את דבריו
וישב, וכל הקופים קפצו ממקומם וימחאו כף בלי
הפסק, ויאמרו איש לאחיו:

– “דור לדור ישמר את זכר האיש הזה, היושב אתנו
כיום בצל העצים. הלא הוא חכם וגדול מכל האדם!”
– "וקוף הגורילה, אשר כח זרועותיו ככח שבעה
סוסים, הרים אבן גדולה וישימנה על השלחן
ויאמר:

– “עדה האבן הזאת במקום הזה לעולמי־עד!”
עד היום מנחת האבן הזאת שם ביער, ובטפס
אמות־הקופים עם עוללי־טפוחיהן על ענפי העצים,
והורו עליה באצבע ואמרו:

–" הביטו וראו את האבן הזאת. בשנת הדבר הגדול
ישב עליה האיש הלבן הטוב ואכל עם אבותינו יחד!"
המשתה קרב לקצו, והרופא וחיותיו יצאו לדרך
אל שפת הים. וכל הקופים לווהו עד קצה גבול ארצם
וישאו את מלתחתו ואת ילקוטו.



יא הנסיך השחור



הם הגיעו אל חוף הנהר ויעמדו להפרד ממלויהם.
הפרידה נמשכה זמן רב, כי מספר הקופים היה גדול,
וכל אחד מהם חפץ ללחץ את ידו של יוחנן דוליטל.
סוף־סוף נשארו הרופא וחיותיו לבדם, ופולינסיה
אמר:

– “בעברנו בארץ יוליקינגי עלינו לנהג זהירות,
לצעוד בחשאי ולדבר בלחישה. אם יראנו המלך,
ישלח מיד את עבדיו לתפשנו. בטוחני, כי הוא כועס
מאד עלי, שהתלתי בו אז”.

– “חפצתי לדעת” – אמר הרופא – “איך נמצא ספינה
במקום הזה לשוב הביתה… האמנם תקרה לנו
סירה אחת, אשר אין לאדם חפץ בה?”

ויהי היום, בעבר החבורה במעבה היער,
וטשי־טשי נפרד וילך לאסף אגוזי־קוקוס. ויהי
בהעדרו, ויאבדו הרופא והחיות את הדרך ויתעו
ביער, ויעברו לארכו ולרחבו – ואת הדרך לא
מצאו, ואל החוף לא באו.

כראות טשי־טשי, כי הם נעלמו מעיניו, רגז מאד,
ויטפס על עץ גבה להביט ממרום הצמרת, אולי
יראה מרחוק את קצה מצנפתו של הרופא. וינופף
ידיו ויצעק ויקרא לחיות בשמותיהן –
וללא־הועיל. כאלו פצתה האדמה את פיה ותבלעם.
ואמנם, הם תעו בדרך ללא־מוצא. סרו מן
המשעול, והיער אשר סביבם סבכים פרועים, אין
לעבר בהם. הרופא הוציא את אולרו ויחל לפנות לו
דרך. רגליהם טבעו בבץ, נאחזו בקנוקנות הצמחים
המתפתלים, נשרטו ונפצעו, וכמעט שאבדה להם
מלתחת־הרפואות. דומה, כי לא יבוא קץ לפגעיהם,
ולעולם לא ימצאו את הדרך.
כה תעו ימים רבים, קרועי־בגד ומטנפי רפש,
וסוף־סוף באו עד גן המלך.

עבדי המלך ראום וימהרו לתפשם, ורק פולינסיה
הצליח להתחמק ולעלות על ראש אחד האילנות, מבלי
שיראהו איש, ויעמדו הרופא וחיותיו לפני
המלך.

– “נתפשתם! נתפשתם.!” – קרא המלך – “הפעם לא
תמלטו מידי! השיבום מהר אל בית־הסהר, ועל
הדלתות תשימו בריחים כפולים. כל שארית חייו
ישטף האיש הלבן הזה את רצפת המטבח בביתי!”
ויובאו הרופא וחיותיו לבית־הסהר. והרופא צוה
לבוא מיום מחר אל ארמון המלך לשטף את רצפת
המטבח.
ויהיו כלם עצובים ומרי נפש.

– “אך זהו מעשה שטות!” – אמר הרופא – “הן עלי לשוב
למדמנה. הספן המסכן יחשב, כי אני גנבתי
מידו את הספינה, אם לא אמהר לשוב. הבה אראה, אם
הדלתות חזקות הן!”

ואולם הדלתות היו חזקות מאד, ולא היתה כל תקוה
להמלט. גב־גב החל לבכות.

וכל העת ההיא ישב פולינסיה על עץ בגן־הארמון. הוא
לא הגיד דבר, רק מצמץ בעיניו בלי הרף. זה היה
סמן רע אצל פולינסיה. תמיד, בשעת אסון, ישב
דומם ומצמץ בעיניו, ובמחו – תחבולות מתחבולות
שונות… אוי למי שפגע בפולינסיה או בידידיו…
פתאם ראה את טשי־טשי מרחוק קופץ מעץ אל עץ
ומבקש את הרופא. טשי־טשי ראה את פולינסיה
ויגש אליו וישאלהו לכל אשר קרה.

– “הוא וחיותיו נתפסו בידי עבדי המלך ויושמו
בבית־הסהר” – לחש פולינסיה – “תעינו ביער –
ורגלינו הובילונו אל ארמון־המלך”.
– “האמנם לא יכלת להורותם את הדרך?” – שאל
טשי־טשי ויקצף על התכי, על אשר באשמתו נתעה
הרופא, כי הלך לאסף אגוזי־קוקוס.

– “בכל, בכל אשם החזיר הטפש הזה!” – אמר
פולינסיה – “הוא סר מן המשעול לחפש את
שרשי־הקנמון, ואלך הלוך ושוב להשיבו, עד אשר
טעיתי פעם ואפן ימינה ולא שמאלה, בגשתנו אל
הבצה. הס…סס! ראה! הנה בא הנסיך במפו אל
הגן! טוב טוב שלא יראנו! אל תנדנד אבר…
הס…סס!”

ואמנם, הנסיך במפו, בן־המלך, פתח את דלת
הגן. הוא נשא תחת בית־שחיו ספר־אגדות ויצעד אט
אט במשעול־החול. ויבוא אל ספסל־האבן תחת העץ,
אשר בענפיו התחבאו התכי והקוף, וישכב על
הספסל ויחל לקרא בספר־האגדות.





דוליטל14.jpg




טשי־טשי ופולינסיה ישבו חרש, מבלי השמיע קול
ומבלי הניד אבר.

כעבר רגעי־מספר הניח בן־המלך את הספר
ויאנח ויאמר:
– “מי יתנני נסיך לבן!” – וירם את עיניו החולמות
והנוגות.

אז יענהו התכי בקול חרישי, כקול נערה קטנה:
– “דע, במפו הנסיך, כי ישנו איש בעולם, אשר
בידו לעשותך לנסיך לבן”.

בן־המלך קפץ ממקומו ויבט כה וכה.

– “מה אני שומע!” – קרא – “נדמה לי, כי הנה קול
מנגינה ערבה עולה באזני, קול כסף צלול. מוזר
ונפלא!”

– “נסיך עדין!” – אמר פולינסיה ויתחבא, לבל
יראהו במפו – “שפתיך תטפנה דברי־אמת רכים
משמן. אני, טרפסיטינקה מלכת־הפיות, מדברת
אליך. משכני בכפתור אחד אשר לשיח־הורדים”.

– “הה, אמרי לי, מלכת־הפיות!” – קרא במפו ויפרש
את כפיו – “אמרי לי, מי הוא האיש, אשר יוכל
לעשותני לנסיך לבן?”

– בבית־הסהר אשר לאביך" – אמר התכי – “סגור על
מסגר מכשף אחד ושמו יוחנן דוליטל. הוא בקי
בחכמת־הרפואה והכשוף ועשה יעשה כל מיני
נסים ונפלאות. ובכל זאת יחזיקהו אביך ויענהו
בכלא. לך אליו, במפו גבור החיל, לך אליו לאט
לאט, עם שקיעת החמה, וראית ונוכחת, כי הוא
יהפך אותך לנסיך לבן יפהפה, אשר יקח את לב
היפהפיה. הנה אמרתי לך את דברי. עתה עלי לשוב
אל ארץ הפיות. היה שלום!”

– “שלום!” – קרא הנסיך – “שלום ואלפי תודות לך,
טרפסיטינקה הטובה!” – וישב וישכב על הספסל,
ועל פניו נוהרת בת־צחוק עדינה, ויחכה עד בוא
הערב.



יב. מרפא ומעשי־כשפים





חרש חרש, בדממת השקט, ירד פולינסיה מעל ענפי
העץ, מבלי שירגיש בו איש, ויקרב אל
בית־הסהר. הוא מצא את גב־גב מוציא את חטמו מבעד
לשבכת־החלון ומריח את ריח המאכלים העולה
ממטבח הארמון. פולינסיה בקש מהחזיר לקרא
לרופא, כי דבר לו אליו. גב־גב מהר והעיר את הרופא
משנתו.
– “שמע־נא” – לחש התכי, כשגלה יוחנן דוליטל את
פניו – “הערב יבוא אליך הנסיך במפו. עוצה־נא עצה
וחבל תחבולה, למען עשותו לבן־פנים. ואולם
מתחלה עליו להבטיחך נאמנה לפתח לפניכם את
דלתות בית־הסהר ולהמציא לכם ספינה להשיבכם
לביתכם”.

– “טוב ויפה!” – אמר הרופא – “אך לא קל הוא הדבר
להפך איש כושי ולעשותו לבן־פנים. לא בגד הוא,
שאפשר לשנות את צבעו. הדבר איננו פשוט כל
כך. “היהפך כושי עורו ונמר חברברתיו?” הלא
תדע…”

– “אינני יודע דבר” – ענה פולינסיה – “עליך להפך
את עור הכושי לבן – ויהי מה. הן רבות הרפואות
בילקוטך. הוא יעשה הכל בשבילך, אם תצליח
להפך את עורו. זוהי האפשרות היחידה לצאת
מבית־הסהר”.

– טוב, אולי אוכל לעשות דבר־מה" – אמר הרופא – “תן לי
לראות” – והוא נגש אל ילקוט־הרפואות ולחש לנפשו:
“כלור… פיגמנט… ואולי משחת־צינק, כאמצעי
זמני… שכבה עבה…”

בלילה ההוא התגנב במפו הנסיך אל הרופא
ויאמר:

– “אדם לבן, אנכי נסיך אמלל. לפני שנים רבות
הלכתי לחפש את בת־המלכה המכשפה, שעל
אודותיה קראתי בספר. ימים רבים תעיתי, נע ונד
הייתי, עד שמצאתיה והעירותיה – כאמור בספר. היא
נתעוררה, נתנה בי עיניה ותקרא: “הוי, איש כושי!”
ותברח מפני ותרדם במקום אחר. ואני שבתי, אבל
וחפוי־ראש, אל ממלכת־אבי. עתה הגד לי, כי אתה
הנך כשף מפליא לעשות, ושקויי־קסם בידך.
ואבוא אליך לבקש את עזרתך. אם תעשני לבן־פנים,
אשר אמצא חן בעיני בת־המלך ההיא, ונתתי לך חצי
ממלכתי ואת כל משאלות לבך אמלא”.

– “במפו הנסיך” – אמר הרופא, בהביטו שקוע
בהרהורים על הצנצנות אשר בילקוט־הרפואות – “אם
אהפך את שער־ראשך חום – התהיה מאשר בחיים?”
– “לא” – ענה במפו – “זה לא די. עלי להיות נסיך
לבן־פנים דוקא”.

– “יודע אתה, קשה, קשה מאד להפך עור פני נסיך” –
אמר הרופא – “זהו אחד המעשים הקשים ביותר, אשר
יעשה הכשף. רוצה אתה, שפניך יהיו לבנים, לא
כן?”

– “כן, זה חפצי” – אמר במפו – “זה יספיק לי, כי על
כן אלבש שריון מבריק וכפפות של פלדה על ידי,
ככל הנסיכים הלבנים, ואדהר על סוסי בכח”.
– “רוצה אתה, שפניך יהיו לבנים כצמר?”

– “כן, לבנים מאד” – אמר במפו – “הייתי רוצה עוד
בעינים כחלות, אך ירא אני, פן יכבד ממך
הדבר”.

– “נכון, נכון” מהר הרופא להשיב" – “טוב. אני אעשה
לך את כל אשר אוכל. עליך להיות סבלן – הלא תדע,
כי אין לבטח ברפואה. יש אשר יחליפוה פעם
ופעמים. עור פניך קשה הוא – לא כן? טוב, הכל בסדר.
גש־הנה, אל האור. אך טרם אעשה דבר, עליך למהר אל
הים ולהכין ספינה לי ולחיותי. הבטיחני, כי לא
תגיד לאיש דבר. וכאשר אעשה לך כחפצך,
תוציאני מיד, אותי ואת חיותי, מבית־הסהר. השבע
לי בכתר יוליקינגי”.

הנסיך נשבע וילך אל הים להכין את הספינה.
הנסיך שב ויאמר, כי הכל מוכן כבר, והרופא צוה
לדב־דב להביא לו צלחת. הוא שם בצלחת רפואות
מרפואות שונות, תערבת גדולה, ויצו את במפו
להכניס בה את פניו.

הנסיך העמיק הכניס את פניו בתערבת הזאת עד
אזניו. זמן רב עמד כך, עד אשר החל הרופא לדאג לו
ויקם ויצעד הנה והנה, ויקרא בפסות־הניר
אשר על הצנצנות, וישב במקומו. ובחדר עלה ריח
חריף, כריח ניר חרוך.

סוף־סוף הוציא הנסיך את פניו מתוך הצלחת – וכל
החיות קראו בהשתוממות. פני הנסיך היו לבנים
כשלג, ועיניו, שהיו קדם כהות־מרפשות, נעשו
אפרות.

יוחנן דוליטל הגיש לו מראה להביט בה, ובראות
הנסיך את פניו החל לזמר ולרקד משמחה
בחדר־הכלא. אך הרופא בקש ממנו, לבל יקים שאון
ורעש, ויסגר את ילקוט־הרפואות וידרש ממנו
להוציאם לחפש.

במפו התחנן לתת לו את המראה – זו היתה המראה
היחידה בכל מדינת יוליקינגי, – למען יוכל להביט
כל הימים. אך הרופא ענהו, כי המראה דרושה לו
בעת גלוח שערו.

אז הוציא הנסיך מכיסו צרור מפתחות־נחשת ויפתח
את המנעולים הכפולים הגדולים. וימהרו הרופא
וחיותיו לרוץ, ככל אשר יכלו, אל שפת הנהר.
והנסיך במפו עמד אז נשען אל כתל בית־הכלא
הריק והביט אחריהם בבת־צחוק נעימה, ופניו נוצצו
לאור הסהר כפני שן־הפיל.

הם באו אל שפת הנהר וימצאו שם את פולינסיה
ואת טשי־טשי יושבים על סלע, אצל הספינה.
– “צר, צר לי על במפו” – אמר הרופא.– “ירא אני, כי
המשחה, אשר משחתי את פניו, לא תארך זמן רב.
אפשר מאד, כי בקומו מחר בבקר השכם, והיה שחור
כשהיה – וזוהי הסבה שלא חפצתי למסר בידו את
המראה. אמנם, אולי ישאר לבן כל הימים – הן מעודי
לא השתמשתי ברפואה הזאת. עלי להודות, כי
תמהוני גדל מאד לראות את פעלת התרופה. הלא צריך
הייתי לעשות דבר־מה – לא כן? הן לא יכלתי לשטף
כל שארית ימי את רצפת המטבח בארמון־המלך!
המטבח מלכלך מאד, בעד חלון בית־הסהר ראיתיו.
כן. כן. במפו המסכן!”

– “הוא, כמובן, יוכח מהר, כי אנחנו התלנו בו” –
אמר התכי.

– “אין להם כל רשות לשים אותנו בבית־הסהר” – אמר
דב־דב, בנענעו את זנבו. – “אנחנו לא עשינו להם
רע. הלואי והיו פניו שחורים מעור פני הכושי”.

– “אך האשמה איננה בו” – אמר הרופא. – “אביו המלך
שמנו בבית־הסהר. במפו איננו אשם. אולי אשוב
אליו ואבקש את סליחתו? – טוב, אני אשלח לו
ממתקים בבואי לביתי במדמנה. ומי יודע? אולי
ישאר לבן כל ימי חייו?”

– “בת־המלכה לא תחמד בו לעולם, גם בהיותו
לבן־פנים” – אמר דב־דב. – “לדעתי, היה לפני
הרפאו יפה יותר. הוא יהיה כעור־מראה תמיד, תמיד”.
– “ובכל זאת, טוב־לב הוא, אין כמהו” – אמר הרופא. –
“בעל־רגש הוא, אך טוב מאד. איזהו איש טוב? כל
שמעשיו טובים”.

– “אינני מאמין, כי כסיל זה מצא את בת־המלכה
היפהפיה” – אמר ג’יפ הכלב. – “הוא, כנראה, מצא אשה
עבה אחת, כפרית גדלת־בשר, אשר נרדמה תחת
תפוח אחד. ומה יפלא, אם היא נתחלחלה אז. מה
חפצתי לדעת, את מי ישק עתה מנשיקות פיו.
תעלולי אויל!”

דחיק־סליק, העכבר הלבן, גב־גב, דב־דב, ג’יפ,
הינשוף תוה־תוה, והרופא עלו על הספינה. אך
טשי־טשי, פולינסיה והתנין נשארו על החוף
בארץ אפריקה, ארץ־מולדתם.

הרופא עמד בירכתי הספינה, הביט אל מרחבי־המים
ופתאם נזכר, כי אין מי אשר יתוה לפניהם את
הדרך למדמנה. רחוק רחוק, אים ועזוב השתרע הים
לאור הירח. והרופא ירא מאד, פן יתעה במים
לא־דרך בהעלם הארץ מעיניו.

עודנו חושב מחשבותיו, ובאזניו עלה קול שאון מוזר
ממרומי האויר. החיות עמדו מהפרד והקשיבו
רב־קשב.

השאון הלך וגבר, ויהי כקול רוח־הסתיו הנושא את
עלי־השלכת, או כקול הגשם החובט על גג עשוי קש.
ג’יפ הרחיב את נחיריו, הניע את זנבו ויאמר:
– “אלה הם עופות! אלפי רבבות עופות הממהרים שוט!”
וישאו כלם את עיניהם ויראו, והנה אלפי רבבות
עופות דאים־באים, כענן־נמלים, מכסים את
עין־הירח. עוד מעט וכסו את פני כל השמים,
ומספרם הולך ורב. כעבר רגע נעלם הירח, ולא
נראה אורו. הים כהה והשחיר.

העופות ירדו מטה וישוטטו הנה והלם על פני הארץ
והמים. השמים הטהרו, והירח הופיע במלא
הדרו. ומסביב אין קול, אין זמר נשמע, רק רפרוף
כנפיהם הולך ומתגבר, העופות ישבו לנוח על
חולות החוף, על חבלי הספינה. רק על העצים פסחו ולא
ישבו עליהם. וירא הרופא את העופות, והנה כנפיהם
כחלות, וחזם בהיר, ורגליהם קצרות ושעירות. ויהי
בשבתם וידמו כלם. הס, שקט ומנוחה.

ובדממת הסהר השמיע הרופא אמרותיו:

– “לא פללתי שבת זמן כה רב בארץ אפריקה. שוב
נשוב הביתה לעת הקיץ. הנה הסנוניות תעופינה,
תשבנה. אודכן, סנוניות, כי חכיתן לנו. עתה לא
נירא עוד, פן נתעה בים. הרימו העגן, פרשו
המפרשים!”

הספינה הפליגה בים. וטשי־טשי, פולינסיה
והתנין ישבו על החוף עצובים ונדכאים.

מעולם לא אהבו איש, כאהבם את הרופא יוחנן דוליטל,
איש מדמנה בגיא השלוליות.
זמן רב עמדו על החוף וישלחו לו את ברכתם,
ברכת־הדרך, זמן רב בכו מר, פרשו כף, עד אשר
נעלמה הספינה מעיניהם.



יג. מפרשים אדמים וכנפים כחלות



המה שטו שבו הביתה, ויעברו בדרכם על יד חוף
ארץ ברבריה, הוא החוף הגובל את המדבר הגדול –
מקום שמה ושאיה, חול ואבן. שם היה משכן
שודדי־הים אשר בארץ ברבריה.

השודדים האלה, חבר אנשים רעים, לקחו בשבי את כל
הנוסעים, אשר אניתם נשברה בים. פעם בפעם,
בראותם מרחוק ספינה עוברת, מהרו לרדף אחריה
בסירותיהם הקלות, סירות מפרש. בהשיגם את
הספינה, לקחו את אנשיה בשבי, חלקו את שללה
והורידוה תהומה. אחר שבו לביתם, ובפיהם שירת
גאון וגבורה, שירת מעשיהם הרעים. את השבויים
אלצו השודדים לכתב לביתם ולרעיהם, כי ימהרו
לשלח להם כסף־פדיונם. במאנם לכתב מכתבים
כאלה, תפשום השודדים וישליכום המימה.

באחד הימים התהלכו הרופא ודב־דב הנה והנה
על פני הספינה להנאתם. רוח קלה הוליכה במהירות
את הספינה, ולבם היה טוב עליהם. פתאם ראה
דב־דב מפרש ספינה אחרת, אשר נגלתה הרחק
מאחוריהם, – המפרש היה אדם.

– “המפרש הזה איננו מוצא חן בעיני כלל וכלל” –
אמר דב־דב – “לבי אומר לי, כי זוהי ספינת
שודדי־הים. אוי לנו, צרה החזיקתנו!”





דוליטל15.jpg




ג’יפ הכלב, אשר שכב סמוך להם ויישן שנת
הצהרים, התחיל פתאם לילל ולדבר לנפשו:

– “ריח צלי עולה באפי” – קרא חרש – “בשר נא ברטב
כהה”.

– “פלאים! פלאים!” – צעק הרופא – “מה קרה היום
לכלבנו? מריח הוא ומדבר מתוך שנה”.
– “ומה בכך?” – אמר דב־דב – כל הכלבים מריחים
בשנתם".

– “אך מה הריח, אשר עלה באפו?” – שאל הרופא – “הן
בספינתנו אין צלי ונא”.

– “לא” – אמר דב־דב – “הצלי ימצא בספינה ההיא”.
– “הלא מרחק מילין מספר בינינו” – קרא הרופא –
“האמנם ירחיק כה להריח?”

– “אפשר מאד” – אמר דב־דב – שאל את פי הכלב,
ויגידך".

והכלב חורק מתוך שנתו, מרים את שפתו העליונה
וחושף את שניו הלבנות.
– “ריח אנשים רעים עלה באפי” – חרק חרש – "אנשים
רעים כאלה עוד לא ידעתי מימי. אסון קרב.

תגרת־קרב אראה: ששה אנשי בליעל מתנפלים על
איש תם וטהור. הבה, אמהר לעזרתו. וו־וו־הוהו".
וינבח בקול ויעור משנתו נדהם ורועד.

– “ראו!” – צעק דב־דב – “הספינה הולכת וקרבה. הנה
נראים שלשת מפרשיה הגדולים – כלם, כלם
אדמים. עלי לדעת, מי הם!”

– “אלה הם אנשי־ים רעים” – אמר ג’יפ – “קלה מאד
סירתם. אין אלה כי אם שודדי־ים מארץ ברבריה”.

– “עלינו לפרש את כל מפרשינו” – אמר הרופא – “למען
נוכל להמלט מפניהם. רד מהר, ג’יפ, ותביא את כל
המפרשים אשר תמצא”.

הכלב מהר לרדת ויבא את כל המפרשים אשר
באניה.

עודם עושים בתרנים וקושרים את המפרשים,
וספינת השודדים קרבה אליהם.

– “ספינה רעה נתן לידינו הנסיך” – אמר גב־גב
החזיר – “ספינה מתנהלת בכבדות, אשר אין כמוה
בכל העולם. הימצא איש מפלט בקערת מרק? ואיך
נמלט בספינתנו זאת? הביטו, הנה הם באים! רואה
אני את שער־שפמם – ששה הם. מה נעשה?”

וישלח דוליטל הרופא את דב־דב לספר לסנוניות
את דבר השודדים הרודפים אחריו, וישאל בעצתן,
מה לעשות.

כשמע הסנוניות את הדברים האלה, ותמהרנה
ותרדנה כלן על ספינת הרופא, ותצוינה עליו
לרסק מהרה את חבלי־המפרשים ולעשותם סיבים
דקים רבים, ותקשרנה את קצם האחד בחרטם
הספינה, ובקצה השני נאחזו ברגליהן, ותעופינה
ותבאנה את הספינה.

יציר רפה־אונים היא הסנונית, אך מספרן היה גדול
ועצום, אלפי סיבים היו קשורים בספינה, ובכל סיב
נאחזו כאלפים סנונית, ויהי מעופן קל ואדיר.
ותטס הספינה במהירות רבה, והרופא אחז בשתי
ידיו במצנפתו, לבל תפל המימה. נדמה נדמה לו,
כי הספינה תחצה כעוף קל־אבר בין גלי־הקצף.
ותשמחנה כל החיות אשר בספינה ותרקדנה
מגיל. ובהביטן אחור, אל ספינת השודדים, ותראינה
והנה היא הולכת הלוך וקטון, והמפרשים האדמים
נשארים הרחק הרחק.



יד. אזהרת העכברים



סחוב ספינה בים – עבודת־פרך היא. ואמנם, כעבר
שתים שלש שעות נלאו כנפי הסנוניות, ותקצר
רוח העופות הכחלים. וישלחו ציר להגיד לרופא,
כי עליהם לעמד להחליף כח, ואת הספינה יביאו אל
האי הקרוב ויסתירוה במפרץ עמק, עד אשר ינוחו
ויוסיפו לעוף.

עוד מעט ונגלה לעיני הרופא האי, אשר ספרו על
אודותיו, ובאמצעיתו הר גבה מתרומם, הר יפה וירק.
הספינה עמדה במפרץ, ולא ראוה מצד הים, והרופא
אמר ללכת אל האי להביא מים חיים, כי אפסו
מי־השתיה בספינה. ויצו על כל החיות לרדת עמו,
לשחק בעשב ולהשתעשע בריצה.

ויהי ברדתם, והנה עדת עכברים מטפסים ועולים
לעזב את הספינה. ג’יפ רץ לטרפם, כי נעם לו מאד
בשר־העכברים, אך הרופא מנעהו מזה.
עכבר גדול שחור, אשר חפץ, כנראה, להגיד לרופא
דבר־מה, זחל לאט לאט ויגש אל המעקה
ובזויות־עיניו הביט בכלב. הוא השתעל פעם
ופעמים, נקה את שפמו, מחה את פיו ויאמר:

– “המ… המ… הלא תדע, אדוני הרופא, כי בכל ספינה
ישכנו עכברים?”

– “ידעתי” – ענה הרופא.
– “והאם לא תדע, כי העכברים ממהרים לעזב את
הספינה בחשבה להשבר?”





דוליטל16.jpg




– “כן” – ענה הרופא – “כדברים האלה ספרו לי”.
– “האנשים יצחקו לדברים האלה” – הוסיף העכבר –
“אך אותנו אין להאשים – לא כן? מי יאבה להשאר
בספינה טובעת ולא ימלט?”

– “הדבר מובן” – ענה הרופא – “הדבר מובן מאד. האם…
האם עוד דבר לך אלי?”

– “כן” – אמר העכבר – “באתי להודיעו, כי הננו
עוזבים את הספינה הזאת, אך לפני לכתנו חפצנו
להזהירו. זוהי ספינה רעה. אין לבטח בה. הכתלים
אינם חזקים דים. הקרשים רקבו. הקורות התמוטטו.
מחר עם בוא הערב תרד הספינה אל תחתיות־ים”.

– “אך איך תדע את כל אלה?” – שאל הרופא.
– “את אלה הננו יודעים תמיד” – אמר העכבר. “בקצה
זנבנו יש אשר תעבר צמרמרת, כאשר יקרה לרגלכם
בהרדמה. הבקר בשעה הששית, בעת הארחה,
חשתי פתאם בזנבי. מתחילה חשבתי, כי זוהי
מחלת השגרונה, אשר אחזה בי. הלכתי לדודתי
ואשאלנה. הלא תזכר אותה? עכבר רזה היא, ארכה,
אתה רפאת אותה במדמנה ממחלת הצהבת, ותאמר
לי, כי גם היא חשה בזנבה. עתה אין לנו כל ספק, כי
בעוד יומים תצל האניה. ונחלט לעזבה אך נקרב
אל היבשה. הספינה רעה היא, אדוני הרופא. אל תוסף
לשחות בה, פן תטבע. היה שלום. אנחנו נחפש
לנו מקלט באי הזה”.

– “לכתכם לשלום!” – אמר הרופא – “אודכם בכל לבי,
כי הזהרתונו: גדול חסדכם אתנו. דרש בשמי
בשלום דודתך. זכור אזכרנה היטב… ג’יפ, הרף מן
העכבר! גש־הנה! רבץ;”

הרופא וכל החיות עזבו את האניה ולקחו עמם
דליים וצלחות לשאב מים באי, עד אשר תחלפנה
הסנוניות כח.

– “מה שם האי הזה?” – שאל הרופא, בעלותו על ההר. –
“אכן פנת־חמד היא זו. מה רבות פה הצפרים!”
– “אלה הם, כנראה האיים הכנריים” – אמר
דב־דב – “האם לא תשמע את זמרת הצפרים
הכנריות?”

הרופא עמד דומם ויקשב.

– “כמובן, כמובן” – אמר – “אכן בער אני ולא אבין!
אולי הן תראינה לנו מקום מקוה מים?”
ברגע זה באו הצפרים הכנריות, אשר שמע
דוליטל הרופא הגיע אליהן, ותרדנה אליו ותראינה
לו את הדרך אל מעין מים חיים, זכים וטהורים, אשר
רחצו בו תמיד. ותראינה לו את כל השדמות, אשר
הצמיחו מזון־עופות, ואת שאר המקומות המצינים.
“דחיק־סליק” שמח מאד על האי, כי העשב הירק נעם
לחכו יותר מאשר התפוחים היבשים, אשר האכילוהו
בספינה. גב־גב נחר משמחה, בבואו אל עמק גדול
מלא קני־סכר.

מקץ זמן, אחרי אשר כלם אכלו ושתו ושכבו לנוח
בנעימים, לקול זמרת־הצפרים המקסימה, באו שתי
סנוניות דחופות ומבהלות.

– “אדוננו הרופא!” – קראו – “שודדי־הים באו אל
המפרץ ויעלו על ספינתך. הם ירדו אל המחסן
ולקחו עמם את כל החפצים. אם תמהר לרדת אל החוף
ועלית על ספינתם – קלת מרוץ היא – והצלת את
נפשך. אך עליך למהר!”

– “זהו רעיון נשגב ונהדר!” – אמר הרופא, ויקרא
לחיותיו, ויפרד מעל הצפרים הכנריות וירד
אל החוף.

הם באו אל החוף ויראו את ספינת־השודדים, בעלת
שלשת המפרשים האדמים, ואין איש בה, ככל אשר
ספרו הסנוניות. השודדים הלכו כלם אל ספינת
דוליטל הרופא לשדד ולבז.

יוחנן דוליטל צוה על החיות לצעד חרש, ויעלו
בדממת השקט על ספינת־השודדים.



טו. דרקון־ברבריה



הכל הלך למישרים, לולא חלה החזיר במחלת
הנזלת, באכלו באי קנה־סכר רטב ולח.
הם הרימו את העגן והתחילו לעזב לאט לאט את
המפרץ, ופתאם התעטש גב־גב בקול רם,
ושודדי־הים, שהיו בספינה השניה, מהרו לראות
את הנעשה.

בראותם, כי הרופא מתחמק לברח מפניהם, וימהרו
וישלחו את אניתם נכחו, בפתח המפרץ, כדי
שהרופא לא יוכל להפליג במרחבי־הים.

וראש החבורה (שמו בן־עלי, וכנוהו בשם “דרקון”)
הרים לעמתו את אגרופו ויקרא בקול:

– “נתפסת, ידידי! ואתה אמרת לברח בספינתי?
כן? לא הצלחת לרמות את בן־עלי,
דרקון־ברבריה! נפשי חשקה בברוזך וגם
בחזיריך. הערב נאכל קציצות מבשר־חזיר וברוז
צלוי. ואתה, טרם אשלחך לחפשי, תכתב לידידיך
לשלח לי חלף חפשך שק־זהב”.

גב־גב המסכן החל לבכות, ודב־דב הכין את
עצמו לפרש את כנפיו, כדי להציל את חייו. אך
הינשוף תוה־תוה לחש באזני הרופא:

– “הרבה לדבר עמו, אדוני הרופא. הסבר לו פנים.
ספינתנו הקודמת תטבע עוד מעט. היא תרד תהומה,
לפי דברי העכברים, מחר עם בוא הערב. צדקו, צדקו
העכברים. הסבר להם פנים ודבר עמם, עד אשר
תשקע האניה בים. הרבה לדבר עמם!”

– “דבר עמם עד יום המחרת!” – אמר הרופא. – “טוב, טוב.
אני אעשה את כל אשר אוכל… חכה! ומה אדבר?”

– “ינסו־נא לבוא הנה” – אמר ג’יפ – “אנחנו נלחם
בהם ונשמידם! רק ששה הם. יבואו־נא. בשובי
הביתה אספר לכלב שכננו, כי נשכתי וגרשתי
שודד־ים אמתי. יבואו־נא! אנחנו נראה להם את
כחנו!”

– “אך הלא רובים להם וחרבות!” – אמר הרופא. – “לא
נעשה ככה. עלי לשוחח אתו. שמע־נא, בן־עלי…”





דוליטל17.jpg




הרופא לא כלה את דבריו, ושודדי־הים הולכים
וקרבים, בספרם זה עם זה: “מי מאתנו יזכה לתפס
את החזיר בראשונה?”

גב־גב המסכן נבהל מאד מאד. “דחיק־סליק” התחיל
להשחיז את קרניו בתרן הספינה, בהתכוננו לקרב.
ג’יפ קפץ ונבח וחרף את בן־עלי בלשונו,
לשון־הכלבים.

פתאם קרה דבר־מה, ושודדי־הים חדלו מצחק
ומהתלוצץ. פחד נפל עליהם.

בן־עלי הביט למטה ויקרא בקול:
– “חזיז ורעם! אחי, הספינה שוקעת!”
ויורידו כלם את עיניהם ויראו, והנה הספינה
שוקעת, שוקעת וצוללת. ואחד מהם אמר לבן־עלי:
– “לו אמנם שקעה הספינה, כי אז ראינו את העכברים
עוזבים אותה”. –וג’יפ הכלב צועק אליהם מתוך
הספינה השניה:

– “הוי, אוילים, אנשי־דם! זה שעתים עזבו העכברים
את ספינתכם: עתה נלעג אנו לכם, ידידי!”
וחרטם הספינה הולך ויורד במים, ויהי מראה
הספינה כאלו היא עומדת על ראשה. שודדי־הים
נאחזו בתרנים, במפרשים, בחבלים, לבל יפלו
המימה.

המים פרצו דרך כל החלונות והדלתות. הגלים
המו, השתערו, והספינה נעלמה בתוכם, וכל ששת
השודדים נעלמו בתוך מי המפרץ.
אחדים מהם נסו לגשת אל חוף האי, ואחדים נסו
לעלות על הספינה, אשר ישב בה דוליטל הרופא. אך
ג’יפ נשך את כלם בחטמם, וייראו וירחקו משם
והלאה.

פתאם קראו בקול פחדים:

– “כלבי־הים! כלבי־הים באים! תנו לנו לעלות על
ספינתכם, לבל נהיה טרף לכלבי־הים! הצילונו!
הצילונו! – כלבי־הים! כלבי־הים!”
לקול צעקתם הביט הרופא אל המים וירא, והנה כל
המפרץ מלא כלבי־ים גדולים, השטים הנה והנה.
הגדול שבהם קרב אל הספינה, הוציא את חטמו מתוך
המים וישאל את הרופא:

– “האתה הוא יוחנן דוליטל, הרופא המפאר?”
– “כן” – ענה הרופא – “אני הוא”.

– “טוב” – אמר כלב־הים – “מכירם אנו את החבורה
הזאת, וביחוד את בן־עלי. אם הם מציקים לכם, הגידו
לנו, ונאכלם בכל פה בשמחה רבה, למען נמצא חן
בעיניכם, ולא יוסיפו להרע לכם”.

– “תודתי לך” – אמר הרופא – “זהו באמת מעשה יפה.
אך חושב אני, כי אין צרך לאכלם. אל תתנום לעלות
אל החוף, עד אשר אמר, – השיטו אותם כל הזמן במים
– התבינו? – ואת בן־עלי הביאו אלי, כי חפץ אני
לדבר עמו”.

כלב־הים מהר וידחף את בן־עלי אל הרופא.

– “שמע, בן־עלי” – אמר לו הרופא, בהרכינו את ראשו
מעל הספינה – “איש רע אתה, וכידוע לי, הרבית
להפיל חללים. כלבי־הים חפצים לטרפכם להנאתי,
ואז ישקט הים. אך אם תבטיחני למלא את אשר
אצוך, ושלחתיך מפה בשלום”.
– “ומה אעשה?” – שאל שודד־הים, בתתו את עיניו
בכלב־הים, שהריח את רגליו.

– “אל תוסף להרג אנשים, אל תגזל, אל תטביע
ספינות בים. אל תוסף להיות שודד־ים”.

– “ובמה אעסק?” – שאל בן־עלי – “ואיך אמצא את
לחמי?”

– “אתה וכל אנשיך תשבו פה באי הזה ותזרעו
זרע, מזון לעופות” – השיב הרופא – “גדל תגדלו זרע
מזון לעופות הכנריים”.

פני דרקון־ברבריה חורו מחרון.

– “גדל זרע לצפרים הכנריות!” – קרא בבוז – “האם
אין כחי עמי לשוטט בים?”

– “לא” – אמר הרופא – “רב לך לשוטט בים ולהטביע
אנשים וספינות למכביר. כל שארית חייך תשב פה
ותעבד את האדמה. כלב־הים מחכה. אל תאבד זמן.
עליך להחליט!”

– “חזיז ורעם!” – נהם בן־עלי – “זרע לצפרים
כנריות!”

הוא הביט המימה וירא, והנה כלב־הים מריח את
רגלו השניה.

– “טוב!” – אמר בעצב – עובדי־אדמה נהיה כלנו!"
– “זכר היטב” – אמר הרופא – “אם תחלל את שבועתך, אם
תשוב להרג ולאבד, ואדע את כל אלה מפי הצפרים
הכנריות. היה בטוח, השב אשיב לך כגמולך.
אמנם, אינני יודע להוליך ספינה כמוך, אך כל
החיות, העופות והדגים ידידי המה, וראש
שודדי־הים לא יפחידני, אף דרקון־ברבריה לא
יהלך עלי אימים. עתה לך והיה לעובד־אדמה. חיה
בשלום!”

והרופא פנה אל כלב־הים הגדול, וירמז לו ביד,
ויאמר לו:

– “הכל כסדרו. תנהו לעלות על החוף”.



טז. תוה־תוה כורה אזן



רבות הודה הרופא את כלבי־הים על חסדם ואהבתם,
ויפליגו, הוא וחיותיו, בספינתם הקלה בעלת
שלשת המפרשים האדמים בדרכם הביתה.
בבואם אל הים, ירדו החיות אל תחתית הספינה
לראות, מה ימצא בה, ובעת ההיא ישב הרופא,
ומקטרתו בפיו, על חרטם הספינה ויבט באיים
הכנריים השוקעים בתכלת ערפילי־הערב.

הוא עומד ומהרהר, מה־יעשה עתה בקופים ומה־מראה
גנו עתה במדמנה, והנה בא דב־דב, ובפיו חדשות
ונצורות:

– “אדוני הרופא!” – קרא – "ספינה זו של שודדי־הים
נהדרה היא. נהדרה מאין כמוה! המטות עשויות
אטון־משי, וכרים רכים עליהן למאות. הרצפה מרפדת
שטיחים. קערות זהב, מאכל ומשקה לרב – הכל בשפע!
מעולם לא ראינו דבר כזה! ישער־נא בנפשו: חמשה
מיני דגים כבושים במרתף! ירד ויראה בעיניו!

למטה מצאנו תא קטן, ודלתו סגורה. כלתה נפשנו
לבוא ולראות את אשר בו. ג’יפ אומר, כי שודדי־הים
הצפינו שם את אוצרותיהם, אך אין בכחנו לפתח את
הדלת. ירד־נא ויראה, אולי יוכל לפתחה".

הרופא ירד מטה וירא, כי הספינה אמנם נהדרה
מאד. הוא מצא את כל החיות נקהלות על יד הדלת
הקטנה ומנחשות, מה בחדר פנימה. הרופא אחז
במנעול, אך הדלת לא נפתחה. וילכו כלם לחפש
את המפתח, ויבקשו ויחפשו תחת המזרנים
ותחת השטיחים ובכל המזנונים ובכל הארונות ובכל
הארגזים והמלתחות. בכל חפשו.

ובעת החפושים מצאו הרבה דברים חדשים יפים מאד,
אשר גזלו שודדי־הים בספינות אחרות. הם מצאו
עטיפות־קשמיר, הדקות כקורי־העכביש והמרקמות
פרחי־זהב; כדים מלאים טבק משבח מימאיקה;
תבות־שן מלאות תה רוסי; כנור עתיק, שמיתרו
קרוע, ותמונה אחת מצירת בצדו; אסף גדול של
ציורי השחמט; חטובי אלמג וענבר; מטה לטיול
וחנית בתוכו; חצי תריסר גביעים, ששוליהם מצפים
כסף; תבת סכר טובה ונאה. אך בשום מקום לא יכלו
למצא את המפתח.

הם שבו אל הדלת, וג’יפ התחיל להציץ בחור המנעול.
אך דבר־מה עמד על יד הכתל ולא נתן להביט.
הם עומדים ומהרהרים, והינשוף תוה־תוה קרא פתאם:
– “הסס! שמעו! נדמה לי, כי מי־שהוא נמצא בחדר!”

כלם נשתתקו לרגע, והרופא אמר:
– “אך משגה עמך, תוה־תוה, אינני שומע דבר”.

– “שומע אני, שומע – – זה ברור” – אמר הינשוף. –
“הנה שוב… האם לא תשמעו?”

– “לא, אינני שומע דבר” – אמר הרופא – “ומה תשמע
אתה?”

– “שומע אני קול, כאלו מי־שהוא שם את ידו בכיסו” –
אמר הינשוף.





דוליטל18.jpg




– “אך הקול הזה בל נשמע” – אמר הרופא – “הן לא תוכל
לשמעו מבחוץ”.

– “סליחה, אדוני, שמוע שמעתי” – אמר הינשוף. –
“שמעו: מעבר לדלת שם מי־שהוא את ידו בכיס. אין
לך דבר, שלא ישמיע קול, ואם חוש שמעך מפתח,
שמוע תשמעהו. העטלפים שומעים את צעדי
החפרפרות במאורות האדמה, כי חוש שמעם מפתח.
ואנחנו, הינשופים, שומעים היטב באזן אחת
ויודעים, מה צבע החתלתל, אם רק ימצמץ בעיניו
באפלת הלילה”.

– "רזי לי, רזי לי, – אמר הרופא. – “הדבר מענין
מאד… האזינה עוד פעם ואמר לי, מה הוא עושה שם…”
– “אינני יודע ברור, אם גבר הוא זה” – אמר הינשוף.
– “אולי נקבה היא. הרימני־נא, למען אשים אזני בחור
המנעול, ואגיד לך את אשר אשמע”.

הרופא הרים את הינשוף והגישו אל חור המנעול.
כעבר רגע ספר תוה־תוה:

– “עתה משפשף הוא את ידו בפניו. היד קטנה, וגם
הפנים קטנות. אולי אשה היא זו – לא. עתה הוא מסיר
את השער מעל המצח – אך גבר הוא”.

– “גם הנשים נוהגות לעשות כך” – אמר הרופא.

– “נכון הדבר” – אמר הינשוף – “ואולם השער הארך
משמיע אושה אחרת. הסס. שימו לב, שהחזיר לא
יפריע. אל תשאפו רוח, למען איטיב לשמע. קשה
מאד הדבר, והדלת עבה כל כך! היו שקטים, עצמו את
עיניכם ואל תשאפו רוח”.

תוה־תוה התכופף והקשיב קשב רב.

לבסוף נשא את עיניו ויאמר:
– “האיש היושב שם אמלל מאד, הוא בוכה, הוא מתאפק,
לבל יתיפח, כדי שלא נשמע את בכיו. אך
שמעתי היטב את דמעתו נושרת על שרוולו”.

– “ואפשר זוהי טפת מים, שדלפה מן התקרה?” – שאל
גב־גב.

– “בער וכסיל! עם־הארץ שכזה!” – נשף הינשוף. –

“טפת מים הדולפת מן התקרה מגבירה את השאון פי
עשרה”.

– “טוב” – אמר הרופא – “האמלל נתון בצרה, ואנחנו
נבוא ונראה, מה לעשות בו. הביאו לי קרדם, ואשבר
את הדלת”.



יז. הולכי־רכיל שבים



מיד הביאו קרדם, והרופא נקב בדלת חור גדול.
מתחלה לא נראה דבר, כי החשך היה גדול מאד.
ויוצא הרופא גפרור וידליקנו.

החדר היה קטן מאד, נמוך, בלי חלונות. רהיטים לא
היו בו, מלבד שרפרף אחד. מסביב, על יד הכתלים,
עמדו חביות גדולות, מהדקות היטב אל הרצפה, אשר
לא זזו ממקומן בנוע הספינה בגלים. מעל
לחביות, על יתדות עץ, היו תלויים כדי־עופרת שונים
בגדלם. ריח־יין חריף מלא את חלל־החדר.

ובאמצעיתו, על הרצפה, ישב ילד, כבן שמנה,
וימרר בבכי.

– “לדעתי, זהו מרתף־היין של שודדי־הים!” – לחש
ג’יפ.

– “כן,יין משמר!” – אמר גב־גב – “לריחו הולך
ראשי סחרחר”.

פחד גדול נפל על הילד, בראותו את הרופא ואת כל
החיות המציצות בו דרך חור הדלת. אך בראותו
לאור הגפרור את פני הרופא, חדל מבכות ויקם
ממקומו.

– “אתה אינך שודד־ים, לא כן?” – שאל חרש.

הרופא הרכין ראשו וצחק בקול גדול. גם הילד נתן
קולו בצחוק ויגש אל הרופא ויושט לו את ידו.
– “כצחק איש טוב תצחק, ולא כשודד־ים” – אמר לו
הילד. – “אולי תוכל להגיד לי, איה מקום דודי?”

– “לצערי לא אוכל להגיד לך” – אמר הרופא. – מתי
ראיתו באחרונה?"

– “שלשום” – ענה הילד. – "אני ודודי הפלגנו
בסירתנו לצוד דגים. באו שודדי־הים ותפשונו. את
הסירה הטביעו ואותנו הביאו לספינתם. הם אמרו
לספח את דודי אליהם להיות שודד־ים כמוהם. אך
דודי ענם, כי דיג ישר לא ילך להרג ולשדד.

ויקצף מאד ראש השודדים ויחרק שן ויאמר, כי אם
דודי לא ישמר את פקדותיו, והשליכוהו המימה.
אותי הורידו למטה, ולאזני עלה קול מהלמות. ביום
השני העלוני, ואראה ודודי אין. שאלתים, איהו,
ולא ענוני. חוששני, כי השליכוהו המימה
והטביעוהו.".

והילד שב לבכות בכי מר.

– “חכה מעט” – אמר הרופא – “אל תבכה. בוא
לחדר־האכל, ונשתה תה ונשוחח. אפשר מאד, כי
דודך שלם ובריא. הן לא ראית אותו מטבע במים, לא
כן? גם זו לטובה, אולי נצליח למצאו. נלך נשתה
תה ונאכל מרקחת־דבדבנים. אחר נראה, מה־לעשות”.
כל החיות עמדו ושמעו את השיחה הזאת בסקרנות
רבה. בבואם לחדר־האכל לשתות תה, קם דב־דב על
כסא הרופא ויאמר:

– “ישאל־נא את פי הדלפינים, ואמרו לו, אם הטביעו
השודדים את דוד־הילד. הם יודעים הכל”.

– “נכון מאד” – אמר הרופא, בבצעו את הלחם ובשימו
עליו מרקחת־דבדבנים.

– “מה תמלל כה בלשונך?” – שאל הילד.

– “בלשון הברוזים דברתי” – ענה הרופא –
“דברתי עם דב־דב חביבי”.

– “ואני לא ידעתי, כי הברוזים יודעים דבר” – אמר
הילד. – “האם גם שאר חיותיך יודעות דבר? ומה היא
החיה הנפלאה הזאת, בעלת שני הראשים?”

– “הס” – לחש הרופא – “זהו “דחיק־סליק”. אל תראה פנים,
שאנחנו משוחחים בו, מוג־לב הוא מאין כמהו… אמר
לי, איך כלאו אותך בחדר הזה?”

– “שודדי־הים כלאוני בחדר, בבואם לגזל ספינה
אחת. שמעתי פורצים בדלת ולא ידעתי מי. אשמח
מאד ראות פניך. אולי תוכל למצא את דודי?”

– “ננסה, נתאמץ בכל כחנו” – אמר הרופא – “ומה הוא
דודך, מה מראהו?”

– “אדמדם הוא, אדמדם־בהיר, ובאחת מידיו מחקה
עגן. גבור חיל הוא דודי, טוב לב ואמיץ מכל ספני
האוקינוס האטלנטי. “עזוז”, זה שם סירתו. זוהי
סירת־שיט טובה מאד”.

– “שיט זה מה הוא?” – שאל גב־גב את ג’יפ.
– “זוהי סירה לשוט בה בים! הסס! אל תפריע!” – ענה
ג’יפ.

– "ואני חשבתי, כי זהו מין משקה!,

הרופא הניח את הילד בחדר־האכל לשחק בחיות,
והוא עלה לראות, אולי יקרו לו דלפינים.
עוד מעט וקהל דלפינים נראה, אשר עשו דרכם
לברזיליה, והמה קופצים ורוקדים על פני הגלים.
בראותם את הרופא, קרבו אליו וידרשו בשלומו.
הרופא שאלם, אם פגשו אי־שם בדרך איש אדמדם,
אשר באחת ידיו מחקה עגן.

– “לבעל הסירה “עזוז” תשאל?” – שאלו הדלפינים.
– “כן” – אמר הרופא – “לשלומו אשאל. הוא טבע בים?”
– “סירתו טבעה” – ענו הדלפינים. – ראנוה מנחת על
קרקע הים. אך איש אין בה. חקרנו ודרשנו".

– “בן־אחיו, והוא ילד, יושב בספינתי ומתאבל” –
אמר הרופא – “ירא הוא, פן טבע דודו בים. אולי
תוכלו להגיד לי ברור, הטבע האיש או לא?”

– “לא, הוא לא טבע: את הדבר הזה שמענו מפי
הסרטנים, בעלי עשר הרגלים, שוכני־המעמקים.
את כל חדשות־הים יודעים אנו. על כן נקרא בפי
הרכיכות “הולכי־רכיל שבים”. הבע־נא לילד את
צערנו העמוק, שאין ביכלתנו להגיד לו, איה דודו.
בטוחים אנו, כי הוא לא טבע בים”.

הרופא מהר להביא את הבשורה הזאת לילד, והוא מחא
כף ורקד משמחה. “דחיק־סליק” הושיב את הילד על
גבו והקיף פעמים מספר את השלחן. וכל החיות
רצו אחריהם, בהכותן בכפות אל מכסי־הקדרות, כי
דמו לערך תזמרת נעמה ונאה.



יח. חוש־הריח



– “ובכן, דודך לא טבע בים” – אמר הרופא – “הדבר
גלוי וידוע, עתה נלך לחפשו”.
דב־דב נגש אליו שוב ויאמר:

– “ישאל־נא את פי הנשרים, איה מקום האיש. אין
בעולם מיטיב לראות כנשר. מגבהי־מרומים ימנו
הנשרים את הנמלים הרוחשות על פני הארץ.
ישאל־נא את פי הנשרים!”

וישלח הרופא סנונית אחת להביא את הנשרים.
ותשב הסנונית מקץ שעה קלה, ועמה ששה נשרים
ששה מינים: הנשר השחור, הנשר הקרח, הנשר
שולה־הדגים, נשר־הזהב, נשר־הציד ונשר־המים
לבן־הזנב. ויהי גדל כל נשר פי שנים מגדל
הילד. הם ישבו בסדר על חרטם הספינה, כחילים
במערכה, – רצינים, שותקים וזועפים. עיניהם
השחורות הגדולות רבו ברקים.

גב־גב פחד מאד וימהר להתחבא מאחורי החבית.
נדמה לו, כי העינים הנוראות האלה חודרות אל
קרבו, משתוקקות לדעת, מה הם הדברים, אשר גנב
היום לארחת־הבקר.

ויאמר הרופא לנשרים:

– “איש אחד אבד, דיג אדמדם, אשר באחת מידיו
מחקה עגן. אולי תואילו לבקשו ולמצאו? הילד
הזה הוא בן־אחיו”.
אין הנשרים מרבים בשיחה. ויענו ויאמרו יחד
כלם בקולם הצרוד:

– “יהי אדוני בטוח, למען יוחנן דוליטל נעשה הכל”.
הם עפו, וגב־גב יצא מאחורי החבית לראות בעופם.
הנשרים התרוממו, הגביהו, אחר התפרדו ויטוסו
לכל ארבע הרוחות, נגבה, צפונה, ימה וקדמה.
בעיני הרואים נדמו כגרגרי־חול זעירים הנשאים
ברחבי שמי התכלת.

– “הוי, הוי, הוי” – קרא גב־גב בלחישה – “איזה גבה!
איזה רום! ואיך זה לא יחרכו את נוצתם באור השמש?”
הם נעלמו ושבו עם חשכה.
ויספרו הנשרים:

– “חפשנו, בקשנו בכל הימים, בכל הארצות
והאיים, בכל הערים והכפרים אשר במחצית
כדור־הארץ הזאת – ולשוא. ברחוב הראשי אשר
בעיר גברלטר ראינו שלשה חוטים אדמים
מתנפנפים על עגלה קטנה, סמוך למאפיה. אך אלה
היו חוטי אדרת אחת. לא מצאנו את עקבות האיש לא
בארץ ולא במים… כן. למען יוחנן דוליטל נעשה
הכל!”

והנשרים פרשו את כנפיהם וישובו לקניהם, אל
סלעי ההרים.

– “ומה נעשה עתה?” – אמר דב־דב אחרי לכתם. – “את
דוד הילד עלינו למצא – ויהי מה. הילד הוא רך מאד,
עודו טעון השגחה. אין ילדי־האדם כבני־הברוז –
טעונים הם טפול ודאגה… מי יתן לנו את טשי־טשי
הטוב והנחמד! מה חפצתי דעת, מה אתו!”

– “לו היה אתנו פולינסיה!” – אמר העכבר הלבן –
“הוא היה מוצאו מזמן! התזכר, איך הציל אותנו
מבית־הסהר” אלי! אלי! מה רבה חכמתו!"

– “אין דעתי נוחה מן הנשרים האלה!” – אמר ג’יפ. –
“גאותנים הם. ראיתם, אמנם, חדה מאד, אך אינם
יודעים למצא עקבות אדם, ועוד הם באים ומספרים
בחצפה יתרה, כי אין למצא את האדם! גאותנים הם,
כאותו כלב־הצאן במדמנה. גם את הדלפינים,
הולכי־רכיל אלה, אינני אוהב. הם השכילו לדעת, כי
האיש איננו בים, אך כלום צריכים אנו לדעת את
המקומות שהאיש איננו שם? יראו־נא לנו את המקום,
שהוא נמצא שם!”

– “אל־נא תרבה דברים” – אמר גב־גב – “קל מאד
הדבור, אך קשה מאד המעשה למצא אדם במלא
העולם. אולי הלבינו שערות הדיג מעצמת־געגועים
אל הילד, ולכן לא יכלו הנשרים למצאו. אתה אינך
ידע הכל. אתה מדבר ואינך עושה. כמוך כנשרים
אינכם יודעים, איה מקום דוד הילד”.

– “האמנם?” – אמר הכלב – “ומה חכמתך אתה, בול־צלי
שכמותך? הן טרם התחלתי בדבר! חכה ותראה!”
וילך ג’יפ אל הרופא ויאמר:

– “ישאל־נא את הילד, אולי יש לו חפץ מחפצי דודו”.
הרופא שאל את הילד, והוא הראה לו טבעת־זהב קשורה
בחבל על צוארו, כי אצבעו היתה קטנה מדי. הילד
ספר, כי הדוד מסר לו את הטבעת, כאשר התנפלו
שודדי־הים.

ג’יפ הריח בטבעת ויאמר:
– “זה לא יסכן. שאל אותו, אולי יש לו חפץ אחר מחפצי
דודו”.
אז הוציא הילד מטפחת גדולה אדמה ויאמר:
– “מטפחת דודי היא!”

אך הוציאה, וג’יפ קרא בקול:
– “טבק־הרחה! רוחות ושדים! מין משבח! האם אינכם
חשים? דודו הריח טבק! שאל־נא אותו, אדוני הרופא!”
הרופא שאל את הילד, והוא ענהו:

– “כן. דודי הריח טבק!”

– “טוב” – אמר ג’יפ. – כמעט שמצאנו את האיש הזה.
הדבר קל מאד לעשותו, כמעשה חליבת חתלתל. אמר
לילד, כי אני אמצא את דודו במשך שבוע ימים.
נעלה ונראה, מאין הרוח נושבת".

– “כבר החשיך” – אמר הרופא – ובחשך לא תמצאנו".
– “אין לי צרך באור, כדי למצא אדם, שהריח טבק” –
אמר ג’יפ, בעלותו במדרגות. – “לו נדף מן האדם
הזה ריח חבל או מים רתוחים – אז היה הענין אחר.
ואולם טבק־הרחה! הב! הב!”

– “האם למים רתוחים ריח משלהם?” – שאל הרופא.
– “כמובן” – אמר ג’יפ. – ריח מים חמים שונה בתכלית
מריח מים קרים או קרח – ריחם דק מאד. פעם נזדמן
לי למצא איש במרחק עשר פרסאות בחשכת הלילה
לפי ריח המים החמים, שהשתמש בהם בעת
התגלחו – סבון לא היה לו למסכן זה. נראה עתה,
מאיזה צד נושבת הרוח. ערך רב לרוח, כשרוצים
להריח אל פני מרחקים גדולים. לא רוח עזה,
וכמובן, שתהא נושבת מן הצד ההוא. רוח רכה, לחה,
נוחה – אך זוהי רוח טובה – ה! ה! הנה רוח צפונית
נושבת!" – ג’יפ עלה על חרטם הספינה והחל להריח
באויר. הוא נענע בראשו ולחש בחשאי:

– “זפת; בצל ספרדי; מעיל רטב; עלי דפנא; גומי
חרוך; וילאות מכבסים – לא, הם תלויים, כדי
להתיבש; שועלים – אלפי שועלים, גורי־שועלים…”
– “האמנם תכיר את כל הריחות האלה ברוח הזאת” –
שאל הרופא.

– “כמובן” – ענה ג’יפ. – “אלה הם הריחות הפשוטים
ביותר, העזים ביותר. כלב־החצר, שחלה בנזלת,
גם הוא יכיר בהם. עתה חכו נא – אני אקרא לכם
בשם ריחות מיחדים, שהביאה הרוח הזאת, – ריחות
דקים מאד”.

ג’יפ עצם את עיניו, הרחיב נחיריו ושאף אויר מלא
חזהו.

זמן רב עמד, לא הגיד דבר, כמו חדל מנשם.
לבסוף התחיל דובב, כמו זמר דבר־מה עצב מתוך
חלום:

– “לבנים” – לחש בדממה – “לבנים עתיקות,
שנתפוררו ברבות הימים בגדר הגן; נשימתן
הערבה של פרות רכות, שבאו לשתות ממי
פלג־ההרים; גג־הברזל של השבך, ואפשר של
מחסן, המוצף אור־שמש; כפפות רכות של עור־צבי
המנחות בתבת עץ־אגוז; דרך מאבקת, ובה שקת
סוסים תחת העצים; פטריות קטנות מציצות מתוך
עלי־השלכת!…!…”

– “גזר־הבר?” – שאל גב־גב.

– “לא! – אתה רק על אכל תחשב תמיד. לא ולא.
וטבק־הרחה אין – מקטרת, סיגרות, וטבק הרחה אין.
נחכה לרוח דרומית”.

– “כמובן, הרוח רק הוא אשם” – אמר גב־גב – “אתה
אינך אלא רמאי ובדאי, ג’יפ, הנשמע כדבר הזה –
למצא אדם בלב האוקינוס לפי הריח בלבד? אמרתי,
כי לא תצליח.”

– “חכה־נא!” – ענה ג’יפ בקצף – “עוד מעט ואשך את
חטמך! חושב אתה, כי אם הרופא אסר עלי ללמדך
נימוס ודרך־ארץ, מתר לך לעשות ככל העולה על
רוחך!”

– “אל תרגזו” – אמר הרופא. – “רב לכם. החיים קצרים.
אמר־נא לי, ג’יפ, מאין באים הריחות עתה?”

– “רבם באים מדבונשיר או מאואלס” – השיב ג’יפ
“הרוח נושבת משם”.

– “כך!” – אמר הרופא – “הפלא ופלא! את כל הדברים
האלה אכתב בספרי החדש, לזכרון־עולם. לו
חוננתי אני בחוש־ריח שכזה – ואולם – לא – טוב לי
כי אהיה אשר אהיה. נרד לאכל ארחת הערב. אני רעב
מאד”.

– “וגם אנכי” – אמר גב־גב.



יט. כף־הסלע



ביום המחרת השכימו כלם וירדו ממטותיהם.
השמש זרחה בהירה, ורוח נגב נשבה.
כחצי שעה עמד ג’יפ והריח את הרוח הזאת. אחר־כך
ירד אל הרופא וינענע בראשו.

– “ריח של טבק־הרחה אין, אין.” – אמר בעצב – “נחכה,
עד אשר תשב רוח מזרחית”.

בשעה השלישית אחרי הצהרים התחילה נושבת רוח
מזרחית, אך גם בה לא מצא ג’יפ שמץ ריח של
טבק־הרחה.

הילד סבל ענויים נוראים ויחל לבכות. הוא אמר, כי
לעולם לא ימצאו עוד את דודו. אך ג’יפ אמר לרופא:
– “הגידה לו, כי בנשב רוח מערבית מצוא אמצא את
דודו, אם גם יהיה בארץ סין. כמובן, אם עודנו
מריח טבק”.

שלשה ימים חכו לרוח המערבית. היא התחילה ביום
הששי כעלות השחר. ערפל קל ולח רבץ על פני
הים. נשבה רוח רכרכה, חמימה, לחה.

ג’יפ נעור ונחפז מיד למעלה להריח באויר. הוא
היה נרגש מאד וירץ להעיר את הרופא.

– “יקום אדוני הרופא” – קרא בקול – “מצאתיו! מצאתיו!
אדוני הרופא! עורה! התעוררה! שמע! אני מצאתיו! רוח
ממערב באה, וריח עז של טבק־הרחה נשא עמה. עלה
חיש והפנה שמה את הספינה”.





דוליטל19.jpg




הרופא התגלגל וירד מן המטה ויקרב אל ההגה
להפנות את הספינה.

– “עתה אעלה אל חרטם הספינה!” – אמר ג’יפ – “ואתה
תשים את עיניך בחטמי, ואל כל אשר אשלחהו תפנה
את ספינתך. האיש נמצא בקרבת־מקום. הריח חזק מאד.
והרוח כה נעימה ולחה. עתה שים בי את עיניך”.
כל הבקר עמד ג’יפ על חרטם הספינה, הריח באויר
והורה לרופא אל אשר יפנה את הספינה, וכל החיות
והילד עמדו ויפקחו את עיניהם לרוחה ויביטו
בכלב.

לעת הצהרים שלח ג’יפ את דב־דב להגיד לרופא,
כי הוא נרגז מאד, ודבר לו אליו. דב־דב הבהיל את
הרופא מן הקצה השני של הספינה. ג’יפ אמר לו:
– “דוד הילד מת ברעב. עלינו למהר אליו”.

– “איך תדע, כי הוא סובל רעב?” – שאל הרופא.
– “ריח אחר, מלבד הטבק, לא יעלה באפי” – אמר
ג’יפ. – לו בשל האיש או אכל דבר־מה, והרגשתי בו
מיד. ואולם גם מים חיים לשתיה אין לו. כל היום
מרבה הוא להריח טבק. אנחנו הולכים וקרבים אליו,
כי הריח הולך וחזק. מהר ככל האפשר. בטוח אני,
כי הוא מת ברעב".

– “טוב” – ענה הרופא וישלח את דב־דב לקרא
לסנוניות למשך את הספינה כמו אז, בברחם
מפני שודדי־הים.

מיד הופיעו הצפרים האמיצות ותרתמנה
ותמשכנה את הספינה.

במהירות רבה נשאה הספינה על פני הגלים.
ודגי־הים קפצו ויברחו הצדה, לבל יהרגו.
כל החיות היו נרגשות מאד. הן חדלו מהביט אל
ג’יפ ותבטנה קדימה, לראות יבשה או אי, אשר שם
ישב האיש הרעב.

שעות עברו, חלפו. הספינה טסה על פני ראי־הים
המבהיק, ומסביב אין סמן יבשה.
החיות לא דברו דבר, כי אם ישבו מסביב בדממה,
עצובות ומדכאות. הילד שתק ביגונו. גם ג’יפ ישב
עצוב־רוח.

רק לפנות ערב, בשקע השמש, קפצו כלם לקול צעקת
הינשוף תוה־תוה, אשר ישב בראש התרן.

– “ג’יפ! ג’יפ! רואה אני סלע גבה, גבה!” – צעק
הינשוף. – “הביטה, שם, במקום שמים וארץ ישקו!
התראה את קרני־השמש מזהיבות על פניו? האם בא
משם הריח?”

– “כן, כן, הריח בא משם! סוף־סוף!”

הם קרבו ויראו סלע גדול מאד, כשדה גדול, ועל
הסלע אין עץ, אין חתימת־דשא. עירם הוא וחשוף, כראש
קרח.

הרופא הפנה שמה את הספינה, אך כל איש לא נראה
לעיניו. החיות הציצו והביטו, ויוחנן דוליטל הביא
את המשקפת. כל יציר חי לא נגלה לעיניהם – לא שחף,
לא כוכב־ים, אף לא פלטת־אצה.
כלם עמדו דומם והקשיבו. באזניהם עלה רק קול
דכי הגלים, אשר נפצו אל דפני הספינה.
אז החלו לצעק: “הי! הי! הנה, אי!” – עד אשר נעשו
צרודים.

ואולם רק ההד ענם מעל כף־הסלע.
הילד התיפח ויאמר:

– “ירא אני, כי לא אראה את דודי לעולם, לעולם! ומה
אמר, מה אגיד בשובי הביתה?”

וג’יפ אמר לרופא:

– “הוא שם! הוא שם! מפה והלאה אין עוד ריח טבק! הוא
פה, אומר אני לכם. קרבו אל הסלע, אני אעלה ואראה!”
הרופא קרב אל הסלע, הוריד את העגן ויחד עם ג’יפ
ירד שמה.

ג’יפ החל להריח את האדמה ולרוץ סביב. הוא רץ קדם
ואחור, ימין ושמאל, גם באלכסון. ואל אשר רץ הלך
עמו הרופא, עד אשר כלו כחותיו.

סוף־סוף השמיע ג’יפ קול נביחה וישב. הרופא נגש
וימצאהו מסתכל לתוך מערה עמקה וגדולה
בלב־הסלע.

– “דוד הילד פה” – אמר הכלב במנוחה – “אין פלא,
שהנשרים הטפשים לא יכלו לראותו. הכלב רק הוא
יכול למצא עקבות בן־אדם!”

הרופא בא אל המערה, אשר הוליכה לתוך מרתף. הוא
הדליק גפרור והלך בחשך, וג’יפ אחריו.
הגפרור כבה, והרופא הדליק גפרורים אחרים זה אחר
זה.

המערה באה לקצה. הרופא נכנס אל חדר קטן,
שכתליו אבן.
באמצע החדר שכב איש אדמדם, ידיו מתחת לראשו,
ויישן שנה עזה. ג’יפ נגש והתחיל להריח דבר
אחד, שהיה מנח על ידו. הרופא מהר והרים את הדבר
הזה. זו היתה תבה גדולה, מלאה וגדושה טבק־הרחה
שחור.



כ. עיר מגורי הדיג



חרש חרש קרב הרופא אל הדיג להעירו.
פתאם כבה הגפרור. הדיג חשב, כי בן־עלי עומד
לפניו, ויתנפל עליו ויכהו.

הרופא ספר לו, מי הוא ולמה בא, וכי בספינתו יושב
בן־אחותו בריא ושלם.

וישמח הדיג מאד, ויצר לו על הכותו את הרופא
חנם. אמנם, המכה לא היתה אנושה, כי במחשך
קרה הדבר. ויתן לרופא קמץ טבק להריח.
הוא ספר לרופא את מעשי דרקון־ברבריה, אשר
העלהו על כף־הסלע הזה ויותירהו גלמוד ועזוב, על
מאנו להיות שודד־ים. את המערה הזאת בחר לשכב
בה, כי אין מעון בכל כף־הסלע להמלט מפני החם.
ולסוף הוסיף:

– “זה ארבעה ימים לא אכלתי ולא שתיתי. לא היה לי
דבר מלבד הטבק”.

– “ככה, ככה!” – קרא ג’יפ. – הלא אמרתי לכם!"
הם הדליקו גפרורים מספר, עד אשר יצאו מאפלה
לאורה. הרופא מהר להביא את הדיג אל הספינה
להאכילו.

כאשר שבו הרופא וג’יפ בלוית הדיג האדמדם,
החלו החיות והילד לקרא הידד ולרקד. הסנוניות,
לאלפיהן ולאלפי רבבותיהן, השמיעו צפצוף־תרועה,
להביע את גדל שמחתן על המצא הדוד האובד.
השאון היה גדול ורב, והדיגים אשר בחופים
הרחוקים אמרו: “רוח קדים עזה מתרגשת ובאה!”
– “שמעו: רוח ממזרח תתעורר!” – כן אמרו.
ג’יפ היה שמח מאד, אם כי כבש את עצמו, לבל
יתגאה, כאשר נגש אליו דב־דב ויאמר לו: “אכן,
לא פללתי כי כה חכמת, כה נבונות!” – הניע הלז
ראשו ויאמר:

– “אין בכך כלום! דע, הכלב רק הוא יכול למצא
עקבות אדם. העופות לא יצלחו לדבר הזה”.
הרופא שאל את הדיג למקום מגוריו. הדיג אמר לו,
והרופא צוה את הסנוניות להוליך שמה את
הספינה.

בבואם לעירה, מקום מושב הדיג, ויראו לרגלי הר
גבה שכונת דיגים קטנה. הדיג הראה להם את
הבית, אשר ידור בו.

העגן השלך, ואם הילד (אחות הדיג) באה אל החוף
לפגשם ותבך ותרקד משמחה. שלשה שבועות
ישבה וחכתה, ועיניה כלו מיחל.

פעם בפעם נפלה על צוארי דוליטל לנשקו, והוא
צחק, ופניו אדמו כפני נערה קטנה. היא נסתה לנשק
גם את ג’יפ, אך הכלב מהר לברח אל תחתית
הספינה.

– “אך הבל הן הנשיקות האלה!” – אמר ג’יפ. – נפשי
סולדת מהן. תלך־נא ותנשק את גב־גב, אם חשקה
נפשה בכך".





דוליטל20.jpg




הדיג ואחותו לא נתנו לרופא ללכת מיד. הם הפצירו
בו להשאר עמם עוד ימים מספר. יוחנן דוליטל
וחיותיו נשארו לשבת בביתם יום השבת, היום
הראשון וכמחצית היום השני.

וכל ילדי שכונת הדיגים נקהלו אל החוף, ויראו
את הספינה העוגנת וילחשו איש לרעהו:
– “שורו: הלא היא ספינת שודדי־הים, ספינתו של
בן־עלי, הגדול מכל שודדי־הים. האיש הזקן,
חבוש־המצנפת, היושב כיום אתנו, לקח את
הספינה מידי דרקון־ברבריה ואותו עשה לעובד
אדמה. מי פלל ומי מלל – איש טוב־לב ושפל־רוח
כמהו! ראו את המפרשים האדמים! מה אים המראה!
והסירה מה קלה ומהירה!”

במשך הימים, אשר ישב דוליטל בשכונת
הדיגים, קראוהו התושבים לשתות תה בביתם,
לאכל על שלחנם ולשמח עמם. כל הגברות הגישו
לו צרורות־פרחים ומעדנים. תזמרת העירה באה ערב
ערב לנגן מול חלונו.

לסוף אמר הרופא:

– "אהובי נפשי, עלי לשוב הביתה. טוב וחסד עשיתם
לי כל הימים האלה, לעולם לא אשכחכם. עלי לשוב
ולעשות לביתי.

בצאת הרופא לדרכו, בא אליו ראש־העירה וקהל גדול
עמו, לבושי בגדי־חג כלם. ראש העירה עמד לפני
הבית, אשר ישב בו דוליטל, וכל הקהל בא לראות
במחזה.

ששה נערים הריעו בחצוצרות מבריקות ויהסו את
הקהל. הרופא יצא אל הגזזטרה, וראש־העירה נאם
לפניו כדברים האלה:

– “יוחנן דוליטל הרופא” – אמר – “בגורלי נפל הכבוד
הרב להגיש לאיש מורם מעם, אשר הציל את הימים
מדרקון־ברבריה, מזכרת קטנה, אות תודת
תושבי השכונה הקטנה הזאת”.
ככלותו את דבריו, הוציא צרור קטן, עטוף ניר דק,
ויפתחהו ויתן לרופא שעון־זהב נפלא, משבץ
יהלומים ומרגליות.

אחר הוציא מכיסו עוד צרור אחד, גדול מהראשון,
וישאל:

– “איה הכלב?”

כלם רצו לחפש את הכלב. דב־דב מצאו סוף־סוף
בקצה השכונה, בחצר־בהמות, אשר שם נתאספו כל
כלבי השכונה להזין בו את עיניהם.
הביאו את ג’יפ, וראש־העירה פתח את הצרור ויוצא
מתוכו ענק־זהב גדול, אשר יענדו לצואר.
לחש־השתוממות עבר בין הקהל, כאשר נגש
ראש־העירה אל הכלב ויענד לצוארו את הענק
הנהדר הזה.
על הענק היה כתוב:

“ג’יפ, החכם והנבון מכל כלבי העולם”.

הקהל קרב אל החוף, ללוות את האורחים. הדיג
האדמדם, אחותו וילדה הביעו לרופא תודות
מאליפות. הזדעזעה הספינה הגדולה, קלת־המרוץ,
עם מפרשיה האדמים, ותפלג בים בדרך למדמנה.
ועל החוף נגנה התזמרת את מיטב נעימותיה.



כא. בבית



רוחות אדר חדלו מנשב; גשמי־ניסן חלפו עברו;
ציצי־אביב הופיעו במלא יפעתם; שמש־איר הציפה את
אורה על מרחבי השדמות – בשוב יוחנן דוליטל, סוף
סוף, לעיר מולדתו.

אמנם, הוא לא בא ישר למדמנה. מתחלה נדד בכל
הארץ, בהוליכו בקרון את “דחיק־סליק” משוק לשוק.
שם, בין המון מתעמלים ומתגוששים ובבות
מרקדות ומדברות, היו תולים מודעה גדולה וזו
לשונה: בואו בהמוניכם לראות את החיה הנפלאה
בעלת שני הראשים, שהובאה מיערות־אפריקה. מחיר
הכניסה: מחצית השילינג.

“דחיק־סליק” היה בתוך הקרון פנימה. וכל שאר
החיות ישבו על הארץ מסביב לקרון. הרופא ישב על
כסא לפני הקרון, אוסף את הכסף ומקדם בבת־צחוק
את פני כל הבאים לראות את הפלא. פעם בפעם היה
דב־דב מתאנף בו, על תתו לילדים לבוא ולראות
חנם אין כסף.

בעלי הביברים ומנהלי־הקרקסאות פנו אל הרופא
למכר להם את החיה יקרת־המציאות הזאת בכסף רב.
אך הרופא הניע ראשו ויאמר:

– “לא. “דחיק־סליק” לא ישב בכלוב. כל ימי חייו
יהיה חפשי לנפשו, לצאת ולבוא, כמוני כמוכם”.
רבים ושונים היו מקרי־חייהם בימי נדודיהם אלה,
אך כלם היו רגילים מאד בהדמותם אל המקרים,
אשר קרום שם, בארצות־נכר רחוקות. מתחלה מצאו
ענין רב בחיי־הקרקס, אך חיש מהרה יגעו ועיפו
מאד, ותכל נפשם לשוב הביתה.

והמוני האנשים, אשר נהרו לראות את “דחיק־סליק”,
היו רבים כל־כך, שכעבר זמן קצר יכול היה דוליטל
הרופא למשך ידו מן העבודה הזאת.

ביום בהיר אחד, בהציץ פרחי־החלמית בהדרם, שב
הרופא למדמנה, בתור איש עומד ברשות עצמו, ויבוא
לגור בביתו, אשר לו הגן הגדול.

הסוס הזקן הצולע, היושב בארוה, צהל לקראתו
בשמחה. גם הסנוניות, אשר קננו תחת מרזבי
ביתו, דגרו וגדלו אפרוחים, הריעו לעמתו
בצפצוף־גיל.

רבה היתה שמחתו של דב־דב בשובו הביתה, אם
כי ידע כי מעתה עליו לבוא בעל – לפנות את הבית
ולנקותו מרפש ומקורי־העכביש.

ג’יפ רץ מיד אל כלב השכן להראות לו את הענק
אשר בצואריו, אחר שב והתחיל להתרוצץ בגן
כמטרף. הוא חפש עצמות, אשר הצפין לפני זמן, צד
עכברים ויטרפם. וגב־גב חפר ותלש חזרת, אשר
גדלה ושגשגה בפנת־הגן.





דוליטל21.jpg




הרופא הלך אל הספן, אשר השאילו את הספינה,
ויקן לו שתי ספינות חדשות. ולילדו נתן
בבת־גומי נאה להפליא. לחנוני שלם את כל
המגיע לו, תמורת הצידה, שלקח מידו לנסיעתו
לארץ־אפריקה. הוא קנה פסנתר חדש והושיב בו את
העכברים, כי גדול מאד היה סבלם בתבת־השלחן,
אשר העלתה עפוש.

הרופא מלא את המגורה אשר בארון־המטבח כסף,
ועוד נשאר לו רב למלא מגורות חדשות.

– “הכסף” – אמר – “הוא משא כבד מנשא. ואולם מה טוב,
אם אין מחסור בו”.

– “נכון” – אמר דב־דב, בבלעו צמוקים יחד עם התה –
“הדברים נכונים מאד!”

בבא החרף, והשלג כסה את חלון המטבח, ישבו
הרופא וחיותיו אחרי ארחת הערב על יד התנור
המסק, וקרא באזניהם את ספריו.
ושם, בארץ־אפריקה הרחוקה, ישבו הקופים על ענפי
העצים, לאור הסהר הגדול והצהב, וישוחחו לפני
שנתם:

– “מה חפצנו לדעת, מה שלום האדם הטוב ההוא אשר
בארץ־הלבנים!”

– “מה דעתכם, אחים ורעים, הישוב אלינו?”
ופולינסיה קרא מעל אדרת הגפן:
– “אני חושב, אני משער, אני מקוה, כי הוא ישוב!”
ומתוך בץ הנהר בקע ועלה קול התנין:
– “אין ספק בעיני. שוב ישוב אלינו. לכו לישן!”






“דחיק־סליק” – אתה דוחק אותי, אני מושך אותך.  ↩



בופון – חוקר ידוע בממלכת החי.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19328