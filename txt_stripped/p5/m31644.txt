


	
	קברים ראשונים
	




לקרני השחר הרך המרצדים ומחוננים

דשאים עיפים בשחור שפל רוגעים,

ומנשקים ונמוגים,

דמיתיכם קברים ראשונים

אל נקרות הצורים, לצללי המחלות,

שם נצחתם בדמי ובחשכה,

ברגש נהלכה,

נפקדכם בשפעת דמעות חמות ותפלות.





היה ליל סער אים, חרדת ליל.

נדמו הלבבות מערוג ומשיר, ואל

מנע קרן נגה בודדת.

שכח איש תפלת נפשו ומורשת אביו

את קולות אלהים חיים ואותות האביב

ואת המולדת.





ותקומו, הגאים, ובזעף משברים

עברתם לארץ האבות

לברוא אור חיים ולהפרות הלבבות.

לא שדמות תנובה מצאתם – רק תלים וקברים…

ותזכרו אחיכם האובדים וכלים,

ותשקו התלמים את דמכם ודמעתכם

ומשא לבכם: שאבו אובדים – ותחי נשמתכם! – –

ותפלו חללים.





הוי קברים חביבים, קברים יקרים!

לא יאבד, לא ימח קרבנו זכרונכם

אהבתכם הרבה ואונכם.

ועת נקבץ כלנו, ועל ראשי ההרים

נשתה שמש, נזכר מנת חיי רעבים וזרים –

אז נשא את שמכם, ולנקרות ולמחלות,

שם נצחתם בדמי ובחשכה,

ברגש נהלכה,

נכרעה, נשטפכם נגהות ותפלות.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31644