


	
	[כדמות אדם עמל עיף מדרך]
	




כדמות אדם עמל עיף מדרך

כראות צפור נאוה ירן על־שיח

ירים שוקיו רפות ולמן־הפרך

כעת ישמע קולו הלב יקשיח





כן אנכי עמך רבת הערך

כושל בנתיב חשקי ומלא רב שיח

כי אמץ וגבורה נוסף לברך

מן־מתק מדברך מנעם שיח.





הא לכאבי עתה מצאתי כפר

וכמו לקראת חמה ידאה הנשר

כן אצתי בפעמי רצוא מעפר.





אך מקרוב צפה צלמך זורח

נפל בין שרעפי מדון וקשר:

זה סר לראות, זה מפחדו בורח.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42216