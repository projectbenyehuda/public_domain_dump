


	
	[איך על־אדמת נכר שירים אחבירה]
	




איך על־אדמת נכר שירים אחבירה

ובשבר בת־עמי אשעה אל־הבל

או איך תאחז ידי כנור ונבל

או איך משד ציון פני אסתירה.





הן מאישון עיני דמעה אמטירה

וכמו הרה ללת אזעק מחבל

אכף אכה הכף ארבה לי אבל

ובראש כל־שמחתי עניי אזכירה.





אזכיר למידעי בבל ופלשת

יון ובני שעיר שהם הגלוני

נתן כרמי שורק ממשק אל־חדק.





כי המה לפעמי הכינו רשת

וכבר עד אין שריד כמעט כלוני

לולי חמל עלי מלכי אל צדק.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42220