


	
	[יחיל בקרבי לב ואימות־מות]
	




– – ͝ – – – ͝ – – – –



יחיל בקרבי לב ואימות־מות

אוי נֽפלו עלי אני הגבר

אך טוב היות כמת בעמקי־קבר

מלחזות עמל ושד צלמות

כי כוֽכבי מרום הלא נלחמו,

מני מסלותם ופיד זממו.





אמר "שעו אחי ואל־תאיצו

עתה בנחומים ודברי־הבל"

אשאג ואתאונן להרבות אבל

עד שוֽכבי עפר לקול יקיצו

או עד־אשר אגוע כמוהם אני:

כי מה־לחלד זו אשר רמני.





ששתי אהה לשוא כצאת מרחם

אתמול בני יקיר והן גוע

היה כמו שושן להשתעשע

יקום ויתהלך ויאכל לחם

הן מֽתקו מצוף נשיקות פיהו

כי אשכחה בהם יגון אחיהו.





ישכב ליד חיקי בעת אישנה

אם אֽלכה בחוץ והוא בדרך.

יקטן להרגיעי כבר כל־פרך,

כי אין ערוך אליו, ואן ואנה

ברה תמונתו, ומה־לי בצע

רק בעבור סבב כאב ופצע.





הה הנני דוה באפס נחת

אתהלכה קודר ולא ארגיע

קול צעקת לבי לעב יגיע

ארגיז באנחותי שאול מתחת.

אמאס הבל עולם ושוא כל־שפר

דמעה בשקויי ולחמי אפר.





ארץ אשר דמו תכסי הנה

ביני בבין בנים, ומי כמהו.

הנה לכלהם יהי קו תהו

כעת כלי חמדה, ראי, אתנה.

רמה ותולעה אהה תחשכי

יד החזיקי בו ונא תתמכי.





עד־בא דבר האל בבתי־חמר

לשוב אלי עצמו בשר כל־רוח

כי אז בטל אורות ינופף רוח

יקשב פרי בטני ויתן אמר.

יפרח כשושנה יהי כזית

ישוב לחיק הורים כבוד הבית.





ניני אשר מרע לטוב נסעת

לא לא לגורלך אני קנאתי

את־שבתך אדע אבל יראתי

פן נֽוך תשכח אשר הופעת:

הן היא מבלקה ורק בה אפל

יום לכתך מועף בעדן עפל.





משם ראה האב אשר דומע

ואם ראה דוה בפלגי־מים

הבט ושא רנה לאל שמים

כי תאות דלים יהי שומע.

נחנו בבור תבל כמר וכשחק

אתה הוה מליץ ועד בשחק.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42221