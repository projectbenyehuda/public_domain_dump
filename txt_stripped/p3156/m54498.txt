


	
	קואנג־ין והדיג
	



ספור־אגדה



אחי, הנה הסיפור היפה שסיפר לנו אתמול סבא סון־טאו. בודאי תשמח גם אתה לקראו.

בראשונה – פתח סון־טאו – לא היה קואנג־ין חסיד
במעשיו. ובימי ילדותו, ואף בהיותו איש צעיר, הרבה לעשות את הרע בעיני
האלים ובעיני האדם. היה זחתן, מקל בכבוד הוריו ובכבוד זקני־הכפר, ורק
בשובו מנדודיו, אחר פגשו בדייג סארי־פוטא ואחר למדו את החכמה מפי
צ’אנג־טסו – פנה אל ארחות הישרים ויהי לאיש צדיק.

הוריו של קואנג־ין היו איכרים מאושרים, ולאחר שנולד
להם הילד מתה האם לין־טא, ואביו לא הוסיף לקחת לו אשה אחרת כל ימיו, כי
מאד אהב את לין־טא; ויחי עם בנו הקטן ועם האומנת אשר טיפלה בו. ככה חי ין
הקטן בבית אביו, אשר אהבו ולא גער בו על תעלוליו ועל מעשיו הרעים. וגם
האומנת לא כיהתה בו בפחדה מפני אבי ין, פן תכאיב לאיש הגלמוד. בהיות
קואנג בן עשר שנים קנה לו אביו את הנבל וילמד את ידיו לפרוט על פיו.
ובהיות קואנג־ין בן חמש־עשרה שנה, לא היה עלם יפה ממנו, ולא היה אדם
אשר ייטיב ממנו לפרוט על הנבל – אך לא היה בכפר עלם עז־פנים
ממנו.

יום אחד עבר אדם זקן על ביתו וייתקל באבן ויפול. מיד קפץ
עליו כלבו של קואנג־ין ויבהילהו עד מוות וקואנג־ין עומד עליו אחוז
עוית של צחוק למראה הזקן המתיפח. עבר שם איכר אחד, גירש את הכלב והקים את
הזקן על רגליו, ובפנותו אל הנער החל לנזוף בו בדברים קשים. מיד תפש
קואנג את נבלו, ויהסנו בצליליו הרועשים.

ולאביו של קואנג־ין ידיד־נפש ולו בת ושמה טואן־מי,
והיא מאורשת מילדותה לקואנג־ין. ואף כי אהבה טואן־מי את ארושה בגלל
יפיו וכשרון־נגינתו, מאד דאב לבה למראה פחזותו ורוע לבו, ותתפלל בעדו
כל הימים, כי ייטיבו האלים את לבו והיה לאיש ישר ומכבד את הבריות. ומדי
ראותה בעד החלון את הנער עובר ברחוב, משטה בזקנים ומתגרה בנערות הקטנות,
היתה בוכה ומתיפחת, אך לא העזה לדבר אליו מטוב ועד רע, כי טרם ידע עליה
מאומה, אף לא ראה אותה מעודו.

בהיות קואנג־ין בן שמונה־עשרה שנה סיפר לו אביו על
טואן־מי כלתו וכעבור שבוע ימים הובאה הכלה אל ביתו. בראשונה היה נרעש
ומתפעל מיפיה הצנוע של אשתו. וימים רבים לא נראה עוד קואנג־ין עם כלבו
ברחובות. הוא עשה עם אביו בעבודות־האחוזה, ובערוב היום ישב על המרבד עם
טואן־מי ופורט לפניה על הנבל. האביב היה בארץ. העצים פרחו בשלל גונים
והשמש האירה את השדות הירוקים. ויצא קואנג־ין עם אשתו אל הנהר, ובשבתם
בבוצית, חותרים ומפלגים את המים הזוהרים, נטל את הנבל וישר שיר־אביב,
ויך במיתרי־הנבל ויהמו בקול־מצהלות מרנין את הלב ומסעיר את הנפש.

ככה חי קואנג בשנה הראשונה לנשואיו, עובד בשלווה בביתו
ובשדהו, שוקד על ספרי־החכמים ומשרת את אביו הזקן. אך מקץ השנה ניעור בו
יצרו הרע מנעוריו, ותמאס נפשו בחיי התום והשלוה אשר בביתו ויבקש לשוב
אל תעלוליו.

ויאמר קואנג־ין אל אביו:

“נקעה נפשי מחיי־הבטלה אשר בכפר, נקעה נפשי מאנשי הכפר
הנבערים. אלכה לי אל הערים הרחוקות ואשמש את החכמים ואלמד חכמה
מפיהם.”

ולא שעה לתחנוני־אביו ולדמעות טואן־מי, ויעזוב את
כפר־מולדתו הקטן אשר ליד הנחל, וישם פלדס משי על שכמו, ויתן פירות
ודברי־מאכל בכפתה, ושקיק של זהב לקח עמו ואת הנבל, וישם לדרך
פעמיו.

ימים רבים שוטט קואנג־ין בדרכי־נכר, ראה כפרים וערים,
ראה בתים גדולים ושווקים הומים, ואל החכמים ואל המורים לא שאל, ואך אל
מקומות־השעשועים שם את פניו. ולגין של כסף קנה לו, ומדי עברו אל
בית־מרזח ימלאנו יין. את אביו ואת אשתו לא זכר, אף לא שר עוד על האביב
ועל הסתיו, על חדות־היום ועל תוגת־הלילה. בין הסובאים התגלגל ויפרוט להם
שירי־יין־וגילופין, עדי יפול בשכרונו הלום ומגואל.

ויהי היום וקואנג־ין עושה דרכו על גדות־הנהר, ועל
הנהר אין בלתי אם סירה קטנה בלבד, ובתוכה דייג זקן, פורש רשתו לצוד את
הדגים אשר במים. ויקח קואנג את נבלו וימתח את מיתריו ויבקש לצוד את
לב־הדייג בנגינתו למען ישכח את רשתו וסירתו תעלה על שרטון. פצח
קואנג־ין במנגינה פוזזת, ומיתריו רועשים למגע אצבעותיו הדקות,
וגלי־הנגינה רודפים וחופפים זה את זה, נוקשים ומפזזים במחוגה. הפך הדייג
את פניו ויתבונן רגע אחד במנגן, אחר שב אל רשתו, ולא הוסיף להביט אליו.
ויחר אף קואנג בדייג ויוסף להרעיד את שלות המים בגעש־מנגינותיו – אך ללא
הועיל. הדייג ישב על חוק הסירה ולא שם את לבו אל המנגן השחצן. וירף
קואנג־ין ידיו מן הנבל, וישב להתבונן בדייג המוזר אשר משה את רשתו וירסס
רבבות אגלי־פז על המים בהטילו את הדגים הניצודים אל תוך הכפישה אשר
בירכתי־הסירה. ויהי ככלות הדייג לרוקן את רשתו, ויקפלנה, ויכנס את
המצופית ויחתור אל שפת־הנהר, מקום שבתו של קואנג־ין.

לקח הדייג בידיו הלחות את הנבל מידי קואנג־ין הנבוך,
כיוון את מיתריו, אחר כרע על ברכיו ופניו מול פני קואנג. הרים את אצבע
ימינו ויך במיתר האמצעי וצליל חד וחזק נפלט מן הנבל ויזעזע את הדממה לרגע
– ויגווע. אחריו זרמו הצלילים הברורים מבין אצבעותיו בזרם בלתי־פוסק.
בתחילה היו הקולות קצרים ושלמים כאגלי־הזהב הנוצצים שניתזו מן הרשת,
ומתוכם נשמע רחש המים הזורמים לאטם ונהרת השלוה השורה על חלקת־הנהר,
איושת הדגה המשוטטת במים מתחת ולחישת הרוח המרחפת על פני המים ממעל. אחר
ניתכו צלצלי פעמונים ונקישות הזוגות אשר לעדרים, ברוצם במורדות־ההרים
אל המים לרוות את צמאונם, וקריאות הרועים ברוצם אחר העדר, גורפים
ברגליהם צרורות ואבנים. וקואנג־ין היה מוקסם מיפי הנגינה אשר לא שמע כמוה
מימיו, והוא מביט בעיני־הדייג העזות הצופות בו בתוכחה. לפתע החלו
הצלילים להידרדר רסוקים ופצומים, סוערים ומכים כקול המטר הניתך על חלקת
המים. יש אשר ירעם הרעם ויש אשר יברוק הברק. וקואנג־ין יושב, נושם בכבדות
והזיעה נוטפת ממצחו, והוא חש כמו מבול־מים מציף אותו והברקים קופחים על
ראשו ומסנוורים את עיניו. ובעודנו מתבונן במנגן קם האיש ממקומו, צועד
לאטו לעבר סירתו אשר בנהר. ומדי לכתו יוסיף להמטיר את צליליו, ואף בשבתו
בסירה יוסיף לנגן בידו האחת וביד האחרת יחתור במים, חתור והתרחק, חתור
והתרחק בנהר, בעודו מפריח את צלילי־הנבל לאחוריו, עד כי נתעלם במעלה
הנהר.

נדהם ונפעם קם קואנג־ין ממקומו, ויזכור פתאום כי אין
הנבל עמו, כי הדייג לקחו. ויחל לרוץ אחרי הסירה ברגלים כושלות, אך עד
מהרה נוכח לדעת כי לשוא יגיעו, כי הסירה נעלמה מאחורי הגבעות. ובכל
הכיכר לא נראה אדם.

לעת ערב הגיע קואנג־ין לעיר השוכנת לחוף אותו הנהר.
ויקן פירות ורקיקי־אורז ויאכל. והנה עבר עלם צעיר וישאלהו אי מזה יבוא
ואנה פניו מועדות. וכשמעו כי אין לו קרוב ומכר בעיר, ויזמינו ללון עמו
בבית־אביו. ונפש קואנג־ין נקשרה בנפש מארחו, הוא ליו־האנג, ויספר לו
את כל המוצאות אותו. על כפר מולדתו, על אביו ועל אשתו טואן־מי סיפר לו.
ומדי ספרו תרדנה הדמעות על לחייו ויבקש את נפשו למות, כי יצא לבו לראות
את אביו ואת אשתו היפה, את השדות הירוקים אשר בכפר ואת הפלג הכחול אשר
לרגלי ההרים הגבוהים. אחרי כן סיפר לו על הדייג ועל נגינתו הנפלאה ואת
אשר לקח ממנו את נבלו.

וינחם ליו־האנג את רעהו בצר לו. ויספר לו על דבר נסיעתו
אל המורה הגדול צ’אנג־טסו, ויבקש ממנו להילוות אליו למסע, והיה, כאשר
ילמדו וישכילו וישובו אל ביתם, והיו למשוש ולברכה לארצם ולמולדתם.
וקואנג־ין זכר את אשר אמר לאביו, כי חשקה נפשו בלימודים, ויאות לנסוע
עם רעהו אל החכם צ’אנג־טסו.

עשרה ימים עשו את דרכם בהרים ובעמקים. ויבואו אל מקום
שבתו של החכם עם תלמידיו. ויהי כבואם וישבו לארץ בין התלמידים, ויטו את
אזנם לשמוע אל דברי המורה.

ויאמר החכם:

“אמרו נא, אחי, מי האיש שאנו חייבים בכבודו ומצווים לשמוע בקולו בכל עת?”

ויען אחד התלמידים ויאמר:

“האיש אשר עזב את ביתו וינד למרחקים ללמוד את החכמה.”

ואחר ענה ויאמר:

“לא כן, כי אם האיש אשר כוחו גדול והוא זכה במקום הראשון במירוץ ובמחול.”

ואחרים אמרו:

“אשר ייטיב מכל לפרוט על פי הנבל.”

“אשר ידע את האמיתות הגדולות.”

“אשר נחה עליו רוח האלים.”

ועוד תשובות כמו אלה.

אז יאמר החכם:

“לפני ימים רבים ורחוקים, על מורדות הרי־ההימאלאיה
העצומים, ליד עץ־התאנה – חיו הקורא, הקוף והפיל. ויחיו שלשתם במאורה
אחת ולא כיבדו ולא הוקירו איש את אחיו. ויהי היום ויאמרו שלושת
בעלי־החיים: ‘הבה נמצא מי אשר שנותיו רבות והוא הגדול בינינו, ונכבד
על פני כולנו. נעזור עמו ונשמע אל כל אשר יצווה אותנו לעשות.’ ויעשו
כן. וישאלו הקורא והקוף את הפיל ויאמרו: ‘ספר לנו מאשר תזכור מן הימים
הקדומים.’ ויען הפיל: ‘רעי, כאשר הייתי אך שגר־פיל נהגתי לעבור על פני
עץ התאנה הזה, ותגע הזמורה הקיצונה עד בטני. עד כאן אזכור מן הימים
הקדומים, רעי.’ וישאלו הקורא והפיל את פי הקוף. ויען ויאמר: ‘רעי,
בעודני קטן מאד, הייתי מכרסם את הזמורה הקיצונה בשיני. עד כאן אזכור,
רעי.’ וישאלו הפיל והקוף את פי הקורא. ויאמר: ‘לפני ימים רבים היתה
חורשת תאנים בבקעה, ובאחד הימים קטפתי ענף מאחד העצים ואטעהו במקום הזה,
וממנו גדל עץ התאנה. ועל כן, רעי, גדול אני בשנים משניכם.’ ויאמרו הפיל
והקוף אל הקורא: ‘אתה, רענו, הגדול מכולנו, ומעתה תיכבד על פנינו
ונשמע אל כל אשר תצוונו לעשות. התנהל אותנו בעצתך הטובה?’ ומאז, אחי,
ניהל אותם הקורא בעצתו הנבונה ויורם את ארחות־הבינה־והחכמה, את
נתיבות־היושר־והמוסר ואף הוא שוקד לעשות ככל הדברים אשר הורה אותם. וכן
חיו בעלי־החיים באחוה ויתנו כבוד איש אל אחיו. ואת אשר השכילו לעשות
בעלי־החיים הן נוכל לעשות גם אנו: לחיות באחוה איש עם אחיו, אף לכבד
ולהוקיר את הגדול ממנו בשנים, כי לו הבינה והדעת.”

אחר הדברים האלה קמו כל התלמידים ויפוצו לכל עבר, אך
קואנג־ין וליו־האנג ניגשו לברך את צ’אנג־טסו החכם. וישאל אותם צ’אנג־טסו
לעירם ולביתם ולמוצאות אותם בדרך. ויהי כשמוע החכם אודות הדייג ועל
נגינתו ואשר לקח את הנבל, ויתבונן בפני קואנג־ין רגע ויאמר:

"הבה אספר לכם, אחי, מי זה המפליא לנגן:

“בארץ הודו הרחוקה היה מלך גדול ולו בן חכם, הוא הנסיך
סאריפוטא, אשר בהיותו עלם צעיר נלקח ממנו כוח־הדיבור, וייאלם לנצח.
ויצר לו עד מאד, כי לא יצלח ללמוד את חכמת המורים הגדולים אשר בארץ הגנגס
הנאורה, ויעזוב את בית אביו חרש, וידוד לארצות רחוקות. ומאז הוא שט על
פני הנהרות בסירתו וברשתו. אף כי לא יכול לשמח את לב־האנשים בדבריו, הנה
גדול כוחו בנגינה מאין כמוהו בארצות־החיים. כי הקשיב סאריפוטא
בשים־אוזן לקולות הרוחשים ביקום ויתבונן כל הימים ליפי הארץ
ולהדר־נהרותיה. והוא נע ונד ממקום למקום; ומדי חנותו, יתאספו אליו
הנערים והנערות אל גדות הנהר וניגן סאריפוטא כל מנגינותיו הנפלאות
לפניהם. ככה יעשה סאריפוטא כל הימים.”

וישתוממו קואנג־ין וליו־האנג לאיש המוזר, וצערו של
קואנג לא היה לו עוד, כי על כן לא דייג פשוט גזל ממנו את נבלו, כי אם
גדל־המנגנים אשר בארץ לקחו בשל התנהגותו הפרועה.

וישב קואנג־ין שנתיים ימים עם מורו צ’אנג־טסו, וירב לשקוד על תורת חכמי סין הגדולים.

יום אחד, בהיותם בשדה, עברו עליהם עלמים אחדים ויעמדו
להקשיב לדברי המורה בדברו על האזרח המכובד וחובתו למדינה, ועל חובותיו
של האיש הצעיר להוריו ולזקנים. ויקפוץ אחד מן החבורה ויאמר:

“הלעולם הצדק עם אבותינו, ועלינו לשמוע בקולם? הן ייתכן כי טועים הם!”

“אכן,” ענה החכם, “ייתכן כי אבותינו אף הם טועים. אפשר
הדבר. אך אין זה ודאי, כי אמנם טועים הם. ולמען נדע אם טועים הם או אינם
טועים, עלינו ללמוד בתחילה לדעת את כל דבריהם על האדם ועל תבל ומלואה.
היקום גור־הנמר על אביו ללמדו את דרכי־הטרף ודרכי־ההתגוננות? – לא. כי
על כן ברוב ימים יקנה לו כל חי חכמה ובינה. והנסיונות אשר בהם יתנסה
יורוהו את הדרך להיטיב ולשפר את דרכי־חייו ולתקן את משוגותיו. החיים,
אחי, מרובי־פנים הם. רבים, רבים האנשים על פני האדמה, ורבים ושונים הם.
מהם רעים ומושחתים, השוקדים להכשיל ולצוד את חבריהם התמימים, אשר לא
יכירו את המזימות השוכנות בלבבם. אך מדור לדור יוסיפו האנשים הטובים על
אוצר ידיעותינו, ואף יורונו להבחין במחשבות־סלף ואיזו דרך נתגונן מפני
הרשעים. ולאדם הטוב גם לו דרושה ידיעה רבה ונסיון רב־ימים, למען ראות
וחוש בפגעי־רעהו הנסתרים ולעזרו מתוך הבנה ועדינות, למען לא יבוש
הנעזר ודחה את יד העוזר. הרבה יש לדעת למען היות אדם טוב באמת. על כן
חייבים הצעירים בכבודם של הגדולים מרובי־הנסיון ונבוני־הדעת.”

ויקפוץ אחד וישאל:

“החייבים אנו לעשות גם לטובת הצעירים ולטובת האנשים בני־גילנו?”

ויען אותו צ’אנג־טסו:

“שני אנשים נזדמנו במדבר בדרכם לעיר השוכנת לחוף־הים.
ויהי בהיותם בדרך וימצאו כיכר־זהב. ויאחז האיש החזק במפרקת האיש החלש
ויאמר: ‘שא לי את הכיכר הזאת, ואם אין, פה תהיה קבורתך!’ ויען האיש:
‘נקל הוא לשנים לשאתה העירה, אך כבדה היא מהינשא בידי אחד ממנו’.
ויגער בו החמסן ויתן את המשא על כתף־חברו. ויהי אחר עברם כברת ארץ,
ויצנח האיש הרפה ולא קם עוד. אז עמס החמסן את הזהב על כתפו, ולא ארכה
השעה ותמעדנה גם רגליו, ויפול גם הוא בחול המדבר וימת. אחי, יש רב בעולם
לשנים בהיותם אוהבים ועוזרים איש את אחיו.”

ויהי מקץ שנתיים ימים, ויברך צ’אנג־טסו את שני תלמידיו
המצויינים בהיפרדם ממנו לשוב אל ביתם. וביום העשירי באו אל בית
ליו־האנג. וישב קואנג־ין בבית רעהו שלושת ימים, ואחר שב ללכת אל אביו
ואל אשתו טוואן־מי.

ובהיות קואנג־ין על שפת־הנהר, ויזכור את הדייג הפלאי,
ואף את מעשי־נעוריו המגונים זכר. ויבך בלבו. ויתפלל לאלהים כי ימן לפניו
את סאריפוטא למען יתחנן לפניו כי ימחול לו. עודנו שקוע בתפילתו, וישמע
פתאום לאט ניגון מתלבט ברוח, והלאט הולך ומתגבר, הולך ומתברר. ונשמע
בניגון כפטפוט החרדלית היורדת בחגוי־הסלעים בין הררי־ההימאלאיה. ותיפעם
רוח קואנג־ין ונפשו חישבה להתעלף. כי הנה הופיעה הסירה הקטנה
במעלה־הנהר, והדייג היושב בתוכה חותר בידו האחת ופורט על הנבל בידו
האחרת. ויקרב סאריפוטא את סירתו אל החוף ויגש אל קואנג־ין וישב לארץ על
ידו. ואת הנבל הניח בחיק קואנג־ין. אחר הוציא מאבנטו נייר־משי מקופל
ויתננו לידו. וקואנג־ין יושב כפסל־אבן ועיניו פקוחות לרווחה והוא מביט
אל פני הדייג באימה ובתמהון. ויצחק אליו סאריפוטא בטוב לב, ויור באצבעו
על הנייר. וקואנג־ין פרש את הגליון ויקרא:


שמעו האלים לתפלתך, אחי היקר.

סאריפוטא סלח לך

ואף הנה הוא משיב לך את הנבל.

שא ברכה מאת אביך ליו־הנג.


ויפול קואנג־ין על פניו ויבך. ויודה בכל לבו ונפשו לדייג
הנאמן וגדל־הנפש, ויבקשהו לבוא עמו לחיות בביתו כל הימים. וסאריפוטא
הניע בראשו ויבט על המים ואל העננים הלבנים. ויזכור קואנג־ין כי לא מעוני
חי הדייג על פני נהרות, כי מאהבתו את הרוחות ואת לחש הגלים.

וסאריפוטא לקח את קואנג־ין אל סירתו, ויסיענו שמונה
ימים להשיבו אל ביתו. ובימים ההם לימדו את כל המנגינות אשר ינגן, אף
לימדהו להבין את לחש הרוחות הקטנים ואת צפצוף־הציפרים, את רעם האשדות
ואת צריחת־הנשרים, את נאקת העץ אשר הכה אותו הברק ואת גניחת הבית אשר
סחפו השטפון, את שירת־הסתיו ואת שירת האביב, את שירת היום הבהיר ואת שירת
הלילה האפל. וקואנג־ין מאזין בשום־אוזן, וילמד לדעת את כל אשר הורהו
הדייג הנפלא.

ויהי ביום השמיני ויפרדו איש מעל אחיו. סאריפוטא אוחז
דרכו בנהר וקואנג־ין עושה דרכו בחרבה. ויעבור הרים ובקעות, וביום
השביעי הגיע אל הנחל הקטן. וירץ, כל עוד נפשו בו, והנה טואן־מי יושבת
בחצר ליד אביו הזקן, והם בוררים את האורז. ויפול קואנג־ין על צוארם בבכי
גדול, ויחבק את ידי אביו, וישק לטואן־מי הנדהמה. ויבכו שלשתם ויצחקו
חליפות, ואין דובר דבר, כי נפעמה נפשם מדבר.

וקואנג־ין האריך ימים עם אשתו טואן־מי ועם אביו, ויולד
בנים ובנות. והנערים אשר בכפר יבואו מדי יום ביומו אל ביתו ולמדו מפיו
את חכמת מורי־סין הגדולים, על האזרח המכובד וחובתו למדינה, ועל חובותיו
של האיש הצעיר להוריו ולזקנים. ואחר ינגן לפניהם את המנגינות הנפלאות אשר
לימד אותו הדייג סאריפוטא. וקואנג־ין וליו־האנג באים איש אל בית אחיו
מדי שנה בשנה. ככה יעשו כל הימים.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54498