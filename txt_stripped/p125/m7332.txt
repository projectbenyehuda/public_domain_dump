


	
	קין
	




עת הבל אחיו המת ראה קין,

פלצות אחזתו, רעדה ופחד:

הן אבי ואמי ידרשו מני יחד,

להביא להם אחי, אבד כמו רגע;

כי אדם זולתי עלי תבל אין,

מי בלתי ידע אם קרהו פגע?

אנוס, הלא הארץ רחבת ידים,

ארחיק נדד, מקום לא תשורני עינמו.

אך חיש נראה אליו אל משמים:

אם תעזבם, תסתר מפנימו,

הגם מפני תסתר, קצר אפים?

אם יחבא איש במצלות במחשכים,

הלא אמצאהו במסתר המעמקים? –

נקמת דם נקי נקם אל הפעם,

המרצח ואדמתו קלל בזעם,

צור! שאל קין, מי גלה אשמתי?

מי זה ואיזה הוא, הגיד לך רשעתי?

הנה אבותי לא ידעו אתי מאומה,

כי בהבל אחי את ידי שלחתי,

ואתה סכת לך בענן ותעלמה,

מאין תדע כי דמו שפכתי? –

בער! ענהו אל, חסר לב ודעת,

הלא אני בראתי ארץ ושמים,

אני אסבלם, אני אשאם על

כפים.

ועודך שאל, אם נפשי כל ידעת? –

אם כל, אמר קין, תשא ברמים

העווני גדול מנשוא, צור עלמים?

התבל וכל צבאה תתמך ידך,

ואשמת חטא אחד תכבד עליך?

ויאמר אלהים: כי פשעך הודית,

ובכל לבבך נחמת אשר עשית;

לכן לא יבא עליך שוד וקרץ

אך נצח נע ונד תהיה בארץ. –

בכל מקום אשר תדרך כף רגלו שמה,

תתמטט הארץ, תרעד האדמה.

מפניו ינוסו כל חיתו יער.

כמחגא נוראה, סעה וסער.

אלה לאלה ברעדה יודיעו:

“הנה קין, הרג אחיו”, ישמיעו.

אך האות, שם לו אלהים על המצח,

ישמר את נפשו מכל שד ורצח. –

ובדמעות שליש כמים מגרים,

מעמק לב רגז יוציא הדברים:

אנה אלך, אסתר מרוחך?

אנה אברח, אחבא מפניך?

אם אסק שמים, שם הדר כבדך

אציעה שאל מתחת, שם הנך.

אם על כנפי שחר אגבה לשבת,

או אשכנה באחרית ים בתהום צלמות,

גם שם אתה. גם שם ימינך תאחזני,

גם שמה תגרת ידך לא תרפני.



א.


בני בלי שם להבאיש ריחך כיום יתפרצו

בעיני תעי לב, פרעי מוסר ושטי כזבים;

פימו יפערו לבלי חק וחת ריקים שובבים,

ולאשר יכנה בשם יהודי לשון תרמית יחרצו.

על צפוני אל אחד בפחזותם יתיעצו

בסוד חשבי עמל ואון, אהבי אשישי ענבים;

אמרו: “נשביתה מגוי זכרם והיו שבבים”,

ובזעם לשונם עצת קדוש ישראל ינאצו. –

התחוללי נא למפר מחשבות בדים ורהבים,

חבי כמעט רגע עד אשר ישובו העבים,

ומטהרך יזהיר כשמש בצהרים.

אז יתבששו שוטניך הרבים והעצומים,

עינימו תפקחנה וידעו כי הם ערומים,

ישימו יד לפה ויתחבאו בירכתים.



ב.


בני בלי שם יחרחרו בשקריהם ריב ומשטמה,

על כבודך ישפכו בוז, יקימוך למו למטרה,

יתעו את האספסף לתאוה שפלה וזרה,

לבז יגיעך וחילך, להגלותך גלות שלמה.

קול שוט באזניך, קול האבנים במרגמה,

ביד שודדים מזעזעים, ישחקו למפח נפש מרה,

המשחרים לטרף כזאב ערבות בקרה,

אשר לבם לב אבן, מלא אכזריות חמה. –

דומי נא ואל תפוני! האפס כל ישע?

השכח עליון עמו, המחקה על כפים?

או איה אלהי המשפט, המתעב רשע?

אכן עניך יראה הישבי בשמים,

אנקתך ישמע במרום על כל דבר פשע,

ויוסיף שנית ידו לישועתה כפלים.



ג.


בני בלי שם, המאבדים הון ביתם בעצלתים,

יחפשו מומך בנרות ובפנים נזעמים;

פתע יבקשו תאנה וישימו עלילות דמים,

למען תת לחרם ולמשסה פליטי אפרים.

רגלי נקיים חנם הגשו לנחשתים

ומלאך אכזר ישלח במרודים נפעמים,

לעשות בהם שפטים רעים ומשטח חרמים

על פי עד בליעל חסר לב וטמא שפתים. –

אל נא תתמוגגי! הלא משופטך ושהדך במרומים?

עצת נפתלים יסכל, ישקיט רגשת עריצים,

המורים חצים ומות ללב ישרי דרך.

יחדו יספו אנשי דמים ופריצים,

הטמנים פחת ופח לברי לב ושלומים,

ולאביר יעקב תאתה תהלה ותכרע כל ברך.



ד.


בני בלי שם היושבים בסוד היועצים והמחקקים,

איד היהודים יבקשו בשגעון ובעורת;

לחק חקקי און יהמיון כדבים שקקים,

בשפתם חרבות ועל לשונם כגפרית בערת.

“לכו מעמנו”, ינהקו,, לכו זרים, בקקים,

פן ביד רמה נכבה גחלתכם הנשארת.

“לנו המים”, יגעה כל חבר הלקקים,

“לנו הארץ ולכם מארה ומגערת”.

הרגעי ולבך אל ירך משאון השונים.

זכרי נא, מי הוא זך בראי נפש שחרחרת?

על מי לא ירד ריר משגעים וגאיונים?

אבל קרוב יום נפלם, יום נקם ובקרת,

בטרם לדת חק תאבד תוחלת האונים

ומוטם ינתק כהנתק פתיל הנערת.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7332