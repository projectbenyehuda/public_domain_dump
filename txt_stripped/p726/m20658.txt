


	
	יום
	






יום… אכן יום! אכן יום!



פלא שאין להביע.



אור זה לטיף! זה החם!



תכלת זו של רקיע!



כר זה ירק, רענן!



פלג זה צלול הקלוח!



ענג אולם שאנן



רק ירוני הרוח.



רוח כסמין ריחני…



קסם קסם הוא לי, קסם!



סח גזמאות, ואני –



כל מלוליו לי פז־כתם.



ומאמין אני לו



כי יתרחש היום פלא:



יום זה לא יפן ולא



עוד החמה תשקע סלה.


וישרה זוטרתא 29.8.40






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20658