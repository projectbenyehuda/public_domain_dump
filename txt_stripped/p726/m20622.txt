


	
	קפאון ברזל נושם באויר
	






קפאון ברזל נושם באויר,



סוסי נופל על אף ועל ברך:



סנדל טלפו הולם באדיר,



גצים חוצב מגליד הדרך.



גצים… אולי עיני זאבים,



אולי בובית מאורות הליל –



גם הא וגם הא. כלם רעבים



ואין כרוב ברום, בסבך אין איל…



עקדני־נא, הקר הזעף!



את ישותי שסף לשנים;



בשרי הפקר לשן הזאב,



רוחי הקדש לשם שמים.


סיביר 1936






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20622