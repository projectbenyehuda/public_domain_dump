


	
	לא גלו לי חלומות
	






לא גלו לי חלומות אף לא אורים



כי אזכה למדרגה כזו –



אור גנוז לראות ביסורים,



כי אלחש על מכתי “גם זו”.



ובדקור הדוי לבי מחוץ



מחרוק חזי אשמע צלצול –



צליל מפתח הסובב בחור מנעול.



הוא מבטיח: יש מוצא לחוץ.



הוא פותח לי פתחי עולם



שכלו שלוה ורן שלוים.



שם בין אילנות פורשי צלם



שביל הרים עולה שלבים־שלבים.



שחר ושקיעה שם נשלבים,



פניכס שם בוער ואינו אכל…



קומו־נא, אחי הכואבים,



יחד עם בקרים רטבי־טל



נולד מאפר ערבים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20581