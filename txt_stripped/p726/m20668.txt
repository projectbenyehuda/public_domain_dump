


	
	טהר
	






הרחק מעולמנו השפל,



רם מנשם טחב סגריריו



תלבלב, הסנה השמימי,



נטע די־נור



שתול בבלימה הצוננת.



מנצנצים בנצח צנועי זיו



נצניך – כוכבים ומזלות,



זך זולל בצנורות זהב



זיו היולי



אל שחור אשמורות לילותינו.



עיפה אזננו משאונו של יום –



אבן אי בה לא מרטה סכין?



שקר אי בו לא לטשה לשון?



ברכנו, הסנה,



באורך, באמתך, בשלומך!



בין ארץ ושחק



בין ארץ ושחק



לילה בלי תחום.



עד עלות השחר



לא יתן אף שיא



שום אות קיום.



נום, גופי, שלי, נפשי –



מעבר לשחת



שוב נקום.


16.11.38






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20668