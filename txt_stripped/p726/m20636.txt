


	
	תור טרם בקר
	






תור טרם בקר, שעה מרנינה.



לא תבל ארץ – תבת־נגינה.



שחר־ניסן מגון, ענקי,



נע על אצבע אלהים כתכי.



פיס ירק הוא מוציא מן הצל:



ניר… – האכר, שרווליך הפשל!



פיס כחל הוא מושך מן האד:



נחל… קום זכה, הדיג השקט!



הוי, תכיי, עוף נאה, משלם –



אי גורלי בקלפי העולם?



פיס לבן הוא השליך לי בגיא:



כביש… – המולדת, שלום, כה לחי!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20636