


	
	זוחלים, זוחלים קרעי עב
	




זוחלים, זוחלים קרעי עב



על צלעות ההרים הרטבים.



עצלים, שעירים, כבדי־כף –



ממש עדר דבות ודבים.



כן, דבים הם דבי עלאה…



לא בכדי נחילי מזרות



נתפזרו אחוזי בלהה



כדבורים מתאי כורות.



את כל דבש הרקיע בלעתם,



גושי אפל, גלמי ערפל!



אך דעו, יום יבוא ופלטתם:



עליכם כבר מונפת כף אל.



כל שללכם היא תסחט על פרחים



לתוצרת הדבש הארצי.



שי תתנו הדבורה לשופכים



זעתם על פרוסת “המוציא”.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20646