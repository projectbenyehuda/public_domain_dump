


	
	היתה עירה...
	






אנא, ילדים, הביתה!



כבר התחילו באויר לשוט



חוט וחוט – קורי שלהי דקיטא.



שט אתם קול־אם אלם, מרוד:



– אנא, ילדים, הביתה!



צר עליך, עירה גוססת!



ילדים היו – אים? מי הם?



לואי גם באו לא לשמך – לרשת…



עד לבכות חבל עליך, אם –



עירה גוססת!



בנגה החמה המסתלקת,



לארך השדרה העגומה



מתהלך הסתו. מדלקת



תדהרים כנרות־נשמה



החמה המסתלקת.



למראשות העירה לנחל



ערבה שלחה בדים לפרק;



מנקרת גזעה היא נאנחת



ולוחשת מעבר־יבק



למראשות העירה לנחל.



עירה היתה… היתה ואיננה.



רוח יעבור בכר בלאט,



יתלש חציר יבש ויזרקנו



אחר גוו כלאחר־יד – –



עירה היתה ואיננה.


25.7.26






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20526