


	
	הדלי האחרון
	






"הדלי האחרון מן הבאר שאוב,



בגן עוף אל עוף מציץ: נעוף!



הבית שמם, הבית עזוב



ומי שנדד לא ישוב."



מי שר לי זמר זה בנגון קינה?



הטריד זמר זה מעיני שנה.



כלום כה מתיפחות במעשנה



רוחות שלא מן הישוב?



אך בכי רוחות חשון לא כל כך אבל,



ילל רוח סתו מתמרמר, קובל…



הוי, פרח לך, פרח, אורח אפל,



עוף לילות נדודים, הינשוף!



ישב למראשותי אי־נראה. בשחור



הדליק את עיניו כנרות יזכור.



העוף הארור! פמו לא יסגור



ושוב אותו זמר ושוב:



"הדלי האחרון מן הבאר שאוב,



בגן עוף אל עוף מציץ: נעוף!



הבית שמם, הבית עזוב



ומי שנדד לא ישוב."


1933






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20553