


	
	מוצאי יום־טוב
	






מוצאי יום־טוב של פסח…



אל חנון, לבי אמץ!



אסרו־חג רובץ לפתח



כלו חל, כלו חמץ.



צליל זכוכית כוסות הסדר



מה עגום בהגנזן!



זה צלצול פעמון דין־סתר:



שוב לא לי לאחזן.



שלי, כוסי, בדלחך זורח



אל ידלך בעליה!



לו אדע כי יד של רע



בך תאחז כעת חיה.



ולזכרי אותך יגביה



במסבה ובקול יקרא:



כן, הוא איש היה מתמיה,



אך בטבע כלל לא רע.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20569