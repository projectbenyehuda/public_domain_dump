


	
	כה זכה היום
	






כה זכה היום תפלת



צפרים בצבור



ותקועים לבנים בחרש



כנרות יום־כפור.



פרוש־ענף גוחן כל סבך



ועלהו לוחש.



רק אחד בלי ניד, בלי נוע –



עץ שחוף, עץ יבש.



כפר משרפו עשו –



היצמיח עלים?



איך, אלי, ביד כופרת



אהפוך דף תהלים?



על ראשי לא יסתובב



תרנגול־כפרה.



זה עורב צרוד צורח:



יום עברה! יום עברה!



איך אברח? ובעולם



אין קרוב, אין גואל.



רב־סליחות, גלגל רחמיך



על פושע ישראל!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20572