


	
	בת־זקוני ביצנץ
	






בת־זקוני ביצנץ ויורשתה!



שנות בצרת קמו לך אמנם,



שנות רזון למנזריך הבצורים –



לא יבצבצו צלבי־זהב



על ראשי כפות מגדליהם.



אך דרכיך לא יבשו עדן.



עליהם עוד לא קרם הבץ



כפצעים שאין להם תרופה.



בץ קדומים!



זנב חזיר שרטט בו קו לקו,



גליל דרבן הטביע פסיק לפסיק,



סות של כמר פס רחב גררה.



עוד ברפש עד היום הזה



לא נמחו עקבות נושאי כבלים,



בם רגלי כושלת הבצקה.



צליף מגלב אשמע מאחורי –



או זה הנף אבר דו־הראש1?



או חבוט בד דגל ארגמן?



הינו הך! ידעתי: זה קולך,



בת־ביצנץ!







“אבר דו־הראש” סמל בית מלכות הרומאנובים.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20679