


	
	קסם לי קסמה הלענה
	






קסם לי קסמה הלענה



במרירות מיצה חריף־הריח.



רק למענה, למענה



נד אני ונע – אדם אורח.



נטע־נוד חבוט רוחות קדים,



על לא חטא רגום ברד חד־רגב,



שיבתו הלזו הירקרקת



לי יקרה מארגמן ורדים,



אף משני שפתיך, בת היפי! –



טור שניך אל בצחוק תחשופי,



לא נזיר אני ולא ענו –



קסם לי קסמה הלענה.


לנינגרד, במאסר, 25.12.1934






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20554