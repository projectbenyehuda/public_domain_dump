


	
	על פתחה של עירי
	






על פתחה של עירי כמנין לבנים



מנגנים במאה חלילים לבנים:



טרי־לי־לי… טרי־לי־לי…



ממאה חלילים פי מאה נגונים



וכלם בשבילי.



על פתחה של עירי רוחות מספרות,



רוחות מספרות, מנבאות עתידות:



רזי לי… רזי לי…



חבילות חבילות של צרות צרורות.



גם הן בשבילי.



על פתחה של עירי בית עצים מתמוטט.



על הבאר מול הבית קילון מתנודד;



דלי בן באר… דלי בן דלי…



היא באה עם כדה, עם שירה הרוטט



ומחכה לא לי.


לנינגרד






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20590