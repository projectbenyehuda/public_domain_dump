


	
	מדת הדין צנפה אותם
	






מדת הדין צנפה אותם בחפן,



מעדר תקעה לכף מתי מדע,



וכפופי גב, חשופי גו עד מתן,



מתחת שמי סביר, תוך אדמתה



חצבו ממד אבקלידס מטר־מטר,



הגיעו עד עצמות הממותה.



אך לא נרתע אתם בין שכבות נתר



כרטוט הכף עת מתבשיל חקם



ימשו סחוס עצם או כזית פדר.



וגם חלקי בין זה המון העם.



אגב נעור מעל שפתי טיף יזע



מבין שני אתיזה: צאן אדם!



לו שם תוו בפרצופם הרשע,



קמטו המרי, לו קדרותו יגון.



על מי חרוזי זעם אגיסה?



טמטום, טמטום… לא חוט־שדרה – גחון!



יבחל גם שוט לנגע בם. על אלה



לשפוך רק שיח: אלהים יחן!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20559