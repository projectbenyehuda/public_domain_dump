


	
	ירד הגשם
	






ירד הגשם, רד־חדל,



וכקמרון של גשר־קסם



תלויה הקשת בחלל,



גביעי פרחים בענבלי־טל



מצלצלים: חדל הגשם!



ציוץ אנקור אשמע מקן



ועל אזני לואט הרוח:



– עיני הקשת שבע הן,



לשלל תקוות סוף אין, אין – –



חזק! ויהי לבך בטוח.



דע! עולמך עוד לא חרב,



עוד תרנגול קורא על גדר,



בכל שביליו, פנות סתריו,



בכל גזעיו מרעיפי שרף



גן־עדנך עוד נב כקדם.



שם עוד נצב העץ השב,



וכבעל אחיזת־עינים



הוא מנער משרווליו



עופות, זמירות, פרות־זהב



ודינרי־שמש מלא חפנים.


תר"ץ






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20659