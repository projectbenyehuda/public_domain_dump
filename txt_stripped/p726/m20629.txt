


	
	הלא שבים
	






הלא שבים עדן מימים ימימה



אוזי־הבר אל אגמם בצפון.



להם יושיט הנילוס לדרך צידה



וכף הדלתה לשלום פרדה.



להם ירכינו ראש ערבים בנחל:



עופות המים, בואכם לשלום!



מי לי יאמר שלום־דרך על חוף הניבה



ועל הנימן – ברוך הבא?



לא יאמר ולא יברך; ידעתי.



אך מה ללב, מה ללבי, אעשה?



אשירה לו שיר־ערש על צער פרישה,



על רך מולדת וגיל פגישה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20629