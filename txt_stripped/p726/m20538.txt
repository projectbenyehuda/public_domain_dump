


	
	גם תרועה, גם שריקה
	






גם תרועה, גם שריקה, גם ילל…



ערבוב של קולות. אכן רוח!



חורקים שערים. חצות ליל.



אי לי כר לראשי הפרוע?



שלג קר כאלנטית רטבה



טופח על לחיי הבוערת.



זאת אדע: אי־שם־אי כדבה



לי אורבת רוסיה המפקרת.



עוד מעט ותצא. אתפש.



ומפי פורץ נהם שסוע.



כן יגעה בין סבכי בילובז'



שור הבר האחרון, פצוע.



ואולי אז מתוך יסורים



הוא יזכור גם אותי בהמון רגש –



את אחרון פיטני העברים



על אדמת רוסיה החורגת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20538