


	
	היא באה פתאם
	






היא באה פתאם, האור עדיה,



היא אינה שואלת: מה שמך? –



ברוך בואך, אורחת אי־צפויה,



השמחה!



צליל קולך ענבל הפעמון,



פה לאלם פעמך הרן.



את נשם ציץ, את הגה תור, את רן



עוף הגן.



את כלם בלעה סופת כסלו



– מי – אמרתי – לי כוכב ידליק?



מתי שלגיו החרף ידפדף



עד הסליק?



אך אורך פקדני ממרום.



שוב בילל סופות אקלוט שאנן



גם נשם ציץ, גם הגה תור, גם רן



עוף הגן.


סיביר, 25.12.1935






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20626