


	
	פורח עורב
	






פורח עורב לרוח הערב,



עג חוג שחור לראשי ובקרקור מקרקר:



גר! גר! גר!



– עוף שחור, ישקך חרטום עיט בערף!



מלבין עוד ביתי מאחורי הגדר,



על שפוע גגו אין לך דריסת רגל.



צורח עורב: ימכר!



עפרא לפומך, הבדאי, דם לרגע!



יש לי גן ובגן כל אילן לי חבר.



לא קן לכמותך בו, לא חלק…



צווח העורב: יעקר!



– עוף טמא, יש ילדה, לחיה ורד ושלג,



שחורים תלתליה מלילה סוער,



רק לי ברק עינה, רק לי דמעותיה…



גונח העורב: לאחר!



כה חג העורב לרוח הערב,



עג חוג שחור לראשי ובקרקור מקרקר



ואת פומו אינו סוגר, אינו סוגר.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20606