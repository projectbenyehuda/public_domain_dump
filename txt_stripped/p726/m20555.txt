


	
	הן יש פס נוף
	






הן יש פס נוף בכנף הארץ



לילות עדן שם נוהגים



לקשור אלי כרעי כל ערש



אותו הגדי שמן הזמר



דבריו לעד לא נמחקים:



"גדי לבן וצח־הצמר



טעון שקדים וצמוקים."



בנוף ההוא בבית שח־דפן



קרשי ערשי עודם חורקים.



תינוק פעור־פה וקמוץ־החפן



חולם על דורונות הזמר



מתקו משדי האם צומקים:



"גדי לבן וצח־הצמר



טעון שקדים וצמוקים."



הוי, ארץ־אם, אגם גדור גמא,



עלפו פרגי שנתי. השקים!



הטי כוסם אל פי, אלגמה.



מה רך מדבש, מה טוב מחמר,



מה רענן מטל משכים? –



"גדי לבן וצח־הצמר



טעון שקדים וצמוקים."



אהה! אין שנת לעין בן־ממר.



לי מוך לכר הבו שלגים!



אך מי אזני ינעים בזמר?



ישניני, את, סופת דצמבר



בחליליך השורקים:



"גדי לבן וצח־הצמר



טעון שקדים וצמוקים."







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20555