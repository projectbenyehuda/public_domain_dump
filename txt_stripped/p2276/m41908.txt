


	
	[לי יאמרו רעי ולי ישאלו]
	




– – ں – – – ں – – ­­– –



– – ں – – – ں – – ­­– ں –



לי יאמרו רעי ולי ישאלו

מה־זה שפתי מרננים דמו

אז אשמעה פימו ואשיב למו

כי כל־זממי עלפו נבהלו.





עלי מבוכות הזמן נקהלו

לבי בקרבי מר ומעי המו

על־כן נגינותי כעשן כלו

גם כל־זמירי כעלה נבלו.





אויה אלי נפשי ואיכה תעמד

יום בא חמת עליון ואפו יעלה

לפקד עלי פשעי ויביט פעלי.





אך כל־זמירי הוד לבבי יחמד

עת כי פקדת צור ושוט זעמו עלי

רוחי ונשמתי במכאוב עוללי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41908