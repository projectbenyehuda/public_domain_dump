


	
	תשומת-לב
	




בשעת ארחת הצהרים שמעו שי ותמה את אבא אומר
לאמא:

“הלא בעוד ימים אחדים יהיה יום הולדת אותך. מה היית
רוצה שאביא לך?”

“תודה רבה, יקירי!” אמרה האם בחבה, “אינני חסרה
כלום. יש לי כל, ברוך השם. אבל העקר הוא תשומת
הלב וזה נעים לי מאד”.

אחרי הסעדה אמר שי לאחותו תמה:

“תמה, נגיש גם אנחנו מתנה לאמא. טוב?”

“טוב”, ענתה תמה, “אך מה נגיש לה?”

“אינני יודע”, השיב שי, “אולי נגיש לה
תשומת-לב?”

“מה זאת תשומת-לב?” שאלה תמה.

“אני חושב”, ענה שי, “מין תכשיט בצורת לב”.

“טוב”, הסכימה תמה, “איפה קונים זאת?”

“אני חושב… בחנות של שעונים”, ענה שי, “אך מוטב
שנשאל את אבא”.

הילדים נכנסו מיד לחדר עבודתו של אבא.

“מה בפיכם, ילדים?” שאל האב והניח את עתונו.

“אבא”, אמר שי, “גם אנחנו רוצים להגיש לאמא
מתנה ליום ההולדת, אך איננו יודעים איפה לקנות.
אולי תרצה לעזר לנו?”

“בחפץ לב, ילדי!” אמר האב, “ומה אתם רוצים לקנות?”

“תשומת-לב!” ענה שי.

“תשומת-לב!” התפלא האב, “מה כונתך בזה?”

“זהו מין תכשיט בצורת לב”, בארה תמה.

“מי זה באר לך כך, תמתי?” שאל האב.

“שי באר לי. הלא אמא אמרה היום, שהעקר אצלה
תשומת-לב”.

“א!” צחק האב, “לא, חביבי! תשומת-לב פרושה –
התענינות, כונה ולא תכשיט. אבל הרעיון הוא
יפה. אתם תקנו משכית בצורת לב, אחר נצטלם,
נזמין תמונה קטנטנת ונקבע אותה בתוך
‘תשומת-הלב’ שלכם והיתה מזכרת לאמא”.

“זה יהיה יפה מאד!” צהלה תמה.

“ומה תקנה אתה, אבא?” התענין שי לדעת.

“אני”, ענה האב, “אקנה שרשרת דקה של זהב”.

“גם המתנה שלנו תהיה של זהב, לא כן?” קרא שי.

“כמובן”, ענה האב, “ויש לכם כסף?”

“יש ויש!” אמרה תמה, “הלא סבא נתן לנו אתמול דמי
חנכה: לי עשרים גרוש ולשי עשרים גרוש”.

“טוב אפוא!” אמר האב בבת-צחוק, “תנו לי את הכסף
ואני אסדר הכל”.

ביום ההולדת יצאו שי ותמה לגנה, קטפו פרחים
שונים ועשו מהם צרור יפה.

בשעה הקבועה נגשו יחד עם אבא אל אמא. שי
ותמה החזיקו שניהם בצרור הפרחים וביד אבא
היתה קפסת קטיפה יפה. אבא פתח ואמר:

“קבלי נא ברצון את ברכות שלשתנו ליום הולדת
אותך, וגם את המתנה הקטנה שלנו קבלי נא
ברצון”. אחר פתח את הקפסה והוסיף:

“יש כאן ‘תשומת-לב’ ושרשרת. ‘תשומת-הלב’ היא
מהילדים והשרשרת ממני”.

“תשומת-לב!?” תמהה האם, “הרי זו משכית נחמדה!”

אז ספר לה האב את כל המעשה. האם צחקה ולטפה את
ראש ילדיה.

“תביטי, אמא, מה יש בפנים”, אמרה תמה.

אמא פתחה את המשכית וראתה את תמונת האב
והילדים.

“זוהי תשומת-לב מיחדת במינה”, קראה האם ונשקה
את הילדים ואת אביהם. ובבית היתה אורה ושמחה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/11477