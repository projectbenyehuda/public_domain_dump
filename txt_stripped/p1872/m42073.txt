


	
	[אל־תתמהי עפרה לרב מלי]
	




– – ͝ – – – ͝ – – –



אל־תתמהי עפרה לרב מלי

אל־תחשבי אותי לאיש סכל

יען ברנה אכתבה מלי.

תמהי לרב עזי אשר אוכל

עד־כה סבל אותו ועוד אחיה

איך יעמד איש ממרור אכל.

מה גם גבורתי אשר יחיה

לבי אשר יכתב ועז מליו

אצעק ואם לא אֽדעה איה.

כי אחזה חלד ומנעוליו

העביר בעד פתחי תפלותי

גזר אשר אחיה ולא אשלו.

מתי אהה לי אגועה מתי

לו יתנני מזבול רשיון

לתת בידי קץ לעתותי.

ככה לנפשי אתנה פדיון

ממאסר תבל ומעמסו

ולשרשרותי אמצאה רפיון.

הה יעלה לא אוֽכלה לנשא

גדל נעימותך מאד נכר

לא אֽדעה מה אעשה עשה.

לבי שלחתיו לך כמו אשכר

מיום ראיתיך, קבלי אותו

ויהי כעבד נאמן נמכר.

אל־נא בעיניך עבודתו

תבזי צבית־חן ואם ערכו

ימעט הלא רבה אמונתו.

יאיר מהרה זהרך חשכו

טרם תמותה בעדך קצי

תחיש ותאמר לי “לכה עד־כה”.

אך אם במותי, נעמה, תרצי

לבי בידך עד־שאול ירד

ודעי אשר חפצך יהי חפצי.

מן־התמותה לא אהי חרד

ולבד לזאת אשא נהי נהיה

כי ארחקה ממך ואפרד.

אמנם אקו כי את יפה־פיה

עת על־לבבך יעלה זכרי

תאֽנחי דוה ובוכיה.

ותקונני מרה עלי קברי

אז תאֽמרי "כמה אהה כמה

קשה לבבי זה ואכזרי.

אן אֽלכה אוי לי לנחמה

אם בעבורי זה־צבי הדל

נפל ובא אל־שערי דומה.

גדל עוני מנשוא גדל

אין כל־סליחה לי ואי־אפשי

כי כל־ימותי מבכי אחדל.

ממאסר חשק כבר חפשי

הדוד ולא יועיל להנחם"

כה תאמרי עפרה ואז נפשי

תמצא מנוחה לה ותתנחם.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42073