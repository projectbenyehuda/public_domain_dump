


	
	[מי שמך נוטר לכרמי־שיר]
	




– – ͝ – – – ͝ – – –



מי שֽמך נוטר לכרמי־שיר / לעז אשר תצר כמו אישון

כי תעזב כרם לשון קדש / נתון בגן־עדן לאב ראשון

חפץ אשר הצור חננך איך / תשליך לאשפות עם שלש קלשון

לך שם באהל שם ואיך תשב / עם אהלי־אצר ובין דישון

מה־לך לפיגאזו ואיליקון / אם לך פרת גיחון ולך פישון

איך בֽינך נגרף בגליהם / היית כחיל יבין במי קישון

מה־לך לשיר מארין ושיר מארון / שירת מררי שיר ושיר גרשון

במקום הדס איך יעלה סרפד / תחת ברוש איך יעלה קמשון

צפצוף דרור תשוה ורן עגור / אל־קול תאו אל־געית דישון

האם זמיר נכרי כשיר עברי / האם שלמית כאחות נחשון

למה ידיד תשגה בנכריה / מה־זה בחיקה חפצך לישון

עורה גבירי מתנומתך / אם היא דלילה אל־תהי שמשון

זמר זמיר ציון וזולתו / לא יעלה על־לב ועל־לשון.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42058