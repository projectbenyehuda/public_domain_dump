


	
	שיר הזקן הטוב
	




היפליא כן יומי, כי ייף לערב,



וראות אחרית תגל בי את הודה?



ידעתי כל רע – אך כחסד לא-נודע



יתודע אלי כל רך וכל טוב.



דמות גבר לי-זר, חין אשה ברחוב –



יש אראם כראות חלק אח ומנת אחות;



כאלו פקדוני חמודות נשכחות



ושלם ומובן עוד סודם הטוב.



ויום יום עוד לי נתן לחקר או לכאב



מרי ילד בעברו, גיל הטף למרחוק: –



ולמסה הזאת אדע בכה ושחק,



ובכל אשר לי אין כמוה לטוב.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10448