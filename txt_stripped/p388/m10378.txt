


	
	[אין זאת, כי ניתק איזה מיתר רך בבריאה]
	




אין זאת, כי נתק איזה מיתר רך בבריאה;



באויר רעד, רפרף קול – וגז;



וכמו לבב העולם לחץ פתע מכאוב עז –



אנחה חדלת-קול לאזני אט הגיעה.



ובים החשכה טבעה חרש האנחה,



ויחנק שחור האפל את הקול המר;



וכמו מקדם נם השחק קודר, סר,



וכמו מקדם תישן גם הארץ הנדלחה.



וצר לי על תבל האמללה:



כי מי זה שמע את אנחתה וידלנה



מתהום החשכה, אשר בו צללה,



ובאזני בני-האדם ישמיענה?


1903






את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/10378