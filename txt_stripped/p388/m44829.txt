


	
	סופת שלג
	



I

בשעה שבע בערב, לאחר שתייה טה, יצאתי לנסיעה מתחנה אחת
ששמה לא נשמר בזכרוני, אבל זכור לי שזו היתה באיזה מקום בחבל
צבא־הדון, סמוך לנובוטשארקאסק. כבר שלטה חשיכה בשעה שקניתי לי
ישיבה בעגלת־החורף, לצדו של אלושקה, והתעטפתי בפרוה ובכסות
המזחלה. המקום מעבר לבית־התחנה נראה שרוי בשלוה ובחמימות. אמנם
ממרום לא ירד שלג; אך לא נראה גם סימן של כוכב, ומראה הרקיע היה נמוך
ומאפיל ביותר בהשואה לערבת השלג הטהורה, שהשתרעה לנוכח
פנינו.

רק עברנו על פני הדמויות האפילות של הטחנות, שאחת
מהן הנידה בכבדות את כנפיה רחבות־המידה, ויצאנו מתחום המושב, –
והנה הבחנתי שהדרך נעשתה קשה יותר ומגובבת יותר בשלג, הרוח
התחילה מנשבת ופוגעת בי ביתר עוז מצדי השמאלי, מגררת הצידה את
זנבותיהם ואת רעמותיהם של הסוסים ומרימה ומטלטלת בעקשנות את השלג
המתרסק תחת בדי המזחלה ופרסות הסוסים. קול המצילה התחיל הולך
ונמוג, קילוח של אויר קר חדר דרך איזה מפתח שבשרוולי ופגע בגבי.
נזכרתי בעצתו של מפקח התחנה, שיעץ לי להמנע מנסיעה, שלא אסתובב
בתעיה כל הלילה ולא אקפא בקור.

– הלואי ולא נגיע לידי תעיה, – סחתי לעגלון. ואולם,
משלא הגיעני כל מענה, ניסחתי את שאלתי באופן ברור יותר: – וכי
סבור אתה, העגלון, שנגיע אל התחנה? ולא נתעה מן הדרך?

– אלוהים יודע, – השיב לי זה בלי הפנות ראשו, – שור,
איזה טירוף שלגים על פני הארץ: אי אתה מבחין בסימן של דרך. אבינו
שבשמים!

– אולם מוטב שתגיד לי אם ישך מקווה להביאנו אל התחנה, או לא? – הוספתי ושאלתי. – הנגיע אל המקום?

– מסתבר שנגיע אל המקום, – אמר העגלון והוסיף ואמר עוד משהו, אלא שאנכי לא הבחנתי בדבריו בשל הרוח.

לא היה לי רצון לחזור; ואולם לתעות כל הלילה בצינה
ובסופת שלג על פני ערבה חשופה בתכלית, כערבה זו המשתרעת כאן
בחבל צבא־הדון – אף זה נראה לי כדבר לא־נעים ביותר. ונוסף על כך לא
יטב משום־מה העגלון בעיני ולא עורר בי אמון, אף על פי שלא יכולתי
בחושך לראות את פניו עד כדי הבחנה. הוא ישב, וגם החזיק את רגליו,
ממש באמצע מקום־המושב ולא מן הצד, קומתו היתה גדולה מדי, קולו מהלך
בעצלנות, כובעו לא מסוג הכובעים של העגלונים, אלא רחב־מידה
ומתנדנד לצדדין, והעגלון גם לא נהם על הסוסים לפי המקובל, אלא אחז את
המושכות בשתי ידיו, בדומה למשרת שעלה וישב על הדוכן לשמש במקום
עגלון. אבל ביחוד מנעתי ממנו את אמוני בשל כך שקשורה היתה לו
מטפחת מסביב לאזניו. בקיצור, אותו גב־אדם חמור וכפוף, המבצבץ
כנגד עיני, לא הפיק רצון ממני ונראה לי כמבשר רעה.

– ואנכי סבור, שמוטב לנו לחזור, – אמר לי אלושקה, – מה הנאה בדבר שנהיה סובבים ותועים.

– אבינו שבשמים, איזה טירוף של שלגים! אין לראות חתימת דרך, העינים כמו בסנורים… אבינו שבשמים! – ריטן העגלון.

לא נסענו כרבע שעה, עד שהעגלון עצר בסוסים והעביר את
המושכות לידי אלושקה, הוציא כמתייגע את רגליו מאצל מקום־המושב,
והלך לתור אחרי סימן דרך, כשהוא חורק במגפיו הגדולים על פני
השלג.

– מה לך? לאן אתה הולך? וכי נתעינו מן הדרך? – פניתי
אליו בדברי שאלה; אבל הלז לא החזיר לי דבר ופנה והלך מאצל המזחלה,
כשהוא מסב את פניו הצדה מלפני הרוח הצובט את עיניו.

– ובכן, המצאת את הדרך? – שאלתי שוב לאחר שחזר מהליכתו.

– כלום לא מצאתי, – החזיר לי האיש באופן בלתי צפוי
דברים נמהרים ונרגזים, כאילו אני אשמתי בכך שהוא תעה מן הדרך, ואחר
כך חזר והטיל במתינות את רגליו על פני ההדום, והתחיל מישר את
המושכות בכפפותיו הנקשות מחמת הכפור.

– ומה נעשה איפוא? – שאלתי לאחר שזזנו שוב לנסיעה.

– מה יש לעשות! נסע כפי שיתן אלוהים.

ואנו חזרנו לנסוע באותה שעטה רפויה שמקודם, ועכשיו

לחלוטין, כנראה, פעמים על פני שכבה עמוקה של שלג משתפך ופעמים על
פני משטח רופף וחשוף.

אם כי הצינה חזקה למדי, בכל זאת הלך ונמס השלג מעל
פני הצוארון במהירות רבה. סחרחורת השלג שמלמטה הלכה וחזקה,
ומלמעלה התחיל יורד שלג דק ויבש.

היה ברור כי אנחנו הולכים ונוסעים בלא־דרך, שכן
בהוסיפנו לנסוע עוד כרבע שעה לא ראינו בדרכנו אף עמוד־דרך
אחד.

– ובכן, כיצד אתה סבור, – חזרתי ושאלתי את העגלון, – האם נגיע אל התחנה?

– עד לאיזו תחנה? נגיע למקום שממנו יצאנו, אם נתן
לסוסים שיובילונו כחפצם: הללו יביאונו אל המקום; אבל ספק אם נגיע
לאותה תחנה אחרת… רק מסכנים אנחנו את עצמנו.

– יהי כך, נשוב על עקבותינו, – אמרתי, – הרי באמת…

– משמע שיש לחזור? – חזר העגלון על הדברים.

– כן, כן, סע וחזור.

העגלון הרפה מן המושכות, הסוסים התחילו רצים ביתר
דהרה, ואף כי לא הבחנתי בכך שנפנינו לצד אחר, הרי הרוח החליף את
כיוונו, ולאחרי רגעים מועטים נראו מבעד השלג דמויותיהן של
הטחנות. העגלון התאושש ופתח בדברי שיחה.

– היה מעשה לפני זמן ויצאו אנשים בסופת שלג מעבר
התחנה ההיא, – סח העגלון, – וסופם היה שהם לנו בגדישי התבואה ורק
לעת בוקר הגיעו אל מקומם. ונס אירע להם שנתקלו בגדישים, שאילמלא כך
היו נקפאים ומתים – צינה גדולה היתה בחוץ. ואף כך יצא שלאחד מהם
קפאו הרגלים, ושלושה שבועות נאבק עם המות במחלת רגליו.

– ועכשיו הן חדל הקור ורפתה הרוח, – אמרתי אנכי, – שמא כדאי לנו שנשוב ונסע?

– יש ויש חמימות, אבל המערבולת לא פסקה. עכשיו שאנו
חוזרים נראה כאילו פסק כוחה: אבל זו חזקה עוד יותר. אילו נסע רץ
מטעם הדואר או אחר בדומה לזה – הרי אפשר היה לנסוע, אבל כאן הנסיעה
היא מרצון; וכי דבר קל הוא – הנוסע עלול לקפוא בקור. ומה תירוץ
יהיה בידי אם תארע תקלה לכבודו?





II

אותו זמן נשמע מאחרינו קול מצילותיהן של כמה טרויקות1, שנסעו והתקרבו במהירות יתירה.

– הרי זה הפעמון של עגלת־הדואר המהירה, – אמר עגלוני, – אחד ויחידי הוא על פני כל התחנה.

ובאמת, מצילתה של הטרויקה הקדמית שצליליה הנישאים
ברוח כבר נשמעו היטב לאזנינו, היתה משובחת מאין כמוה: קול
טהור, צלול, עמוק ומרעיד במקצת. כפי שנודע לי אחרי־כן, הרי זו היתה
התקנה כמעשה הציידים: שלוש מצילות – אחת גדולה באמצע, וקולה
כקול פעמוני־מלין, כפי שרגילים לומר; ושתים קטנות, המותקנות

כדי טרציה. צליל הקול הזה אשר כעין הטרציה, בצירוף עם קול מצטלצל
של קוינטה, העולה כהד באויר, היה נפלא עד מאד, ונעימות מוזרה היתה
בו על פני הערבה הזאת, השוממה והעזובה.

– רכב הדואר הוא הדוהר, – אמר עגלוני, בעת שהקדמית
מבין שלוש הטרויקות התקרבה והגיעה לצדנו. – ומה טיב הדרך? האפשר
לעבור בשלום? – צעק זה כלפי האחרון שבעגלונים; אבל הלז נתן את
קולו על סוסיו ולא השיב לו מאומה.

צלצול המצילות נמוג עד־מהרה על פני הרוח, מיד לאחר שרכב הדואר חלף ועבר על פנינו.

דומה שעגלוני ראה את עצמו מבוייש.

– כדאי בכל זאת שנסע, אדוני! – אמר אלי, – הללו בשלום, והרי עקבות דרכם עוד ניכרים עכשיו.

הסכמתי לכך, ואנחנו חזרנו ונפנינו לצד הרוח,
והתנהלנו בכבדות קדימה על פני השלג העמוק. אנכי הסתכלתי מן הצד
בקו הדרך, כדי שלא נסור מן העקבות שנחרתו על ידי המזחלות. כשתי
וירסטאות נמשכו העקבות בקו ברור, אחרי כן לא היה נראה עוד במקום
המסלול של בדי המזחלות אלא סימן של גבשושיות, ועוד מעט ולא יכולתי
עוד להבחין בשום אופן אם רואה אני סימן של דרך או פשוט רובד של
שלג שנזרע על ידי עברו בשלום, והרי עקבות דרכם עוד ניכרות
עכשיו.

אשר מתחת לבדי המזחלה, והתחלתי מביט לנוכח פני. עמוד
הדרך השלישי עוד נגלה לעינינו, ואולם את הרביעי לא יכולנו
בשום2 אופן לגלות; בדומה למה שהיה
קודם, נסענו גם עם הרוח וגם כנגד הרוח, גם ימינה וגם שמאלה, והגענו
לבסוף לידי כך, שהעגלון טען כי שטינו ביותר לצד ימין ואנכי אמרתי
כי לצד שמאל, ואלושקה טען ואמר כי לא זה ולא זה, אלא אנו נוסעים
וחוזרים על עקבותינו. ושוב חזרנו והפסקנו כמה פעמים מנסיעה,
העגלון פרק את רגליו הגדולות וזחל לתור אחרי הדרך; והכל לשוא. פעם
קמתי והלכתי גם אנכי לבדוק ולראות אם מה שעבר כדימוי לפני עיני היה
באמת הדרך הנכונה; ואולם רק הספקתי לעבור בדי יגיעה כששה צעדים
כנגד הרוח ונעשה ברור לי כי מסביב אין לראות אלא רבדים לבנים של
שלג, דומים וחדגוניים, וכבר לא יכולתי לגלות בעיני את המזחלה.
קראתי בקול רם: “העגלון! אלושקה!” ואולם זה קולי – הרגש הרגשתי כי
הרוח סחף אותו מעל פתחי פי ממש וזרה אותו אי־אנה הרחק מעל פני.
פניתי וקרבתי אל המקום ששם נמצאה המזחלה – והמזחלה לא היתה שם; פניתי
לימין – גם שם לא נגלה דבר. בושה לי לזכור באיזה קול רם וצורח,
שנשמעה מתוכו אפילו כעין אנקת יאוש, קראתי שנית: העגלון!" בו
בזמן שהלז נמצא על ידי בקירוב־מקום של שני צעדים. דמותו השחורה, על
השוט ועל הכובע העצום שנשתמט אל־הצד, בצבצה ועלתה פתאום לנגד
עיני. הוא הובילני והביאני עד למזחלה.

– אף זו לטובה שהאויר פושר, – סח העגלון, – ואילו עמדה צינה – והיינו בתקלה!… אבינו שבשמים!

– הנח לסוסים, יסעו ויחזירו אותנו על עקבותינו, –

אמרתי לאחר שישבתי במזחלה. – היחזירו אותנו? כיצד אתה סבור,
העגלון?

– יש לשער שיחזירו אותנו.

הוא השמיט מידיו את המושכות, הצליף כשלוש פעמים על
פני אוכפו של סוס־הבינים, ואנחנו הפלגנו ונסענו שוב אי־אנה.
כחצי שעה המשכנו בנסיעה. ולפתע פתאום עלה שוב מנגד פנינו אותו
צלצול מוכר לי של מצילת הציידים, בלוית קולן של שתי המצילות
האחרות; אך הפעם הזאת הן נישאו ובאו לקראתנו: הללו היו אותן
הטרויקות הקודמות, שכבר פרקו את מטען הדואר וחזרו עכשיו אל התחנה
בלוית סוסי החילופין, שהיו קשורות אליהן מאחור. טרויקת־הדואר,
הרתומה סוסים אמיצים ועליה פעמון הציידים, נסעה בראש בדהרה, בה נמצא
העגלון בלבד, שישב על הדוכן וזירז בקול ער את סוסיו. מאחור, בתוך
המזחלות הריקות, ישבו העגלונים, שנים שנים עגלונים במזחלה, וקול
שיחתם היה בוקע ועולה. אחד מן החבורה עישן את מקטרתו, וזיק אש,
שנתלהב ברוח, האיר חלק מפניו. משהסתכלתי בהם, התביישתי בעיני
עצמי על הפחד שפחדתי מפני הנסיעה, והעגלון שלי אף לו היתה, כנראה,
הרגשה דומה לזו, מכיון ששנינו אמרנו בקול אחד: “הבה נסע
בעקבותיהם”.





III

העגלון שלי לא הניח לטרויקה האחורית לעבור לפנינו,
אלא התחיל מפנה את סוסיו באופן בלתי־זריז, והטיל את יצול מזחלתנו
בסוסים הקשורים. שלישית סוסים אחת נרתעה לאחור, קרעה את האפסר
וקפצה הצדה.

– שד עקום־עינים שכמותו: מפנה ואינו מביט לאן הוא
מפנה – אל מקום של בני־אדם. שד שכמותו! – התחיל פולט אלות בקול
ניחר וחורק עגלון אחד נמוך־קומה וזקן, לפי שיכולתי לשפוט על־פי
הקול וחיתוך הגוף, שישב בטרויקה האחורית; הוא קפץ בזריזות מעל
המזחלה והתחיל רודף אחרי הסוסים, בהוסיפו להעלות מפיו אלות גסות
ולחרף את עגלוני.

ואולם הסוסים התחמקו מתפיסה. העגלון התחיל רץ אחריהם,
ולא עבר רגע אחד עד שגם הסוסים וגם העגלון נעלמו יחד באד הלבן של
השלג.

– וסילי! הב לכאן את האפור: בלא כך ללא תתפו־וס! – עוד נשמע קולו.

אחד מן העגלונים, גבר גבה־קומה ביותר, שלשל את עצמו
מן המזחלה, התיר מתוך שתיקה את שלישית הסוסים שלו, ועלה בעזרת האפסר
לרכיבה על אחד הסוסים, ובחרקו על פני השלג התחיל דוהר דהרה לא־מהירה
והפליג ונעלם באותו הכיוון.

 ואנחנו, ביחד עם שתי הטרויקות האחרות, הפלגנו
בלא־דרך לנוכח פנינו בעקבות הטרויקה המהירה, זו שנסעה בראש בשעטה
מלאה ומצילתה מצלצלת והולכת.

– כסבור הוא שיתפוס אותם! – אמר עגלוני על אודות
האיש שרץ לתפוס את הסוסים. – סוס שאינו חוזר אל חבריו, חזקה עליו
שהוא עיקש, ועלול הוא למשוך אותך אחריו למקום… שלא תשוב עוד
משם…

זה עגלוני, מזמן שנסע מאחור, נעשה עליז יותר ונוטה
יותר לשיחה, ואנכי השתמשתי בהזדמנות זו, כמובן, מאחר שלא היה
עדיין ברצוני לפרוש לשינה. התחלתי שואל אותו מהיכן הוא ומה טיבו
ומעשיהו, ובמהרה נתפרש לי כי הוא בן־מקומי, מפלך טולה, נתין
בעל־אחוזה, מן הכפר קירפיצ’נויה; כי חלק משפחתו בקרקע הוא
מועט ביותר, והשדות חדלו לתת את יבולם מעצם הזמן שהיתה מגיפת
החולירע; כי שנים אחים הם במשפחה, והשלישי הלך אל הצבא; כי לחם אדמתם
אינו מספיק להם עד לחג המולד והם מתפרנסים מעבודת חוץ; כי אחיו
הצעיר הוא בעל המשק בבית, לפי שהוא נשוי, והוא עצמו הריהו אלמן!
כי מכפרם יבואו שנה שנה חבורות של עגלונים; כי הוא עצמו לא עבד
בעגלונות, אבל השכיר את עצמו לעבודת הדואר כדי שיהיה מידו סעד
לאחיו; כי משכורתו היא כאן, תודה לאל, 120 רובל בכסף שטרות,
ומזה הוא שוגר 100 רובל הביתה, וכי אפשר היה לחיות כאן בנחת, “אלא
שהקוריארים הם קשים באכזריות והבריות כאן מפליגים בחירוף
וגידוף”.

– הנה, בשלמה בא עלי אותו עגלון בקללות? אבינו

שבשמים! וכי בכונה גרמתי לכך שסוסיו ינתקו את עצמם מקישורם? וכי
אני נוהג עם מישהו בגזלנות? ולאיזה צורך רץ ורדף אחריהם! ודאי שהיו
חוזרים מעצמם, ועכשיו יגרום לכך שהסוסים יתעייפו לאין־כוח והוא עצמו
ילך לאבדון, – חזר ואמר אותו בן־אכרים ירא־שמים.

– ומה הדבר המשחיר מרחוק? – שאלתי אותו, משראיתי מנגד כמה גופים שחורים.

– זו שיירה של עגלות. הרי לנו מסע נחמד! – הוסיף ואמר,
משקרבנו ונסענו לצד הקרונות העצומים, המחופים במחצלאות, שנסעו

בזה אחרי זה על גלגלים. – שור, אין רואים אף בן־אדם אחד, כולם ישנים.
סוס פיקח יודע מאליו את הליכתו: בשום אופן לא תדיח אותו מן
הדרך… אף אנו נסענו בשיירה, – הוסיף ואמר, – והרי אנו בקיאים
בכך.

ובאמת, היה מוזר לראות את הקרונות העצומים האלה,
העטופים עטיפת שלג ממעלה המחצלאות ועד הגלגלים, מתנהלים מאליהם ואין
נוהג בהם. רק בקצה הקדמי הורמה מחצלת אחת מושלגת כדי רוחב שתי
אצבעות, וכובע נשתרבב לרגע החוצה – באותו רגע שמצילותינו
נישאו ועברו על פני השיירה. סוס ברוד בעל־קומה, משרבב צואר
ומותח גבו, צעד בקצב על פני הדרך העטופה עטיפה שלימה של שלג, נדנד
את ראשו נדנוד חדגוני בתוך קשת העגלה המלבינה, והטה בהקשבה את אחת
מאזניו המושלגות בזמן שחלפנו על פניו.

לאחר שהמשכנו בנסיעה עוד כחצי שעה, נכנס העגלון עמי שוב בדברים.

– וכיצד אתה סבור, האדון, וכי אנו נוסעים בדרך נכונה?

– קודם היתה הרוח נושבת בכל עוז, ועכשיו הסופה ההיא
בערפנו. לא, אין אנו נוסעים בדרך נכונה, שוב חזרנו לתעיה, – סיים
ואמר במנוחה גמורה. ניכר היה כי עם כל פחדנותו נעשה שקט לגמרי
מזמן שהתחלנו נוסעים בחבורה גדולה – בציבור גם המות קל – ולא הוא
מחויב היה לשמש מנהיג ובעל־אחריות. בקור רוח גמור היה הולך
ומשגיח בשגיאות היוצאות מלפני העגלון הקדמי, כאילו אין הענין נוגע
לו באיזו מידה שהיא. ובאמת הבחנתי בכך, כי מזמן לזמן היתה הטרויקה
הקדמית נפנית ועומדת לפני עיני מן הצד, פעם מימין ופעם משמאל; ואפילו
נראה לי כי אנו הולכים ומסתובבים במעגל על פני שטח צר למדי.
ואולם מותר היה לשער כי אין בידי אלא הטעית חושים, בדומה לכך
שנראה לי לפרקים כי הטרויקה הקדמית עולה בהר או נוסעת בצלע של רמה
או במדרון, בו בזמן שהערבה ישרה לכל רוחותיה.

לאחר שעבר עלינו עוד זמן־מה בנסיעה, נעשה דומה לי
שאני רואה מרחוק, בקצה האופק ממש, רצועה שחורה וארוכה ההולכת

ונעה; ואולם לא עבר רגע אחד עד שנעשה ברור לי כי זו אינה אלא אותה
שיירה של קרונות שהדבקנוה קודם בדרך; גם עכשיו נשפך השלג על פני
הגלגלים החורקים, שכמה מהם אפילו לא התנועעו; גם עכשיו ישנו כל
האנשים מתחת למחצלאות, וזה הסוס הברוד ההולך בראש נראה גם עכשיו
מרחיב נחירים, מריח את עקבות הדרך וזוקף את אזניו להקשבה.

– שור, הסתובבנו גם הסתובבנו, ועכשיו הגענו שוב
לאותה שיירה עצמה! – סח העגלון שלי בקול של תרעומת. – הסוסים של
עגלות־הדואר המהירות הם משובחים: משום כך גם מריצים אותם
בלא־מידה; ושלנו סופם שיפסיקו בכלל את הליכתם, אם נמשיך ונסתובב כך
כל הלילה.

 הוא העלה שיעול מגרונו.

– הבה נסע חזרה, האדון, לבל תארע תקלה.

– מה טעם בכך? נגיע סוף סוף לאיזה מקום.

– להיכן נגיע? סופנו שנלין הלילה על פני הערבה. איזה סחף של שלג… אבינו שבשמים!

אם כי היה תמוה הדבר בעיני שהעגלון הקדמי לא תר
כלל אחרי הדרך, אלא זירז את סוסיו בקול עליז והריץ אותם כדי דהרה
מלאה, בו בזמן שניכר היה שאינו יודע עוד את הדרך ואת כיוון
הנסיעה, – בכל זאת לא רציתי עוד להפרד מן החבורה.

– סע אחריהם, – אמרתי לעגלון.

העגלון חזר ונסע, ואולם עכשיו הריץ את הסוסים עוד בפחות רצון מאשר קודם, ולא הוסיף עוד להחליף עמי דברי שיחה.





IV

סופת השלג הלכה וחזקה, ומלמעלה ירד שלג יבש ודק; דומה
היה שמתחילה משתלטת צינת קפאון: החוטם והלחיים נפגעו מן הקור במידה
גדלה והולכת, קילוח אויר קר חדר אל מתחת לפרוה לעתים קרובות
יותר, והיה צורך להדק את הפרוה על הגוף. מזמן לזמן הקישה המזחלה על
פני אדמה חרשית גלויה ומוגלדה בכפור, שהשלג טואטא מעל פניה.
ומכיון שנטלטלתי בנסיעה זו למעלה מחמש מאות וירסטאות, ללא הפסקה של
לינת לילה, התחלתי בלי־משים עוצם את עיני לתנומה, אם כי רציתי מאד
לדעת מה שיגיע לנו בסוף תעייתנו. פעם אחת, כשפקחתי את עיני, ראיתי
לתמהוני, מתוך דימוי שברגע ראשון, והנה אור לבן זרוע על פני הערבה
הלבנה; האופק התרחב במידה ניכרת, הרקיע השחור והנמוך נעלם פתאום,
מכל העברים נגלו לעין הקוים האלכסוניים והלבנים של השלג היורד,
דמויותיהן של הטרויקות בראש נראו באופן ברור יותר, וכשהבטתי
למעלה נעשה דומה לי ברגע הראשון כי העבים נתפזרו ורק השלג הנופל
מכסה את מראה השמים. אותו זמן ששהיתי בתנומה – עלה הירח ושלח את אורו
הקר והבהיר מבעד העננים הקלושים והשלג היורד. המראה שנגלה ברור לנגד
עיני היתה המזחלה שלי, על הסוסים ועל העגלון, ושלוש הטרויקות
הנוסעות בראש: הקדמית, זו המהירה שבה ישב עוד גם עכשיו העגלון בלבד
ישיבה על הדוכן והריץ את סוסיו בדהרה רבה; השניה בשורה שבה ישבו
שנים, ששמטו מידם את המושכות ופרשו להם חמילה3 כעין סוכת־מגן מפני הרוח, והיו הולכים ומעשנים בלי־הרף
במקטרותיהם, מה שניכר היה לפי הזיקים הניתזים מאותו מקום, והשלישית
שלא נראה בקרבה שום בן־אדם ועגלונה, כפי המשוער, שכב וישן
באמצעיתה. ואולם אותו זמן שהתנערתי מתנומתי והתחיל העגלון הקדמי
עוצר מזמן לזמן בסוסיו ותר ומחפש אחרי הדרך; וכשהיינו עומדים
מנסוע – עלתה ביתר עוז יללת הרוח ונראתה באופן ברור יותר שפעת
השלג העצומה המסתחררת באויר. ראיתי איך לאור הירח המעומם על ידי
מערבולת השלג הולך העגלון נמוך הקומה, המחזיק בידו את השוט
העצום, וממשש בו את השלג אשר לרגליו, הולך ונע אנה ואנה בתוך האד
הלבנבן, חוזר וקרב את המזחלה ועולה מתוך קפיצה שמן־הצד על הדוכן, –
ושוב חזרו ונשמעו מתוך שריקת הרוח החדגונית קריאות־קולו הזריזות
והמצלצלות, השלוחות אל הסוסים, וצליליהן של המצילות. ובזמן שהעגלון
הקדמי היה יורד מן המזחלה לחפש אחרי סימני דרך או גדישים, נשמע מדי
פעם מתוך המזחלה השניה קולו העז והבטוח של אחד העגלונים המצעק אל
העגלון הקדמי:

– שמע נא איגנשקה! תעה נתעינו במידה יתירה לצד שמאל:
פנה לימין אל מאחורי הרוח. – או: שלמה אתה מסתובב סתם בתעיה? לך
וסע עם השלג, כפי שהוא פרוש לפניך – והרי אתה יוצא לדרך נכונה. –
או: ימינה פנה, סע קדימה, אחא! ושור, משהו משחיר שם, ודאי עמוד דרך.
– או: תעיה ושוב תעיה, מוטב לך שתתיר את הברוד מן הריתמה ותניח
לו שילך בראש, הלה יביאך ממש אל הדרך הנכונה. – בכך תהיה תקנה
לדבר.

ואולם נותן־העצות עצמו לא זו בלבד שלא התיר את
סוס־הלוי מן הריתמה ולא הלך לתור אחרי הדרך על פני השלג, אלא לא הסיט
אפילו את חטמו ממחבוא פרותו, ובעת שאיגנאשקה־הקדמי החזיר לו פעם
על אחת מעצותיו בצעקה־מרחוק, כי מוטב שהוא עצמו ילך וינהג בראש,
באם הוא יודע דרך נכונה לנסיעה – ענה נותן־העצות כי אילו שימש
עגלון בטרויקה המהירה ודאי שהיה נוהג בסוסים והולך ונוסע בדרך
נכונה. – והסוסים שלנו לא ילכו בראש בתוך המערבולת! – אמר בצעקה.

– לא כגון זה טיבם של הסוסים הללו!

– ואם כך, אל תבלבל את הדעת! – החזיר איגנאשקה ונתן על הסוסים בשריקה עליז.

העגלון האחר, שותפו של נותן־העצות במזחלה, לא פנה
בדברים אל איגנאשקה ולא התערב בכלל באותו ענין, אף על פי שלא פרש
עדיין לשינה, – דבר שהכרתי על פי מקטרתו, שלא פסקה בה האש, ועל פי
זה שקול דיבורו הקצוב היה הולך ונשמע בלי־הפוגות בכל פעם
שעמדנו מנסוע. הוא סיפר אגדה. רק פעם אחת לעת שאיגנאשקה התקין עמידת
הפסקה בפעם הששית או השביעית, נתמלא הלז תרעומת, כנראה, על זה
שמשביתים לו את תענוג הנסיעה, והוא סח בצעקה כלפי איגנאשקה:

– אי לך! למה חזרת ועמדת? שור, זה רוצה למצוא את
הדרך! הדבר אמור: סופת שלג! שעה זו גם פקיד־המדידות לא ימצא את הדרך;
סע לך לפניך כל זמן שהסוסים מקיימים את הנסיעה. מסתבר שהצינה לא תפגע
בנו עד כדי מיתה… סע לך, וחסל!

– כיצד! ולא היה מעשה בשנה שעברה במשולח־הדואר שקפא בקור עד למיתה! – סח העגלון שלי את דבריו.

העגלון אשר לטרויקה השלישית לא יצא כל הזמן מתוך שינה. רק פעם אחת, עם עמידת הפסקה, שלח נותן־העצות צעקת־קריאה:

– פיליפ! א, פיליפ! – ולאחר שלא קיבל שום מענה, חזר ואמר: – ושמא קפא זה בצינה? כדאי לך, איגנאשקה, שתבדוק את הדבר.

איגנאשקה, שהספיק להתפנות לכל דבר, ניגש אל המזחלה והתחיל הודף ומנער את הישן.

הישן השמיע קול נהימה והעלה מפיו אלה.

– הריהו חי, אחים! – אמר איגנאשקה, וחזר ורץ קדימה.
ואנחנו חזרנו שוב לנסיעה, ונסיעתנו היתה אפילו מהירה כל כך,
שהסוסה החומה והפעוטה, סוסת־הלוי במזחלה שלי שהצליפו לה בלי־הרף
בשוט על זנבה, היתה מרקידה לא אחת את רגליה בדהרה לא־זריזה.





V

כבר היתה שעת חצות, כמדומני, משחזרו ובאו אלינו
הזקן הגוץ והאיש וסילי, שרדפו אחרי הסוסים הבורחים. הללו תפשו את
הסוסים ומצאו את עקבותינו והדביקו אותנו. ואולם כיצד הצליחו
לעשות כמו אלה בעלטת הסנורים של סופת השלג בלב הערבה החשופה, –
דבר זה ישאר אצלי בבחינת חידה. הזקן, שנדנד אגב רכיבה את מרפקיו ואת
רגליו ורכב בשעטה על הסוס האמצעי (שני הסוסים האחרים היו קשורים אל
המוסרות: בסופת שלג אין להניח לסוסים שילכו הליכה נפרדת). משהתקרב
לצד המזחלה שלי, התחיל שוב שולח חירופים וגידופים כנגד העגלון
שלי:

– שור, שד עקום־עינים שכמותו! באמת…

– א, הדוד מיטריץ', – צעק וקרא הדובר אשר מן המזחלה השניה, – הישך חי? טפס ועלה אלינו.

ואולם הזקן לא נתן לו מענה, והיה הולך ופולט אלות.
משנעשה דומה לו כי מלא את סאתו, התקרב ברכיבה אל המזחלה
השניה.

– וכי נתפשו כל הסוסים?

– שמא חשבתם שלא נתפסו?

וגופו הקטן צנח במלוא חזהו אל גב הסוס, בעוד זה
שועט והולך, קפץ וירד אל פני השלג, וללא עמידת הפסקה פנה בריצה לצד
המזחלה והשליך את עצמו פנימה, כשרגליו מבצבצות ובולטות מעל פני
דופן המזחלה. וסילי גבה־הקומה הלך וישב בחשאי, כמו מקודם, במזחלה
הקדמית על־יד איגנאשקה, ויחד עם הלז התחיל תר אחרי הדרך.

– שור, איך זה מחרף ומגדף… אבינו שבשמים! – רטן העגלון שלי.

ואחר כך נסענו זמן רב ללא עמידת הפסקה, על פני הישימון
הלבן, בקרב האור הקר והשקוף והמרטט אשר לסופת השלג. בפקחי את עיני –
ובצבצו שוב כנגדי אותו כובע מגושם ואותו גב מכוסה שלג, אותה
קשת ריתמה לא־גבוהה שמתחתה היה הולך ומתנועע ברוח־מקום אחד,
בינות לרצועות העור המתוחות של הרסן, ראשו של סוס־הבינים בעל
הרעמה השחורה, שהרוח הטה אותו בקצב אל הצד האחד; מאחרי הגב נראה שוב
קטון־הסוסים החום, סוס־הלוי מצד ימין, שזנבו מקופל ומקושר דרך
גלילה והוא דופק לסירוגין בדופן המזחלה. אם למטה תביט – והנה אותו
שלג עצמו הולך ונחתך על ידי בדי המזחלה, והרוח מרים ומטלטל את הכל
בעקשנות לצד אחד. לפניך הטרויקות הקדמיות מרחיקות רוץ כדי
רוח־מקום אחד; מימין ומשמאל הכל מלבין ומנצנץ. לשוא תתור העין
אחרי עצם חדש: אין עמוד ואין גדיש ואין גדר – אין לראות מאומה. הכל
לבן, לבן ואחוז־תנועה: פעמים האופק נראה רחוק לאין אפסים, ופעמים
כאילו נעשה צר ומתכווץ מכל צד עד כדי שני צעדים, פעמים קיר גבוה
מבצבץ ועולה פתאום מימין ונע לצד המזחלות, ופתאום ייעלם וישוב
ויעלה לנוכח פנינו ומשם ינוס ויחלוף ממקום למקום, עד העלמו כליל
לאחרונה. ואם למעלה תביט – ונדמה לך מתחילה כאילו זרעו שם אור, ואף
כוכב מנצנץ מתוך הערפל; ואולם הכוכבים מתרחקים ממבטך ומגביהים
יותר ויותר, ואינך רואה אלא את השלג החולף לפני עיניך ונופל על הפנים
ועל צוארון הפרוה; הרקיע אור אחד לו בכל מקום, לובן אחד לו בכל
מקום, והוא מחוסר־צבע וחדגוני ואחוז־תנועה ללא הפוגות. הרוח
כאילו משנה את טעמו: פעמים הוא מנשב מנגד ומדבק את העינים בשלג,
פעמים יטיל מן הצד את צוארון הפרוה על ראשי כמו להכעיס ויטפח בו
על פני כמלגלג, ופעמים יהמה מאחור דרך איזה סדק. האוזן שומעת את
החריקה הרפה והבלתי־פוסקת הבאה מן הפרסות ומבדי המזחלות על פני
השלג, ואת צלצול המצילות המתמוגג והולך בעת שאנו נוסעים על פני
השלג העמוק. רק לסירוגין, משאנו נוסעים על פני אדמה חרשית
ומוגלדת, האוזן קולטת באופן ברור את צפצופי הזירוז הנמרצים של
איגנאט, ואת צלילה המשתפך של אותה המצילה אשר לה קול הקוינטה המצטלצל
ועולה כהד, והקולות האלה ישביתו לרגע בצהלתם את העגמה אשר לישימון,
ואחרי כן ישובו ויעלו בקצב חדגוני, הלוך ופזום, בלי סוף
ובדייקנות קשה עד בלי־נשוא, אותו ניגון אחד שאני מעלה בלי־משים
בדמיוני. אחת מרגלי התחילה חשה בצינה, ומשסובבתי את עצמי, כדי לתקן
את עטיפת גופי, נפל על צוארי והביאני לידי צמרמורת כל אותו השלג
שנצטבר על הכובע ועל הצוארון, אבל בדרך כלל היה לי עוד חם בתחום
המחומם של הפרוה, והייתי נוטה לתנומה.





VI

הזכרונות והציורים הלכו ונתחלפו בדמיוני במהירות מוגברת.

“זה נותן־העצות, שקולו המצעק עוד מהלך מתוך המזחלה
השניה, מה טיבו בבחינת איש מן האכרים? ודאי שהוא צהוב־שער,
מעובה־גוף וקצר־רגלים, – אני מהרהר בפני עצמי, – בדומה לפדור
פיליפיץ' שלנו, הזקן הממונה על המזנון”. והנה אני רואה לפני את גרם
המדרגות שבביתנו רחב־הידים, וחמישה מאנשי־החצר הסוחבים ומעבירים את
הפסנתר מבית האגף בעזרת מגבות, מתוך צעדה כבדה; ואני רואה את
פדור פיליפיץ', שהפשיל את שרוולי מעילו העשוי אריג ננקין, כשהוא
נושא בידו את אחד ממדרסי הפסנתר, מזדרז ורץ לפנים, גורר ופותח את
הבריחים, מושך במקום אחד את הידית, חומק ועובר בין רגלי אחרים,
גורם לכל האנשים הפרעה ומעלה בלי־הרף קול מפיק דאגה:

– אל גבכם, אתם הקדמיים, הקדמיים, הנה כך, את הקצה כלפי מעלה, כלפי מעלה, הכניסה דרך הדלת. עכשיו בסדר.

– יואיל נא ויניח לנו, פדור פיליפיץ'! עשה נעשה
לבדנו, – מנסה להגיד דבר־הערה זה הגנן הלחוץ אל המעקה, שפניו שטופים
אדמומית מתוך התאמצות יגיעה והוא תומך את קצה הפסנתר האחד בשארית
כוחותיו.

ואולם פדור פיליפיץ' אינו מסלק את עצמו.

"ומה פירושו של דבר זה? – הייתי הולך ומדיין
בדעתי, – האם זה מדמה לעצמו כי הוא מועיל ודרוש לענין הכללי, או
שמא רק הנאה לו מכך שאלוהים חננו בכשרון הדיבור הנמלץ, שיש בו מן
הבטחון ומכוח ההשפעה, והוא הולך ונותן את דיבורו לשם תענוג?

מסתבר שזה כך". ואני רואה משום־מה בריכה, חבורת בני־חצר עייפים
המושכים במכמורת, כשרגליהם שקועות במים עד לברכים, ושוב אותו
פדור פיליפיץ', הנושא משפך בידו ונותן את קולו על כל איש ואיש,
מתרוצץ אנה ואנה על שפת הבריכה, ורק מזמן לזמן יקרב אל המים – ובעצרו
בידו את הקרשיונים הזהבהבים ישפוך את המים העכורים וישאב מים חדשים.
והנה שעת צהרים בחודש יולי. אנכי צועד והולך לאיזה מקום על פני עשב
הגן שנקצר זה עכשיו, ועל ראשי לוהטים קוי השמש המאונכים; אנכי עוד צעיר
מאד לימים, חסר אנכי איזה דבר ונפשי משתוקקת לאיזה דבר. אני הולך אל
הבריכה, אל המקום החביב עלי אשר בין ערוגת ורדי־הבר ובין שדירת
הלבנים, ואני שוכב לישון. זכורה לי אותה הרגשה שהיתה אצלי משהבטתי
מתוך שכיבה, מבעד לגזעיהם האדמוניים והקדורניים של ורדי־הבר, אל
פני האדמה, שהעלתה מחורב גרגרי עפר יבשים, ואל ראי הבריכה אשר כעין
הכחול הבהיר. זה היה רגש של שביעת רצון מעצמי ושל עצבות. הכל מסביב
לי היה יפה כל כך והיפה השפיע עלי במידה מרובה כל כך, שנעשה דומה
לי כאילו אני עצמי משובח, ולא הצטערתי אלא על כך שאין איש משתאה
לי. שורר חום. אני משתדל להגיע לידי תנומה, לשם נחמה; ואולם
הזבובים, הזבובים הטורדים, ישביתו גם פה את מנוחתי, מתחילים שתים
עלי ומדלגים בעקשנות ובקשיות, כעין החרצנים, ממצחי אל ידי, דבורה
מזמזמת בקירוב־מקום בתחום הלהט של השמש; פרפרים צהובי כנפים,
הנראים כמו תשושים, מתעופפים ועוברים מעשב אל עשב. אני מביט
כלפי מעלה: עיני תלאינה מהביט – השמש מנצנצת בעוז רב מדי מבעד
העלים של עץ הלבנה המתולתל, המנענע חרש את זלזליו בגובה רב מעל
לראשי, – ודומה כי החום גבר עוד יותר. אני מכסה את פני במטפחת: והנה
מחנק, והזבובים כאילו נדבקים אל כפות ידי, הפולטות רטיבות קלה
של זיעה. האנקורים התחילו טסים ועושים בתחום הסבך של ורדי־הבר, אחד
מחבורתם קפץ ועמד על הארץ במרחק אמה מאצלי, עשה את עצמו פעמים
כמנקר במרץ באדמה, ופנה והתעופף מתוך ערוגת השיחים כשהוא מרעיד
בחריקה את הפארות ומוציא מגרונו קול צפצוף עליז; אנקור אחר קפץ אף
הוא לארץ, הניד את זנבו הקטן, הביט סביבו, השמיע קול צפצוף ועף כעין
החץ בעקבות חברו. מאצל הבריכה הולך ונשמע קול המחבט החובט על גב
הכבסים הרטובים והחבטות הללו יוצאות ונישאות משום מה
בשפל־מקום, על פני משטח המים. הולך ונשמע קול דברים וצחוק
והשתקשקות מתרחצים. נשיבת רוח עברה והרעישה את צמרות הלבנים תחילה
במרחק רב מאצל מקומי, והנה קרבה ובאה עד הנה ואני שומע בהנידה את
הדשאים, הנה רעדו תחתיהם גם העלים אשר בערוגת ורדי־הבר וינועו על
פני זלזליהם, והנה הגיע אלי קילוח רענן והרים את קצה המטפחת ודגדג
בפני המיוזעים. במפתח המטפחת המורמה נכנס זבוב והתחיל מתלבט
כנפחד ליד פי הרטוב. איזה זלזל יבש לוחץ תחתי בגבי. לא, אין תקוה
לי משכיבה זו: אלך וארחץ במים. ואולם אני שומע פתאום מאצל הערוגה
ממש שעיטת צעדים נמהרים וקול מביע־פחד של אשה.

– אוי ואבוי, איזה אסון! ואין למצוא אף איש מן הגברים.

– מה קרה, מה? – שואל אנכי, בצאתי בריצה אל תחום
השמש, אצל האשה מן המשרתות העוברת על פני במרוצה ומשמיעה קולות
אנקה. זו אך מסתובבת ומעיפה בי עיניה, מניעה ידיה וממשיכה בריצתה.
והנה אני רואה גם את מטרונה הזקנה בת השבעים רצה לעבר הבריכה, כשהיא
כובשת בידה את המטפחת המשתמטת לה מעל ראשה וגוררת את אחת מרגליה
הנתונה בגרב של צמר. ילדות שתים עוברות בריצה כשהן אוחזות זו
ביד זו, וילד כבן עשר, הלובש לגופו את מעיל אביו, אוחז בשמלת הבד
של אחת הילדות ועושה את דרכו מאחור.

– מה קרה? – שואל אנכי את בני החבורה.

– מוז’יק4 טבע.

– היכן?

– בבריכה.

– מי הוא? משלנו?

– לא, אחד שעבר בכאן.

– העגלון איון, הגורר את מגפיו הגדולים על פני העשב
הקצור, וסוכן המשק יעקוב, המוליך ביגיעה את נשימתו, הולכים ורצים
לעבר הבריכה, ואני הולך ורץ אחריהם.

זכור לי הרגש שהשמיע את קולו בקרבי: “קום וקפוץ אל
המים ומשה את המוז’יק, הצל את חייו וכל האנשים מסביב ישתאו למעשיך”,
הוא הדבר אשר אליו התאויתי באמת.

– היכן המקום, היכן? – שואל אנכי אצל חבורת אנשי החצר שהתקבצו על שפת הבריכה.

– הרי זה שם, בעצם המערבולת, קרוב לעבר האחר, על־יד
בית־המרחץ כמעט, – אומרת הכובסת, כשהיא אוספת על גבי האסל את
הלבנים הרטובים.

– רואה אנכי שזה צולל במים; והוא עולה פתאום מעלה
וחוזר ושוקע, ושוב נראה למעלה ונתן קול צעקה: “אני טובע, הצילו!”
וירד אל התהום, ורק סימן של בועות נשאר על פני המים. בכך הבינותי,
שאיש מוז’יק נמצא בטביעה. ומיד התחלתי צווחת: הצילו, מוז’יק
טובע!

והכובסת, שעמסה את האסל על כתפה, פנתה ללכת בשביל הנמשך מאצל הבריכה, כשהיא מנדנדת אגב הליכה צד אחד מגופה.

– עוון נתגלגל עלינו! – אומר יעקוב איואנוב, סוכן
המשק, בקול מפיק יאוש. – כמה טרחות נצטרך לטרוח עכשיו בגינו של
בית־הדין החקלאי – קץ לא יהיה לדבר.

איזה איש מן המוז’יקים, נושא מגל, נדחה ועבר בין קהל
הנשים והילדים והזקנים, המתגודדים מעבר הבריכה האחר, תלה את מגלו על
ענף של עץ הערבה והתחיל פושט את בגדיו.

– והיכן זה, היכן מקום הטביעה? – שואל וחוזר ושואל
אנכי, כי ברצוני לקפוץ ולהגיע אל המקום ההוא ולעשות מעשה בלתי
שכיח.

ואולם הללו רומזים לי על משטח הבריכה החלק, שהרוח
החולפת עושה לסירוגין את פניו גבים גבים. קשה לי להבין כיצד זה
הגיע לטביעה; ומשטח המים נסוך ועומד כדרכו חלק ונאה ואדיש והוא
מתנוצץ כעין הזהב מול שמש הצהרים. ואני מדמה כי לא אוכל לעשות דבר,
לא אביא שום איש לידי השתוממות, מה גם שאין מלאכת השחיה שלמה בידי;
ואותו מוזי’ק כבר פושט את כתנתו בדרך הראש, ובעוד רגע יקפוץ
אל המים. כל הקהל מביט בו בתקוה ובחרדת ציפיה; ואולם המוז’יק,
לאחר שהעמיק במים עד למרום כתפו, חוזר ועולה במתינות ומעלה על
גופו את הכותונת: אין הוא יודע לשחות.

אנשים מוסיפים לבוא בריצה, ההמון הולך ורב, הנשים
אוחזות זו ביד זו, ואולם אין איש מתחיל בדבר עזרה. אלה שבאו
מקרוב מחלקים עצות, משמיעים גניחות ומעלים על פניהם פחד ויאוש;
ומאלה שהקדימו לבוא מקצתם קונים להם ישיבה על גב העשב, לאחר שנתעייפו
מעמידה, ומקצתם חוזרים ופורשים לדרכם. הזקנה מטרונה שואלת אצל הבת
אם סגרה את פי התנור; הנער הלבוש מעילו־של־אבא הולך וזורק בכונה
רבה צרור אבנים אל המים.

אך הנה בדרך המדרון אשר מאצל הבית רץ ובא הכלב
טרזורקה, כלבו של פדור פיליפיץ', כשהוא נובח נביחות ומביט
לאחור כתמה; והנה נגלתה מאחרי ערוגת הורדים גם דמות האיש עצמו, הרץ
במורד ההר וצועק איזה דבר.

– מדוע אתם שוהים ועומדים? – צועק הוא בפשטו מעל
עצמו תוך כדי ריצה את מעילו. – אדם טבע והללו שוהים ועומדים!
הביאו חבל!

 כל הניצבים תולים בפדור פיליפיץ' עינים אומרות
פחד ותקוה, בעת שהוא עצמו, נשען על כתפו של אחד המשרתים המוכן
לעזרה, דוחק וחולץ את עקב נעלו הימנית בחרטומו של הנעל
השמאלית.

– הרי זה שם, מקום שנצטופפו האנשים, הנה שם, לצד ימין אצל עץ הערבה, פדור פיליפיץ', – מסביר לו מישהו.

– יודע אני, – עונה פדור פיליפיץ', ובהרעימו את

מצחו, ודאי לשם תשובה כנגד סימני ההתביישות המתגלים אצל קהל הנשים,
הוא פושט את כתנתו, מוריד את הצלב הקטן, ונותנו על יד הנער־הגנן
העומד לפניו ביראת כבוד, והולך ויורד אל הבריכה בצעדו צעדים
נמרצים על פני העשב הקצור.

טרזורקה, שקצרה בינתו מהבין מה הדבר הגורם לו לבעליו
שיגיע לידי מהירות תנועה, קונה לו עמידה לצד ההמון, אוכל ובולע
מתוך מצמוץ פה כמה חוטי עשבים מאצל שפת המים, מביט כשואל לעבר
אדוניו, ופתאום הוא משמיע צריחה עליזה ורץ וקופץ ביחד עם אדוניו אל
המים. ברגע הראשון אין רואים מאומה, מלבד הקצף והרסיסים הניתזים
ומגיעים אפילו עד למקומנו; אך הנה פדור פיליפיץ‘, בחתרו בידיו
מתוך תנועות נאות, מרים ומוריד את גבו בקצב, מתחיל שוחה לצד
הבריכה האחר וגומא בשחיה זריזה את פני המים; וטריזורקה, המעלע עד
למחנק גרונו, נחפז לחזור על עקבותיו, ומשהגיע למקום ההמון הוא
מנער מעל עצמו את המים ומשפשף את גבו על פני החוף לשם הסתפגות.
אותה שעה, כשפדור פיליפיץ’ מתקרב בשחיה אל העבר האחר, שנים עגלונים
באים בריצה עד למקומו של עץ הערבה ובידיהם מכמורת כרוכה על גב מקל.
פדור פיליפיץ' זוקף משום־מה את שתי ידיו, צולל במים וחוזר וצולל
בשניה ובשלישית, כשהוא מזרים מדי פעם מפיו קילוח מים, משכו
עכשיומתקין בתנועה נאה את שערותיו ומונע את עצמו מהשיב דבר על
השאלות הניתכות עליו מכל צד. לבסוף הוא עולה על החוף ואינו מצווה
לעשות שום דבר, מלבד אשר לפרוש את המכמורת. והנה שולים את המכמורת,
אבל אין בה דבר מלבד טיט וכמה קרשיונים קטנים המתחבטים בתוך הטיט.
בשעה שמשליכים בשניה את המכמורת לתוך המים – אני הולך ועובר על העבר
האחר.

שומעים רק את קולו של פדור פיליפיץ', המחלק פקודות,
את שקשוק החבל על פני המים וגניחות אימה. החבל הרטוב, הקשור אל הכנף
הימנית המתכסה והולכת בעשבים, משתלשל ועולה מתוך המים.

– משכו עכשיו כולכם יחד, התלקטו יפה למשיכה, בחבורה!
– נשמע קולו של פדור פיליפיץ'. מתגלים ועולים שולי המכמורת המזילים
מים.

– יש משהו, – המשיכה היא בקושי, חברים! – מכריז מישהו.

והנה גם הכנפים, שבתחומן מפרפרים שנים־שלושה
קרשיונים קטנים, עולות ונמשות מן המים, כשהן מרטיבות וכופפות בדרכן
את העשבים. ועוד מעט ומבעד השכבה הדקה והנעה של המים המודלחים מתגלה
משהו בתוך הרשת המתוחה. אנחת אימה חרישית, הנשמעת היטב בדממה המלאה,
עוברת בתוך המון הצופים.

– משכו, משכו יפה, הוציאו למקום יבש! – נשמע קולו
הנמרץ של פדור פיליפיץ', והללו גוררים את הטבוע דרך גלגול, על פני
גבעולי החרול והלפה הקצורים, עד למקומה של הערבה.

והנה אני רואה לפני בדמיוני את דודתי הזקנה וטובת הלב
הלבושה שמלת משי, רואה את השמשיה שלה כעין הסגול הבהיר, עם זר
השולים מסביב, השמשיה הנראית משום־מה תפלה ביותר למול מחזה המות הזה
הנורא בפשטותו, אני רואה את פניה המוכנים לפתוח מיד בבכיה.
זכורה לי הבעת האכזבה שנתבטאה על אותם הפנים בגלל זה שלא היתה כאן
הזדמנות להשתמש איזה שימוש שהוא בארניקה, זכור לי הרגש הקשה והמצער
שאחזני בשעה שהיא סחה לי מתוך אנוכיות תמימה שבאהבה: “נלך מכאן,
יקירי. הה, כמה נורא הדבר! ואתה הלא דרכך לרחוץ ולשחות תמיד
ביחידות”.

זכור לי כיצד להטה ויקדה אז השמש אל פני האדמה החרבה,
המתפוררת לעפר מתחת לרגלים, כיצד נשתקף זהרה בראי הבריכה, איך
שיבוטות מגודלות פרפרו במים סמוך לגדות ובלב הבריכה רגעו
נחילים של דגים קטנים את ראי המים, איך נץ טס במרום הרקיע והיה הולך
ומרחף על פני אפרוחי האוזים, שיצאו בשקשוק וברעש דרך קני הסוף
ושחו לאמצעיתה של הבריכה, ועבים לבנים ומסולסלים ומבשרי סופה
התקבצו בקצה האופק, זכור לי איך המדמנה, שנגררה עם המכמורת אל
החוף, הלכה ונתמתחה לאט לאט, ואיך אחר כך, בעברי על פני הסכר, קלטה
אזני שוב את קול החבטה של מחבט הכביסה הנישא על פני הבריכה.

ואולם מחבט כביסה זה קולו כקולם של שנים מחבטים
המצטרף לטרציה, והקול מלאה ומצער אותי, ביחוד שיודע אני – אותו
מחבט הוא פעמון ופדור פיליפיץ' לא יוכל להשתיקו. ומחבט זה, כסד
של עינוי, לוחץ על רגלי האחוזה צינה, – ואני שוקע בתנומה.

הקיצותי, כשהיה נדמה לי, שאנו דוהרים ונוסעים במהירות יתירה, וקולות שנים סחים זה לזה סמוך אצלי ממש:

– שמע נא, איגנאט, בבקשה איגנאט! – סח קולו של עגלוני,
– קח עמך את הנוסע – בין כך וכך אתה הולך בנסיעה, ובשל מה אהיה
דוהר חינם גם אנכי! קחהו נא!

קולו של איגנאט מחזיר מענה סמוך אצלי ממש: – ומה הנאה
לי בכך שאהיה חייב שמירה לגבי הנוסע הלז? הישך מעמיד מחצית־בקבוק
לשתיה?

– אי־אפשר במחצית… דייני ברביעית.

– הרי לך: רביעית! – צועק ואומר קול אחר: – וכי כדאי לייגע את הסוסים בשל רביעית?

אני פוקח את עיני. שוב מנצנץ לפני עיני אותו שלג
מתנועע ומבהיל, שוב נראים העגלונים והסוסים, אלא שבסמוך לי אני
רואה מזחלה. עגלוני הדביק את איגנאט, ואנו נוסעים שעה ארוכה למדי
בשורה אחת. אם כי הקול מן המזחלה האחרת מייעץ ואומר כי לא כדאי
לקבל פחות ממחצית־בקבוק, הרי איגנאט עוצר פתאום בטרויקה.

– תעביר לכאן את המטען; יהי כך משמע שמזלך גרם. משנחזור מחר תעמיד לנו רביעית. וכי מרובה מטען זה שלך?

עגלוני קופץ ויורד אל פני השלג בזריזות שלא לפי
טבעו, מחוה לי קידה ומציע את בקשתו שאעבור למזחלתו של איגנאט. אני
נותן לכך את הסכמתי הגמורה; אבל ירא־שמים זה מן המוז’יקים מרוצה,
כנראה, במידה כזו שהוא מרגיש צורך לכפות על מישהו את רחשי תודתו
ושמחתו. הוא מחוה קידות, מחלק תודות לי ולאלושקה
ולאיגנאשקה.

– עכשיו מותר להודות לאל שמים! ואילו לא כך, אבינו
שבשמים! מחצית הלילה עמדנו בנסיעה, ונסיעה זו מי יודע מה סופה. הלז
ודאי שיביא את כבודו עד המקום, אדוני־רחימאי, והסוסים שלי אין בהם
עוד כוח להליכה.

והוא הולך ופורק את החבילות בזריזות יתירה.

אותו זמן, משהעביר את המטען, הלכתי עם הרוח, שהיה
מטלטל אותי ממש, ונגשתי אל המזחלה השניה. מזחלה זו, ביחוד מאותו צד
ששם פרושה היתה החמילה על ראשי העגלונים השנים לשם מחסה מפני הרוח,
נתכסתה שכבה עבה של שלג; ואולם מאחורי החמילה היה תחום נוח ושקט.
הזקן הגוץ שכוב היה כמקודם כשרגליו מבצבצות ועולות למעלה, וזה
המספר היה הולך ומושך בסיפורו: "באותו זמן עצמו אשר שר־הצבא
בא, משמע, בשם המלך, משמע, אל מאריה אשר בבית־הכלא, באותו זמן עצמו
אומרת לו מאריה: “אדוני איש הצבא! לא איש דרוש אתה לי ולא אוכל לתת
לך את אהבתי, משמע שאין אתה מאהב לי; והמאהב שלי הוא אותו הנסיך
עצמו”.

“באותו זמן עצמו”… נתכוון זה לפתוח בהמשך־דברים, אלא משהבחין בי הפסיק לרגע והתחיל מלהיב את מקטרתו.

– מה, האדון, וכי בא לשמוע אצלנו סיפור־מעשה? – סח האחר, זה שכיניתיו בשם נותן־עצות.

– הרי אני מוצא אצלכם מסיבה עליזה! – אמרתי אנכי.

– אנו סתם כך, שלא להשתעמם, – הרעיונות אינם מטרידים, לפחות.

– הגידו נא, שמא אתם יודעים היכן אנו נמצאים עכשיו?

שאלה זו, כך היה דומה לי, לא נתקבלה על ידי העגלונים ברצון.

– מי זה יבחין וידע מקומנו עכשיו? שמא נתעינו והגענו עד לחנייה של קאלמיקים, – החזיר לי נותן־העצות.

– ומה נעשה עכשיו? – שאלתי.

– מה המעשה שנעשה? הרי אנו עומדים בנסיעה, אפשר שנגיע גם לנסיעה נכונה, – אמר הלז בקול מביע אי־רצון.

– כיצד, ואם לא נגיע לנסיעה נכונה והסוסים יעמדו בתוך השלג, מה נעשה אז?

– מה נעשה! לא כלום.

– הרי יש סכנה שנקפא בקור?

– ידוע, יש סכנה שכזו, שכן אין רואים עכשיו סימן של
גדישים: משמע שנכנסנו באמת לתחום הקאלמיקים. עיקר הדבר עכשיו להשגיח
בסימני השלג.

– ואתה מתיירא באמת, האדון, שמא תקפא בקור? – שאל הזקן הגוץ בקול רועד.

אם כי זה התכוון לכאורה ללגלג עלי, הרי נראה היה שכל עצמותיו מרחפות מקור.

– באמת, הצינה נעשתה קשה ביותר, – אמרתי אנכי.

– אי לך, האדון! ממני ראה ועשה: לסירוגין תקום ותעבור בריצה על פני השלג – זה יביא לך חמימות.

– סגולה טובה ביותר היא לרוץ אחרי המזחלה, – סח נותן־העצות.





VII

– יואיל נא כבודו, הכל מוכן! – צועק אלי אלושקה מאצל המזחלה הקדמית.

סופת השלג היתה עזה כל כך, שרק בהתאמצות יתירה,
בכופפי את גופי לפנים ובהאחזי בשתי ידי בכנפות מעילי, יכולתי
לצעוד על פני השלג הנע, המתפזר בכוח הרוח מתחת לרגלים, ולעבור את
הצעדים המעטים שהבדילו ביני ובין המזחלה. העגלון הקודם שלי כבר היה
עומד על ברכיו באמצעיתה של המזחלה הריקה, אך משהבחין בי הוריד את
כובעו העצום, כשהרוח מרים אותו רגע בשצף קצף את שערותיו כלפי
מעלה, ותבע ממני מתנת־כסף לשתיה. דומה שלא שיער כלל שאמלא את בקשתו,
שכן סירובי לא גרם לו כל צער. הוא החזיר לי תודה גם בשל כך, העלה
את כובעו על ראשו וסח לי דיבור: “יתן לך ה', האדון”… ואחר כך
משך במושכות, מצמץ בשפתיו והפליג ונסע מעל פנינו. מיד התנער גם
איגנאשקה במלוא גבו, ונתן את קולו על הסוסים. וקול חריקת השלג
וצעקות העגלונים אל הסוסים וצלילי המצילה חזרו והחרישו את יללת
הרוח, שגברה ביותר בשעת עמידתנו על המקום.

כרבע שעה לאחר החלפת המקום לא נתתי שינה לעיני,
והעסקתי את עצמי בכך שהסתכלתי בדמותו של העגלון החדש ובסוסים.
איגנאשקה ישב על הדוכן ישיבה של בן־חיל, הרקיד בלי־הפוגות את גופו,
שלח על הסוסים את ידו אשר עם השוט המשתלשל, העלה מפיו קריאות־צעקה,
דפק את רגליו זו בזו, ובכפפו את עצמו לפנים היה מתקן לסוס־הבינים
את האפסר, שהיה מסיט את עצמו בלי־הרף לצד ימין. האיש לא היה גדול
בקומה, אבל מבנה גופו היה משובח, לפי הנראה. מעל למעיל הקצר לבש
חמילה לא משונסת באבנט, וצוארונה היה מופשל כמעט לאחור; צוארו היה
גלוי לגמרי, מגפיו לא מעשה לבד אלא עשויים עור, וכובעו קטן והאיש
מוריד ומתקין אותו בלי־הרף. מכסה לאזניו שימשו לו רק שערותיו.
בכל תנועותיו ניכר היה לא רק מרץ בלבד, אלא במידה מרובה עוד
יותר, כפי שנדמה לי, הרצון לעורר אצל עצמו את המרץ. ואולם ככל
שהפלגנו בנסיעתנו כן הוסיף, לשם השבחת הגוף, להרקיד את עצמו על
הדוכן, לדפוק את רגליו זו בזו ולהחליף דברי שיחה עמי ועם אלושקה:
דומה היה לי שהוא חושש שמא תתעגם עליו רוחו. והיה טעם לדבר: אם כי
הסוסים היו נוחים, הרי הדרך הלכה ונעשתה קשה יותר ויותר וניכר היה
כי רצון־ההליכה של הסוסים הולך ופוחת: העגלון הוכרח מעכשיו להצליף
עליהם בשוט, וסוס־הבינים, סוס נוח ומשובח ומתולתל, כבר מעדה
רגלו שתי פעמים, ואם כי מיד, משנפחד מכך, הסיט את עצמו לאחור והרקיד
את ראשו כלפי מעלה כמעט עד כדי נגיעה במצילה. סוס־הלוי הימני,
שהשגחתי בו בלי־משים, השמיט במידה ניכרת את חבל הריתמה, מלבד שציצית
העור הארוכה של האפסר התלבטה ורקדה מן הצד הפונה לצד חוץ, ותבע
הצלפות שוט, אלא שמתוך הרגל של סוס נוח, וחם מזג אפילו, הצטער
כביכול על חולשתו, הוריד והרים חליפות את ראשו בזעף והיה כתובע
את הרסן. ואמנם איום היה הדבר לראות כיצד סופת השלג והצינה גוברות
והולכות וכוח הסוסים פוחת והולך והדרך נעשית קשה יותר ויותר,
ואנחנו אין לנו כל ידיעה בדבר היכן אנו נמצאים ומה הכיוון שנכוון
את דרכנו, לא רק את הדרך לתחנה אלא אפילו דרך המוליכה בכלל לאיזה
מקום־מחסה, – ומבדח ומוזר היה לשמוע כיצד המצילה מצלצלת והולכת
במידה כזו של עליצות וחירות, ואיגנאטקה מזרז בקריאותיו את הסוסים
בערות ובאופן נאה כל כך – כאילו בצהרי יום של חג הטבילה,
בהיות השמש על פני הכפור, אנו מפליגים ומטיילים להנאת החג על פני
רחובו של כפר, – וביחוד מוזר היה לחשוב כי אנו הולכים ונוסעים,
ומחישים את נסיעתנו, ממקום שאנו נמצאים בו אי־אן למקום אחר.
איגנאטקה פתח ואמר איזה זמר, אמנם בקול גרוני תפל, אך בהגבהת־קולו
בהפסקות, שבהן היה מעלה צפצוף מפיו, עד כי לשמע הזמרה הזאת נראה
משונה הדבר להרגיש פחד.

– הי־הי! על שום מה אתה צווח בגרונך, איגנאט? – נשמע קולו של נותן־העצות: – עשה עמידה לשעה קולה!

– כיצד?

– עשה עמי־י־דה!

איגנאט עצר בסוסים. ושוב נכלאו כל הקולות, ורק
הרוח נתנה את המיתה ואת צפצופה, והשלג המסתחרר התחיל יורד על המזחלה
בשפע גדול יותר. נותן־העצות ניגש אלינו.

– מה הדבר?

– מה הדבר! להיכן אתה מכוון את דרכך?

– אלוהים יודע!

– שמא צינה אחזה ברגליך, שאתה מוליך אותן בדפיקה כזו?

– עולפו עד־גמירא.

– כדאי לך שתלך לתור: הנה שם־שם מנצנץ משהו – ודאי מקום חנייה של קאלמיקים. ואגב הליכה תעלה גם חמימות ברגליך.

– ניחא. החזיקה בסוסים… הא לך.

ואיגנאט פנה לרוץ בכיוון לאותו מקום.

– צריך להתבונן ולגשת עד כל מקום ומקום: כך יתברר
לך הדבר; שאם לא כן מה טעם בנסיעה כזו ללא תבונה! – סח אלי
נותן־העצות. – שור, כיצד זה העביד את הסוסים עד לידי יזע!

כל אותו הזמן שאיגנאט עשה את הליכתו, – וזמן זה היה
ממושך כל כך, שהתחלתי אפילו לחשוש שמא נתעה בדרכו – היה
נותן־העצות הולך וסח אלי בקול של מנוחה ובטחון, כיצד יש להתנהג
בזמן של סופת שלג, תחבולה טובה ביותר היא להתיר סוס מן הריתמה
ולשלח אותו לנפשו, ואותו סוס, מותר לקיים דבר זה בשבועה, יורה
את הדרך, ועוד אמר שלפעמים אפשר למצוא את הדרך לפי הכוכבים, ושאילו
היה הוא נוהג במזחלה הקדמית – הרי היינו נמצאים זה־כבר
בבית־התחנה.

– ובכן, נמצא לך דבר־מה? – שאל זה אצל איגנאט, שחזר
והתקרב אלינו בצעדים כבדים, כשהוא צועד ושוקע בשלג כמעט עד
לברכים.

– ודאי שנמצא, רואים מקום־חנייה של קאלמיקים – השיב
איגנאט מתוך קוצר נשימה, – אבל אין לדעת מה טיבו של מקום זה. דומה,
אחא, שנתעינו בנסיעה עד לבית־הקיץ הפרולגובי. יש לנטות עכשיו לצד
שמאל.

– הבלים בפיך! הללו ודאי אהלי החנייה שמאחרי המושב, – התריס נותן־העצות.

– הרי אני אומר לך שלא כך!

– ואני, שהבטתי לשם בעיני, יודע שזהו אותו המקום;

ואם לא אותו מקום, הרי זה טמישבסקו. בין כך וכך יש לנטות לצד
ימין: בדרך זו נגיע מיד אל הגשר הגדול אשר עם הוירסטה השמינית.

– הרי אומרים לך שלא כך! הן בעיני ראיתי! – השיב איגנאט בהתרגזות.

– אי־לך, אחא! וכך אומר עגלון!

– ודאי שכך אומר עגלון! קום ולך אתה עצמך לשם.

– על שום־מה אלך לשם! ברור לי בין כך וכך.

איגנאט נתכעס, כנראה: קפץ ועלה על הדוכן בלי לענות דבר, והריץ את הסוסים להמשך נסיעה.

– שור, כמה עולפו הרגלים שלי: עד שאין להעלות בהן
כל חמימות, – סח זה לאלושקה, כשהוא ממשיך לדפוק ברגליו לעתים
קרובות יותר ויותר ולחפון ולשפוך את השלג שחדר לבתי
המגפים.

ואותי אחזה תשוקה עזה לשינה.





VIII

"האומנם אני מתחיל קופא, – הרהרתי תוך כדי תנומה,

– אומרים שהקפאון מתחיל תמיד דרך שינה. הטביעה מיתה יפה מן הקפיאה,
מוטב שימשוני מן המים במכמורת; אבל אין הבדל בדבר – אם טביעה ואם
קפיאה, – אילו רק נפטרתי מאותו מקל המנקר בגבי ואילו ירדה עלי שכחת
חושים".

לרגע ירדה עלי שכחה.

“מה יהיה בכל זאת סופו של דבר? – אני סח לעצמי פתאום
במחשבה, בפקחי את עיני רגע אחד ובהסתכלי בשטח הלבן, – מה יהיה סופו
של דבר? אם כך יהיה שלא נגיע למקום גדישים והסוסים יעמדו מלכת, דבר
העומד להתרחש בקרוב, כנראה, הרי כולנו נמות בצינה”. אני מודה
ומתודה, שאם כי הרגשתי כעין יראה בלבי, הרי הרצון שיארע לנו
משהו בלתי־רגיל, שיש בו מן הטראגיות – חזק היה בקרבי מאותה מידה
קטנה של יראה. דימיתי לי כי יהיה בכך משום דבר נאה, אם לעת בוקר
יביאונו הסוסים מאליהם לכפר אחר זר ומרוחק, כשאנחנו קפואים למחצה
מצינה ואחדים מחבורתנו קפואים אפילו עד למיתה. ובדרך זו נישאו
וחלפו דמיונותי במהירות ובבהירות בלתי שכיחה. הסוסים עמדו מלכת,
השלג נערם בשפע הולך וגדול, ומדמות הסוסים לא נראו לעין אלא הקשת
והאזנים; אך פתאום מופיע למעלה איגנאשקה, הנוהג בטרויקה שלו ועובר
וחולף על פנינו. אנחנו מתחננים וצועקים אליו כי יקחנו עמו, אך
הרוח מסער את הקול והקול לא ישמע. איגנאשקה צוחק לו, מצעק על
הסוסים, מעלה שריקות מפיו ומתרחק מעל פנינו כשהוא יורד לתוך נקיק
מלא שלג. הזקן הגוץ קופץ ועולה על גב סוסו, מנדנד את מרפקיו ורוצה
להריץ את סוסו, אבל אינו יכול לזוז מן המקום; עגלוני לשעבר, בעל
הכובע העצום, מתנפל עליו, מפילו לארץ ורומס אותו על פני השלג.
“אתה מכשף!” – צועק עגלוני, – אתה מחרף־ומגדף! בוא ונסתובב יחד
בתעיה". ואולם הזקן הגוץ מבקע בראשו את מעבה השלג והריהו לא זקן
גוץ אלא ארנב, והוא רץ ובורח מעל פנינו. כל הכלבים רודפים אחריו.
נותן־העצות, שדמותו כדמות פדור פיליפיץ‘, אומר שהכרח לנו כי נשב
כולנו במעגל, ואין תקלה בדבר אם יכסנו השלג: כך נהיה שרויים
בחמימות. ואנו שרויים באמת בחום ובנעימות, אלא שאנו חשים
בצמאון. אני מעלה את תיבת היינות ומגיש לכל החבורה רום מהול
בסוכר, ואף אני עצמי שותה בהנאה רבה. מספר האגדות הולך ומגיד
איזו אגדה על אודות הקשת בשמים, – והנה היתה על ראשנו תקרה עשויה
שלג וקשת. “עכשיו נתקין לנו איש איש חדר בתוך השלג ונפרוש לשינה!”
אומר אנכי. אני מתקין לי חדר ורוצה להכנס לתוכו; ואולם פדור
פיליפיץ’, שהבחין וראה את כספי המונח בתיבת היינות, אומר: “אל
תזוז! הב את כספך. בין כך וכך אתה הולך למיתה!” והוא תופסני
ברגלי. אני מוסר את כספי, ואיני מבקש אלא שירפו ממני; אבל הללו אינם
מאמינים שזה כל כספי, והם רוצים להרגני. אני תופס את ידו של הזקן
הגוץ והולך ומנשק אותה מתוך תענוג שאין לשער: כף ידו של הזקן
היא ענוגה ומתוקה. מתחילה הוא מסיט את ידו מאצלי, אבל מיד הוא חוזר
ומושיט לי אותה יד, ולא עוד אלא שאף הוא מתחיל מלטפני בידו האחרת.
אלא שפדור פיליפיץ' מתקרב ומתחיל מאיים עלי. אני בורח אל חדרי, אבל
אין זה חדר אלא מסדרון ארוך ולבן, ומישהו אוחזני ברגלי. אני חולץ את
עצמי. בידי האיש שהחזיקני נשארים בגדי וחלק מעורי; ואולם אני מרגיש רק
קור ובושה, – ורגש הבושה שלי עוד גובר בשל כך, שדודתי, – השמשיה
על ראשה ותיבת־אוסף של רפואות הומאופטיות תחת זרועה, – הולכת
ובאה לקראתי שלובת זרוע עם הטבוע. הללו צוחקים להם ואינם מבינים את
פירוש הרמזים שאני שולח כנגדם. אני מטיל את עצמי לתוך המזחלה. רגלי
נגררות על פני השלג, ואולם אותו זקן גוץ רודף אחרי, כשהוא מנדנד
את מרפקיו. הזקן עוד מעט ויתקרב אלי, אבל אני שומע קולם של שנים
פעמונים המצלצלים מנגד, ואני יודע כי אמלט מן הסכנה אם אגיע למקום
הפעמונים. צלצול הפעמונים הולך ונעשה ברור יותר; אבל אותו זקן
גוץ השיגני ורבץ עלי כשבטנו על פני, באופן שקול הפעמונים אינו
נשמע לאזני אלא במידה כל־שהיא. שוב אני תופסהו בידו ומעניק לזו
נשיקות, אבל זקן לא דמות זקן לו, אלא דמות הטבוע… והוא צועק:
“איגנאשקה! עצור־נא, הנה שם, כמדומני, הגדישים של שדות אחמאט! לך
ובדוק את הדבר!” בכך יש משום אימה שהיא למעלה מכוחותי. מוטב
שאתעורר משנתי…

אני פוקח את עיני. הרוח הטיל על פני את כנף המעיל אשר
לאלושקה, אחת מברכי מגולה, אנחנו נוסעים על פני משטח חשוף, וקול
הטרציה של המצילות עולה ומצלצל בצלילות גמורה באויר, כשהוא מעלה
מתוכו את ההד המרעיד של הקוינטה.

אני תר בעיני לראות את הגדישים. אבל תחת גדישים אני
רואה, כשעיני כבר פקוחות לגמרי, איזה בית עם גזוזטרה וקיר־מבצר
ששפתו עשויה חריצים. אין לי ענין רב להתבונן היטב באותו בית
ובאותו מבצר: בעיקרו של דבר אני רוצה לראות שוב את המסדרון הלבן
שרצתי קודם על פניו, לשמוע את צלצול הפעמון של בית היראה ולנשק
את כף־היד של הזקן הגוץ. אני עוצם את עיני ושוקע בשינה.





IX

ישנתי שינה עמוקה; אך קול הטרציה של המצילות היה הולך
ונשמע כל הזמן, ונתגלם בחלומי פעמים בצורת כלב הנובח ומתנפל עלי,
פעמים בצורת עוגב שאני אחד מחליליו, ופעמים בצורת חרוזי שיר
בצרפתית שאני כותב אותם. פעם נדמה לי בחלומי כאילו אותה טרציה
היא מכשיר של עינוי, שהמענים לוחצים בו בלי־הרף את עקב רגלי הימנית.
הרגשה זו היתה חזקה כל כך, שהקיצותי ופקחתי את עיני מתוך שאני
משפשף את רגלי. זו רגלי התחילה קופאת מצינה. הלילה היה כמו קודם בהיר,
אטום, לבן. אותה תנועה שמקודם טלטלה אותי ואת המזחלה; אותו
איגנאשקה ישב נטוי על צדו וחבט את רגליו זו בזו; אותו סוס־לוי,
המותח את צוארו ומוליך את רגליו כדי הרמה לא־גבוהה, רץ בשעט על פני
השלג העמוק, הציצית רקדה על פני האפסר והצליפה על בטן הסוס. ראשו של
סוס־הבינים, עם הרעמה המתנפנפת, התנועע בתנועה קצובה, כשהוא מותח
ומרפה חליפות את רצועות הרסן הקשורות אל הקשת. השלג הסתחרר מנגד,
שפע וכיסה מן הצד את בדי המזחלה ואת רגלי הסוסים עד לברכים, ונערם
מלמעלה על הצוארונים ועל הכובעים. הרוח סערה חליפות מימין ומשמאל,
הנידה כמשחקת את הצוארון ואת כנף החמילה אשר לאלושקה ואת רעמתו של
סוס־הלוי, ונתנה קול יללה בתוך הקשת ואל היצולים.

הקור הלך וגבר במידה מבהילה, ומשהייתי מסיט את ראשי
מתחום הצוארון – מיד בא בסחרחורת השלג היבש והקר כקרח ונתכנס
לתוך הריסים והאף והפה, והטיל את פתותיו לתוך הצואר; תביט מסביב –
והנה הכל לבן, בהיר ומושלג, לא נראה דבר מלבד בהירות אטומה ושלג.
אחזתני אימה גמורה. אלושקה שכב וישן למטה, במעמק המזחלה. כל גבו
היה מכוסה שכבה עבה של שלג. איגנאשקה לא הגיע לידי עגמת רוח; הוא משך
בלי־הפוגות במושכות, היה מצעק על הסוסים וחובט את רגליו זו בזו.
המצילה הוסיפה להשמיע את צלצולה הנפלא. הסוסים נחרו, אבל הוסיפו
לרוץ כשרגליהם מתנגפות לעתים קרובות יותר ויותר וריצתם מואטת
במקצת. איגנאשקה שוב קפץ תחתיו, עשה תנועה בכפפה שלו והתחיל שר
איזה שיר בקולו הדק והמאומץ. ובלי שסיים את שירו – עצר בסוסים, תלה
את המושכות על פני הדוכן וירד לארץ. הרוח המתה בשצף קצף; השלג שפך את
שפעו כמו במעדר על כנפות הפרוה. הבטתי לאחור: המזחלה השלישית לא
נראתה עוד בקרבתנו (היא התחילה מפגרת אחרינו באיזה מקום). בקרבת
המזחלה השניה, באד השלג, נראה הזקן הגוץ הולך וקופץ מרגל אל רגל.
איגנאשקה התרחק כשלושה צעדים מאצל סוסיו, צנח וישב על השלג, התיר את
אבנטו והתחיל חולץ את מגפיו.

– מה מעשה זה שעתה עושה? – שאלתי.

– הכרח לי לחלוץ ולנעול מחדש את המגפים, לפי שרגלי כמעט קפואות מצינה, – ענה הלז והמשיך במעשהו.

אני יראתי מדי מפני הצינה משאסיט את צוארי מתחום
הצוארון ואביט אל אופן מעשהו: ישבתי ישיבה זקופה, כשאני מביט אל
סוס־הלוי שהטה את רגלו לפנים והיה הולך ומניע בתנועה חולנית
ומיוגעת את זנבו המקושר והמושלג. הדחיפה, שאיגנאט גרם למזחלה אגב
עליית־קפיצה אל הדוכן, הביאתני לידי התעוררות.

– מה, היכן אנו נמצאים עכשיו? – שאלתי, – הנגיע למקומנו עם אור־הבוקר, לכל הפחות?

– אל ידאג: נביאהו אל המקום, – ענה איגנאשקה. – עכשיו לאחר שחלצתי את המגפים, עלתה חמימות הגונה ברגלי.

והוא הריץ את סוסיו, הפעמון פתח בצלצול, המזחלה שוב
מתנדנדת והרוח שרק מתחת לבדיה. ואנחנו התחלנו שוב שטים על פני ים
השלג המשתרע לאין קץ.





X

שקעתי בשינה עמוקה. וכשהביאני אלושקה לידי יקיצה
בדחיפת רגל ואני פקחתי את עיני – כבר האיר הבוקר. הרגשת הצינה היתה
חזקה עוד יותר מאשר בלילה. מלמעלה לא ירד עוד שלג, ואולם הרוח העזה
והיבשה הוסיפה לכנס אבק שלג על פני השדה, וביחוד אל מתחת לפרסות
הסוסים ובדי המזחלות. בפאת המזרח אשר מימין קדרו מאד השמים בצבע
כהה־כחלחל, ואולם הקוים הבהירים האלכסוניים כעין האדום־המתורג
הלכו והסתמנו על פני הרקיע. מעל ראשינו, מבעד לעבי הלובן הטסים שלא
נצטבעו אלא במידה כל־שהיא, נשקפה התכלת החיורת; משמאל היו עננים
בהירים קלים ומרחפים. סביב סביב, מלוא מבט העין השתרע על פני השדה
שלג לבן ועמוק הזרוע רבדים רבדים משונים. פה ושם נראתה תלולית
מאפירה שאבק שלג, יבש ודק, נישא על פניה בלי־הפוגות. כל עקבות – לא
של מזחלה ולא של אדם ולא של חיה – לא נראו מסביב. שרטוטי הדמות והצבע
אשר לגב העגלון והסוסים הסתמנו היטב, ואפילו בחריפות יתירה, על פני
הרקע הלבן… שולי הכובע הכחלחל־כהה של איגנאשקה, צוארונו
ושערותיו, ואפילו מגפיו – היו לבנים. המזחלות נעשו עטיפה אחת של
שלג. אצל סוס־הבינים האפור־כהה נתכסה כל החלק הימני של הראש ושל
השביס – שכבה עבה של שלג, סוס־הלוי אשר במזחלה שלי רגליו נזרעו שלג עד
לברכים, ועכוזו המזיע, שנעשה כולו מתולתל היה נקוד משלג מצדו
הימנית. הציצית התנדנדה כמקודם מתוך התאמה לכל צורת ניגון העולה
בדמיון, וכך היתה גם ריצתו של סוס־הלוי עצמו; רק לפי בטנו הנופלת,
שעלתה וירדה לעתים קרובות ביותר, ולפי אזניו המופשלות – ניכר היה
עד־כמה הוא רצוץ. רק דבר חדש אחד משך את תשומת הלב: זה היה
עמוד־דרך, שמעל פניו הלך ונשפך שלג לארץ ועל ידו ערמה הרוח מימין
ערימה עצומה, ועוד הוסיפה להסעיר ולזרות את אבק השלג מצד אחד למשנהו.
כפליאה רבה היה הדבר בעיני שאנחנו נסענו לילה שלם באותם הסוסים
עצמם, במשך שתים עשרה שעה, בלי שידענו את דרכנו ובלי שקבענו לנו
הפסקת מנוחה, ובכל זאת הגענו איך־שהוא לאיזה מקום. צלצול מצילתנו
כאילו נעשה עכשיו עליז עוד יותר. איגנאט משך על גופו את כנפות
מעילו והיה מצעק על הסוסים: מאחור נשפו הסוסים והשמיעו את צליליהן
מצילות הטרויקה שבה ישבו הזקן הגוץ ונותן־העצות; ואולם הלז, שהיה
נתון לשינה, רחק מעמנו באופן גמור ונשאר על פני הערבה. לאחר
שעברנו עוד כמחצית הוירסטה, נתגלה סימן טרי של עקבות מזחלה ושלישית
סוסים, שלא נתכסה שלג אלא במידה מעטה, ועל פניו נראו פה ושם כתמים
אדמומיים של דם, ודאי של סוס שנפצעה רגלו.

– פיליפ הוא! שור, הקדימנו! – אמר איגנאשקה.

אך הנה נתגלה ליד הדרך בית בודד עם שלט, כשהוא עומד
בתוך השלג המכסהו כמעט עד לחלונות ולגג, על יד בית־המרזח עומדת
טרויקה בת סוסים אפורים, הנראים מתולתלים מזיעה ורגליהם מפושקות
וראשיהם מופשלים. מאצל הדלת נגרף השלג הצדה ועומדת שם מגרפה; ואולם מעל
הגג נישא עוד שלג, והרוח ההומה מסחררת אותו.

 לקול מצילותינו יוצא מפתח הדלת עגלון גדול־קומה,
צהוב שערות ואדום פנים, הנושא בידו כוס יי"ש וצועק משהו
בקול רם. איגנאשקה מפנה את פניו כנגדי ותובע ממני רשות לקבוע
הפסקה. ובכך אני רואה לראשונה את פרצופו.





XI

לפניו לא היה גוון שחרחר ועור יבש וחוטם ישר, כפי
שדימיתי לפי שערותיו ומבנה גופו. זה היה פרצוף עגול ועליז, חרומף
ממש, הפה רחב והעינים בהירות, העור של הלסתות ושל הצואר אדום,
כמשופשף במטלית של אריג; גבותיו וריסיו הארוכים וחתימת השער,
שעטפה עטיפה ישרה את חלק פניו התחתון, נקודים היו משלג ומראיהם
כולו לבן. עד לתחנה לא נשאר אלא כמרחק מחצית הוירסטה, ואנחנו קבענו
עמידת הפסקה.

– בתנאי שלא תתמהמה ביותר, – אמרתי אנכי.

– רק כמשך רגע אחד, – השיב איגנאשקה, בקפצו מעל מושבו ובגשתו אל פיליפ.

– הב, אחא, – אמר בחלצו את הכפפה מעל היד הימנית
ובזרקו אותה עם השוט אל פני השלג. ואחר כך שרבב את ראשו והריק אל
קרבו בלגימה אחת את צנצנת היי"ש שקיבל מיד חברו.

המוזג, כנראה, איש מן הקוזאקים לאחר גמר שירות, יצא בפתח הדלת ובידו בקבוק יי"ש.

– מי רוצה בצנצנת? – אמר הלז.

ואפילו גבה־הקומה, מוז’יק צנום וצהוב שזקנו זקן תיש,
ונותן־העצות, השמן ולבן־הריסים, שזקנו העבה והלבן הקיף את פניו
המאדימים, נגשו אל המוזג ושתו אף הם מידו את צנצנת היי"ש שלהם. הזקן
הגוץ אף הוא התקרב מתחילה אל חבורת השותים, אבל המוזג לא מזג לו,
והוא פנה וניגש אל סוסיו, הקשורים מאחור, והתחיל מחליק ומעביר את
ידו על עכוזו של אחד הסוסים.

מראה הזקן היה בדיוק כפי שתיארתי לי בדמיוני: גוץ
וכחוש, פרצופו כמוש ומכחיל, זקנקנו דל שערות, חטמו הקט מחודד
ושיניו צהובות. הכובע על ראשו היה כשל עגלונים וחדש לגמרי, אבל
מעילו הקצר העלוב, כולו בלוי ומלוכלך בזפת ומרופט במקום הגב
ובכנפות, לא כיסה על הברכים ועל בגד הבד התחתון, המופשל לתוך
בתי־הרגלים העצומים העשויים לבד. והוא עצמו נתכופף ונצטמק
כולו, ובהרעידו את ראשו ואת ברכיו היה הולך ומטפל אצל הסוסים,
כשהוא משתדל, כנראה, להביא את גופו לידי חמימות.

– שמא תצוה, מיטריץ', וישימו לנו רביעית: ראוי לנו מאד שנחמם את הגוף, – אמר אליו נותן־העצות.

מיטריץ' נתרגש. הוא תיקן את האפסר אצל סוסו, תיקן את הקשת, ופנה וניגש אלי.

– הנה כך, האדון, – סח בהסירו את הכובע מעל שערות
השיבה ובהחוותו כנגדי קידה עמוקה, – לילה שלם הסתובבנו בתעיה יחד
עם כבודו וחיפשנו אחרי הדרך: ראויים אנו שכבודו ישים לנו
רביעית אחת. אנא, אדון רחום, כבוד מעלתו! בלא זאת לא נביא כלום אל
פינו לחמימות הגוף, – הוסיף ואמר בחיוך של התחנפות.

נתתי לו רבע רובל. המוזג הביא רביעית ומזג לזקן כוס
יי"ש. הלז הטיל הצדה את הכפפה עם השוט, ונטל את הכוס בכף ידו הקטנה
והמשחירה, הזרועה קמטים ומכחילה במקצת: ואולם בוהן היד, כאילו היה
אבר זר, לא ציית לו: הוא לא עצר כוח להחזיק את הכוס, היין נשפך
והכוס נפלה על השלג.

כל העגלונים נתנו יחד קול צחוק.

– שור, כיצד מיטריץ' זה מוכה מן הצינה, אפילו את הכוס אינו יכול לכבוש בידו.

אך מיטריץ' נתעצב מאד על אשר שפך את היין.

ברם, מזגו לו כוס אחרת ושפכו את היין לתוך פיו.
מיד היתה עליו רוח עליזה, הוא סר בריצה לבית־המרזח, הדליק את מקטרתו,
התחיל חושף את שיניו הצהובות והנרקבות והיה שופע אלות עם כל
דיבור. ומשסיימו העגלונים את שתיית הרביעית האחרונה, פרשו איש איש
לטרויקה שלו, ואנחנו הפלגנו לדרך.

השלג הלך והלבין, הלך והבהיר עד שנלאו העינים מהביט
בו. הקוים האדמומיים והמתורגים נמתחו וגבהו יותר על פני השמים
והלכו הלוך והבהיר; אף גלגל השמש האדום נראה בפאת הרקיע מבעד העננים
אשר כעין הכחול־האפור: התכלת נעשתה מבריקה וכהה יותר. בסמוך
למושב היתה חתימת הדרך גלויה וברורה ומראה כעין הצהוב; פה ושם
נראו שוחין; אויר הצינה הדחוס הילך קלות וקרירות.

השלישיה שלי דהרה במהירות רבה. ראשו של סוס־הבינים,
וצוארו עם הרעמה המתנפנפת אל פני הקשת, התנועעו במהירות כמעט
בתחומו של רוח אחד, מתחת למצילת הציידים שענבלה לא התנדנד עוד אלא
גירד את הדפנות. סוסי־הלוי הנוחים, שמתחו מתוך שיתוף את החבלים
מכוסי־הכפור והמעוקמים, הרקידו במרץ את רגליהם, הציצית התחבטה עד
לבטנם ועד לאפסר. פעמים היה סוס־לוי נתקע לתוך תלולית שלג שעל פני
הדרך הפגומה, עיניו מסתמאות מאבק שלג והוא שב וחולץ את עצמו מתוך
התלולית. איגנאשקה זירז את הסוסים בקול טנור; הכפור היבש חרק מתחת
לבדי המזחלות; מאחור צלצלו שתים מצילות בקול צלול וחגיגי ונשמעו
קריאות השכרון של העגלונים. הבטתי לאחור: סוסי־הלוי האפורים
והמתולתלים, שמתחו את צואריהם וכבשו בקצב את נשימתם, ומתגיהם
מעוקמים בפיהם, הלכו ודלגו על פני השלג. פיליפ היה הולך ומתקין את
כובעו תוך כדי הניעו את שוטו; הזקן הגוץ שכב כמקודם באמצעיתה
של המזחלה ורגליו מזדקרות כלפי מעלה.

עוד נסיעה של שני רגעים, והמזחלות עלו בחריקה על פני
רחבת הקרשים שלפני בית־התחנה, שהשלג נגרף מעלה, ואיגנאשקה הפנה אלי את
פניו הנעלסים, הזרועים שלג ומפיקים צינה.

– הרי הבאנו אותך בשלום, האדון! – אמר אלי.










כלי־רכב נהוג בשלישית־סוסים.  ↩



במקור נדפס “בשוב”, צ“ל: ”בשום“ – תיקון  פב”י.  ↩



בגד חם עשוי צמר גמלים.  ↩



מוז'יק – איש מן האכרים.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44829