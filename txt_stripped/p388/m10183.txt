


	
	[כציפור אשר ישיגנה החץ]
	




כצפור אשר ישיגנה החץ



בעופה במרומים, וראשה כבר שח,



והיא, אף כי-תדע כי נועד הקץ,



עוד אחת בכנפה היא תך;



וברפות כנפיה — עוד רגע כמעט



היא תלויה כקסומה מרום ומרדת —



לא ניד! אישון-עינה מול שחק רק שט,



ואור בו, אור נפש נפרדת, —



הה, כן גם אני עת נחפזתי למרום



כל גבעות הנער — הדביקני יום-שכול,



ובהמוט כבר רגלי על עברי פי-תהום —



אמרתי עוד אהבה שאל.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10183