


	
	[בטרם יארך ליל ואור תוחלת קלה]
	



ד


בטרם יארך ליל ואור תוחלת קלה



על באי בית-הקפה כתרמית קריה נח, —



אז יש ואיש ואשה במרומי דרגש רך



בשבתם כן ינעימו את חשקם כי התגלה.



בשלחו יד חליפות הוא יעוה דומם בשרה,



ובעין מעלפה היא תביט מבלי-ראות



מול פניהם יערב צחוק לרואי בשתם זאת,



מול ערפם נוהרה עוית-הראי הקרה.



ותופשי כלי-השיר בלשון-כנורות סתומה



יגדילו רגע גיל ורגע יבכו אט



לכלמת-בשרם זאת, המשחקה פה לתמה;



רק מלצר בא ושב וחקרי-לבו צפונים:



באפס גיל ובוז ישרת רגע קט,



וכעד לא אבה שפט הוא סר מבני-הזנונים.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/10214