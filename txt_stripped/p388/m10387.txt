


	
	[יש יוולד איש בארץ]
	




יש יולד איש בארץ,



אשר מקור חלומות לבבו,



על שעבר כבר ואינו,



ועל זה, אשר לא יבוא.



והחלומות טהורים, זכים,



דומים הם למעינות-סתרים,



מפכים, זוחלים באדמה



עמק עמק, זכים, קרים.



נעלמים הם מפכים,



עד אשר בחיק הארץ



רעש עז יעבר פתע;



צבא מעינות אז מתפרץ



ממחבואו, כאסירים



לראות חפש באור חרס –



כן החלומות: ימים, שנים



בחיק הלב הם רוחשים חרש;



עד אשר הלב יתפלץ,



ועברהו גל ענויים,



אז, רק אז הלב ישיח



את החלומות, הגעגועים.


1903






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10387