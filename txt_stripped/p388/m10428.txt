


	
	הראני טוב...
	




הראני טוב, את נפשך הטובה



בענות רך ובגאות החובה;



כי יקר רך, וחובה – שבעתים,



ובבואם יחד – ומתקו לעינים.



יש תראה איש, ובעמים תחזה עם,



שדברם רב ותרועת נפש בם, –



ולא יעשו כן ולא ידעו כן לעמד



במסת יום, בקטן היום מאד.



זכר ימי הילדות, עת התורה



לצרור לאיש ולעם שארית טהורה:



כתאומים ייטבו אז, לבלי הפרד,



גם צו האב, גם קול האם החרד.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10428