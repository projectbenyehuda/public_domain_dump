


	
	[קודרים ישאו השחקים את מחשבותיהם - העבים]
	




קודרים ישאו השחקים את מחשבותיהם – העבים,



עומדים דואגים כתלי החדר החרישים.



כל הרחובות מתעגמים ברפשם,



כל הלבבות בעצבם מרגישים.



עוד מעט ויפתחו גם לי חרש שערי העצב,



על השער בלט מלכת עצבי לי תחכה.



חרש אשק שפתיה החורות



ואחבק גזרתה הדקה.



דומם תשים בי היא את עיניה השחרות כלילה,



והגידו עיניה לי סודן בדממה.



כל הליל יקרב צערי אל צערה,



כל הליל תהמה נשמה לנשמה.


1905






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10389