


	
	[אתם שתו כוס הגיל עד לשוכרה]
	




אתם שתו כוס הגיל עד לשכרה,



אתם צאו ברקודים הוללים, –



ואת דלתכם סגרו על מסגר



בעד הרעבים ובעד העמלים.



ואני על המפתן אתיצב



ואשיר לכם שיר החיים;



ושכרכם השיר והיין,



ושכרתם ושמחתם כפלים.



והיה כי יצר לי לראות



בידכם את כוס התענוגים,



ונעשו צלילי שירתי



חרישים ורפים ונוגים.



אז תדחפו אותי החוצה



וסקלתוני בכוסות הריקות;



ונשארתם הוללים לבדכם,



ושכרתם ושמחתם בלי ספקות.


1905






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10395