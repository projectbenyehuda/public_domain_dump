


	
	שעת-בינים
	



ג


עם כלות ימי הנעורים מתרחשה שעת בינים:



נמהרה היא כנער, כזקנה היא עקרה;



כבעבד בך תדבק המנוחה הנבערה,



ולבבך אשר כבד ינהג בעצלתים.



אז תדמה נפשך הכמושה והחשופה



לשדה אשר נקצר ושרשי הגבעולים,



כשארית ללא חפץ, בערב רב עוד עולים, —



עד אם תבלה אותם בראשית סתיו הסופה.



ויש אשר ציץ אחרון שדה-קציר עוד יצמיח



ויהי לפרח ערער ויהי לו הוד ספיח



במקום לא דרך איש ועין לא צופיה: —



כיגון בא לריק או כמתן גיל-אולת



כן-יש בשעה זה עוד נפשך שואלת



באהבה אחרונה לחונן לב נכריה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/10177