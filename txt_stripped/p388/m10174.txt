


	
	[התאוה - מכת שבט החרטה]
	



ו


התאוה — מכת שבט החרטה —



במאורת השממון מסתתרת;



לפעמים הד שאגתה הנחרת



בדממה אאזינה עוד גם עתה.



פריץ-יצרי נם, ורעמת האימה



מתפלשה באפר מאויים כבים;



גם להקת געגועי השובבים



יפהקו כבר סרוחים בתרדמה.



ובאולם לבי, בלה ועצובה,



הדאגה הנרגנת מטילת,



ומפטפטה מתוך הרהורי תשובה;



גם אחרון זכרונותי הנחפזים



יגע נשען כבר ליד הדלת,



ונפטר לו בלט בלחש-רמזים.


1915






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10174