


	
	רק אח לי הלילה
	




יומם באנשים בקשתי מרחם,



אך בודדים האנשים בעולמם וסגורים,



ואלמת היא שפת היסורים –



ולא אבה איש לנחם ולא ידע לנחם.



ויבא הלילה, הלילה הדומם,



ויסך דממתו,



ויסך שלותו



על לבי השומם.



רק אח לי הלילה.



ממשלתו כאחת גם צרה, גם גדולה,



אם רחב וגדל – לעין לא נראה,



ואם בחיקו אין מספר עולמות –



הוא כבש את עצמו בענוה ויראה,



כמוני אני על אדמות.



רק אח לי הלילה. הוא אח לי לתוגה.



בברא אלהים אותו לפנים,



נתן בו תוגת כל העדנים,



תוגה גדולה וסתומה וענגה,



כל תוגת הנצח ויגון כל הנשמות, –



כמוני אני על אדמות.



אבינה לך, לילה, את תוגת לבבי,



הסוככה על חיי ונעורי מלוה,



לעין האנשים לא אתן לראוה,



ועם תוגת כלם תוגתי לא אביא.



אתכנס בתוך עצמי ואשלה בעצבוני,



רק אחי הלילה, זר, בודד כמוני.


1904






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10394