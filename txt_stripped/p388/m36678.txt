


	
	המכשפה מפריס (Notre-Dame de Paris)
	









עטיפה קדמית המכשפה מפריס (2).jpg






כרך ראשון

ספר ראשון

א. האולם הגדול


לפני שלש מאות ארבעים ושמונה שנים, ששה חדשים וימים תשעה־עשר, מיום שאנו עומדים בו, הקיצו בני פריס לקולם של כל הפעמונים אשר הלמו בכח רב במלא תחומם של שלשת הפרורים,
הלא הם העיר העתיקה, רבע הדרום או פרור
האוניברסיטה, ורבע הצפון של העיר.

ואף על פי כן לא נשאר לששי בינואר
זה שנת 1482 כל זכר בהסטוריה. לא היה בו משום
חדוש כלל באותו מארע שגרם מאז הבקר תנועה
והתרגשות לפעמוניה ולאנשיה של פריס. לא היתה
כאן התנפלות מצד בני פיקרדיה או בני
ברגונדיה, לא התכוננה מערכה גדולה לשם ציד,
לא פרצו מהומות של סטודנטים בכרם לאס, לא בא
בשערי העיר “אדוננו רב החסד, מלכנו אשר הוד לו
ומורא”, אף לא נערכה תליה מהדרת בבית המשפט
של פריס לכבוד רמאים וגנבות. הדבר שקרה לא
היה גם אחד ממקרי ההפתעה המרבים במאה
החמש־עשרה ולא נכנסה העירה איזו צירות שהיא,
שאנשיה דשי צבעונין לבגדיהם והם מקשטים
באגדות נוצות. רק שנים ימים עברו מעת שבאה
בשערי פריס התהלוכה האחרונה מסוג זה, הלא היא
משלחת הצירים הפלמיים שתפקידה היה להקים את
ברית הנשואין בין יורש העצר של צרפת ומרגרטה
לבית פלנדריה, והיא שהיתה למורת רוח לכבוד
הקרדינל לבית ברבון, הואיל וזה רצה לעשות
נחת־רוח למלכו וערך משום כך קבלת פנים רבת
נמוס לכל אותה החבורה התפלה, שאנשיה משמשים
ראשי ערים בפלנדריה, והיה מבדח אותם בעל
כרחו בביתו, הוא ארמון ברבון, על ידי “מחזות
נחמדים שתכנם רצוף מוסר, מחזות מבדחים והלצות”,
בה בעת שגשם שוטף נתך על השטיחים הנהדרים
שנתלו בשערי הארמון.

ששי בינואר זה, שלפי דברי י’ן יליד טרוהם היה “יום תשואות לכל תושבי פריס”, נקבע
משנים קדמוניות להיות חג כפול: הוא כאחד יום
המלך ויום שמחתם של המוקיונים.

הדבר נעשה לחק, כי ביום זה ידליקו אורים לשמחה על מגרש גרב, יסדרו קדוש הלבנה
בבית הכנסיה הקטנה הנקראת ברק ויעלו על
הבמה בארמון המשפט מחזה דתי. אור לאותו יום
הכרז החג ברחובות לקול תרועות חצוצרות על ידי
משרתיו של השופט הגדול, שהיו לבושים את מעילי
אזנם הסגלים עם הצלבים הגדולים והלבנים
במקום החזה.

המון תושבי העיר, גברים ונשים, נעו אפוא מאז הבקר כגלים והתחילו זורמים מכל
העברים, לאחר שנסגרו דלתות הבתים וחניות
הממכר, לשלשת המקומות הנזכרים. כל אחד מבין
ההמון נטה לכאן או לכאן: זה בחר באורי החג, זה
במערכת הלבנים שבכנסיה, השלישי במחזה
הדתי, ויש לאמר לשבחו של השכל הפשוט והישר
המצוי אצל הפריסאים פושקי העינים, כי הרב
הגדול מבין ההמון הלך לראות באורים, שהדלקתם
יפה היתה במזג האויר השורר בחוץ, או במחזה
העומד לעלות על הבמה באולם הסתום והספון
שבארמון; וכי אוהבי־שעשועים אלה נמנו וגמרו
להשאיר לנפשו את עץ הלבנה המוריק והעלוב
ולהפקיר אותו לבדידות ולקר בחצר הקדש של
הכנסיה הקטנה המכנה ברק.

המוני העם זרמו בעקר לעבר המבואות של ארמון המשפט, כיון שידעו כי הצירים
הפלמיים הנמצאים זה יומים בפריס, גמרו בדעתם
להיות עומדים בארמון כדי לראות בהצגת המחזה
ובסדר הבחירה של אפיפיור המוקיונים, שאף הוא
עומד להיות באולם הגדול.

אותו יום לא קל היה הדבר לחדר לתוך האולם הזה, שנחשב בימים ההם לאולם המקרה
הגדול ביותר בכל העולם (מובן מאליו שאז לא קבע
עדין סובל את מדתו של האולם הגדול הנמצא
בארמון מונטרגיס). למביטים דרך החלונות נראה
היה המגרש לפני ארמון המשפט כדמות ים
שחמשה או ששה רחובות השתפכו לתוכו והביאו
מדי רגע זרם חדש של ראשים. גלי ההמון הזה,
המתרבה והולך בלי הרף, היו נשברים לקצות
הבתים, אלה שהתרוממו פה ושם בתוך אגן
המגרש השרוע ככפים ראשונים של קצבי הרים. על
פני המדרגות הרחבות, החוצות את חזית הארמון
הבנויה בסגנון הגוטי, עלה וירד בלי הפוגות
שטף כפול שהוסיף לזרם, לאחר שנשתבר על פני
רחבת הבינים בשתי צלעות המדרגות המתפרדות.
כאשד מים בלב ים כן פלטו בלי הרף המדרגות
הרחבות גלי אדם לתוך המגרש. הקולות, הצחוק
ושעטת הרגלים של אלפי בני אדם היו לרעש אדיר
ולהמלה גדולה. לפרקים גדלו השאון וההמלה עד
למעלה ראש, בעת שהזרם, הסוחף את כל המוני
האנשים לעבר צלע המדרגות הראשה, נרתע לאחור,
נתערבב והכה גלים לכל העברים; כשבלש התחיל
מחלק חבטות, או כשסוסו של אחד החילים, הנמנים
על בית המשפט, בעט לאחור בפרסות רגליו בכונה
להשיב את הסדר על כנו: – לפי המסרת הנאה
שעברה מבית המשפט העליון למשמר הפרשים
שבמדינה ומהם לחיל הג’נדרמים של פריס.

ליד הדלתות והחלונות, ליד ארבות הגג ובמרום הגגות צבאו לאלפיהם טובי אזרחים שקטים
וכשרים, שהסתכלו בארמון בשפע האנשים הרב
ולא בקשו לנפשם שום דבר חוץ מזה; כי לא מעטים
הם האנשים בפריס שדי להם להסתכל
במסתכלים, ויש בינינו רבים שכל קיר חומה,
המשמשת מקום לאיזה מארע שהוא, נראה להם כדבר
מיחד במינו.

אלו יכלנו אנחנו, החיים בשנת 1830 לשים את מחשבותינו עם מחשבותיהם של הפריסאים
בני המאה החמש־עשרה, אלו כמוהם נתן לנו לבוא
דחוקים, מרוטי צד וכתף ודרוכי רגל אל האולם הגדול
לאין קץ של הארמון, אולם זה שהיה מלא על כל
גדותיו באותו יום 6 לינואר שנת 1482, – כי אז
שבענו גם אנחנו ענג ושעשועים לרגל המחזה הזה
והיינו רואים מכל צד דברים עתיקים במדה רבה כל
כך שהללו היו נראים לנו כחדשים לגמרי.

אם הדבר טוב בעיני הקורא, ננסה ונתאר לפניו את הרשם שהיה מקבל, כפי שקבלנו
אנחנו, תוך כדי הכנסו אל האולם ומדי התערבו
בקרב המון האנשים הלבושים חלצות או מעילים או
שמלות נשים.

עוד ברגע הראשון תחרשנה אזנינו משמע ועינינו תכינה בסנורים. מעל לראשנו
מתקמרת כפה בעלת שתי קשתות שצפויה
ציורים חרותים בלוחות עץ והיא צבועה כעין תכלת
השמים ומקשטה בפרחי זהב; מתחת לרגלינו
רצפה עשויה לסרוגין שיש שחור ולבן. לפנינו,
רחוק מאתנו כשנים־שלשה צעדים, מתרומם עמוד
כביר, אחריו עוד אחד ועוד אחד. כל העמודים הם
שבעה במספר ונמשכים בשורה לארך האולם, זה
שנושא באמצע רחבו את גשר הקשתות אשר
לכפתו. מסביב לארבעת העמודים הראשונים קבועות
חניות ממכר, המבריקות בשלל זכוכית וסחורות
צעצועים מעורות עינים, מסביב לשאר העמודים
השלשה עומדים ספסלים עשוים עץ אלון, והם נראים
שחוקים עד בלי די וחלקים למשעי מרב שבת עליהם
המון נשפטים לבושי מכנסים ועורכי־דין לבושי
גלימות שרד. ובכל האולם מסביב, לארך הקירות
הגבוהים ובין הדלתות, בתוך כל משקע שבקיר
ועל יד כל עמוד – עומדים בשורה שאין לה סוף
פסילי המלכים של צרפת, החל מן המלך פרמונד:
השליטים החלשים ידיהם שמוטות ומבטיהם נטוים
כלפי מטה; הגבורים שביניהם, המהללים בגלל
מלחמותיהם נושאים כאמיצים את ראשם ואת ידיהם
כלפי מרום. ואולם בחלונות הגבוהים והמקמרים
תברקנה השמשות בשלל אלף צבעים; במבואות
הרחבים אשר לאולם תראינה עינינו דלתות מהדרות
בלבוש פתוחים נאה למאד; ואלה כלם – הכפה,
העמודים, הקירות, מעשה הכרכב, הכיור, הדלתות
והפסילים – מכסים מראש ועד סוף בציורי תכלת
וזהב, הם הציורים שעינם מועמת כבר בתקופה זו
שאנו רואים בהם, ובשנת 1549 לספירה הקדושה,
בעת אשר דו־בריל, לפי המסרת, השתאה עוד ליפים,
נעלמו כבר לגמרי מתחת לאבק וקורי עכביש. נתאר
לנו עכשו את האולם האדיר הזה, שצורתו רבועה,
כשהוא מואר באור הקלוש של יום ינואר ומלא על
גדותיו המון מגון ורב־תשואות, הזורם ליד הקירות
ומכה את דכי גליו אל שבעת העמודים, – ונקבל
רשם כללי מן התמונה שאנו באים עכשו לתאר את
פרטיה המפלאים.

נכון הדבר, כי לולא רצח רביאק את המלך הנרי הרביעי, לא היו מצויות תעודות משפטו
של רביאק ולא היו שמורות בלשכה שבארמון
המשפט; והשתפים לדבר עברה זה לא היו רואים
צרך לעצמם להעביר את התעודות הללו מן העולם;
לולא זה לא היו דרושים מבעירי בערה, מאין בררה
אחרת בידם, להטיל דלקה בלשכה כדי להשמיד את
הנירות ולהעלות באש את ארמון המשפט כדי
לשרף לאפר את הלשכה; ולולא כל אלה לא היתה
באה לעולם הדלקה שבשנת 1618, וכך היה קים
ועומד עדין הארמון העתיק על אולמו הגדול
והישן והמחבר היה יכל לאמר לקורא: לך שמה
וראה בעיניך; ושנינו היינו פטורים מחובה:
המחבר – להוציא תאור מתחת ידו, והקורא לקרא
תאור־דברים שלא נכתב אלא בכשרון מצוי. אמת
חדשה זו מראה לנו, כי בעקב מארעות גדולים
כרוכות כמה תוצאות בלתי משערות מראש.

מובן מאליו שארמון המשפט היה יכל לעלות באש אף לולא היו לרביאק שתפים בדבר
העברה; או אלו היו לו שתפים והללו לא שלחו את
ידיהם בדלקה שפרצה בשנת 1618. מארע זה יש לו
שני באורים ושניהם מתקבלים על הדעת. ראשית:
אותו כוכב האש, רחבו רגל וקומתו אמה, שירד על
הארמון, כפי שידוע היטב מאד, לאחר חצות, אור ליום
למרס. שנית: בית־השיר בן ארבעת החרוזיםהידועים אשר לתאופיל:





בשפט השופטים בלי חנינה

בעיר פריס המעטירה: –

עדת קנאים לבשה קנאה

ואת בית המשפט באש הבעירה.





איך שלא יהיה בעינינו פרוש כפול־שלשה זה, הבא לבאר מצד הפוליטיקה והטבע
והפיוט את שרפתו של ארמון המשפט בשנת 1618 –
הנה דבר השרפה הוא לצערנו עבדה קימת. כיום
הזה יש רק שרידים מעטים. הסבה לכך הוא האסון,
ובעקר הנסיונות שנעשו במשך הזמן לחדש את
הארמון כצורתו ושהשמידו עד תם מה שנצל מן
השרפה; לא נשאר אלא מעט מאד מבית־משכנם
הראשון של מלכי צרפת, מבנין ארמון הקדמונים זה
שכבר בזמנו של פיליף היפה חופפה עליו שיבה
רבה, והיו מבקשים למצא את עקבותיהם של חלקי
הבנין הנהדרים אשר הוקמו על ידי המלך רוברט
ותארו בספר על ידי הלגלדוס. מכל זה לא נשאר
כמעט דבר. מה נשאר מחדר הלשכה, מקום אשר לואי
הקדוש “נכנס לחפה?” ומה שרד מן הגן ששם עשה
המלך הזה משפט, כשהוא לבוש מעיל עשוי אריג
קמלו, עוטה גלימה ללא שרולים העשויה צמר גס,
מעטף על כל אלה מעיל שחור והוא מסב בשכיבה על
שטיחים ולצדו “י’ואנויל”? היכן הוא החדר אשר בו
שכן המלך סיגיסמונד? ואיה חדרו של שרל
רביעי? וחדרו של יוחנן־בן־בלי־ארץ? היכן הוא גרם
המדרגות אשר מעליהן הכריז שרל הששי את פקדת החסד שלו? וזה לוח האבן אשר שם עמד מרסל
בעת שחנק לעיני יורש העצר את רוברט בן
קלרמונט, הוא המרשל של שמפניה? ואותו בן־שער
קטן ששם נקרעו אגרות הכהנה של בנדיקט, האפיפיור שכנגד, ואשר דרכו יצאו מביאי
האגרות האלה כשהם לבושים וחבושים לשם קלסה
מעילי דוכן ומצנפות חשמנים והם הולכים לעשות
תשובה פמבית בכל חוצות פריס? ואיו האולם
הגדול על צבעיו בזהב ובתכלת שמים, על קשת
כפתו המקמרת, על פסיליו ועל עמודיו? ואיה
כפתו האדירה המצפה מקצה אל הקצה בציורי
אבן מעשה סתות? וחדר זה שהיה משוח כלו זהב?
ואריה האבן, שהיה נצב בפתח הבית, ראשו מורד,
זנבו שמוט לו בין רגליו וכלו, כאחד האריות אשר
בכסא שלמה, אומר רוח שפלה, מסמל את הכח
היוצא מן המשפט? והיכן הן הדלתות היפות
והחלונות הצבועים להפליא? והיכן צפוי הברזל
מעשה מקשה אשר הביא את הפחד בלב ביסקורנט?
וכל חרשת העץ החמודה שיצאה מתחת ידו של
דה־הנסי? מה עולל הזמן, מה עוללו ידי האנשים לכל
יצירות הפלאים האלה? מה נתן לנו תמורת כל אלה;
תמורת כל קורות העבר אשר לאבותינו ותמורת כל
אותה האמנות הגוטית? הכפות חסרות־הצורה
המקמרות למחצה, מעשה ידיו של מר דה־ברוס, זה
האדריכל הלא־יצלח שבנה את כותרת השער אשר
לסן־ג’רוה – אלה נתנו לנו תמורת האמנות; ובמקום
הסטוריה יש לנו הזכרונות התפלים הקשורים
בעמוד הקלון, זה שבת־קול יוצאת ממנו ואינה
אומרת אלא פטפוט הבל של אנשים מעין
פטרו1. לכל אלה אין כל ערך. –נשוב אל האולם הגדול והנכון אשר בארמון הישן והנכון.

שני קצותיו של מצב ענקי זה לא היו אף הם בבחינת מקום ריק: האחד מהם היה תפוס על ידי לוח
השיש המפרסם, שהיה כלו מעור אחד והיה אחד
בעולם לפי גדלו בארך וברחב ובגבה – כדבר
היוצא מתוך ספרי האחזה העתיקים המספרים על
כך בסגנון העלול לעורר קנאה אצל גרגנטוא, “אף
הוא נציב שיש מאין כמוהו בכל העולם כלו”; בקצה
השני נמצא חדר התפלה הקטן, ששם כרע לואי
האחד־עשר לפני העלמה הקדושה בצוותו לפסל
באותו מעמד את דמות דיוקנו משיש, ולשם גם
העביר המלך הזה את הפסילים של קרל הגדול ולואי
הקדוש, בלי לחשש לפגם הנעשה בשורת
הפסילים של המלכים – כי האמן האמין ששני
הקדושים האלה זכות גדולה נודעת להם בשמים
כמלכי צרפת. חדר תפלה חדש זה, שלא נגמר
בנינו אלא לפני שש שנים, הוקם כלו בטעם נחמד
לפי סגנון הבניה הנאצל ומעשה הסתות והגלוף
הנפלאים, שצינו בצרפת את סוף תקופתה של
אמנות הבנין הגוטית והוסיפו לתת אותותיהם עד
לאמצע המאה השש־עשרה במשחקי הדמיון
רבי־הקסם אשר לרנסנס. הכותרת הקטנה
והמפלשת שעל גבי השער היא ביחוד היתה
מעשה־אמנות משלם שכלו עדינות וחן: מראה היה
כמראה כוכב העשוי רקמת תחרים.

באמצע האולם, כנגד הדלת הראשה, הוקמה מעין רמה שתפסה מקום עד לחומת הבית והיתה
מכסה רקמת זהב, ועל רמה זו – דרך אחד החלונות
של המעבר המוליך אל חדר הזהב – סדר מבוא מיחד
בשביל הצירים הפלמיים ואורחים נכבדים אחרים
שהזמנו לבוא להצגת המחזה.

לפי המנהג היו צריכים להציג את המחזה הזה על לוח השיש. אותו בקר הוכנה הרחבה
לשמושה; על לוח השיש הגדול, שפניו נתרסקו
לגמרי תחת עקביהם של לבלרי בית הפרלמנט, הוקם
בנין־קורות גבה למדי שרחבתו העליונה,
הנראית היטב בכל האולם, היתה צריכה לשמש
מקום־הצגה, בה בעת שפנים הבנין, שכסו אותו
סביב ביריעות שטיחים, נועד להיות חדר לבישה
למשתתפים במשחק. סלם, שהעמידו בפשטות
גמורה מבחוץ, צריך היה לשמש מעבר מחדר
הלבישה אל במת המשחק, וכל העולים והיורדים
היו צריכים לדרך בשלביו הזקופים. לא היתה כאן
שום הופעת־פתאם, שום התפתחות־ענינים במשחק
ושום מראה־קסם תאטרלי שלא נגזר עליהם לטפס
בסלם, – הה, תמימות ישרה ויקרה זו שבאמנות
ובחכמת מכונות.

ליד ארבע פנותיה של רחבת השיש עמדו ארבעה שוטרים, מאלה הכפופים לפקיד בית
המשפט וממנים להשגיח על שעשועי העם גם
בימי החגים וגם בימים שנדוני בית־דין מוצאים
למיתה. המחזה לא היה צריך להתחיל אלא בחצות
היום, מדי השמיע השעון הגדול אשר לארמון את
השעה השתים־עשרה. מובן שלגבי הצגה
תאטרלית היתה זו התחלה במאחר; אולם הדבר נעשה
מתוך כונה לכבד את זמנם של הצירים.

והנה כל ההמון הרב כבר עמד וחכה מאז הבקר. מספר רב מבין הקרתנים הסקרנים האלה
הפקיר את עצמו לצנה ליד גרם המעלות הראשי של
הארמון עוד לפני עלות עמוד השחר; ולא עוד אלא
שאחדים מבין הקהל השהו את עצמם, לפי דבריהם,
כל הלילה ליד השער, כדי שיהיו בטוחים כי
יכנסו ראשונים אל האולם. ההמון נצטפף מרגע לרגע
יותר, וכמים העוברים על גדותיהם כן התחיל המון זה
לגאות ליד הקירות, התחיל תופח והולך מסביב
לעמודים ועולה על כל כיור וכותרת, על אדני
החלונות, על כל הבליטות היוצאות בבנין ועל כל
מעשה פסול שיש בו כדי גבה. וחוץ מזה, הלחץ,
קצר־הרוח, השעמום, ההפקרות של חג הלצים החצוף,
הקטטות המתגלעות מדי פעם בפעם בשל מרפק
דוקר ובשל נעל מסמרת, הצפיה הממשכת המטילה
עיפות – כל אלה הטילו, שעה ארכה לפני הזמן
המיעד לבואם של הצירים, הבעה מרה וחריפה
בתשואותיו של המון העם, – זה הכלוא ונתון בדחק
ובמצוק ובמחנק. לא נשמעו אלא תלונות וקללות
כנגד הפלמים, כנגד ראש העיר, הוא החשמן לבית
ברבון, כנגד הגברת מרגרט לבית אוסטריה,
כנגד השוטרים; תלונות בשל הקר והחם
ומזג־האויר הרע, תלונות כלפי החשמן של פריס,
כלפי האפיפיור של הלצים, כלפי העמודים
והפסילים, כלפי דלת זו הסגורה וכלפי אותו
חלון פתוח, – וכל זה לבדיחות דעתם של פרחי
אוניברסיטה וחבורות המשרתים שהיו מערבים בין
ההמון והיו מגדילים את הרגז על ידי הלצות־קנטור,
כשהם מגרים כביכל בעקיצות מחט את הרוח הרעה
השורה על הקהל.

חבורה אחת מבין המתהוללים האלה פוצצה את שמשותיו של חלון אחד, קנתה לה ישיבה
על הכרכב והיתה שולחת חליפות את מבטיה ואת
הלצותיה כלפי פנים וכלפי חוץ, פעם אל ההמון
אשר באולם ופעם אל ההמון אשר על המגרש. לפי
העויותיהם המבדחות, לפי צחוקם המתפוצץ, לפי
קריאות הלצון שהם הריצו והחזירו לחבריהם מקצה
האולם האחד עד קצה האולם השני – אפשר היה להכיר
בנקל, כי הלמדנים הצעירים האלה לא שתפו את
עצמם לשעמום ולעיפות של יתר הקהל, אלא
השכילו עד מאד להתענג על מה שעיניהם רואות כמו
על מחזה שעשועים, ויכלו משום כך לחכות מתוך
ארך רוח עד שיגיע המחזה השני.

נשבעתי בחיי כי אתה הנך יוהן פרולו דה־מולנדינו!" קרא אחד מהם למין בכור־שטן
קטן־קומה אדמוני ובעל פנים יפות ומפיקות ערמה,
שנאחז במקלעת הפקעים אשר לאחד העמודים,
“שמך הוא בעצם טחנומי, על שם זה שידיך ורגליך
דמות להן כארבע כנפים הרוקדות ברוח. אימתי
באת לכאן?”

“בשם השטן וכל חסדיו,” ענה יוהן פרולו, “זה יותר מארבע שעות אני נמצא כאן, והרי
אני מקוה בכל לבי כי יזקפו את השעות הללו על
חשבון הזמן הנועד לי בגיהנם. בשעה השביעית
הייתי עד שמיעה לרנת תפלה של שחרית בבית
הכנסת הקטן, כשזו יצאה מפי שמונת המזמרים
אשר למלך סיציליה.”

“יפה כחם של אלה בנגינה!” החזיר בן שיחתו, “וקולם דק יותר מאשר הכמתות על ראשיהם.
והמלך כשבא לנדב עבודת תפלה לכבוד יוהן
הקדוש מוטב היה לו לחקר במקדם אם יוהן הקדוש
אוהב לשמע מזמורי תהלים הנאמרים בשפה
הלטינית ובהברה הפרובנסלית.”

“וכל זה נעשה רק כדי להנהות את זמריו של מלך סיציליה, ימח שמם!” קראה בכעס זקנה אחת
מבין הקהל המצטפף ליד החלון. “אוי לאזנים
שכך שומעות! אלף אדמים בכסף של פריס בשכר
עבודת תפלה אחת! וכתוספת לכך זכות חכירה לכל
דגת הים הנמכרת בבתי השוק של פריס!”

“עצרי במלין, זקנה שכמותך!” הגיד משלו איש אחד, בעל בשר ופנים מפיקות חשיבות,
שסתם את חטמו מדי עמדו ליד אשת הדגים, הכרח
היה לו לנדב את עבודת התפלה, וכי רצוי לך
שהמלך ישוב ויחלה?"

“יפה דברת, מר ג’יל לקורנו, רבנו תופר הפרוות של המלך!” קרא תלמיד האוניברסיטה
הרוכב על כותרת העמוד.



כל התלמידים נתנו את קולם בצחוק אדיר בשמעם את השם המביש2 ההולם את תופר הפרוות המסכן אשר לחצר המלכות.



“לקורנו! ג’יל לקורנו!” קראו כנגדו אחדים.



“!Cornutus et hursutus3” ענה אחר לעמתם.



“אמת הדבר ונכון,” הוסיף הגוץ היושב על כותרת העמוד, “ומה הצחוק הזה לכם? הלא זה
נכבדנו מר ג’יל לקורנו, אחיו של אדוננו יוהן
לקורנו המשמש רב שוטרים בארמון המלך, בנו
של רב האמנים מהיה לקורנו, זה שהיה ממנה על
השומרים ביער וינסן – כל אלה הם אזרחי העיר
פריס, וכלם בעלים לנשים, מן האבות ועד
הבנים.”

משובת ההמון גדלה כפלים. תופר
הפרוות השמן, שגזר על עצמו שתיקה, השתדל
להסתלק מפגיעת העינים שנפנו אליו מכל
העברים; – ואולם לשוא רחץ בזעה והיה כמשתעל:
כאותה יתד שמכניסים בכח לתוך העץ, כן לא
הביאה אותו כל התאמצותו אלא לידי כך שפרצופו
הרחב והתפוח, המכסה אדמומית מרב כעס וצער,
ילחץ עוד יותר בין כתפיהם של שכניו. לבסוף הביא
לו עזרה אחד מן השכנים האלה, שהיה גוץ ועבה
ונשוא פנים כמוהו. “כמה נתעב הדבר! פרחחים של
בית רבן מדברים דברי עזות כאלה באזני אזרח!
בזמני היו מיסרים אותם בשוטים ומוציאים אותם
לבסוף לשרפה.”

עכשו יצאה כל הכת מגדרה.

“ראו אף ראו! מי מטיף כאן מוסר? מי הוא המסכן הלז?”

“כתר זעיר, אני מכיר אותו,” אמר אחד, “זהו אנדרי מוסניה.”

“אמנם כן, זהו אחד מארבעת מוכרי־הספרים המשבעים של האוניברסיטה,” הפטיר
אחר.

“בדור זה הכל כפול ארבע,” צעק השלישי, “ארבע אמות, ארבע מחלקות
באוניברסיטה, ארבעה חגים, ארבעה מרשים,
ארבעה באי־כח הבוחרים, ארבעה
מוכרי־ספרים.”

“יהי כך,” ענה יוהן פרולו, “בשבילכם צריך לכפל את השטן פי ארבעה.”

“מוסניה, אנחנו נעלה באש את ספריך.”

“מוסניה, אנחנו נחלק מלקות למשרתך.”

“מוסניה, אנחנו נמעך את אשתך.”

“מרת אודרד הטובה והעבה.”

“היא הרעננה והעליזה כאחת האלמנות.”

“יקחכם בכור שטן!” רטן מר אנדרי מוסניה.

“מר אנדרי,” פתח שוב יוהן כשהוא תלוי עדין על כותרת העמוד, “גזר על עצמך שתיקה, ואם
לאו נפל אפל על ראשך!”

מר אנדרי הרים את עיניו, היה רגע אחד כמעריך את הגבה אשר לעמוד ואת כבד משקלו של
הבחור, הכפיל בדעתו את המשקל הזה ברבוע
המהירות, ולא פתח את פיו לאמר דבר.

יוהן, השולט בשדה המלחמה, הוסיף לדבר שכור נצחון:

“אמנם כן, עשה אעשה כדבר הזה, אף על פי שאח אני לסגן חשמן!”

“מה נאים הם מורינו ורבינו שבאוניברסיטה! גם ביום כזה אינם מניחים לנו
שנהנה מזכיותינו! בקצור, בצפונה של עיר
יערכו את חג הלבנה ואת חג האורים, בעיר העתיקה
יהיו לנו חזיון, אפיפיור לצים וצירים פלמיים,
ובאוניברסיטה אין כלום!”

“בו בזמן שמגרש מוברט הוא רחב ידים למדי,” ענה לעמתו בחור אחד מן היושבים על אדן
החלון.

“ימח שמם של נגיד האוניברסיטה, של באי־כח הבוחרים ושל המרשים!” קרא יוהן.

“הערב נערך לנו בשן־גיר אורים לשמחה,” הוסיף אחר נפך משלו, “ונעלה באש את
ספריו של מר אנדרי.”

“ואת שלחנותיהם של הלבלרים,” אמר שכנו.

“ואת מקלותיהם של שמשי האוניברסיטה!”

“ואת כלי הרקיקה של הזקנים!”

“ואת הארגז של באי־כח הבוחרים!”

“ואת הדום רגליו של הנגיד!”

“ימח שמם!” קרא יוהן הקטן בקול גס מעשה, “ימח שמם של מר אנדרי, של השמשים
והלבלרים, ימח שמם של תופשי התאולוגיה
ותופשי חכמת הרפואה; ימח שמם של המרשים, של
באי־כח הבוחרים ושל הנגיד!”

“הרי זה קץ כל הקצין!” מלמל מר אנדרי בסתמו את אזניו.

“הביטו וראו, הנה הנגיד! הנה הוא צועד והולך על פני המגרש,” קרא אחד מן היושבים
בחלון, ומיד נפנו כלם לעבר המגרש.

“הזה הוא באמת נגידנו הנכבד, מר טבו?” שאל יוהן פרולו דה־מולן, שהיה תלוי על אחד
העמודים מבפנים ולא יכל לראות את הנעשה
בחוץ.

“כן הדבר,” ענו כל חבריו, “הרי זה מר טבו, נגיד האוניברסיטה.”

ואכן זה היה הנגיד ואתו כל קהל הסגנים של האוניברסיטה, שהלכו יחד בתהלוכת
כבוד לקראת הצירים ועברו ברגע זה על פני
המגרש. התלמידים, היושבים ישיבה צפופה
בחלון, קדמו את פני העוברים בדברי לעג וקריאות
רצון מתוך לגלוג. הנגיד, שצעד בראש התהלוכה,
נפגע מן היריה הראשונה. כחה של זו היה גדול
למדי.

“שלום עליך, אדוננו הנגיד! ראה אף ראה! הא השלום!”

“כיצד נתגלגל ובא לכאן אותו זקן משחק בקביה? משמע, שהוא נטש את משחק
הקביה?”

“מה נאה מראהו כשהוא רוכב פסיעות פסיעות על גבי הפרדה! הלזו אזניה קצרות
מאזניו.”



“ראה אף ראה! יברך יומך, אדוננו הנגיד מר טבו!!Tybalde aleator4 זקן בצורת חמור, זקן משחק בקביה!”

“האל עמך, גבור החיל! כמה פעמים הטלת בלילה שעבר בקביה שש כפול
שתים?”

“אהה! הביטו וראו את הפרצוף המדלדל והלאה הזה שצבעו כעין העופרת ותאות משחק
פרועה חרתה בו את אותותיה!”

“לאן פניך מועדות, מר טבו, Tybalde adades5 כי פנית ערף לאוניברסיטה ושמת את פעמיך העירה?”

“אין ספק בדבר כי הוא הולך לבקש דירה ברחוב Thibautodé6,” צעק יוהן דה־מולן.

אנשי החבורה חזרו כלם על הלצה תפלה זו תוך כדי צעקות אדירות ומחיאות כפים
סוערות.

“כבודו רוצה לבקש דירה ברחוב Thibautodé, הלא כן, מורנו הנגיד, חברו למשחק של השטן?”

אחרי כן הגיע תורם של נכבדי האוניברסיטה האחרים.

“ימח שמם של השמשים! ימח שמם של נושאי המטות!”

“הלא תגיד לי, רובן פוספן, מי הוא האיש הלז אשר אראנו שם?”

“זהו ג’ילבר מסוילי, נגיד בית המדרש אשר באוטן.”

“הא לך נעלי: קחנה והשליכנה בראש האיש הזה! מקומך נוח לכך יותר”.



“Saturnalitias mittimus ecce nuces7”



“ימח שמם של ששת התאולוגים הלבושים כתנות כהנה לבנות!”

“וכי הללו הם התאולוגים? ואני חשבתי כי אלה הם ששת האוזים הלבנים שג’נובבה
הקדושה נתנה לעיר במחיר אחזת רואוניי.”

“ימח שמם של תופשי חכמת הרפואה!”

“הקץ למליצות הכבדות והתפלות!”

“הבה אשליך בראשך את מצנפתי, הנגיד אשר לסן־ג’נובבה! כי אנה לי מידך
עול.”

“אמנם כן! את משרתי אשר היתה לי באגדת בני נורמנדיה נתן לאסקניו פלצספדו
הקטן המתיחס על גליל בורג', וכל זה מפני שהלז
הוא איטלקי.”

“זהו מעשה עול.” אמרו התלמידים פה אחד. “ימח שמו של הנגיד לסן־ג’נובבה!”

“הא מורנו יואחים מלדהור! הא לואי דהוייל! והא למבר הוקטמן!”

“יקח השד את המרשה של אגדת בני אשכנז!”

“ואת כמרי בית־הכנסת הקטן על מעיליהם האפורים.”

“שימו עין, הנה מורינו בעלי האמנות! הם ומעיליהם היפים אשר צבעם שחור או אדם.”

“הללו הם זנב תפארת לנגיד!”

“מראהו כדוג של ונציה הרוצה להכנס לחפה עם הים.”

“הגד לי, יוהן, האלה הם הכמרים של סן־ג’נובבה?”

“יקח השד את הכמרים!”

“אבא קלוד שואר! דקטור קלוד שואר! האם כבודו מבקש את מרי לה־ג’יפרד?”

“דירתה של זו היא ברחוב גלטיניי.”

“הלא היא העוגבת על המלך הרודף נשים.”

“חברים! הנה מר שמעון סנג’ון, המרשה של פיקרדיה, רוכב על סוס ואשתו רכובה מאחורי
גבו.”

“עלה וצלח, רבי שמעון!”

“יברך יומך, אדוננו המרשה!”

“יברך לילך, הגברת הבוחרת!”

“כמה מאשרים הללו שהם יכלים לראות כל מה שנעשה בחוץ,” נאנח יוהן דה־מולנדינו
שהיה נאחז עדין בפקעת העלים אשר לכתבת
העמוד.

אותו זמן גחן מר אנדרי מוסניה, מוכר־הספרים המשבע של האוניברסיטה, על אזנו
של ג’יל לקורנו, תופר הפרוות אשר למלך.

“אני אומר לך, אדוני, כי הגיע קצו של עולם. מעולם לא הגיעה הפקרותם של תלמידי
האוניברסיטה לידי מדה כזו! אבל הגורם בדבר הן
ההמצאות המבישות של המאה הזאת שהביאו תקלה
רבה, ואלו הן: התותחים, נחשי־השדה והרובים,
ועל כלם הדפסת הספרים השקולה כנגד הדבר
שבא מאשכנז. נסתלקו כתבי־היד ונסתלקו
הספרים! ההדפסה מעבירה מן העולם את מסחר
הספרים. קרוב לבוא קצו של עולם.”

“ראיה לכך אני רואה במבול הקטיפה שהציף את העולם,” אמר סוחר הפרוות.

ברגע זה השמיע השעון שתים־עשרה שעות.

“אהה!..” הפיק כל הקהל פה אחד.

התלמידים היו שרוים בשתיקה. והנה קמה ערבוביה רבה, הרגלים והראשים נפנו ברעש
גדול. מכל העברים בא קול שעול וגרוף חטמים; כל
אחד התקין את עמידתו וזקף את קומתו. לבסוף
נשתררה שתיקה גמורה; כל צואר נשאר נטוי, כל
פה פעור, כל עין תלויה ברחבת השיש… שם לא
נראה כלום. ארבעת הפקידים אשר לנגיד הבית
עדין היו מצוים כאן ועמדו קפואים וחדלי תנועה
במקומם כעין פסילים מצירים. כל העינים נפנו
כלפי הבימה המיעדת לצירים הפלמיים. הדלת
היתה סגורה והבימה ריקה כשהיתה. ההמון הרב הזה
הרי חכה מאז הבקר לשלשה דברים: לשעת
הצהרים, לצירות הפלמית ולהצגת החזיון. והנה
שעת הצהרים בלבד הגיעה בזמנה, בדיוק נמרץ.
הפעם פקעה הסבלנות!

הקהל שהה כממתין רגע אחד, שנים, שלשה, חמשה רגעים, רבע שעה: כלום לא נתרחש,
הבימה נשארה ריקה, התאטרון דומם כשהיה.
לבסוף פקעה הסבלנות והכעס בא במקומה. פה
לפה הריץ מלים חריפות, אם כי לעת עתה בחשאי.
“הציגו את החזיון, את החזיון!” מלמלו האנשים
בקול כבוש. המחות התחילו מרתיחים. עננה הרת
סופה, הכובשת עדין את רעמיה, נמתחה מעברים על
ראש ההמון.

יוהן דה־מולן הוא אשר פתח וסער:

“הבו לנו את החזיון, ויקח השד את הפלמים!” צעק האיש בכל כחו כשהוא מתפתל
כנחש מסביב לכותרת העמוד.

ההמון ענה במחיאות כפים.

“הבו לנו את החזיון,” החזיק אחריו ההמון, “ואת הפלמים לכל הרוחות!”

“הציגו לפנינו את החזיון בלי כל שהות,” שב וקרא הסטודנט, “שאם לא כן אחשב לי
לנכון כי יש להעלות את נגיד הבית הזה על עץ
תליה והיה לנו חלף מחזה שעשועים וחלף מחזה
תוגה.”

“הרי דברים של טעם,” צעק הקהל, “תנו לנו ונחנך את התליה בארבעת השמשים אשר
לבית המשפט.”

בעקב הדברים נשמעו מחיאות כפים סוערות. ארבעת המסכנים החוירו והריצו אלו
לאלו מבטים. ההמון השתער להתנפל עליהם, והם
ראו בעיניהם איך שהחיץ נכפף ונתמוטט בשל לחץ
ההמון. הגיע רגע חמור.

“עלו בהם!” נשמעו צעקות מכל העברים.

תוך כדי רגע זה הורם השטיח מעל חדר הלבישה, שתארנו למעלה, ונפתח פתח כניסה
לבן־אדם אחד שמראהו בלבד גרם להמון שיעמד
תחתיו פתאם ויפנה מחמה לסקרנות.

“הסו! הס!”

אותו בן־אדם, נבהל למדי ואחוז רעדה, עלה על שפתה של רחבת השיש מתוך קדות
והשתחויות, וכאשר הוסיף ללכת עמקו והלכו
קדותיו עד לידי כריעת ברכים ממש.

בינתים נשתרר השקט יותר ויותר. לא נשתירה אלא המלה דקה זו שאינה מסתלקת
מקרב ההמון אפילו בזמן שתיקתו.

“רבותי האזרחים,” פתח האיש, “וגבירותי הנכבדות, עוד מעט ונזכה לראות במסבת החשמן
הנעלה את הצגת החזיון המפאר המכנה בשם
‘משפט הצדק של העלמה הקדושה’. אנכי אשחק
בדמות יפיטר. כבוד החשמן מלוה ברגע זה את
הצירים הנעלים אל הדכס מאוסטריה; הללו שוהים
עכשו ליד שער בודה, במקום שנגיד האוניברסיטה
ינאם לפניהם נאום ברכה. והנה רק יבוא כבוד
החשמן הנעלה – נתחיל במשחק.”

אין ספק בדבר, כי רק התערבותו של יפיטר יכלה להציל מכליון את ארבעת השמשים
אמללים. ואלו זכה המחבר ובדה מלבו את הספור הנאמן הזה ונעשה אחראי לכך בפני הגברת אשר שמה בקרת, כי אז לא יכל איש לטען כנגד המחבר על סמך ההלכה המפרשת שבספרות העתיקה: “Nec deus intersit8”. אמנם לבושו של יפיטר היה יפה מאד וגרם במדה גדולה להרגיע את ההמון על ידי זה שנעשה מטרה לסקרנותו. מר יפיטר היה לבוש כתנת שריון עשויה קטיפה שחורה ומצפה מסמרים כעין הזהב; לראשו היה חבוש קובע המשבץ כפתורי כסף מזהבים; ולולא זקנו האדם והארך, שכסה את חצי פניו, לולא החזיק בידו מגלה זו של קרטון מזהב שהיתה זרועה קרסי ברזל וממלאה רצועות ניר מזהב ועין בוחנת יכלה להכיר בה את מכונת הברק; ולולא הרגלים שצבען כעין הבשר והן עטופות קשורים לפי סגנון יון – היה יפיטר זה, בשל עמידתו המביעה כבד ראש, דומה דמיון ממש לרובה־קשת ברטוני הנמנה על גדודיו של האדון לבית ברי.




ב. פטר גרנגואר


ואולם ההתפלאות וקורת הרוח, שנגרמו לכל אחד על ידי לבושו, נגוזו במשך נאומו;
וכשאמר להותו בסוף דבריו: “רק יבוא כבוד מעלת
האדון החשמן נתחיל תכף ומיד במשחק,” נחבא
קולו בתוך רעם של צעקות בוז.

“תתחיל בדבר תכף ומיד! הבה לנו את החזיון! יהי כרגע החזיון!” צעק המון העם. ואולם
קולו של יוהן דה־מולנדינו גבר על כל הקולות
האחרים והיה בוקע והולך בכל הרעש הגדול הזה
כקולו של אותו חליל ביום הלולא בנים העיר:
“התחילו תכף ומיד!” צרח הסטודנט.

“ימח שמם של יפיטר והחשמן לבית ברבון!” צעק רובן פוספן ואתו כל פרחי
התלמידים שהיו רכובים על סף החלון.

“יהי לנו כרגע החזיון!” הוסיף ההמון לצרח, “תכף ומיד, בלי כל שהות! התליה וגלגל
הענשין למשחקים ולחשמן!”

יפיטר העלוב, שנבוך ונבהל והחויר מבעד לפוך המכסה את פניו, שמט את מכונת הרעם
ונטל לידו את הקובע; ותוך כדי כך מלמלו שפתיו
הרועדות דברים מקטעים: “כבוד מעלתו… הצירים…
הגברת מרגרט מפלנדריה…” הוא לא ידע מה לאמר,
וגם פחד שמא יהיה סופו תליה. תליה מיד
האספסוף – אם ידחה את החזיון, ותליה מיד החשמן
– אם יתחיל לפני המועד. הוא ראה אפוא משני העברים
את התהום, כלומר את התליה. לאשרו הופיע
מי־שהוא שחלץ אותו מן המבוכה ונטל את האחריות על
עצמו.

בן־אדם אחד, שנמצא מעבר למעקה על פני השטח הפנוי של רחבת השיש והיה
כמסתתר מעין כל, כיון שלפי קטר העמוד, ששם
השעין את גופו הדק והארך, לא יכלה שום עין
להבחין בו – בן־אדם זה, שהיה גדול למדי, כחוש,
חור, בהיר שערות, צעיר לימים, למרות הקמטים
שבמצחו ובלחייו, בעל עינים מזהירות ופה טבול
בבת־צחוק והיה לבוש גלימה שחורה, בלויה
ומנצנצת מרב ימים, – יצא על פני רחבת השיש
ושלח רמז למסכן העלוב. ואולם הלז לא הבחין
בדבר מרב מבוכה.

האיש הבא הוסיף ונתקרב כדי צעד אחד.

“יפיטר! יפיטר חביבי שלי!” קרא האיש בקול.

יפיטר היה כחרש.

לבסוף פקעה סבלנותו של האדמוני הגבוה והוא צעק לזה פנים אל פנים כמעט:

“משל ג’בורן!”

“מי קרא בשמי?” הפטיר יפיטר מתוך בהלה וכמקיץ משנתו.

“אנכי,” ענה האיש הלבוש שחורים.

“אה!” הפטיר יפיטר.

“התחל תכף במשחק,” הוסיף האיש לדבר. “עשה את רצון הצבור; אני מקבל על עצמי לפיס את
נגיד הארמון, והלז מצדו יפיס את כבוד
החשמן.”

יפיטר התאושש.

“רבותי האזרחים,” קרא בכל כח גרונו כלפי ההמון שהוסיף ללגלג עליו, “הבה נתחיל
במשחק.”



“!Evoe, Juppiter! Plaudite, cives9” צעקו הסטודנטים.



“הידד! הידד!” צעק ההמון.

באולם קם רעש אדיר של מחיאות כפים ולא חדל גם לאחר שיפיטר נעלם מעבר למסך.

בינתים ואותו האלמוני אשר עשה את הפלא “והפך את הסער לדממה”, כלשונו של קורני
הזקן והחביב שלנו, שב ונתיצב בצל העמוד
ובודאי שהיה מתעלם שם כמקדם מעין כל, כשהוא
שרוי בקפאון ושתיקה, לולא התנכלו אליו להוציא
אותו ממחבואו שתי נשים צעירות, שעמדו בשורת
הרואים הראשונה והבחינו בחלופי הדברים שעברו
בינו ובין מישל ג’בורן־יפיטר.

“רבי,” אמרה האחת ברמזה לו בידה כי יגש אליה.

“הסי, ליאנרד החביבה,” אמרה שכנתה הצעירה ורבת החן שהיתה מקשטת בשמלת שבתון
מהדרת; “הלז אינו מן הלמדנים, אלא מן ההדיוטים;
והוא לא רבי יקרא, כי אם מר.”

“יואל נא מר,” אמרה ליאנרד.

האלמוני נגש אל המעקה.

“מה חפצך, עלמה חביבה?” שאל האיש בתשוקה רבה.

“הה, לא חפצתי דבר,” אמרה ליאנרד כנבוכה, “חברתי ג’יסקט לה־ג’נסין היא שרצתה
לפנות אליו בדברים.”

“לא כך הדבר,” ענתה ג’יסקט בבשת פנים, “ליאנרד פנתה אליו בלשון רבי, ואני
אמרתי לה שיש לאמר מר.”

העלמות הצעירות הורידו שתיהן את עיניהן. הלז, שמיטב חפצו היה להכנס אתן
בשיחה, הסתכל בהן כמצטחק.

“אין לכן אפוא דבר לאמר לי, עלמות נכבדות?”

“הה! אין לנו לגמרי דברים אליו,” ענתה ג’יסקט.

“לגמרי לא,” אמרה ליאנרד.

האברך האדמוני וגבה הקומה שב כצעדים אחדים על עקבותיו; ואולם הסקרניות
השתים לא רצו להוציא את הציד מידן.

“אדוני,” אמרה ג’יסקט בהתעוררות, והיא כלה עצמה כאותו סכר שמימיו פרצו לצאת או
כאשה שגזרה על עצמה החלטה, “הוא מכיר אפוא את
איש הצבא העומד לשחק בחזיון בדמות העלמה
הקדושה?”

“היה בדעתה לאמר בדמות יפיטר?” השיב האלמוני.

“אמנם כן!” אמרה ליאנרד, “פתיה שכמותה! אדוני מכיר אפוא את יפיטר?”

“את מישל ג’יבורן?” נתן האלמוני מענה. “כן, עלמה נכבדה”.

“יש לו זקן לתפארת,” אמרה ליאנרד.

“האם ידברו שם למעלה דברים נאים?” שאלה ג’יסקט נבוכה מבשת.

“דברים נאים במאד מאד,” ענה האלמוני בלי שום הסוס.

“וכי מה טיבם של אלה?” אמרה ליאנרד.

“משפט הצדק אשר לעלמה הקדושה, והוא חזיון מלמד מוסר, גברתי.”

“אה! הרי זה ענין אחר!” השיבה ליאנרד.

נשתררה שתיקה קצרה. זו נפסקה על ידי האלמוני:

“החזיון הוא חדש לגמרי ולא הצג עדין על הבמה.”

“אין זה אפוא אותו החזיון,” אמרה ג’יסקט, “שהצג על הבמה לפני שנתים, בעת שבא צירו של
האפיפיור, ובין משחקיו היו שלש נערות יפות?”

“סירוניות,” אמרה ליאנרד.

“ערמות כביום הולדן,” הוסיף האברך על הדברים.

ליאנרד הורידה את עיניה מתוך בושה, ג’יסקט נסתכלה בחברתה ועשתה כמוה. האיש
הצעיר הצטחק והוסיף על דבריו:

“החזיון ההוא שעשע מאד את הרואים. החזיון של היום נערך בכונה תחלה לכבוד
העלמה הנעלה אשר לבית פלנדרן.”

“הישירו שירי אהבים?” שאלה ג’יסקט.

“בושה וחרפה!” אמר האלמוני. “התהיה כזאת בחזיון מלמד מוסר? אין מערבבים מין
בשאינו מינו. אלו היה זה מחזה התולים היינו
זוכים לכך!”

“חבל!” ענתה ג’יסקט. “אז יצאו לשחק ליד באר פונסו אנשים ונשים בדמות פראי אדם, נלחמו
ביניהם, ערכו קבוצות קבוצות משחקים ושרו
פזמונים קצרים ושירי אהבה.”

“מה שנאה ויאה לגבי צירו של האפיפיור,” אמר האלמוני בקול קשה למדי, “אינו
נאה לגבי נסיכה.”

“ובצרוף לאלה,” חזרה ליאנרד לדבריה, “הנעימו כמה כלי זמר בקול כבוש מנגינות יפות עד
מאד.”

“ולמען יסעד הקהל את לבו,” הוסיפה ואמרה ג’יסקט, שפעה הבאר דרך שלש־פיות יין
וחלב ויין־תבלין, וכל שרצה בא ושתה."

“ומעבר לפונסו ולמטה, ליד פסל השלוש,” אמרה ליאנרד, “העלו מחזה שתכנו לקוח
מחיי המשיח והמשחקים היו אלמים.”

“אמנם כן, זכר אזכר את כל אלה!” קראה ג’יסקט.

עכשו, כשתקפו עליהן הזכרונות בדבר כנסיתו של ציר האפיפיור, התחילו שתי
הפטפטניות מדברות בבת־אחת.

“ומעבר המקום הזה והלאה, ליד הצירים, נראו אנשים שהיו לבושים בגדי
תפארת.”

“וליד המזרקה של ‘הצדיק התמים’ אותו ציד שרדף אחרי צביה לקול נביחת כלבים רבה
ותרועות קרן הציד.”

“וליד בית המטבחים של פריס אותו בנין קורות שתאר את המצודה של דיפי.”

“התזכרי, ג’יסקט, בעת שעבר הציר במקום ההוא הציגו המשחקים את מחזה ההתקפה, וכל
האנגלים נפלו חללים.”

“ובסביבת שער שטלה ראינו אז כמה פסילים נאים.”

“וגשר החלפנים היה מכסה כלו שטיחים.”

“ובעת שעבר הציר ערכו לפניו על הגשר למעלה ממאתים תריסר צפרים בנות סוגים שונים,
והללו פצחו כלן רנה; זה היה נפלא מאין כמוהו,
ליאנרד.”

“היום יהיה החזיון יפה הרבה יותר,” סח האלמוני, שלא הקשיב, כנראה, לדברי בנות
שיחתו אלא מתוך קצר־רוח.

“מפיו שמענו אפוא, כי החזיון יהיה יפה?” אמרה ג’יסקט.

“אין ספק בדבר,” ענה האיש; ובעוד רגע הוסיף ואמר בהטעמה: “אנכי הוא המחבר של
החזיון.”

“האמת הדבר?” קראו שתי העלמות בהשתוממות רבה.

“אמת ונכון!” ענה הפיטן והשרה על עצמו גאוה; “כלומר, שנים היינו במעשה החזיון:
יוהן מרשן, שגזר את הקירות והקים את בנין העץ
ואת התאטרון, ואנכי אשר חברתי את החזיון.
שמי הוא פטר גרנגואר.”

אף אותו הפיטן שחבר את “סיד” לא היה יכל להגיד בגאוה יתרה מזו: “פטר קורני”.

הקורא בודאי עמד על כך, כי מן ההכרח היה שיעבר איזה זמן מן הרגע שיפיטר נסתלק לו
שוב לאחורי הקלעים ועד אשר מחבר החזיון
נתגלה לליאנרד ולג’יסקט המתפלאות אליו בלב
תמים. הרי עבדה מפליאה! אותו ההמון, שהשתובב
לפני רגעים מעטים עד בלי די, חכה עכשו בשלות
רוח למה שעתיד לבוא מפי המשחק; וכך יוצא לנו
מתוך אמת עתיקה זו המקימת את עצמה יום יום
בבתי התאטראות שלנו, כי אם רוצה אתה להקנות
סבלנות לקהל – אמר לו שההתחלה תבוא תכף
ומיד.

ואולם הסטודנט המכנה יוהן לא הלך אחרי הבטחות.

“הא!” הפסיק זה פתאם את הצפיה השלוה שנשתררה לאחרי הרעש: “יפיטר, העלמה
הקדושה, מוקיונו של אשמדי – התאמרו לשטות
בנו? הבו לנו את החזיון! התחילו בדבר, שאם לא כן
נתחיל אנחנו שוב!”

בזה היה די.

מתוך בנין הקורות התחילו כלי זמר שונים משמיעים את קולם בנגינה עמומה או הומיה;
הופיעו ארבע דמיות לבושות לתפארת ומשוחות
בפוך, טפסו ועלו בסלם של התאטרון ונתיצבו
כלן בשורה אחת, לאחר שהגיעו לרחבה העליונה,
לעבר קהל הרואים, וקדמו את פניו בקדה עמקה.
עכשו נאלמה הנגינה, החל המשחק.

ארבע הדמיות, לאחר שנטלו תשעה קבים של מחיאות כפים במחיר קדותיהן, התחילו
במשחק הפתיחה תוך כדי שתיקת כונה מצד
השומעים, ואולם המחבר לא ילאה בפתיחה זו את
הקורא. מלבד זה היה הקהל, כדרכו גם בימינו,
נותן את לבו למלבושי המשחקים יותר מאשר
למשחק היוצא מפיהם; והללו היו ראוים לכך.
ארבעת המשחקים כלם לבשו גלימות צהבות למחצה
ולבנות למחצה, שלא נבדלו אלו מאלו אלא לפי
טיב אריגן; לבוש האחד היה רקום כסף וזהב, השני
לבש משי, השלישי צמר, הרביעי היה לבוש בד.
המשחק הראשון נשא חרב ביד ימינו, השני שני
מפתחות זהב, השלישי מאזנים, הרביעי מעדר;
וכדי לפתח לקטני ההבנה, שלא היו מסגלים
להשיג לגמרי את פרושם של כלי הסמל האלה,
התנוסס על שפתה התחתונה של גלימת הכסף
והזהב כתב רקמה בן אותיות גדולות ושחורות:
“אנכי מעמד האצילים”; על שפתה של גלימת המשי:
“אנכי הכהנה”; על גלימת הצמר: “אנכי המסחר”; על
גלימת הבד: “אנכי העבודה”. כל רואה בעל תפיסה
יכל להכיר על פי סמנים מי מהדמיות הם גברים
ומי נשים, שהראשונים גלימותיהם ארכות פחות
ולראשם חבושה מצנפת, והנשים מדת גלימותיהן
ארכה יותר ולראשן חבושה כפה.

רק מי שכונתו רעה ביותר לא הבין מתוך הפתיחה כי העבודה היתה נשואה למסחר
והכהנה למעמד האצילים, וכי שני זוגות המאשרים
האלה היה להם כקנין משתף דולפין נפלא של זהב
והם רצו להשיא לו אשה אשר אין כמוה ליפי. הם
הלכו אפוא הלך ונסע בארץ, כדי למצא את היפה
בנשים, ולאחר שנפסלו בעיניהם בזו אחר זו
המלכה מארץ גולקונדה, הנסיכה מארץ טרפצונט,
בת המלכה לבית החן הגדול אשר בטרטריה, ועוד
כאלה – הלכו יחד העבודה והכהנה, מעמד האצילים
והמסחר אל ארמון המשפט, עמדו שם לנוח על רחבת
השיש והתחילו מוציאים מכליהם בפני הקהל
הנכבד המון פתגמים ועקרי מוסר, שכמותם לא
שמעה אזן בימים ההם אלא בשעת הבחינות
לדקטורים חובשי מצנפות אשר במחלקת
האוניברסיטה לאמניות החפשיות, כשנתך על ראש
הנבחנים מטר הקשים ריקים, הגדרות, מליצות
ופלפולים.

כל זה היה נאה עד מאד.

ואולם בכל ההמון הזה, שלמענו השפיעו ארבע הדמיות דברי מליצה שאין להם סוף,
לא היתה אזן קשובה, לב הולם, עין מטרפת וצואר
נטוי – כעינו, אזנו, צוארו ולבו של מחבר
החזיון, הוא הפיטן המצין פטר גרנגואר אשר
לפני רגעים מעטים חלשה עליו דעתו והוא גלה את
שמו לשתי העלמות יפות התאר. הוא שב ונתיצב
במקומו ליד העמוד לא הרחק מן העלמות, וכאן היה
שומע ורואה ובולע. מחיאות הכפים האומרות רצון,
שלוו את משחק הפתיחה, המו עדין בכל קרביו,
והוא היה נתון כלו לאותה הסתכלות רבת קסם של
מחבר השומע את רעיונותיו יוצאים בזה אחר זה
מפי המשחק, ומסביב לו אספת עם אדירה השרויה
בשתיקה.

מה נכבדת, פטר גרנגואר!

לצערנו אנחנו מכרחים לגלות את הדבר, כי לא עבר הרבה זמן והקסם נתרופף. לא הספיק
פטר גרנגואר להגיש את שפתיו אל כוס החדוה
המשכר עד שמסכו לו טפה מרה.

קבצן אחד לבוש קרעים, שלא יכל לקבץ על יד מסבת הדחק וגם לא מצא די שלומים לאבדתו בכיסי הבגדים של שכניו, העלה פתאם בדעתו
שילך ויחפש לעצמו מקום גלוי אשר שם ישיגוהו
עיניהם וידיהם של נותני הנדבות. בזמן קריאת
החרוזים הראשונים של הפתיחה טפס הלז בעמודים
המקיפים את הבימה, המיעדת לצירים, ועלה על
כותרתם התחתונה; כאן קבע לעצמו מקום, כאומר
לעורר סקרנות וחמלה בשל קרעיו ובשל המכה
הנתעבה אשר בזרועו הימנית. אך הוא לא פתח את
פיו לדבר.

כיון שזה לא יצא משתיקתו נמשך משחק הפתיחה ללא כל הפרעה, ובודאי שלא היה קם
בלבול מרבה, לולא נתרחש אסון והסטודנט יוהן
הביט ממרום מושבו אשר על העמוד וראה את הקבצן
ואת כל התכונה אשר אתו. בלמוס של צחוק אחז את
הפוחז הצעיר הזה, והוא קרא בחצפה, בלי לחשש
כלל שמא יערבב את מהלך המשחק ויפריע את
השומעים:

“הביטו וראו את הקבצן הלז הפושט יד לנדבות!”

מי שהטיל פעם אבן לתוך בצת צפרדעים או שלח את אש רובהו לתוך מחנה צפרים – יכל לתאר
לעצמו מה פעל מאמר הפה הפרוע הזה בתוך
הדממה השלמה. גרנגואר נתחלחל כאלו הכהו
זרם חשמל. הפתיחה נפסקה וכל הראשים נפנו תוך
כדי תנועה עזה לצד הקבצן, זה שלא נתבלבל
כל עקר, אלא הכיר במארע מעין הזדמנות מביאה
רוחים והתחיל לקרא בקול, כשהוא מעלה על פניו
ארשת צער וסוגר את עיניו:

“תנו נדבה, רחמנים!”

“ואולם ראו אף ראו… בחיי ראשי,” ענה ואמר יוהן, “הלא זה קלופן טרואיפו. שמע נא, ידידי,
מכתך לא נעמה לך, כנראה, במקום הרגל ולכן
יסדת אותה במקום היד?”

ומדי דברו נטל מטבע כסף קטנה וזרקה בזריזות של קוף לתוך הלבד המזהם
שהקבצן הושיט בידו החולה. מתוך שלות רוח קבל
הקבצן את כסף הנדבה ואת הדברים החריפים גם
יחד, ופתח שוב בתחנונים: “עוררו רחמיכם ותנו
נדבה!”

המארע הזה גרם הסח הדעת לקהל השומעים; רבים מן הקהל, ובראשם רובן פוספן
וכל התלמידים, ערכו תשואות רצון לכבוד מקהלת
השנים הלזו, שקמה באמצע משחק הפתיחה
ויוצריה היו הסטודנט הצורח והקבצן הנותן קול
תחנונים ממשך.

גרנגואר הכה בשממון. ולאחר שהתגבר על הבהלה הראשונה התאושש וקרא אל
ארבעת המשחקים אשר על הבמה: “המשיכו את
המשחק, ימח שמכם, המשיכו את המשחק!” וכחס על
זמנו לא הטיל אפילו מבט של בוז במפריעי הסדר
השנים.

פתאם הרגיש כי מי שהוא משך אותו בקצה מעילו, הוא הפנה את עצמו כמתרעם במקצת,
ואולם תוך כדי רגע היה בעל כרחו כצוחק. ג’יסקט
לה־ג’נסין היא אשר הושיטה את זרועה הנאה מעבר
לחיץ ותבעה באפן כזה את תשומת לבו.

“אדוני,” אמרה הנערה הצעירה, “וכי הללו עומדים להמשיך את המשחק?”

“בודאי,” ענה גרנגואר כנעלב מעצם השאלה.

“אם כן, אדוני,” חזרה ואמרה הנערה, “יואל נא בטובו ויבאר לי…”

“מה שהם עתידים לדבר?” הפסיק גרנגואר את דבריה, “מוכן ומזמן. תואילי נא לשמע.”

“לא!” אמרה ג’יסקט. “נתכונתי לזה ששמעתי כבר מפיהם.”

גרנגואר נרתע לאחור, כמי שטפחו לו על פצעו החי.

“יקחך אפל, כסילה מטמטמת שכמותך!” רטן האיש מבין שפתיו.

אותו רגע נבאש לגמרי ריחה של ג’יסקט לפני הפיטן.

בין כך וכך והמשחקים שמעו בקול הצו הנמרץ אשר נתן להם מפי המחבר, והקהל,
אשר ראה את המשחקים חוזרים למשחקם, התחיל נותן
את לבו לשמע; ואולם מעשה התאחות זה של שני
חלקי הפתיחה, אשר יד מבישה הביאה אותם לידי
פרוד, גרמה לו לקהל שלא יהנה מכמה וכמה
סגלות יפי. גרנגואר לא אמר את דבריו המרים אלא
בקול כבוש לגמרי. ולאט לאט נשתרר השקט
מסביב; הסטודנט השרה על עצמו שתיקה, הקבצן
מנה את המטבעות שבתוך כובעו, והחזיון נמשך
והלך.

אותו חזיון היה באמת יצירה יפה עד מאד, ואלו הטילו בו שנוים מספר היה בו מן
המועיל גם בימינו. מעשה הדמיון שבחזיון היה
פשוט, אם כי ארך במקצת מן המדה המצוה לפי
חקי האמנות; וגרנגואר, כשבחן בקרב נפשו את
מעשהו בקדשה ובטהרה, השתאה לראות כמה
שקוף דמיונו. לא קשה לשער, כי ארבע הדמיות
האלגוריות נתעיפו במקצת, לאחר שנעו ונדו על
פני שלשת חלקי העולם ולא עלה בידם לסלק מעל
פניהם את דולפין הזהב באפן הנאות. התחיל נאום
תשבחות ארך לכבוד דג הפלאים ובו אלפי רמזים
המעידים על חתנה הצעיר לימים של מרגרט לבית
פלנדרן, זה שישב אותו זמן כאסיר עני
באמבואז ולא ראה אפילו בחלומו, כי למענו נדדו
זה עכשו יחד על פני תבל העבודה והכהנה, מעמד
האצילים והמסחר. אותו דולפין היה אפוא צעיר לימים,
יפה תאר ואמיץ לב ובראש ובראשונה – והיא עלת
העלות לכל התכונות הנעלות! – נולד בן לארי של
צרפת. אני מכריז ומודיע, כי המשל העז הזה ראוי
להערצה, וכי ביום מועד, כשבא זמן לדבר מליצות
נשגבות ולשאת את שיר הכלולות אשר למלך, אין
טבעו של התאטרון מקפיד על דולפין שנולד בן
לאריה. הללו הם ערבובי דמיון מסוגו של פנדר
ויש בהם כדי להעיד על התלהבות. ואף על פי כן
נאמר, כדי לצאת ידי חובת בקרת, כי הפיטן היה
יכל להביע את הרעיון היפה הזה במאתים חרוזים
בערך. אמת הדבר, כי לפי פקדת זקן השופטים
היו צריכים להאריך בחזיון מן השעה
השתים־עשרה עד השעה הרביעית, והיה אפוא הכרח
להרבות בדברים. מלבד זה הקשיבו השומעים מתוך
ארך רוח מרבה.

ולפתע פתאם, בעת שנפלה מריבת דברים בין המסחר והאצילות וברגע אשר העבודה
פתחה את פיה להגיד את החרוז הנפלא:





ואם לא זאת הגאה בחיתו היער –





נפתחה ללא עת הדלת המוליכה אל הבימה המיחדת, דלת זו – שלמרבה האסון – היתה סגורה עד
עכשו, וקולו העז של שומר הסף בשר בחפזון:
“כבוד מעלתו, אדוננו החשמן לבית ברבון”.




ג. החשמן


גרנגואר המסכן! קול התפוצצן של כל הפטרדות הגדולות ביום החג אשר על שם יוחנן,
רעש היריה היוצאת כאחת מתוך עשרים רובים,
רעמו של אותו נחשן מפרסם מימי המצור של פריס,
אשר התפוצץ בצריח בילי ביום ראשון לשבוע 29
לספטמבר שנת 1465, והרג בבת־אחת שבעה
ברגונדים, מחי ההתפוצצות של כל אבק השרפה
האצור למשמרת ליד שער ההיכל – כל אלה לא היו
עלולים לרסק את אזניו ברגע מרומם זה, המלא
מנשגבות החזיון, כאותן המלים הספורות
שיצאו מפי שומר הסף:



“כבוד מעלתו, אדוננו החשמן לבית ברבון!”

אין לומר כי פטר גרנגואר פחד מפני החשמן או שנא אותו. הוא לא היה חלש עד כדי פחד
ולא היה יהיר עד כדי שנאה. גרנגואר נטה בכל
לבו אחרי הפילוסופים הבוררים, אם נדבר בלשון
זמננו, והיה אחד מאנשי הרוח הגאים ואמיצי
הלב היודעים שלוה והסתפקות, יודעים להחזיק
מעמד בכל מצב שהוא ואינם מחסרים מבינתם
ומחכמתם אשר למדו בחיים גם בזמן שיש להם
משא ומתן עם חשמנים. זוהי משפחה של פילוסופים
מהגנים ושלוי נפש אשר החכמה, דגמת אריאדנה
של האגדה, נתנה להם, כביכל, פקעת פתילים
ולחוטה של פקעת זו הם הולכים בשלום – מימי
בראשית ועד היום הזה – דרך כל הסבך אשר
למעשה אדם! הללו מצוים בדמותם ובצלמם בכל
הזמנים, כלומר הכל לפי רוח הזמן. ואם נסיח את
דעתנו מן האיש פטר גרנגואר, זה שהיה משמש
דגמה לסוג הפילוסופים האלה במאה החמש־עשרה,
אלו אמרנו לחלק לו את הכבוד הראוי, – מתר יהיה
על כל פנים לאמר, כי רוחה של פילוסופיה זו היתה
על הכמר דו־בריל כשכתב במאה השש־עשרה את
הדברים הנשגבים בתמימותם הראוים לכל
הזמנים: "בן פריס אנכי והריני נוהג ישרות
דבורי, כי המלה Parrhisia10 פרושה בלשון יון ישר הדבור, והנני
מחזיק במדה זו גם לגבי החשמנים רמי המעלה, הלא הם דודו ואחיו של אדוננו הנעלה הנסיך לבית
קונטי; מכל מקום קימתי בהם יראת כבוד ולא
פגעתי בכבוד איש מאנשי מסבתם, וזה יחשב
לדבר גדול.

ובכן לא שנאה ולא בוז גרמו לו עכשו לפטר גרנגואר שהחשמן יהיה בעיניו כאורח לא
רצוי. הדבר היה להפך ממש; לפי שכלו הישר
למדי ומעילו הבלוי עד מאד לא יכל הפיטן למנע
את עצמו מהעריך כראוי את העבדה, כי לתוך אזנו
של שר וגדול יכנסו כמה רמזים מן הפתיחה,
ובעקר דברי ההערצה לשמו של הדולפין בנו של
הארי הצרפתי. ואולם לא מה שאצור בחדר החדרים
של הנפש הוא השולט בטבעו הנעלה של הפיטן.
נניח כי מהותו של הפיטן כלולה במספר עשרה.
ואלו בחן כימאי את החלקים הללו וערבבם אלה
באלה, כמו שאומר רבלה, אז יצא לו כי החלק האחד
הוא התכונה של תועלת עצמו ותשעת החלקים הם
התכונה של אהבת עצמו. והנה ברגע שנפתחה
הדלת בפני החשמן גברה בנפשו של גרנגואר
התכונה של האהבה העצמית, והרסיסים פחותי הדמות
של אהבת התועלת העצמית נעשו בטלים בששים; –
הללו הם מכל מקום חלק בלתי נפרד מנפש
הפיטנים, נטל למועיל של ממשות ומהות אנושית
המחזק את רגלי הפיטנים על פני האדמה.
גרנגואר שבע ענג מדי גלותו וראותו ומששו
כביכל אספת עם רבתי – אמנם זו לא היתה אלא
אספסוף, אבל מה בכך? – אשר עמדה נדהמת, מאבנת
ומחנקת כמעט בשל נחשול המלים האדיר השוטף
בלי הרף משיר הכלולות מעשה ידיו. אני אומר
בודאות, כי גרנגואר שתף את עצמו בהנאת כל
הקהל וכי הוא – לא כלפונטן, שבשעת הצגת
חזיונו “האיש מפלורנציה” פנה אל אחד מן הקהל
ושאל: “מי זה מחברו של מחזה טלאים זה?” היה רוצה
בכל לבו לשאל אצל שכנו: “מי הוא מחברו של יצירה
אמנותית זו?” עכשו קל לשער כיצד השפיע הדבר על
גרנגואר כשנכנס לפתע פתאם החשמן כניסה
שלא בזמנה.

כל הרעות שנבא לו לבו כלן באו כתמן. כשנכנס החשמן הנעלה, ירד בלבול על
השומעים. כל הראשים נפנו לעבר הבימה. אי אפשר
היה לשמע כהלכה אף מלה אחת. כל פה קרא בקול:
“החשמן! החשמן!” הפתיחה העלובה נפסקה בפעם
השניה.

החשמן נשאר רגע אחד עומד על סף הבימה. אותו רגע, כשהקיף את ההמון במבט אדיש
למדי, נתרבה השאון כפלים. כל אחד רצה לזון בו
את עיניו, ומשום כך השתדל כל אחד לשרבב את
ראשו מעל לכתפי שכנו.

החשמן היה באמת בעל צורה, ומראהו שקול כנגד כל מחזה אחר. שרל, החשמן לבית
ברבון, ארכי־אפסקפוס ורוזן של ליאון וראש
הכמרים לשתי ארצות גליה, היה קרוב קרבת
משפחה גם ללואי האחד־עשר – בשל אחיו פטר האדון
לבית בוי’ה, שנשא לאשה את בת־המלך, וגם לשרל
האמיץ – בשל אמו אגנס לבית ברגונדיה. והנה
הקו העקרי, סמן המבהק ביותר באפיו של ראש
הכמרים לשתי ארצות גליה, היה החוש של איש קרוב
למלכות ומסירות לגבי השליטים. קל לשער כמה
בלבולים גרמה לו קרבת משפחה כפולה זו ובין
כמה סלעי מכשול, שצצו לשעתם, היה צריך
להעביר בשלום את אני־רוחו כדי שזה לא ינפץ אל
לואי או אל שרל, – כרבדיס וסקלה הללו שבלעו
את הדכס מרמור ואת נציב הצבא של סן־פול. מן
השמים עזרו לו והוא יצא בשלום מן הנסיעה הזאת
ולא ארעה לו תקלה עד שהגיע לרומא. ואולם אף על
פי שנמצא בחוף מבטחים, או דוקא מפני כך היה
מעלה דאגה בלבו מדי זכרו את החליפות הרבות
אשר לפעלתו המדינית, זו שהיתה ימים רבים
נסערה ורבת עמל. ומשום כך היה רגיל לומר, כי
שנת 1476 שמשה לו בערבוביה גם “חשך” וגם “אור”;
בזה נתכון לאמר, כי אותה שנה מתה עליו אמו,
הדכסית לבית ברבון, וגם נפטר מן העולם בן דודו
הדכס לבית ברגונדיה, וכי האבדה האחת גמלה לו
תנחומים על האבדה השניה.

מחוץ לכך היה איש פשוט, ראה חיים טובים כדרך חשמן, אהב לשמח את לבו בכוס יין, בכר
בעניני צדקה את העלמות היפות על הנשים הזקנות
ובשל כל אלה היה חביב על “העם” אשר בפריס. הוא לא
נראה בחוץ אלא במסבה קטנה של הגמונים וכמרים
לבושי הדר ונשואי פנים, אנשים אוהבי עליזות
שבשעת הצרך לא היו מונעים את עצמם מסעדה
כדת; ולא פעם התרגזו האחיות הכבודות
מסן־ג’רמן מדי עברן על פני החלונות המוארים של
ארמון ברבון והן שומעות אותם הקולות עצמם,
ששרו לפניהן ביום מזמורי תפלה, פותחים תוך
כדי צלצול כוסות בשיר היין של בנדיקטוס
שנים־עשר: Bibamus papliter11, זה בנדיקטוס האפיפיור שהוסיף לטיארה12 עטרה שלישית.

אין ספק בדבר כי רק פרסום כשר זה
עמד לו לחשמן שלא יתקבל בסבר פנים רעות מצד
ההמון, זה ההמון שלפני רגעים מעטים היה שרוי
ברגז ולא היה נוטה כלל לחלק יראת כבוד לחשמן
ביום המיעד לבחירת אפיפיור. ואולם בני פריס
אינם שומרים טינא בלב; נוסף על כך הרי כל
האנשים האלה, שבתקף רצונם בא המשחק לידי
התחלה, נלחמו כנגד החשמן ונטלו להם נצחון,
והדבר הזה הספיק להם. ואף גם זאת: החשמן לבית
ברבון היה איש יפה תאר; לבושו היה אדם והלם
אותו יפה; משום כך נטו אחריו כל הנשים, לאמר
המחצית ההגונה ביותר של קהל השומעים. ודאי
שהדבר היה נחשב לעול והיה מעיד על טעם רע אלו
זלזלו בחשמן אשר לא בא במועד הנכון לחזיון,
על אחת כמה וכמה כשחשמן זה הוא גבר יפה תאר
ולובש כהלכה את גלימתו האדמה.

והנה נכנס וברך את הקהל באותה בת־צחוק, תכונה מלדה, שהשליטים משתמשים
בה לשם העם, פנה והלך בצעדים מדודים לעבר
כסאו המרפד ארגמן ופניו היו כפני איש
שהרהוריו לא כאן. מלויו, בלשון זמננו – מפקדה
ראשית של הגמונים וכמרים, נדחקו ללכת אחריו לעבר
הבימה וגרמו אף הם לרעש ולסקרנות משנה. חובה
היתה כאן להראות עליהם באצבע, לקרא בשמם,
להכיר את אחד מהם, לכל הפחות! פלוני הכיר את
האדון אלנודה, ההגמון של מרסל, אלמוני את הכמר
הראשי מסן־דני. והיה מי שהכיר את רובר
מלספינס, הכמר מסן־ג’רמן דה־פרה ואחיה
המביש של אחת הפלגשים אשר ללואי האחד־עשר: –
ועל כל אלה דבר בלשון של גנאי ובדברים
מגנים.

ביחוד נבלו את פיהם הסטודנטים. הלא
זה היה יום מיחד בשבילם, חג הלצים יום הסטורנלין
שלהם ויום ההוללות החוזר שנה שנה אשר ללבלרי
בית המשפט. לא היה דבר תועבה אשר לא נמצא כשר
וישר ביום זה. בכל המהומה הגדולה הזאת לא היתה
לשון אשר דברה גדופים ושקוצים כלשונם
הפרועה של הסטודנטים והלבלרים הללו אשר בכל
ימות השנה עשו סיג לדבריהם מפחד הברזל הלוהט
של לואי הקדוש. אי לך, לואי הקדוש! גורמים לך
חלול הכבוד בארמון המשפט הנקרא על שמך! כל
אחד מן החבורה הזאת כונן את לשונו על גלימה
מגלימות הכהנים הנכנסים – שחורה או אפורה, לבנה
או סגלה. ואולם יוהן פרולו ממולנדינו, כיון
שהיה אחיו של כמר, התנפל בעזות מצח על האדמה
וקרא בקול אדיר, בנתנו את עיניו החצופות בפני
חשמן: “13Cappa repleta mero!”



כל התעלולים האלה שאנו מספרים כאן כדי לרומם את נפש הקורא, בטלו בששים בהמלה
הגדולה אשר מסביב, והדם לא הגיע אל בימת
הכבוד; ובין כך לא היו הללו פוגעים פגיעה קשה
בחשמן, כיון שהפקרות היום היתה דבר שבמנהג.
ואמנם דאגה זו, שנסתמנה בפניו ולא נסתלקה
ממנו גם לאחר שעלה על הבימה היתה מסוג אחר
לגמרי: הצירות הפלמית היא שגרמה לו דאגה.

לא מפני שהיה איש מדינה וצופה למרחוק
וחזה מראש את התוצאות אשר תהיינה לברית נשואין
זה שבין שארת בשרו הגברת מרגרט לבית
ברגונד ובין שאר בשרו והאדון קרל, יורש העצר
מוינא. לא, הוא לא חקר כמה זמן תמשך עוד ידידות
מדמה זו שבין הדכס מאוסטריה והמלך מצרפת
וכיצד יראה מלך אנגליה את הזלזול שנהגו בבתו, ומקצת דאגתו בענין זה הפיג ערב ערב על
ידי כוס יין הבא מגפן המלך אשר בשיו, בלי
שהעלה בדעתו כלל כי בקבוקים אחדים של יין זה
(אמנם דקטור קואקטיה הטיל בהם מעט חריפות יתרה)
שלוחים על ידי לואי האחד־עשר לאדוארד הרביעי
לאות ידידותו, יהיו עתידים ביום בהיר אחד לגאל את
לואי מצרה זו ששמה אדוארד. “המשלחת הרוממה
אשר לאדוננו הדכס מאוסטריה” לא הביאה לחשמן
אף אחת מן הדאגות האלה, אבל היא גרמה לו טרח מצד
אחר לגמרי. לשרל לבית ברבון זה כפי שאמרנו
כבר בדף ראשון של ספרנו היה קשה במקצת לנהג
הכנסת אורחים באזרחים פשוטים ובלתי ידועים
לשם ולערך לכבודם משתאות וחגיגות. הוא, החשמן,
במסבה של חובשי בית המשפט; הוא, הצרפתי
ואיש החברה, לצדם של סובאי בירה מפלנדריה,
וכל זה לעיני הבריות! ודאי שמעשה חנף זה היה
מן הקשים ביותר בכל המעשים אשר גזר על עצמו
לכבוד מלכו.

ולפיכך הפנה את עצמו בכל חן (מלאכה זו ידע על בריה) לצד הדלת ברגע אשר שומר הסף קרא
בקול רם: “האדונים הצירים אשר לאדוננו הדכס
מאוסטריה”. אין צרך לאמר, כי כל הקהל אשר באולם עשה אף הוא כדומה לזה.

והנה נכנסו שנים שנים, צועדים
בהדרת כבוד ומשמשים נגוד למשובתם של מלוי
החשמן, כל ארבעים ושמונה הצירים של מקסימילין מאוסטריה, ובראשם הכמר הנכבד יוהן, המכהן
בסן־ברטון ומכנה נגיד של כביר־הזהב, ויעקב
איש גואי לבית דבי, הוא המושל הנכבד אשר
למדינת גנט. ההמון השליט על עצמו שתיקה גמורה,
ורק פה ושם נשמע לפרקים צחוק כבוש בשל השמות
המשנים ותארי הכבוד הברגניים שבעליהם סחו
אותם כהלכה לשומר הסף, והלז הטיל אותם לתוך
האולם כשהם מערבבים ומרסקים. בין אלה היו
אבא לויס רואלוף, רב הדינים בעיר לבן; מר קליס
יליד אטואלדה, רב הדינים בעיר ברוסל; מר פאול
ון באסט, הפרזידנט של פלנדריה; אבא יוהן
קולהגנס, ראש העיר באנטורפן, וכו' וכו' וכו'.
פקידי משפט, כלם כגלמי עץ ותנועותיהם
כמעשות בתוך לבושיהם העשוים קטיפה ומשי
דמשק, וכלם חובשים לראשם מצנפות מקטיפה
שחורה ולמצנפותיהם ציציות עבות מגדילי הזהב
הבאים מאי כפתור; מכל מקום ראשים כהלכה לפי
הסגנון הפלמי, פרצופים אומרים כבוד וחשיבות
שכדומה להם העלה רמברנד באמנות גדולה
ומעמיקה בתמונות הלילה אשר ציר; וכל אלה
אנשים שפניהם מעידים בהם כי מקסימילין
מאוסטריה יפה עשה שבטח ב“פעל ממש”, כמו
שנאמר באגרת הבשורה שהוציא לעמו, “בדעתם
הישרה, באמץ רוחם, בחכמת הנסיון שלהם,
בישרם וברצונם הטוב”.

רק אחד מהם היה בבחינת יוצא מן הכלל.

זה היה פרצוף נאה אומר ערמה ובינה, פרצוף כלאים של קוף וחכם מדינה אשר החשמן הלך
לקראתו כשלשה צעדים וברך אותו בקדה עמקה
והוא עצמו לא השמיע את שמו אלא בקצור: גיליום
רים, יועץ וראש הממנים בעיר גנט.

רק אנשים מעטים ידעו אז מה טיבו של גיליום רים זה. הוא היה גאון מצין ובזמן מהפכה
היה עלול להופיע בהדרו על פני שטח המארעות,
ואולם במאה החמש־עשרה לא יצר אלא סבוכים
נעלמים וראה הכרח לעצמו “לחיות במנהרות”, כפי
שאומר הדכס מסן־סימון. ואמנם האיש זכה לכבוד
כ“חופר המנהרות” הגדול בכל ארופה, וכאחד
ששתף את עצמו למזמותיו של לואי האחד־עשר
ושלח את ידו בפעלות הסתר של המלך הזה. אנשי
ההמון לא ידעו דבר מכל אלה, ועל כן התפלאו
לנכון כשהחשמן כבד נגדם את האיש חדל הצורה,
שלא שמש בפלנדריה אלא מעין ראש של
כפר.




ד. מר יעקב קפנול


אותו רגע, כשראש הממנים מעיר גנט והחשמן ברכו זה את זה בקדה עמקה וסחו איש אל
רעהו מלים אחדות בנעימה עמקה עוד יותר, הופיע
איש בעל קומה, בעל פרצוף רחב וכתפים אמיצות,
ונכנס לצדו של גיליום רים כאותו כלב הדוג
ההולך בעקבות השועל. כובע הלבד ומעיל העור
שלו הסתמנו מתוך המשי והקטיפה של אנשי
המסבה. שומר הסף, שחשבו למנקה ארוות שנתעה
לכאן בטעות, גדר בפניו את הדרך:



“עמד, ידידי! כאן הכניסה אסורה.”

האיש הלבוש מעיל עור הדף הצדה בכתפו את שומר הסף.

“שוטה זה מה הוא תובע ממני?” אמר האיש בקול רם ועורר על ידי כך את כל הקהל שיתן את
לבו לשיחה המשנה. “וכי אינך רואה כי אחד
החבורה אנכי?”

“מה שמך?” שאל שומר הסף.

“יעקב קפנול.”

“וכיצד מכנים את כבודך?”

“עושה גרבים מגנט, בעל הסמן ‘שלש השרשרות’.”

שומר הסף היה כמהסס. מתר היה בדחק להכריז על כניסתם של רבי דינים וראשי ערים;
ואולם לגבי עושה גרבים נעשה הדבר חמור יותר.
החשמן היה כיושב על גחלים. כל המון העם הזה
הטה אליו עין רואה ואזן שומעת. במשך שני ימים
השתדל רום מעלתו ללקק את עורם של הדבים
מפלנדריה, כדי שיעשו ראוים כל־שהם להופיע
בהצגה הפמבית, ומקרה מביש זה קלקל לגמרי את
השורה. אותו רגע נגש גיליום רים אל שומר הסף
ועל פניו בת־צחוק דקה.

“יקום ויכריז: מר יעקב קפנול, סופר
הדינים בעיר גנט המעטירה,” לחש לו לזה
בחשאי.

“שומר הסף,” פתח החשמן בקול רם,
“יכריז נא על מר יעקב קפנול, סופר הדינים אשר
בעיר המעטירה גנט.”

בזה היה משום שגיאה. אלו הניחו לו
לגיליום רים, היה בעצמו מתקן את הדבר; ואולם
עכשו תפס יעקב קפנול את דברי החשמן.

“לא כך, למען השם!” נתן האיש את קולו
כרעם. “יעקב קפנול, עושה גרבים. השמעת, שומר
הסף? אל תוסיף ואל תגרע. למען השם! עושה
גרבים, ודי כבוד לי בכך. לא פעם הלך אדוננו
הארכי־דכס לחפש את הכפפה שלו בכיס המכנסים
שלי.”

צחוק ותשואות רצון פרצו באולם. כל
בדיחה מוצאת לה מיד בפריס את מביניה וזוכה משום
כך למחיאות כפים.

גרם גם זה שקפנול היה איש מקרב העם
וכל ההמון אשר מסביב כלו אנשים מקרב העם.
משום כך נכרתה כהרף עין ביניהם ברית הבנה,
בכח הבזק, על קרקע משתפת, כביכל. מעשה
התקיפות מצד עושה הגרבים הפלמי, שהשפיל את
כבוד החצרנים, עורר ברוח כל איש המתיחס על העם
מעין הרגשה מיחדת של כבוד עצמו, זו שבמאה
החמש־עשרה היתה עדין רופפה ובלתי נכרת. הוא
היה אחד מבני מינם, זה שעמד עכשו במרדות כנגד
החשמן! ודאי שאותו רעיון היה בו משום קורת־רוח
לגבי עלובים הרגילים לחלק כבוד ולצית לקטן
המשרתים של הכהן מסן־ג’נובבה, הוא נושא השבל
אשר לרום מעלתו החשמן.

קפנול ברך מתוך גאוה את רום מעלתו,
והלז השיב ברכה לאזרח תקיף זה המטיל את יראתו
על לואי האחד־עשר. אחרי כן, עת שגיליום רים – “האיש
החכם והקנטרן”, כפי שקורא לו פיליף
ה־קומין14 – הביט אחריהם אגבב ת־צחוק מביעה לגלוג ויתרון בינה, ישבו שניהם במקומם, החשמן נבוך ומצטער וקפנול גא ושקט,
וזה האחרון חשב בודאי בלבו כי עושה גרבים
הוא בעצם תאר ככל התארים שבעולם, וכי מריה
לבית ברגונד, היא אמה של אותה מרגרט הנכנסת
היום על ידו לחפה, לא היתה מתיראת מפניו במדה
כזו אלו היה חשמן ולא עושה גרבים; שכן חשמן
לא היה מסכסך את בני גנט במקרביה של בת קרל
אמיץ הלב; שום חשמן לא יכל להשפיע בדבור אחד
על המון העם שיקשיח את לבו מדמעותיה
ומתחנוניה, אז בעת אשר העלמה מפלנדריה הלכה
ברגל עד מקום הגרדם, כדי לבקש מעמה על נפש
מקרביה, ועושה הגרבים לא נצטרך אותה שעה
אלא להרים את ידו העטופה עור וגרם מיד לכרת ראשם
של שני האדונים הנעלים, הלא הם מר גוי
מאמברקורט והנגיד מר גיליום הוגונט! ואולם סאת
יסוריו של החשמן לא מלאה עדין ונגזר עליו
לשתות כוס מרורים זו, כלומר מסבת אנשים לא
הגונים, עד הקבעת.

הקורא לא שכח עוד בודאי את הקבצן
החצוף שהופיע באולם עם התחלת הפתיחה ותלה את
עצמו בציציות האבן אשר לבימת החשמן. בואם של
האורחים הנעלים לא הביא אותו לידי כך שיסתלק
ממקומו; ובעת שהכהנים רמי המעלה והצירים
ישבו ישיבת צמצום על פני הבימה, – קנה לו זה
הרוחה ושלב את רגליו על פני הכרכב. זאת היתה
חצפה מאין כמוה ואיש לא שם אליה לב ברגע
הראשון, כיון שדברים אחרים משכו את העינים. הלז
מצדו לא התענין כלל בכל הנעשה באולם; הוא
נדנד את ראשו מתוך שלוה של בן נאפול, ופעם
בפעם היה חוזר ושולח לתוך ההמלה את פזמונו
הקבוע: “תנו נדבה, רחמנים!” והוא היה בודאי
האחד בכל הנאספים שלא טרח להפנות את ראשו
בשל חלופי הדברים בין קפנול ושומר הסף. והנה
גרם המקרה ורבנו עושה הגרבים, זה שנעשה
חביב על הקהל ומטרה לכל העינים, קבע את מושבו
דוקא בשורה הראשונה שעל פני הבימה, מעל לאותו
קבצן; ורבים ראו וכן תמהו, כיצד הציר הפלמי,
לאחר שהשגיח בקבצן הרובץ לרגליו, טפח לו לזה
בחבה על שכמו העטופה בלויי סחבות. הקבצן
הפנה את ראשו; על פרצופי השנים נסתמנו
השתוממות, הכרה, חדוה וכו'; ואחרי כן, בלי לשים
לב לפמביות שבדבר, התחילו עושה הגרבים
והדווי משוחחים ביניהם כידידים שיחה חשאית,
ואותה שעה נראו בלויי הסחבות של קלופן
טרואיפו, התלוים ויורדים אל פני אריג הזהב שעל
הבמה, כזחל על פני תפוח־זהב.

החדוש שבמחזה המשנה הזה הקים
באולם התהוללות וחדוה, ובלמוס זה היה גדול כל
כך שגם החשמן השגיח בדבר; הוא הטה את עצמו
לפנים, אולם לא ראה ממקומו אלא את קצה לבושו
הנבזה של הקבצן וחשב לנכון כי הלז מבקש
נדבות, ולפיכך נתעורר בחמה על החצפה הזאת וקרא
אל הממנה על הארמון:

“יואל נא מר ויטיל את בר־נש זה לתוך הנהר.”

“למען השם! רום מעלתו,” אמר קפנול ולא
הוציא את ידו מתוך ידו של קלופן, “האיש הזה הוא
ידידי.”

“הידד! האח!” צעק ההמון. אותה שעה קנה
לו מר קפנול בפריס ובגנט, כפי שמספר פיליף
דה־קומין, “שם גדול בקרב העם; כי אנשים מסוג זה
זוכים לכך כשהם פרועים לשמצה כמו העם.”

החשמן נשך את שפתיו. הוא הרכין את
עצמו לצד שכנו, הכמר מסן־ג’נובבה, ואמר לזה
בחשאי:

“משנים הם הצירים הללו ששלח לנו הארכי־דכס כשושבינין לגברת מרגרט!”

“רום מעלתו,” השיב הכמר, “מבזבז את תשומת לבו לשם חיות החרטם האלה, 15 Margaritas ante porcos.”

“מוטב שיאמר: Porcos ante Margaritam16,” החזיר מתוך בת־צחוק.

אנשי המסבה, הלבושים כלם מדי
כהנה, היו כקסומים בשל חלופי הדברים האלה.
החשמן נתפיס במקצת; עכשו נעשה נקי מקפנול,
כיון שגם הלצתו זכתה לאותות רצון.

והנה נשאל עכשו את הקורא, המסגל
לדמות רעיון כמו תמונה, אם הוא שוה לנכון לפני
עיני רוחו את המחזה אשר באולם הגדול. באמצע
האולם, סמוך אל הקיר המזרחי, בימה גדולה
ומהדרת העטופה רקמת זהב. בדלת קטנה ומקמרת
נכנסים אל הבימה הזאת בתהלוכה מפארת אנשים
נשואי פנים ושומר הסף מכריז לפי הסדר את
שמותיהם. על הספסלים הראשונים בלבד תראה רבים
נכבדים אשר לבושם עור חלד־השלג וקטיפה ושני.
מסביב לבימה שהשליטה על עצמה שתיקת כבוד,
מתחתיה וכנגדה ומכל עבריה – המון אדם רב
ודחק גדול. אלפי עינים דבקות אל כל פרצוף אשר
על הבימה, לחש־אלף חוזר על כל שם. אמנם המחזה
הוא מיחד במינו וראוי הוא לכך שימשך את עיני
הרואים. ואולם מה בנין העץ אשר נראהו שם הרחק
בקצה האולם, ומה האנשים המנמרים כעין הבבות,
ארבעה למעלה וארבעה למטה? ומי הוא האיש הלז
הנצב ליד בנין העץ, לבושו חלוק שחור ופניו עוטים
חורון? אללי, קוראי הטוב! זה הוא פטר גרנגואר
וזאת הפתיחה לחזיונו.

הסחנו אותו לגמרי מלבנו, והוא חשש דוקא לכך.

מן הרגע שנכנס החשמן התחיל
גרנגואר דואג לגורל יצירתו. מתחלה גזר על
השחקנים המהססים שימשיכו את המשחק
ויגבירו את קולם; אחרי כן הפסיק את משחקם, כיון
שאף אחד לא שמע את דבריהם; וזה רבע שעה כמעט,
לאמר מתחלת ההפסקה ואילך, רקע בלי הרף ברגלו,
יגע כמה יגיעות והיה מבקש את ג’יסקט ואת ליאנרד
שיעוררו את הנצבים על ידן להמשך משחק – וכל
עמלו עלה בתהו, לא היה איש בקהל שיסלק את
עיניו מן החשמן ומן הצירים ומן הבימה, והללו
שמשו נקדת מרכז יחידה בכל שדה הראיה הגדול
הזה. וכמו כן יש לשער, והמחבר מודה בזה מתוך
צער, כי ברגע שנכנס החשמן וגרם לקהל הסח
דעת נעים – התחיל הקהל טועם בפתיחה מעין טעם של
שממון. בקצור, אותו החזיון היה נמשך והולך
כל הזמן גם על הבימה וגם על רחבת השיש: הנגוד
שבין העבודה והכהנה ובין מעמד האצילים
והמסחר. ורבים יבחרו באמת לראות את אלה בדמות
אנשים חיים שואפי אויר, עושי מעשה ומתנגחים זה
עם זה כיצורי בשר ודם; בדמות הצירים הפלמיים
הללו, במסבה זו של הגמונים, באחד הלובש את
גלימת החשמן ובאחד הלובש חלצת עור כמו קפנול
– מאשר לראות אותם בשרק ובכחל כשהם
מתפרכסים ומדברים דברי חרוזים והם נראים כמו
יצירי בבות בבגדיהם הלבנים והכתמים אשר
קבלו מידי גרנגואר.

ואולם הפיטן שלנו, כשראה קצת
מנוחה באולם, מצא תחבולת מלחמה שהיה בה
כביכל בבחינת הצלה גמורה.

“אדוני,” פנה ואמר אל אחד משכניו, איש
מהגן ובעל קומה ופניו מביעים ארך־רוח, “וכי אין
להתחיל שוב?”

“כיצד?” החזיר השכן.

“רציתי לומר – בחזיון,” אמר גרנגואר.

“יהי כך,” ענה השכן.

הסכמה זו שלמחצה הספיקה לו
לגרנגואר; וכרוצה לעשות את מלאכתו בידי עצמו
התחיל נדחק ועובר בכל יכלתו בקרב ההמון וקורא
בקול גדול: “שובו והתחילו במשחק! שובו
והתחילו!”

“לעזאזל!” קרא יוהן מולנדינו, “וכי מה
הללו צועקים שם בקצה האולם? (כי גרנגואר הקים
רעש כארבעה אנשים יחד.) הגידו לי חברים, וכי
החזיון לא הגיע עדין לקצו? הללו רוצים
שיתחילו שוב. הרי זה מגחך.”

“לא ולא!” קראו כל הסטודנטים. “אין אנו רוצים בחזיון! יקח השד את החזיון!”

ואולם גרנגואר הגביר את כחו כפלים
והלך את קולו בלי הפוגות: “שובו והתחילו! שובו
והתחילו!”

החשמן נתן את דעתו לקריאות האלה.

“אדוני נגיד הבית,” פנה ואמר אל אחד
גדל־קומה ולבוש שחורים שישב הרחק ממנו
כצעדים אחדים, “וכי נקלע אספסוף זה לתוך כיור
הקדש והקים בשל כך רעש מחריש אזנים?”

נגיד הבית היה מעין אמפביה של
הרשות, מין עטלף של המשפט, יצור נתון על הגבול
ממש שבין העכבר והצפור, עומד באמצע בין
השופט ואיש הצבא.

הוא נגש אל החשמן, וכאחד המפחד שמא
לא ייטב בעיני אדוניו ספר לו את כל תעלולי ההמון:
כי הגיעה שעת צהרים ורום מעלתו לא בא עדין, וכי
הכריחו את השחקים שיתחילו במשחק לפני בואו
של רום מעלתו.

החשמן צחק בקול גדול.

“באמונה, גם מעלת כבודו נגיד
האוניברסיטה היה אנוס כאן לעשות את רצונם. מה
דעתו בענין זה, מר גיליום רים?”

“אדוני הנעלה,” ענה גיליום רים, “עלינו
לשמח כי נפטרנו לאשרנו מן המחצה האחד של
החזיון; ודבר זה תמיד שכרו בצדו.”

“היש להתיר לנבלים האלה שימשיכו את מעשה הבדחנות שלהם?” שאל נגיד הבית.

“מתר להם להמשיך כאות נפשם,” אמר
החשמן. “איני מתנגד לכך. ואני אעין אותה שעה
בסדור התפלה.”

נגיד הבית נגש עד קצה הבימה וקרא
בקול גדול, לאחר שצוה את השקט בתנועת
ידו:

“אזרחים ותושבים! כדי למלאות את רצון
אלה המבקשים התחלה חדשה ואת רצונם של אלה
המבקשים גמר, צוה רום מעלתו שימשיכו את
המשחק.”

שתי המפלגות ראו הכרח לעצמן
להסתפק בכך. ואולם בין כה וכה והפיטן והקהל
כעסו גם יחד כעס על החשמן.

השחקנים התחילו שוב מרצים את דבריהם,
וגרנגואר קוה כי למצער המחצית השניה של
חזיונו תמצא לה אזנים קשובות. ואולם עוד מעט
וגם תקוה זו נכזבה ככל משאות נפשו האחרים;
אמנם באולם נשתרר שוב מעין שקט גמור, ואולם
גרנגואר לא השגיח בדבר, כי ברגע שנתחדש
המשחק לפי צו החשמן לא היתה הבימה עדין מלאה
אורחים עד תמה; כי לאחר בואם של הצירים
הפלמיים נכנסו עוד כמה אנשים נוספים מבין
המלוים, אשר שומר הסף הכריז לפרקים את שמותיהם
לתוך שיח המשחק וגרם על ידי כך לכל מיני
בלבולים. נתאר לעצמנו מה יפעל קולו הצורח של
שומר סף כשהוא מטיל לתוך חזיון תאטרלי, בין
חרוז לחברו ולפרקים גם בין חצי פסוק
אלכסנדרוני לשני, מאמרים מסגרים מעין
אלה:

“מר יעקב שרמולו, ממנה המלך בבית המשפט של הכנסיה!”

“יוהן לבית הרלי, בן־אצילים, אופיצר
נושא משרה בגדוד הרוכבים שומרי הלילה אשר
בפריס!”

“מר גליו מג’נואלהק, האביר לבית ברוסק, מפקד הארטילריה של המלך!”

“מר דרי רגיה, המפקח על המים ועל
היערות מטעם אדוננו המלך אשר בצרפת,
שמפניה וברי!”

“מר לואי לבית גרבי, אביר, יועץ
ושר־בית למלך, אדמירל של צרפת, השר המפקח
ביער וינסן!”

“מר דני לה־מרסיה, פרנס בית העורים אשר בפריס!”

וכו' וכו'.

אי אפשר היה לסבל עוד.

לוי מוזר זה, שנצטרף אל החזיון
ובלבל את הליכותיו, הרגיז את גרנגואר במדה
יתרה לאחר שהלז גלה לעצמו את הסוד, כי חזיונו
משתפר והולך ואינו צריך אלא לאזנים שומעות.
ומבנה החזיון היה באמת מעשה גאון ומלא דרמטיות
מאין כמוהו. עוד ארבע הדמיות של הפתיחה נושאות
נהי בצרתן הגדולה, והנה נתגלתה להן ונוס
בכבודה ובעצמה כשהיא לבושה גלימה מפארה ועל
הגלימה מתארת כשלט־כבוד דמות האניה אשר לעיר
פריס. היא רצתה לבקש לעצמה את הדופין אשר נועד
ליפה בנשים. יפיטר, אשר הרעים את רעמיו מחדר
הלבושים, אמץ את לבה לעשות את הדבר, והאלה
התכוננה לקחת אותו ביד חזקה, כלומר בלשון
פשוטה – להנשא ליורש העצר. ואולם תוך כדי כך
הופיעה נערה צעירה לימים הלבושה משי דמשק לבן
ונושאת מרגלית בידה (רמז מובן למדי לאישיותה
של העלמה לבית פלנדריה), ואמרה להוציא את
הדופין מידי ונוס, – רשם־פתאם שבמעשה תאטרון
ושנוי בלתי צפוי. לאחר ריב דברים הסכימו
ביניהן ונוס ומרגרט להביא את משפטן לפני כס
הצדק של העלמה הקדושה. ועוד נפש אחת מפארה
היתה בחזיון, הלא הוא דון־פדרו, מלכה של
ארם־נהרים; אבל בשל ההפסקות המרבות קשה היה
לעמד על טיבו של זה. כל הנפשות נסתלקו דרך
עליה בסלם.

ובזה נחתם גורלם; אף אחת מסגלות
היפי לא מצאה לה תקונה בהרגשתם או בהבנתם
של הרואים. אפשר היה להגיד, כי מרגע שנכנס
החשמן נמשכו כל העינים בכח קסמים נעלם מרחבת
השיש אל בימת האורחים, מקצה הדרום של האולם אל
קצהו הצפוני. הקהל היה כאסור כשפים, כל
העינים נצמדו למקום האחד, ואלה הנכנסים שוב,
על שמותיהם הארורים, על תלבשתם ועל פרצופיהם,
שמשו מקור בלתי פוסק לשעשועים. הדבר היה
מעציב. חוץ מג’יסקט וליאנרד, שהפנו את עצמן
לפרקים מדי משך גרנגואר בשרולן, וחוץ מאותו
שכן גבה־קומה שפניו אמרו סבלנות – פסקה כל
אזן לשמע ופסקה כל עין לראות בחזיון העלוב
והנעזב, וגרנגואר לא ראה את פני הקהל אלא מן
הצד.

מה התמרמר בו לבו מדי ראותו את
הבנין, אשר בנה לתהלה ולפיוט, הולך ומתמוטט
עד תם לנגד עיניו! צא וראה כי העם הזה חשב כמעט
להתקומם לנגיד הארמון, וכל כך למה? מפני
שהשתוקק לראות ביצירת הפיטן! ועכשו, לאחר
שנתנה להם יצירה זו, אין דואג לה ואין מבקש.
וכי אותו חזיון עצמו הוא שהתחיל מתוך תשואות
רצון של כל הקהל? הנה הגאות והשפל אשר
חליפות־תמיד הם לחסד העם! האפשר להעלות על הדעת
כי שמשי הבית היו קרובים לתליה? את כל אשר לו
היה נותן אלו יכל להשהות על עצמו את שעת
התענוגות הזאת.

ואולם שומר הסף חדל לבסוף לתת אמרים
בקול פרוע; כלתה כניסת הקרואים, וגרנגואר היה
כאיש אשר נחלץ מצרה; השחקנים שאפו רוח
לרוחה. אך הנה שם – וכי לא התרומם שם פתאם
ממקומו מר קפנול, עושה הגרבים? ואזני
גרנגואר נפתחו לשמע את הדברים הנוראים אשר
נאם האיש בפני הקהל המקשיב כלו
בתשומת־לב:

“רבותי האזרחים והאצילים אשר בפריס!
נשבעתי לכם כי תוהה אנכי על הנעשה כאן. אמנם
אני רואה שם בפנה, על פני בנין העץ, מנין
אנשים המתכוננים, כנראה, להכות איש את חברו.
תם אני ולא אדע אם זהו הדבר שאתם קוראים לו
בשם ‘חזיון’; ואולם ברור לי כי אין זה בגדר
שעשועים; הללו נלחמים בהבל פיהם, ולא יותר. זה
כרבע שעה אני מצפה לבואה של המהלמה
הראשונה, ושום דבר אינו בא; אינם אלא נבלים מוגי
לב המנגחים זה את זה בדברי גדופים. הלואי והבאתם
לכאן מתגוששים מלנדון או מרוטרדם, והנני
מבטיחכם נאמנה כי כל חבטה באגרוף של אלה היתה
משמיעה קול עד לככר זו שמבחוץ; ואולם הללו
אינם מעוררים אלא רחמים, יואילו נא למצער וירקדו
לפנינו רקוד כמנהג המוירים, או ייטיבו לעשות
מעשה התחפשות אחר! על כגון זה לא הגד לי אף חצי
דבר; לא נתבשרתי אלא על חג הלצים ועל בחירת
האפיפיור. אף לנו חג לצים בגנט, ואני מעיד שמים
וארץ כי בענין זה לא נגרע חלקנו מחלקכם. ואולם
כך הוא מנהגנו: אנו מתאספים יחד, המון רב כהמון
העם אשר פה; וכל אחד ואחד מכניס את ראשו דרך חור
ומראה לקהל העוית פנים; ואיש אשר לו העויה
מכערת ביותר הוא יהיה לאפיפיור בהסכמת כל
הקהל, וחסל. זה גורם בדיחות דעת מרבה. אפשר
אתם רוצים שנבחר לכם אפיפיור כמנהג מדינתנו?
בדרך זו נפטר במקצת מן השעמום שמטילים
עלינו הפטפטנים הללו. גם להם מתר להשתתף
במשחק, אך בתנאי שיראו לנו את העויות פניהם
מתוך החור. מה דעתכם בענין זה, רבותי האזרחים?
הלא תעשו, גם הגברים גם הנשים, את הנסיון
המבדח למדי ותקנו לכם שמחה בדרך זו של
אנשי פלנדריה, פרצופים מכערים יש לנו עד בלי
די ונוכל לקוות כי תצא מהם העויה אחת נאה
ביותר.”

גרנגואר בקש לענות דברים, אבל
השתוממות וקצף ושממון לב נטלו ממנו את
הדבור. ובין כך וכך היתה כל התנגדות כדבר
שאין בו ממש, מאחר שהצעתו של עושה הגרבים
המפרסם נתקבלה בהתלהבות עצומה מצד האזרחים
שנעים להם כנוי השם “אצילים”. לא היתה שום
בררה אלא לשחות עם הזרם. גרנגואר הסתיר את
פניו בשתי כפות ידיו, כיון שמזלו לא זכה
אותו בגלימה והוא לא יכל לעטף בו את ראשו כמו
שעשה אגממנון בשעתו.




ה. קוזימודו


במשך רגע אחד התכונן הכל כדי
להוציא לפעל את מחשבתו של קפנול. אזרחים,
סטודנטים ולבלרים של בתי המשפט נטלו על עצמם
את המלאכה. חדר־התפלה הקטן, אשר מול רחבת
השיש, נקבע להיות מקום החזיון למעוי
הפרצופים. בכרכב הנאה שעל גבי הדלת היה
אחד מזרי האבן פתוח בשל זגוגית שבורה, ודרך
פתח זה – כך נמנו וגמרו – היו המתחרים צריכים
להוציא את ראשם. כדי להגיע לשם לא נצטרכו אלא
לטפס ולעלות בשתי חביות, והללו הובאו מאיזה
מקום שהוא והרכבו אחת על גבי השניה. נמנו
וגמרו כי כל אחד מן המתחרים, בין אשה ובין גבר
(כי מתר היה לבחר גם אפיפיורית), מחיב להליט את
פניו ולהסתתר בחדר התפלה עד שיגיע זמנו
להראות, כדי שלא יפחת מטעמה של כל העויה ומן
החדוש שבה. בן־רגע נתמלא חדר התפלה מתחרים
עד אפס מקום, והדלת נסגרה אחריהם.

קפנול התקין ונהל וסדר את הכל בלי
לזוז ממקום מושבו. החשמן, שהכה בתמהון לב כמו
גרנגואר, נסתלק בשעת המהומה עם כל מלויו
מתוך אמתלא כי הוא טרוד בעסקים ומחיב לערך
תפלת מנחה, והמון העם, אשר קבל את פניו
בהתרגשות רבה, לא נע ולא זע עכשו בלכתו.

גיליום רים היה האיש היחידי אשר שם אל
לבו את דבר לכתו של החשמן. תשומת הלב של
העם, דגמת השמש, המשיכה את מהלכה; מקצה האולם
האחד, הוא מקום מוצאה, עברה זו והגיעה עכשו –
לאחר כמה חניות שבאמצע הדרך – עד קצה האולם
השני. רחבת השיש ובימת האורחים המזהבה
שמשו לה מקומות חניה; עכשו הגיע התור לחדר
התפלה של לואי האחד־עשר. המקום נעשה עכשו
פנוי לכל מיני שטיות. לא היו כאן אלא אנשי
פלנדריה ואספסוף.

התחיל משחק ההעויות. כשהופיע בפתח
החלון הפרצוף הראשון וריסי עיניו מעקמים, הפה
פתוח כלוע והמצח דמות לו כמגף פרשים
מתקופת הקיסרות, – פרץ צחוק אדיר כל כך, שהומר
היה חושב את כל האנשים האלה לבני אלים. ברם
האולם לא היה לגמרי מעין אולמפוס, ויפיטר אשר
לגרנגואר ידע את זה ברור יותר מאשר אחרים.
הופיעו פרצוף שני ושלישי, אחריהם עוד אחד ועוד
אחד; ומדי פעם פרץ הצחוק ביתר שאת וגדלה
המלת השמחה. משחק זה עורר הוללות מיחדת
במינה, נסך שכרון וקסם יוצאים מן הכלל, וקורא
בן זמננו ואיש הטרקלין שלנו לא יעמדו בנקל
על טיבם של אלה. נתאר לעצמנו המון פרצופים
המראים בזה אחר זה את כל צורות הגאומטריה, מן
המשלש ועד המשפע, מן החרוט ועד רב הצלעות; כל
הבעת פנים השכיחה אצל בני־אדם, מן החמה ועד
התאוה; כל גיל וגיל, מקפלי העולל עד לקמטי
הזקן ההולך למות; כל דמות זועה שנוצרה בדמיון
האמונה, מן שעיר המתולוגיה ועד אשמדי; כל
חתוך פרצוף שיש בו מן החיה, מן הלוע ועד
המקור, מן החרטם ועד החדק. נתאר לנו את פרצופי
עוית של פון־נף17, אלה יצירי
הדמיון אשר ג’רמן פילון עשאם אבן, והנה הם העלו בשר ורוח ויצאו בזה אחר זה לפנינו והעמידו
בנו עינים לוהטות; ואת כל המסכות אשר כמותן
אפשר לראות ביום הקרנבל בונציה: בקצור,
ערבוב צורות של בני־אדם.



ההוללות קבלה צורה פלמית יותר ויותר. טנירס הגדול והצעיר18 לא יכלו
לציר אלא את בבואתה של זו. הרוצה יתאר לעצמו
ת ציור המלחמה של סלוטור רוזה19 בדמות בקחונל. פה אפסו להיות סטודנטים
וצירים, נשים וגברים; לא היו אלא בריות כקלופן טרואיפו, ג’יל לקורנו, מרי קטרליבר ורובן פוספן.
הכל נעלם בתוך בלמוס הפריצות. האולם הגדול
נהפך לכבשן לוהט בהפקרות וחדוה, ובקרב
הכבשן הזה היה כל פה צעקה, כל פנים עוית, כל
יצור־אדם דמות מראה: והכל בצרוף אחד לא היה אלא
זעקה ויללה. הפרצופים הנתעבים, שנתגלו
חליפות בפתח הכרכב כשהם חורקים שנים, נדמו
ללפידים שהשלכו אל גחלים; ומתוך ההמון הסוער
היתה מנסרת והולכת – דגמת קיטור העולה מתנור
התוך – נהימת טרטור חריפה, צורבת ושורקת, דומה
לשאון הכנפים של זבוב הבקר.

“אי! הו! לעזאזל!”

“ראה אף ראה את הפרצוף הזה!”

“אינו ראוי לכלום.”

“הבו פרצוף אחר!”

“ג’ילמט מוגרפוי, הביטי בלוע השור
הזה, אין לו צרך אלא בקרנים. משמע שאין זה
בעלך!”

“סלקוהו!”

“חי האפיפיור וחי בטנו! מי הוא בעל העוית הלז?”

“הי! לכגון זה יאמר גנבת דעת. לא מתר להראות אלא את הפרצוף בלבד!”

“פרט קלבוט הארורה! הלזו נאמנה על מעשים כאלה.”

“האח! האח!”

“אל תשימו לי מחנק –!”

“הנה זה לא יוכל להעביר את אזניו הארכות דרך החור!” וכו' וכו'!…

ואולם חובה לנו לדון את יוהן דה־מולן
לכף זכות. בערבוביה משנה זו הסתמנה דמותו
בלי הפוגות מעל פני עמוד מושבו, כדמות נער
המלחים, הנתלה בראש מפרש. הוא התהולל במדה
שאין לשער. פיו היה פעור לאין חק וצעקותיו לא
נשמעו כמעט לאזן, – לא מפני שבטלו בתוך
ההמלה הגדולה, אלא מפני שקול הצועק היה עז
מהשמע והגיע לגבול של שמונת אלפים זעזועים
לפי ביאו או שנים־עשר אלף לפי סוביר.

וגרנגואר התאושש במקצת לאחר
שעברו עליו רגעי הדכדוך הראשונים. הוא העז פנים
כנגד האסון. “הבו המשך לחזיון!” צעק הפעם
השלישית למגידי דבריו, כלומר, לשחקנים; אחרי
כן, מדי התהלכו הנה והנה על יד רחבת השיש,
עלה הרהור על לבו שילך ויראה אף הוא את פרצופו
בתוך האשנב של חדר התפלה, ויהי זה רק למען
התענג והעוה פנים כנגד העם כפוי הטובה. “ואולם
לא יהיה ולא יקום! לא לפי כבודנו הוא הדבר; לא
לנקמה אנו נושאים את נפשנו. רק את מלחמתנו
נלחם עד הסוף,” היה אומר חליפות לנפשו; “כחו של
הפיוט הוא גדול בקרב העם; השב אשיבם אלי. הבה
ונראה למי יהיה הנצחון – לפרצופים מתעוים או
לאמניות היפות.” אבוי! הוא נשאר הרואה היחידי
לחזיון שנוצר על ידו.

המצב הורע עוד מכפי שהיה קדם. הוא לא
ראה עכשו אלא את אחוריהם של הבריות. אבל לא!
אותו בן־אדם בעל בשר ורב סבלנות, שגרנגואר
שאל כבר פעם בעצתו ברגע של משבר, עמד שוהה
כנגד התאטרון. ואולם ג’יסקט וליאנרד נסתלקו
זה כבר מן המקום.

ידיד נאמן זה אשר לחזיון נגע מאד עד
לב גרנגואר. הפיטן נתיצב לצדו ופנה אליו
בדברים כשהוא מנענע אותו בלאט בזרועו. כיון
שאיש טוב זה סמך על הגדר והיה כמנמנם.

“אדוני,” אמר גרנגואר, “אני מודה לו מקרב לב.”

“אדוני,” השיב הלז מתוך פהוק, “תודה זו על שום מה?”

“אני יודע מה שגרם לו שעמום,” ענה
הפיטן, “הרי זה הרעש המבטל את כבודו מן
השמיעה. ואולם אל יירא ואל יפחד; שמו ישאר
זכרון לדור אחרון. מה שמו, בבקשה?”

“רנו שטו, שומר החותם לבית המשפט של פריס, בבקשה.”

“אדוני, הוא כאן המודע היחידי לבנות השיר,” אמר גרנגואר.

“כבודו טופל עלי שבחים יותר מדי,” אמר שומר החותם אשר לבית המשפט.

“אדוני הוא האיש היחידי,” ענה גרנגואר,
“אשר שמע את החזיון מתוך הקשבה רבה. מה טיבו
של זה בעיני כבודו?”

“אי לזאת!” החזיר הפקיד השמן כשהוא
כפות עדין לשנה, “סבורני שהוא מבדח
למדי.”

גרנגואר ראה צרך לעצמו להסתפק
בשבח זה; כי פתאם נפסקה שיחתם על ידי רעם של
מחיאות כפים ותשואות רצון כבירות. אפיפיור
הלצים הנה זה נבחר.

“הידד! האח! הידד!” שאג ההמון מכל העברים.

אותו פרצוף, שהופיע עכשו בחור הכרכב, היה מעוה באמת עד להפליא.

לאחר כל המון הפרצופים הפרועים, בעלי
חמש או שש צלעות, שהופיעו בזה אחר זה באשנב
ולא קימו את הטפוס הכשר של המכער, כפי
שדמו אותו המחות הלוהטים הללו, – לא היה יכל
למצא כאן חן אלא אחד גדול בכעורו באותו פרצוף
שלקח עכשו את לב הקהל וזכה בבחירה. מר קפנול
בכבודו ובעצמו מחא כף; וקלופן טרואיפו,
שהשתתף בהתחרות (אלהים יודע עד היכן יכל היה
להגיע כעור פרצופו שלזה) ראה את עצמו כמנצח.
ואף אנו נעשה כך. ואולם אין בדעתנו לנסות
דברים אל הקורא כדי לתאר לפניו את החטם בן
ארבעת הקצוות, את הפה הדומה לפרסת ברזל, את
העין השמאלית, מעוטת הדמות, היושבת מתחת
לגבה שכלה זיפים אדמים, ואת העין הימנית
המתעלמת לגמרי מתחת ליבלת עצומה, את השנים
הפרועות והפגומות אשר דמות להן כאותם חורי
היורים אשר במצודה, את השפה התפוחה, אשר
ממעל לה היתה מבצבצת ויוצאת אחת השנים
כדמות שן הפיל, את הסנטר המשסע לשנים ואת
הבעת הפנים אשר התעלמה על כל אלה, את תערבת
זו שיש בה רשעות וטמטום ועגמת רוח. מי
שדמיון לו יבוא ויתאר לעצמו את הכל בצרוף
אחד!

תשואות הרצון נתנו פה אחד; כל הקהל
רץ לעבר חדר התפלה. אפיפיור הלצים המאשר לקח
אל האולם. התמהון וההתפלאות הגיעו עכשו
לשיאן: עוית זו היתה פרצופו הנכון. או שניטיב
ונאמר: כל דמותו היתה עוית אחת. ראש תפוח
שסמרו עליו שערות אדמות; בין הכתפים גב אדיר
המבצבץ ויוצא גם מצד החזה; השוקים והרגלים
מעקמות במדה כזו שאינן באות לידי נגיעה אלא
במקום הברכים, ודמות להן כשני מגלים שחברו
במקום הנצב; כפות רגלים עצומות, כפות ידים
מפלגות בגדלן, ובד בבד עם סרוס צורה זה הבעה
מבהילה האומרת גבורה, זריזות ואמץ רוח: יוצא־דפן
משנה המכחיש את הכלל הגדול, זה האומר כי
הגבורה, דגמת היפי, מקורה בקצב השלם. הנה
כזה היה האפיפיור אשר בחרו להם הלצים. לפי
מראהו דמה לענק שנשבר ושבריו חברו שלא
כהלכה.

כשהופיע בן ציקלופים זה על סף חדר
התפלה וקפא על מקומו כשהוא מסרבל, גוץ ורחב
כמעט כמדת ארכו, “דמות בת ארבעה קצוות”, כפי
שאומר אחד מגדולי הדור – הכיר אותו ההמון תכף
ומיד על פי מעילו שחציו שחור וחציו אדם וזרוע
כלו מצודות כסף, ובעקר על פי כעור היוצא מן
הכלל, וכל הנקהלים קראו פה אחד:

“הרי זה קוזימודו, שומר הפעמון! זהו
קוזימודו, הגבן אשר בנוטר־דם! קוזימודו העור
בעין אחת! קוזימודו עקם הרגלים! הידד! האח!”

כל זה בא ללמדנו כי קוזימודו היה עשיר בכנויים.

“סלקו הצדה את הנשים ההרות!” צעקו הסטודנטים.

“ואלה אשר תשוקתן לכך,” הוסיף יוהן.

הנשים הסתירו בפעל ממש את פניהן.

“הה! קוף מכער שכמותו!” אמרה אחת.

“הוא גדול ברשעות, כמו בכעור,” אמרה אחרת.

“זהו אשמדי בכבודו ובעצמו,” הוסיפה השלישית.

“מזלי הרע גרם לי שאני גרה בסביבת
נוטר־דם; בלילות אני שומעת את קול רגליו כשהוא
מתרוצץ על פני מרזב הגג.”

“בחברת חתולים.”

“הוא מצוי תמיד על הגגות אשר לבתינו.”

“הוא משליך לנו דרך הארבה כל מיני דברים מכשפים.”

“ערב אחד לפני זמן לא רב הראה לי את
פרצופו באשנב הגג. חשבתי כי זה בן־אדם. פחד
גדול תקפני.”

“בטוחה אנכי כי הוא בא במקהלות
המכשפות. פעם אחת הניח על גג ביתי
מטאטא.”

“הה! כמה כעור בפרצופו של גבן זה!”

“הה! נפש שפלה שכמותו!”

“אי לך!”

ולעמת זה שבעו הגברים ענג ומחאו כף לאות רצון.

קוזימודו, אשר בגללו קם כל הרעש
הזה, הוסיף לעמד על סף חדר התפלה, כשהוא כלו
קודר וקשה ומפקיר את עצמו להשתוממות
הקהל.

אחד הסטודנטים (כמדמה שזה היה
רובן פוספן) התקרב יותר מדי והטיל את צחוקו
כנגד פניו. קוזימודו מצא את ספוקו בזה שתפס לו
לסטודנט באזורו וזרקו מעל פניו הרחק כעשרה
צעדים, זרק והשלך דרך ההמון – והוא עשה מה
שעשה בלי להוציא אף הגה קל מפיו.

מר קפנול נגש אליו מתוך השתוממות:

“באלהים נשבעתי! שהדי במרומים!
אתה בעל הכעור הנאה ביותר שראיתי מימי. ראוי
אתה למעלת אפיפיור ברומא כשם שהנך ראוי לכך
בפריס.”

ובדברו את הדברים האלה שם מתוך חדות לב את ידו על שכם הגבן.

קוזימודו לא נע ולא זע. קפנול הוסיף לדבר:

“ראוי אתה בעיני שאכבדך במזיגה יפה, ולו גם יעלה לי הדבר בעשרים כסף!”

קוזימודו לא ענה דבר.

“אלי שבשמים!” קרא עושה הגרבים, “וכי חרש אתה באזניך?”

קוזימודו היה באמת חרש.

בין כה והוא התחיל מתרגז בשל
התנהגותו של קפנול, ולפתע פתאם הפנה את עצמו
לצדו של הלז וחרק את שניו באפן נורא כל כך,
שהענק הפלמי נרתע לאחור כאותו כלב הבולדוג
הנס מפני החתול.

מתוך יראת כבוד ואימה נתהוה עכשו
מסביב לאיש המוזר הקף, אשר מדת חצי קטרו היתה
חמש־עשרה רגל לכל הפחות.

אשה זקנה אחת בארה לקפנול את הדבר כי קוזימודו הוא חרש באזניו.

“חרש?” אמר עושה הגרבים וצחק בקול
גדול כנסח פלנדריה. “שהדי במרומים! הריהו
אפיפיור משלם בכל המעלות!”

“הי, הרי אני מכיר אותו!” קרא יוהן
שירד לבסוף מעל כרכב העמוד כדי להסתכל
מקרוב בקוזימודו, “זהו שומר הפעמון המשמש את
אחי הסגן. שלום לך, קוזימודו?”

“בן־שדים!” אמר רובן פוספן והוא עדין
מעוך אברים בשל הנפילה שנפל. “ברור ויציב כי
הוא גבן; בלכתו יהיה לעקם רגלים; בהביטו
והיתה לו רק עין אחת; אם תפנה אליו בדברים
ונתגלה הדבר כי הוא חרש. למדוני נא, רבותי,
כיצד משתמש הוא בלשונו?”

“הוא יכל לדבר כשהוא רוצה בכך,” אמרה
הזקנה; “הוא נתחרש בשל הלמות הפעמונים, אבל
איננו אלם.”

“אף גם זה חסר הוא,” הפטיר יוהן.

“ויש לו עין אחת מיתרת,” הוסיף רובן פוספן.

“לא נכון הדבר, אמר יוהן בשום שכל; מי
שיש לו עין אחת מומו גדול ממום העור; שכן הוא
מכיר בחסרונו.”

בינתים וכל הקבצנים, כל המשרתים
וכל הגנבים, לאחר שנצטרפו אליהם גם
הסטודנטים, הלכו יחד והוציאו אגב טקס גדול
מתוך הארון אשר ללבלרי בית המשפט את העטרה
העשויה קרטון ואת בגד הקלסה הנועד לאפיפיור
הלצים. קוזימודו לא הראה כל אי־רצון בשעה
שהלבישוהו את כל אלה, ולא עוד אלא שהתקין את
עצמו לכך מרצונו והיה כמתגאה. אחרי כן
הושיבוהו על גב ערסל מקשט בשלל גונים.
שנים־עשר פקידים, הנמנים על חבר הלצים, הרימוהו
על כתף, ומעין חדוה קשה ואומרת בוז הופיעה על
פניו הקודרים של הציקלוף בשעה שראה לרגליו
העקמות את ראשיהם של האנשים האלה היפים
והבריאים וטובי המראה. והנה זעה התהלוכה על
אנשיה ההומים ולבושי הקרעים ויצאה, כפי
המנהג, להקיף את המסדרונים הפנימיים של
הארמון, בטרם תצא לסובב רחובות ושוקים.




ו. אסמרלדה


נבשר ברצון לקורא, כי גרנגואר
ויצירתו החזיקו מעמד בזמן שנקרו כל הדברים
האלה. השחקנים, שחזקה עליהם פקדתו, לא חדלו
מהרצות את דברי החזיון, וגרנגואר לא חדל מתת
אזן שומעת. הוא השלים אל ההמלה אשר מסביב וגמר
אמר בלבו לעמד על משמרתו עד הסוף, כיון שלא
חדל מקוות כי הקהל עוד ישוב ויפנה אליו את
תשומת לבו. תקוה קלושה זו נתחזקה בלבו יותר
לאחר שראה את קוזימודו ואת קפנול ואת כל הלויה
ההוללה אשר לאפיפיור הלצים מסתלקים ברעש
גדול מתוך האולם. המון העם רץ אחריהם בחמדה
רבה. “גם זו לטובה,” אמר גרנגואר בלבו, “ילכו
להם מפריעי הסדר.” לאסונו לא היו בקהל אלא
מפריעי סדר בלבד. בן־רגע נתרוקן כל האולם
הגדול.

לשם האמת צריך להגיד כי כמה אנשים
נשארו באולם, ביחידות ובקבוצים ליד העמודים,
והללו היו נשים וזקנים וילדים שרצו לנוח מן
הרעש וההמלה. אחדים מן הסטודנטים נשארו
במקומם על אדן החלון ושלחו את מבטיהם אל פני
הככר אשר בחוץ.

“אף זו לטובה,” חשב גרנגואר בלבו,
“יש לי כאן קהל כדי להשמיע באזניו את גמר
חזיוני. אין זה קהל שומעים גדול, אבל קהל נבחר
שכלו משכילים.”

מיד לאחר זה נפקד מקומה של מקהלת
המזמרים, שהיתה צריכה לפעל את פעלתה הגדולה
בשעת כניסתה של העלמה הקדושה. גרנגואר ידע
עכשו, כי כלי־הזמר שלו נסחפו בזרם התהלוכה
אשר לאפיפיור הלצים.

“המשך יבוא,” אמר גרנגואר בשלות רוח של פילוסוף.

הוא נגש אל קבוצת אזרחים שנראו
בעיניו כמתוכחים על אדות חזיונו. והנה הוא תפס
את קטעי השיחה האלה:

“מר שנטו, הלא כבודו מכיר את הפלטין נברה שנמצא ברשותו של האדון לבית נמור?”

“כן הדבר, מקומו של זה הוא בדיוק ממול בית הכנסיה הקטן המכנה ברק.”

“אמת ויציב, לפני זמן מעט השכירה
הרשות את הבית לגיליום אלכסנדר, זה הציר
המעלה על הבד נושאים הסטוריים, ונטלה דמי
שכירות שש לטראות ושמונה כסף במטבע העוברת
בפריס.”

“שכר הדירות מאמיר מיום ליום!”

“אין זאת,” אמר גרנגואר בלבו, “כי אם שאר הקהל נותן אזן לשמע.”

“חברים,” קרא פתאם אחד מן הפוחזים
היושבים בפתחי החלונות, “הנה אסמרלדה! הנה
היא על הככר בחוץ!”

מלה זו פעלה פעלה עצומה. שאר
הנאספים שבאולם נחפזו אל החלונות, טפסו על
הקירות כדי להביט החוצה וקראו כלם פה אחד:
“הנה אסמרלדה! הנה אסמרלדה!” אותו רגע עלה
בחוץ קול המון המריע תרועות רצון.

“אסמרלדה זו מה פרושה?” אמר
גרנגואר וספק כפים מתוך עגמת נפש. “הה!
רבונו של עולם! דומה כי הגיע עכשו תורם של
החלונות.”

הוא הפנה עצמו כלפי רחבת השיש וראה כי נפסק המשחק.

אותו רגע בדיוק עמד יפיטר להופיע
ולתת את ברקיו. ואולם יפיטר עמד למטה בתאטרון
ולא נע ולא זע.

“מישל ג’בורן,” צעק הפיטן בחמתו, “מה
אתה עושה שם? וכי לכך נועדת? מהר ועלה
למעלה!”

“אבוי!” אמר יפיטר, “זה עכשו נשא סטודנט את הסלם.”

גרנגואר שלח את עיניו לראות; הדבר
היה אמת לאמתו. יצירתו לא יכלה עוד להתפתח
מתוך קשריה.

“נבל שכמותו!” מלמל גרנגואר.

“ולשם מה נשא מכאן את הסלם?”

“כדי לראות את אסמרלדה,” ענה יפיטר
בקול תאניה. “וזה שמעתי מפיו: ‘הביטה וראה,
הנה סלם שאין בו צרך!’ ובן־רגע נעלם
הסלם.”

זה היה הפגע האחרון. גרנגואר קבל על עצמו הכנעה.

“לכו לכל הרוחות!” פנה ואמר למשחקים,
“ואת שכרכם אתן לכם בשעה שאקבל את כסף
משכרתי.” והוא נשא את רגליו ללכת את דרך
הנסיגה, כפוף ראש אבל אחרון לכל הנסוגים, כדרך
מפקד צבא שנלחם בגבורה.

ובעת שהתרומם בגרם המדרגות אשר
לארמון מלמל מבין שפתיו: “הפריסאים הללו אינם
אלא חמורים ושוטים! הם באו כדי לשמע אל
החזיון, ולא שמעו שמץ דבר. הם נתנו את לבם לכל
מיני דברים שבעולם, לקלופן טרואיפו, לחשמן,
לקפנול, לקוזימודו, לשטן! ואולם לעלמה הקדושה
לא שמו לב. פושקי עינים שכמותם! ואנכי! באתי
לשם פרצופים ולא לשם אחורים! לזה יאמר: פיטן
שגלגלו עליו מעשה רוקח! אמת הדבר, כי הומר
פשט יד לנדבות במקומות השוקים של יון,
נזו20 מת בארץ גלות. ואולם
אנכי – יקחני השד אם ידעתי את כונת הדבר שנקרא בפיהם בשם אסמרלדה. מה פרושה של מלה
זו בעצם? הא לך לשון מצרית!”




ספר שני

א. מן הכרבדיס אל הסקלה


בתקופת ינואר מקדים הלילה לבוא.
כשיצא גרנגואר מן הארמון שררה כבר אפלה
בחוצות. חשכה זו שירדה לעולם היתה לו לרצון; הוא
רצה להתכנס לתוך רחוב עטוף אפלה וריק מאדם, כדי
שיתמכר במנוחה למחשבותיו, והפילוסוף שבו
ישים תחבשת ראשונה על פצעו של הפיטן. אגב,
חוץ מן הפילוסופיה לא היה לו עכשו שום מקלט;
שהרי לא ידע היכן יניח הלילה את ראשו. לאחר
שמעשהו התאטרלי נחל מפלה גמורה לא העז
גרנגואר לשוב אל דירתו אשר ברחוב גרניה, מול
נמל השחת; הוא שעשע את עצמו בתקוה כי ראש
השופטים יתן לו את שכר הכבוד חלף שיר הכלולות
אשר חבר, והוא ישלם בכסף הזה למר גיליום
דול־סור, הוא חוכר המס לבהמות דקות, שכר דירה של
ששה חדשים, לאמר שנים־עשר כסף במטבע של
פריס וסכום גדול פי שנים־עשר מכל הרכוש אשר
בידו, אם לחשב בכלל זה גם את מכנסיו ואת
כתנתו ואת כובעו. לאחר שהתכנס לפי שעה
לתוך מבוא של שער אחד וחשב רגע על אדות מקום
הלינה שהוא עתיד ליחד לעצמו הלילה – כל מרצפת
הרחובות של פריס שמשה לו מקום בחירה – עלה
הדבר בזכרונו, כי בשבוע שעבר ראה ברחוב
סוטרי, בפתח הבית של אחד מיועצי הפרלמנט, מין
אבן המשמשת הדום לרוכבי פרדות, ואותה שעה
הרהר בלבו כי אבן זו ראויה לשמש פעמים מקום
לינה לאחד קבצן או פיטן. הוא נתן תודה לאלהים על
אשר הנחיל לו את המחשבה הזאת; אולם מדי
התכוננו לעבר על פני ככר הארמון ולהגיע
בדרך זו אל העיר העתיקה – הוא הפרור אשר לתוכו
יורדים כמתפתלים כל הרחובות העתיקים הללו,
הקימים עדין בימינו על בתיהם בעלי תשע
הקומות – ראה לפניו את התהלוכה אשר לאפיפיור
הלצים כשהיא יוצאת מן הארמון, עוברת לרחב החצר
ומשתערת לקראתו בהמלה רבה, בלפידים בוערים
ובכלי הזמר אשר נלקחו מאתו, מגרנגואר.
למחזה הזה התחילו שוב כל פצעיו שותתים דם; הוא
נשא את רגליו וברח. מתוך צערו, שבא לו בעקב
המפלה בתאטרון, לא ראה את כל ענין החג אלא
כקוץ מונד וכמעורר פצעים.

הוא רצה ללכת בדרך העולה אל הגשר
אשר על שם מיכאל הקדוש; ילדים התרוצצו הנה
והנה ובידיהם צתיות וגחליליות.

“ימח שמם של האורים הללו!” קרא
גרנגואר וחזר פתאם ללכת בדרך העולה אל גשר
החלפנים. על מצודת הגשר נתלו שלשה דגלים כנגד
המלך ויורש העצר ומרגרט לבית פלנדריה,
וששה נסים קטנים היו תלוים שם ועליהם מצירות
אחת אחת דמות דיוקנם של הדכס מאוסטריה,
החשמן לבית ברבון, האציל לבית בוי’ה, הנסיכה
יוהנה לבית המלכות של צרפת, האציל בן הפילגש
אשר לבית ברבון ושל עוד אחד בלתי ידוע. ועל
הכל היה שפוך אור לפידים. ההמון הביט
כמשתומם.

“מה אשרת, הציר יוהן פרבול!” קרא
גרנגואר מתוך גניחה כבדה; והוא פנה ערף
לדגלים ולנסים. לפניו השתרע אחד הרחובות;
הרחוב נראה לו עטוף חשכה וריק מאדם וגרנגואר
קוה כי שם לא ישיגוהו הרעש ובלמוס החדוה אשר
לחג; הוא הסתתר ברחוב הזה. לא עברו רגעים מעטים
ורגלו נתקלה במכשול; הוא בא לידי מעידת רגל
ונפל. זאת היתה חבילת זרדי לבנה שהנחה מבעוד
הבקר ליד פתחו של אחד מראשי הפרלמנטים לכבוד
החג ומטעם לבלרי הדינים. גרנגואר נשא
בגבורת נפש את הפגע שבא עליו שוב; הוא קם על
רגליו והגיע אל שפת המים. לאחר שעבר על פני
בית־הסהר לאזרחים ולנדונים בדיני נפשות וירד
לרגלי החומה הארכה אשר לגני המלך, הלך וצעד
על שפת הנהר במקום אין מרצפת והרפש מגיע עד
הברכים, – הגיע גרנגואר עד לגבול הצפוני של
העיר העתיקה ונשא את עיניו להביט באי הקטן אשר
לשומר המעברה, זה האי אשר נעלם אחרי כן מתחת
לפסל הסוס, יצוק ברונזה, המצב על הגשר החדש.
באפלה התבלט האי הקטן כגלם שחור על פני
הרצועה הצרה אשר למים המבהיקים. לאורו הקלוש
של איזה מאור קטן נסתמן מעין צריף שהיה דומה
לכורת דבורים ושמש דירה לשומר המעברה.

“מה אשרת, שומר המעברה!” אמר
גרנגואר בלבו; “אינך רודף אחרי תהלה ואינך
מחבר יצירות פיוט לכבוד חגי כלולות! וכי אתה
נותן את לבך לבני מלכים הבאים בברית ארוסין או
לבנות נסיכים מברגונדיה? אין לך אלא
מרגניות21 העולות באפריל על
חלקת האפר שלך ומשמשות מאכל לפרותיך!
ואנכי, הפיטן, הייתי לבוז ולקלס, הקר שולח את
מאכלותיו בבשרי, חובותי עלו לסכום שנים־עשר
כסף, והסליה אשר לנעלי דקה כל כך שהיא
ראויה לשמש זגוגית בפנס שלך. שא תודה, שומר
המעברה! צריפך משרה עלי רוח מנוחה וגורם לי
שאשכח את פריס!”

השתפכות נפשו זו נפסקה פתאם על
ידי יריה חזקה של כלי־תותח שיצאה מצריף
האשר, קדש לכבוד חג יוחנן. זה ירה שומר המעברה
ששתף את עצמו לחגיגת היום ותכן בביתו
שעשועי אש.

מכת הרעם של התותח החרידה את נפשו של גרנגואר עד היסוד בה.

“אי לך, חג ארור!” צעק גרנגואר. “האמנם
תרדפני בכל אשר אלך? הה, אלי שבשמים! עד
למקום המעברה נרדפתי!” אחרי כן נסתכל בנהר
הסנה השוטף לרגליו ומחשבה אימה הביאה אותו
לידי נסיון.

“הה!” יצאה קריאה מפיו, “מה טוב היה למות בטביעה, לולא היו המים קרים כל כך!”

והוא החליט דבר מתוך יאוש. כיון
שנגזרה עליו גזרה שלא ימלט מפני אפיפיור
הלצים והדגלים מעשה ידי יוהן פרבול, מפני
חבילות הזרדים של עץ הלבנה והאורים ויריות
התותח, לפיכך גמר בנפשו להתאזר בגבורה
ולבוא בקהל החוגגים אשר על ככר גרב.

“שם אמצא לי, לכל הפחות,” חשב בלבו,
“מדורה בוערת לכבוד החג שאתחמם באשה, ואטל
לי לארחת ערב פרורים אחדים משלשת שלטי המלך
העשוים נפת וערוכים לסעדת עניים מטעם העיר
פריס.”




ב. ככר גרב


בימינו לא נשארה לה לככר גרב אלא
שארית אחרונה מצורתה הקודמת: הלא הוא המגדל
הקטן והנאה העומד בפנת הצפון של הככר
ומתעלם כבר כמעט לגמרי מתחת למלט התפל
המכסה את בליטות אבניו העשויות מעשה סתות.
ואולי עתיד מגדל זה להבלע בקרוב לגמרי בתוך
הספחת של הבתים החדשים, אלה המבלים
במהירות כה רבה כל חזית עתיקה שבפריס. אנשים
כמונו, שמדי עברם על פני ככר גרב הם
מסתכלים תמיד מתוך רחמים וחבה בבן־מגדל זה,
מיחד במינו, המתכוץ בין שני חדלי־בתים
רעועים בני תקופת לואי הארבעה־עשר, עלולים לתאר
להם בשלמות את חטיבת הבתים שאליהם נצטרף
המגדל הקטן, ויכלים לראות בדמיונם את כל אותה
הככר העתיקה, בעלת הסגנון הגוטי, כפי שהיתה
במאה החמש־עשרה.

ככר זאת היתה, כפי שהנה גם
בימינו, רבוע ללא צדדים ישרים, מצדה האחד
הקיפה אותה סוללת הנהר ומשלשת צדדיה האחרים –
בתים צרים, גבוהי קומה וקודרי מראה. ביום נתן
להשתאות אל רבוי הגונים של הבתים האלה שהיו
מכסים כלם גלופי עץ ואבן ושמשו דגמאות
שלמות לכל סגנוני הבניה של ימי הבינים, מן
מאה האחת־עשרה ועד המאה החמש־עשרה: החל
בחלון מצלב, שהתחיל בא במקום הקשת החדה,
וגמר בקשת המקמרת בן הסגנון הרומני, זה
שנדחה מפני הקשת החדה ולא תפס מקום אלא
בקומה התחתונה, עתיקת הימים של מגדל רולנד,
זה שעמד בפנת הככר הגובלת אל הסנה. סמוך
לרחוב לוג’רב. בלילה לא נסתמנו מעל גלמי
הבתים האלה אלא עקצי הגגות השחורים, אשר
שלשלתם העשויה חדים חדים הקיפה את הככר
מסביב. כי זהו אחד ההבדלים העקריים שבין
הערים בעבר והערים בימינו: עכשו חזית הבתים
היא הפונה לצד הרחוב והככר, ולפנים לא היו פונים
לכאן אלא חדי הגגות. זה מאתים שנה מעת אשר
הפכו הבתים את פניהם.

באמצע הככר, מצד מזרח, התרומם
בנין־כלאים כבד־צורה שחברו בו שלשה בתים
עומדים זה בצד זה. בשלשה שמות נקרא הבנין – לפי
קורותיו, תעודתו וסגנונו: בשם “בית הנסיך”,
מפני ששרל החמישי קבע שם את דירתו בזמן
היותו נסיך; בשם “בית המסחר”, מפני ששמש
בית ועד להנהלת העיר; בשם “בית העמודים”, מפני
ששורת עמודים גדולים תמכה את כל שלש קומותיו
העצומות. העיר מצאה כאן כל מה שדרוש לעיר הגונה
כפריס: חדר כנסיה לתפלה, “אולם משפט” למקום
הועד ועליות הגג ששמשו מקום גניזה לכלי
תותחים. יודעים הם אנשי פריס כי לא תמיד הישועה
תלויה בתפלות ובוכוחים על דבר זכיות החפש של
העיר פריס, ולפיכך הם נוהגים זהירות ואוצרים בבית
גניזה של העיר כלי יריה מחלידים וכשרים
למלאכתם.

מאותו זמן ואילך לא נסתלק מראה
הקדרות מעל פני ככר גרב, קדרות זו הטבועה
בפניה גם בימינו בשל זכרונות העבר. מובן
מאליו, כי עמוד התליה הקבוע ועמוד הקלון
(“הצדק” ו“הסלם”, בלשון הימים ההם), העומדים זה
בצד זה על פני מרצפת הרחוב, הם שגרמו בעקר כי
המגרש רב הזועות הזה, מקום שם נפחו את נפשם
המון יצורים מלאי חיים וכח, נעשה בעיני האנשים
מעין דבר האסור בראיה; מאותו מקום יצאה כעבר
משים שנה “הקדחת של סן־בליה22”, זו המחלה אשר מחוללה הוא פחד הגרדם
והיא נוראה מכל המחלות שבעולם, כיון שאינה
באה בידי שמים אלא בידי אדם.

ויכלים אנו לקבל מקצת נחמה (נאמר את
הדבר דרך אגב), אם נשים אל לבנו כי לפני שלש
מאות שנה היה הגרדם קובע את כליו – את אופניו
ברזל, את עמוד התליה אבן, ואת כל מכשירי
הענוי הקבועים ומסדרים לעיני כל בראש חוצות –
והיה שולט שליטה במלא ככר גרב, צלב טרהואר,
שוק החזירים, ככר ההרג האים הנקראת מנפוסון,
חדר המשמר לשמשי בית המשפט, ככר החתולים,
בית השער של סן־דני, שמפו, ככר בודה ובית
השער על שם יעקב הקדוש, בלי שנצרף לכך את
מקומות ההרג הרבים מני ספר אשר לסגני בית־הדין
ולחשמנים ולחברי הנזירים ולכהנים ולכמרים
אשר התר להם לעשות משפט, ובלי שנביא במספר
את מיתות בית־הדין שנעשו על ידי טביעה: – יש בזה
מעין נחמה, אומר אנכי, אשר שליחה הנאמן הזה של
החברה הפאודלית, לאחר שהפסיד בזה אחר זה את כלי
זינו, הלא הם כל מיני מיתות בית־דין, דיני ענשין
מפלאים המשמשים כביכל את המשפט, סדר הענוי
שבגללו היה צרך בכל חמש שנים להעמיד מטת עור
בבית המשפט העליון – גרש בימינו כמעט לגמרי
מתוך חקינו ומקרב ערינו ונדחה מספר חקים אחד
למשנהו, נרדף מככר אל ככר ולא נשאר לו בעיר
פריס הגדולה לאלהים אלא פנה עלובה על פני ככר
גרב ואין לו ברשותו אלא גיליוטינה אחת עלובה
וחשאית, חרדה ונתעבה, זו הנמלטת בחפזון על
נפשה מידי הוציאה לפעל את אחד מתעלוליה,
ביראה פן ימצאוה במקום המעשה.




ג. נשיקה גורמת מכאובים


כשהגיע פטר גרנגואר אל ככר גרב
היה קפוא מקר. הוא הלך דרך גשר הטוחנים, כדי
להתרחק מן הדחק אשר על פני גשר החלפנים
ומתמונות האור של יוהן פרבול; ואולם מדי עברו
התיזו עליו טחנותיו של החשמן מים בכל אופניהם,
וחלוקו נרטב כלו; מלבד זה היה דומה לו, כי הוא
רועד מצנה יתרה בשל המפלה שנחלה יצירתו.
מפני כך הלך בחפזון רב לקראת מדורת החג
הגדולה, שבערה באמצע הככר. ואולם מסביב
למדורה עמד המון רב כנד צפוף.

“ארורים אתם, בני פריס!” אמר גרנגואר
לנפשו (כי כאחד הפיטנים הדרמטיים היה מרבה
שיחה עם נפשו), “שכן אתם גודרים בפני את הדרך
אל האש! ואני מה נכספתי לפנה ספוגת חם; נעלי
יורדות מים וכל הטחנות הללו, ימח שמן, הטילו בי
מטחבן! בכור שטן שכמותו, החשמן בעל הטחנות
אשר לפריס! רק זאת חפצתי לדעת – מה לחשמן
ולטחנות! וכי סבור הוא שיחליף את מלאכתו
במלאכת טוחן? אם לברכת פי הוא צריך, הריני אוצל
לו ברכה, לו ולבית תפלתו ולטחנותיו! הבה ואראה
אם פושקי העינים הללו פנו לי קצת מקום ליד האש.
וכי מה הם עושים כאן? הם מתחממים; אף זה דבר
שקוראים לו הנאה! הם מסתכלים בחבילות הזרדים
העולות להמוניהן על המוקד; אף לזה יאמר מחזה
שעשועים!”

וכשהקריב לגשת הבחין בדבר, כי
המעגל נצטפף יותר מדי ולא יניח לו לעבר אל
מדורת המלך, וכי המון הרואים נדחקו לבוא הנה לא
רק בשל המראה היפה אשר לחבילות זרדים עולות
באש.

על פני שטח פנוי, בין האש ובין ההמון, יצאה במחולות נערה צעירה לימים.

גרנגואר, אף כי היה פילוסוף ספקן
ומשורר נוטה ללגלוג, לא יכל ברגע הראשון להחליט
אם זו היא יצור אדם או פיה או בת כרובים, כיון
שלבו הלך כלו שבי אחרי הדמות המזהירה.

היא לא היתה גדולה ביותר, אבל נראתה
זקופת קומה בשל גאות גופה העדין. היא היתה
שחומת פנים, אבל נכר היה כי ביום יש לעור פניה
אותו ברק הזהב הנאה אשר לבנות אנדלוזיה ובנות
רומא. גם כף רגלה הקטנה נראתה אנדלוזית, שכן
היתה זעירה וישבה לרוחה בתוך הנעל הנחמדה.
היא רקדה, עגה עוגות, נשאה בסערה על פני שטיח
פרסי ישן שהשלך ברשלנות מתחת לרגליה;
ומדי פעם בפעם, כשגופה המפאר חלף תוך כדי
רקוד על פני הרואים, ירו עיניה הגדולות
והשחורות ברקים.

ומסביב לה קפאה כל עין, כל פה היה
פעור מתמהון; ואמנם כשרקדה כך לקול התף
הבסקי, אשר נשא מעל לראשה בזרועותיה העגלות
והחשופות, והיא רכה ועדינה וקלת תנועה כאחד
הגזים, חזיה כעין הזהב מתוחה על בשרה ללא קמט
וקפלי שמלתה רבת הגונים נעים והולכים, כתפיה
ערמות ורגליה הזקופות מתגלות פעם בפעם מתחת
לשמלה, שערותיה ועיניה יוקדות כאש – בשעה זו
נראתה כיציר שלא מעולם זה.

“מבטחני,” אמר גרנגואר בלבו, “כי אין
זו אלא בת־רשף או פיה, בת אלים או אחת מבנות
בכחוס.”

ברגע זה התרה קוצה אחת משערותיה
של “בת־הרשף”, ונזר הנחשת שהיה צמוד אליה
התגולל לארץ.

“טעות היתה בידי,” אמר גרנגואר, “הרי זו צוענית.”

לא היה עוד מקום לטעות.

זו יצאה שוב במחולות; היא הרימה מעל
הארץ שתי חרבות, סמכה את חדיהן אל מצחה וסובבה
את החרבות כלפי הצד האחד ואת עצמה כלפי הצד
השני; היא היתה צוענית בפעל ממש. ואולם אף על
פי שגרנגואר נכזב מדמיונותיו, בכל זאת עוד
נראה המחזה בעיניו כנסוך חן וקסם; מדורת החג
האירה את מקום החזיון והרקידה זהר מבהיק ואדם על
פני האנשים העומדים מסביב, על מצחה השחום של
הנערה ועל הככר אשר מרחוק; מצד אחד רעד האור
על החזית העתיקה והמשחירה ורבת הקמטים אשר
לבית העמודים, ומצד שני נזרע על שלוחת האבן
אשר לעמוד התליה ונתבולל שם בצל הרועד.

בין המון הפרצופים אשר אור הלהבה
שפך עליהם צבע זהורית, היה אחד אשר נפנה לצד
הרוקדת כשהוא אומר הסתכלות יותר מאחרים. זאת
היתה דמות־גבר קשה, מפיקה שלוה וקדרות. האיש,
שבעמדו בקרב ההמון לא נתגלה לבושו לעין,
נראה כבן חמשים ולא יותר; אף על פי כן היה קרח;
על צדעיו התעלמו ציציות יחידות של שער קלוש
אשר הוטלה בו כבר שיבה; מצחו הרחב והרם נזרע
כבר במקצת קמטים, אבל עיניו המעמיקות לשבת
בחוריהן הפיקו צעירות במדה לא רגילה, בערו באש
חיים ובתאוה עזה. הוא תלה את עיניו בצוענית,
ובעת אשר הנערה בת שש־עשרה יצאה במחולותיה
ועשתה את דלוגיה לשעשע את כל הרואים – נראה
האיש כהולך ושוקע בהרהורים קודרים. מזמן לזמן
נאנח ונצטחק בבת־אחת, ואולם בת־צחוקו הפיקה
עצבות יותר מאשר אנחתו.

לבסוף פסקה הנערה מרקד מתוך קצר נשימה, וכל הקהל מחא כף ברב התפעלות.

“די’לי!” קראה הצוענית.

ולעיני גרנגואר נתגלה פתאם גדי
עזים קטן ולבן, עליז וקל תנועה, מקשט בכל
קשוטים וקרניו ורגליו משוחות זהב ולצואריו ענק
כעין הזהב; אותו גדי, שהתחיל מקפץ עכשו,
גרנגואר לא הבחין בו קדם, כיון שהיה מקפל
תחתיו בקצה השטיח ונסתכל בגברתו
הרוקדת.

“די’לי,” אמרה הרקדנית, “עכשו הגיע תורך!”

היא כרעה לרגלי הגדי והושיטה לו בחבה את התף.

“די’לי,” הוסיפה הנערה לדבר, “באיזה חדש מחדשי השנה אנו עומדים עכשו?”

הגדי הרים את רגלו והקיש הקשה אחת
על התף. היה באמת הראשון לחדשי השנה. הקהל
ענה בתשואות רצון.

“די’לי,” אמרה שוב הנערה מדי סובבה
את התף מעל לראשה, “באיזה יום מימי החדש אנו
עומדים עכשו?”

די’לי הרים את רגלו הקטנה הצבועה זהב והכה שש פעמים על התף.

“די’לי,” הוסיפה הצוענית לשאל והתף
הולך וסובב בידה באפן אחר. “כמה השעה
עכשו?”

די’לי הקיש שבע פעמים. ולא עבר רגע
אחד עד שהשעון אשר על בית העמודים השמיע את
השעה השביעית.

ההמון היה כאלם מרב תמהון.

“אין זה אלא מעשה כשפים!” קרא קול
מבשר רע מתוך ההמון. המדבר היה האיש הקרח
הלז אשר לא גרע עיניו מן הצוענית.

היא נבהלה והפנתה את פניה; ואולם אותו
רגע פרצה סערה של מחיאות כפים וטרפה את דברי
התלונה. ואז סלקה גם הנערה מנפשה את זכר
הדברים וחזרה לשאל את פי הגדי:

“די’לי, כיצד נוהג לעשות מר גושר
גרן־רמי, המפקד של גדוד הקלעים בפריס, כשהוא
בא בתהלוכה ביום החג של מרים הקדושה?”

העז נזדקפה על כפות רגליה
האחוריות והתחילה גועה וצועדת בהדרת כבוד
מגחכה עד כדי כך, שהמון הרואים נתנו את קולם
בצחוק למראה דמות החקוי המתארת את המפקד
המתחסד.

“די’לי,” הוסיפה הנערה לאחר שעז רוחה
גדל על ידי תשואות הרצון, “כיצד דורש את דרשתו
מר יעקב שרמולו, שליח המלך בבית משפט
הכהנה?”

העז ישבה על אחוריה והתחילה גועה
ומנענעת את רגליה הקדמיות באפן משנה כל כך
שהעלתה לפני הרואים את דמותו של אותו יעקב
שרמולו – על חתוך הדבור שלו, הטעמת קולו
ועמידתו, והחסירה רק את שפת דבורו הגרועה,
הצרפתית והרומאית.

ההמון מחא כף בכל כחו.

“חרוף וגדוף! חלול הקדש!” נתן האיש הקרח שוב את קולו.

הצוענית הסבה עוד הפעם את פניה.

“הה!” פרצה קריאה מפיה, “הרי זה האיש גדל־הקומה.”

והיא שרבבה את שפתה התחתונה מעל
גבי העליונה ועותה את פניה לפי נסח שהיה
שגור אצלה, כנראה, הסתובבה גם על עקבה
והתחילה מאספת לתוך תפה את מתנות היד של
הקהל.

נתך מטר איסרים – שלמים וחסרים,
איסרי־המגן ואיסרי־הנשר. והנה עברה הנערה על
פני גרנגואר. הלז נפתה לקלות־דעת ושלח את
ידו לתוך הכיס, והנערה עמדה על ידו. “לעזאזל!”
קרא הפיטן בעת שמצא על קרקע כיסו את המציאות,
כלומר את הריקות. ואולם הנערה הנחמדה לא
נסתלקה, אלא הושיטה את התף והיתה כממתינה,
ותוך כדי כך היה גרנגואר מזיל טפות כבדות של
זעה.

אלו מצא בכיסו מדינה ששמה פרו היה
נותן את זו מתנה לרקדנית; אבל פרו לא נמצאה
בידיו, ואמריקה בכלל לא היתה עדין ידועה
בעולם.

לאשרו בא מארע אחד והחיש לו עזרה.

“וכי לא תסתלקי מכאן, בת־ארבה
מצרית שכמותך?” קרא קול צורם מפנה חשכה של
הככר. הנערה הצעירה נפנתה בבהלה אחורנית. זה
לא היה עוד קולו של האיש הקרח, כי אם קול נתעב של
אשה מתחסדת.

אגב: קול זה, שהבעית את הצוענית, הטיל חדוה של המון הילדים שהתרוצצו באותו מקום.

“הרי זו הפרושה אשר במגדל רולנד!”
קראו הילדים מתוך צחוק גדול, “הנזירה היא
המגדפת! וכי לא טעמה הערב טעם ארחה? הבא נביא לה
שירים מעל השלחן הערוך של העיר!”

והם פנו במרוצה לצד בית העמודים.
אותה שעה הפיק גרנגואר תועלת
ממבוכתה של הנערה ונסתלק מן המקום. קריאות
הילדים הזכירוהו, כי אף הוא לא טעם עדין הערב טעם
של אכל. הוא נזדרז אפוא ורץ אל שלחן הכרה. ואולם
רגליהם של הפרחחים הללו היו קלות יותר; עד
שהגיע אל המקום בערו הילדים את הכל. לא נשאר
אפילו דבשן עלוב אחד, מאלה שמחירם בשוק הוא
חמש פרוטות הלטרה. על הקיר לא היו אלא שושנות
זקופות קומה בצרוף ורדים, מעשה ידי מתיה ביטרן
אשר ציר בשנת 1434, – ובסעדה זו לא היה באמת
כדי להשביע.

העולה על משכבו בלי ארחת ערב – לא
תנעם לו שנתו; ואולם רע מזה לאדם אשר יחסר את
נפשו מאכל וגם לא ידע איפה יניח את ראשו לשנת
לילה. כזה היה מצבו של גרנגואר. לא לחם ולא
מקום לינה; המחסור שת עליו מכל העברים.
וגרנגואר השתאה אל המחסור במאד מאד. עוד לפני
ימים רבים חשב ומצא, כי יפיטר ברא את האדם –
ברגע שתקפה עליו שנאת הבריות, וכי מנהג הוא
בחיי החכמים שהגורל שם מצור על הפילוסופיה.
והוא מצדו לא ראה מימיו מצור גמור כזה; באזניו
המה קול קבתו הערוכה למלחמה, וכמעשה אולת היה
הדבר בעיניו אשר מזלו הרע יענה כל הימים את
חכמתו בשבט הרעב.

הרעיון המעציב הזה תקף אותו ולא
הרפה ממנו, עד שפתאם עורר אותו מהזיותיו קול
זמרה מוזר ונעים גם יחד.

כרקודה וכיפיה, כן היה גם קול
זמרתה. בקול היה צפון כעין רז ערב, זך
נעים־צלילים, דבר־מה קל ומתנשא לעוף. הללו היו
קלוחי קול חוזרים והולכים, נגינות, סלסולים נמהרים,
פעם הושרו מלים פשוטות בנעימה חריפה ושורקת,
פעם דלג הקול עד כדי להפליא גם את הזמיר ובלי
להפריע את הקצב, ופעם הלכו זמירות רכות
שבאוקטבה ועלו וירדו כחזה של המזמרת
הצעירה. פרצופה הנאה, שכלו תנועה, יצר לוי
לזמרתה רבת החליפות, מהתלהבות עזה ביותר ועד
לצניעות של כבוד. פעם היתה ראויה לשם מטרפת
ופעם לשם בת־מלך.

דברי הזמרה נאמרו בלשון שהיתה
זרה לגרנגואר, ואף המזמרת בעצמה לא ידעה,
כנראה, מה טיבם, שכן הלוך הזמרה והמובן
שבמלים לא התאימו כמעט זה לזה. ומשום כך
שרה מתוך עליצות של שטות את ארבעת החרוזים
הללו:








Un cofre de gran riqueza

Hallaron dentro un pilar,

Dentro del, nuevas banderas,

Con figuras de espantar.23


‏


ומיד לאחר זה, כשהיא שרה את החרוזים:


‎




Alarabes de cavallo

Sin poderse menear,

Con espadas y los cuellos,

Bellestas de buen echar24.


‏


ראה גרנגואר את עצמו והנה הוא קרוב
לבכי. ואולם זמרתה היתה בכלל ספוגת חדוה והיא
שרה את שיריה קלת־דעת ועליזה כאחת
הצפרים.

שיר הצוענית הוציא את גרנגואר
מהזיותיו, אבל הפרעה זו לא היתה אלא דגמת
הברבור המעלה גלים במים. הוא האזין לקולה
כנסוך קסם וכאיש אשר שכח את נפשו. לאחר כמה
שעות נסתלקה ממנו לרגע הרגשת אסונו.

הרגע היה קצר.

קול האשה, שהפסיק קדם את רקודה של הצוענית, הפריע עכשו את הצוענית מזמר.

“וכי לא תשימי מחסום למו פיך,
צרצרת־תפת שכמותך?” קראה זו וחזרה וקראה
מפנת החשכה ההיא של הככר.

הצרצרת העלובה הפסיקה את זמרתה. גרנגואר אטם את אזניו.

“הה!” קרא בקול, “המשור הארור חסר השנים מחבל את הכנור!”

גם שאר הרואים התמרמרו כמוהו.

“יקח השד את הנזירה!” קרא פלוני
ואלמוני. ואותה זקנה נעלמה, שהפריעה את
השמחה, בודאי שהיתה מתחרטת כמעט קט על
הפגיעות שפגעה בצוענית – לולא נמשך ההמון
אותו רגע אחרי התהלוכה של אפיפיור הלצים. זו
עברה דרך כמה רחובות ושוקים ונתכנסה לבסוף,
על כל המונה ועל כל לפידיה, לתוך ככר
גרב.

תהלוכה זו, שהקורא חזה בה בצאתה מן
הארמון, הלכה וגדלה תוך כדי לכתה, ובין מלויה
היו כל פוחז וריק וגנב אשר בפריס; ומשום כך
היה המראה ראוי לתשומת־לב בשעה שהתהלוכה
הגיעה לככר גרב.

ראשונה הלכו בני מצרים: הדכס של
מצרים רכב על סוסו בראש, ומלויו הלכו ברגל
ומשכו את הרסן ואת הרכבה; אחריהם נהרו
בערבוביה המון צוענים וצועניות וילדיהם הבוכים
רכובים להם על כתפיהם; וכלם יחד, מן הדכס
והרוזנים ועד המון העם, לבושים בלויי סחבות ועדי
סמרטוטים. אחרי כן נסעה מלכות
לועזים25: לאמר, כל הגנבים
אשר בצרפת, ערוכים לפי סדר מעלתם, והקלים
שבהם הולכים בראש. צעד צעדו ארבעה ארבעה
ונשאו את אותות המעלה, לפי דרגתם במעמד
המפלא הזה; הרב שבהם משתקי אברים, קצתם
פסחים וקצתם גדמים: משרתי חניות, עולי רגל,
גנבים באים במחתרת, נכפים, צעירים מתחפשים
כזקנים, פושטי יד, מנבלי פה, בעלי מום מעשים,
משחקים בקביה, חולים, נשרפים, תגרים, חברי
גנבים ורמאים, רבני גנבים: – עם גדול ורב מספר
גם להומר היוני. בקרב מסגרתם של הרמאים
ורבני הגנבים אי אפשר היה להכיר על נקלה את
מלך הקבצנים, הוא קואסר הגדול, אשר הסב על עגלה
קטנה הרתומה לשני כלבים. בעקב מלכות הרמאים
נסעה מלכות גליל. גיליום רוסו, מלך הגליליים,
צעד בראש כשהוא כלו הוד מלכות ולבושו ארגמן
זרוע כתמי יין, לפניו הלכו בדחנים אשר
התגוששו ורקדו רקודי מלחמה, ומסביבו צעדו
נושאי שרביטו, רואי פניו וכל סופריו המנהלים את
חשבונותיו. לאחרונה נסעו לבלרי הפרלמנטים,
בידיהם ענפי לבנה מקשטים בפרחים ולבושם
גלימות שחורות וכבדות; לפניהם הלכה תזמרת
משלהם הראויה לשמש ביום הכסא של המכשפות,
וכלם נשאו נרות ארכים עשוים שעוה צהבה. בקרב
ההמון הזה בתוך הלכו רמי המעלה שבחבר
הלצים ונשאו על כתפם אסלה שהיתה זרועה נרות
יותר מאשר ארון שרידיה של ג’נובבה הקדושה ביום
הדבר; ועל גב אסלה זו התנוסס בכל קדשיו – המטה
וגלימת החשמנים והצניף – אפיפיור הלצים החדש:
הוא שומר הפעמון אשר לכנסיה של פריס –
נוטר־דם, קוזימודו הגבן.

כל סיעה וסיעה שבתהלוכה דמיונית זו
הוליכה אתה תזמרת משלה. הצוענים נגנו על
כנורי הקש ותופפו על טמבורים שמוצאם
מאפריקה. הרמאים, שאינם מחוננים כשרון הנגינה
אלא במדה זעומה מאד, השתמשו בכנורות, בקרן
האיל ובשלש־הנימים בן המאה השתים־עשרה.
מלכות הגליליים לא היו לה אף היא כלי זמר בעלי
שלמות; רק בקשי אפשר היה למצא בתזמרת שלה
כנור עלוב אחד מתקופת הילדות של אמנות הנגינה
לו המסגרת הצרה של שלשת הקולות D-a-e. ואולם
במסבתו של אפיפיור הלצים הגבירו ילל חתולי נשגב כל כלי הזמר של התקופה; כאן לא היו אלא
כנורות בני אלט ודיסקונט וטנור, חוץ ממספר רב
של חלילים וכלי נגינה עשוים פח. אבל הקורא הלא
יזכר, כי תזמרת זו נמצאה קדם ברשותו של
גרנגואר.

קשה לתאר את שמחת הגאוה והענג אשר
עטה פרצופו הקודר והנתעב של קוזימודו כל
הדרך הזאת מן הארמון ועד ככר גרב. זו הפעם
הראשונה בחייו אשר אהבת עצמו גרמה לו הנאה. עד
עכשו לא זכה מעמדו בחיים אלא לבוז והשפלה,
ואישיותו עוררה רק שאט נפש. ועל כן, למרות
היותו חרש, בלע בתאבון, כאפיפיור ממש, את
תשואות הרצון של ההמון. זה ההמון אשר קוזימודו
שטם אותו חלף הבוז, מה בכך אם העם אשר אתו לא
היה אלא אספסוף של מוקיונים, פסחים, גנבים
ופושטי יד? הללו נחשבו בכל זאת לעם והוא נחשב
לשליט. והוא קבל כמשמעם את כל אותות הרצון
שלא באו אלא לשם התול, את כל גלוייה של יראת
הכבוד שנעשו בדרך לגלוג ואשר בני ההמון
הראו על ידם גם מקצת פחד, שכן הגבן היה אמיץ
לכח, עקם הרגלים – מהיר וזריז, והחרש נוטה
לרשעות: שלש תכונות אשר גרעו מן המגחך
שבו.

ואולם לא יעלה על דעתנו כלל לשער,
כי אפיפיור הלצים בחן וידע את כל מה שהרגיש
בלבו ואת ההרגשות שעורר בלב אחרים. הנפש,
אשר שכנה בגוף הפגום הזה, נעשתה על פי הכרח
גם היא לקויה ופגומת חושים. משום כך היו כל
רגשותיו בשעה זו סתמיים, בלתי מסימים
ומבלבלים. רק השמחה נראתה לעין והגאוה נתנה
את אותותיה. דמות זו, הקודרת והאמללה, ידעה אף
היא את האשר.

ועל כן גדל התמהון והפחד בקרב
הרואים ברגע שקוזימודו שכור החושים עבר
בתהלוכת נצחון על יד בית העמודים ואיש אחד
מקרב ההמון נגש אליו במרוצה, ובתנועה אומרת
קצף קרע מידיו את אות הלצנות למעלת האפיפיור
שלו, הוא המטה הצבוע זהב.

האיש הזה, אמיץ הלב עד למאד, היה אותו
קרח אשר לפני זמן מעט עמד בין הרואים מסביב
לצוענית והיה מטיל אימה על הנערה המסכנה
בדברי איום ושנאה. הוא לבש גלימת כמר.
גרנגואר, שלא הבחין בו עד עכשו, הכיר אותו שוב
ברגע שזה השתער לצאת מתוך ההמון. “האמנם!”
קרא גרנגואר כמשתומם, “הרי זה מורי ורבי
חכמת הרמס26 דום קלוד פרולו
סגן הכהנים. בשם כל הלצים, מה לו ולפרא אדם זה
העור בעין אחת? ודאי שהוא משתוקק לרדת אל
כרסו של זה.”

ואמנם פרצה זעקת זועה. קוזימודו
האים צנח בתנועה עזה מעל האסלה, והנשים הפנו
את עיניהן הצדה לבל תראינה בקרע קוזימודו את
הסגן לגזרים. והנה הוא השתער בקפיצה על הכמר,
תלה את עיניו בפניו של זה וכרע על ברכיו.
הכמר קרע מעליו את הצניף, שבר את מטה
החשמנים שלו ופזר קרעים קרעים את גלימתו
העשויה כעין הזהב.

קוזימודו הוסיף לכרע על הארץ כשראשו מורד וידיו משלבות.

מיד התחילה ביניהם שיחה מפלאה שלא
היתה כלה אלא רמזים והעויות; כיון שאף אחד
מהם לא הוציא מלה מפיו: הכמר הזקוף והכועס,
הנוהג מרות ושררה, וקוזימודו הצונח לארץ,
המביע שפלות ותחנונים. ובכל זאת אין להטיל ספק
בדבר, כי קוזימודו היה יכל לשסע את הכמר
באצבע אחת.

לבסוף הסיט סגן הכהן בחזקה את כתפי קוזימודו ורמז לו שילך אחריו.

קוזימודו קם על רגליו.

אנשי חבר הלצים, שנתעוררו
מתמהונם, אמרו עכשו להגן את האפיפיור שלהם.
הצוענים והרמאים וכת הלבלרים של בתי המשפט
שתו כלם על הכמר בצעקותיהם.

קוזימודו העמיד את עצמו כחוצץ בפני
הכמר, קמץ את אגרופיו וחרק את שניו נגד
המתנפלים כחיה נרגזה.

הכמר שב והעלה על דמותו קדרות אומרת
כבוד, שלח רמז לקוזימודו ונסתלק מן המקום
מתוך שתיקה.

לפניו הלך קוזימודו ופנה לו דרך בקרב ההמון.

לאחר שיצאו מתוך ההמון ועברו את
הככר, נמשכו אחריהם חבורות הסקרנים. קוזימודו
שמש עכשו מאסף והלך מאחורי הסגן עוקב ואים
ומדבלל, פרקי גופו היו מכוצים והוא לקק את
שניו כלקק חזיר־הבר את ניביו, נהם כחית יער
והיה מטיל מדי פעם אימה על ההמון על ידי תנועה או
העויה.

לבסוף הניחו להם שיתכנסו לתוך
רחוב צר ועוטה חשכה ואיש לא הלך אחריהם בדרך
זו, כיון שהרעיון על דבר קוזימודו חורק השנים
די היה בו שיניא את כלם מהכנס אל הרחוב.

“ודאי שזה מוזר במאד מאד,” אמר
גרנגואר, “ואולם תפח רוחי אם אדע כיצד אמצא לי
משהו לארחת ערב.”




ד. צרה שאדם מביא על עצמו בלכתו לילה ברחובות בעקבות אשה נאה.


גרנגואר התכונן ללכת אחרי הצוענית
בכל אשר תלך. הוא ראה כי זו פנתה יחד עם העז
לרחוב קוטירי; ואף הוא שם את פעמיו ללכת ברחוב
קוטירי.

“מדוע לא?” אמר לעצמו.

גרנגואר, פילוסוף שקנה חכמה מעשית
ברחובות פריס, למד מפי הנסיון לדעת, כי אין לך
שעה כשרה להזיה כאותה שעה שאדם הולך
בעקבות אשה נאה ואינו יודע לאן יוליכוהו רגליו.
בותור זה שאדם מותר מרצון עצמו על רצונו
החפשי ומשעבד את דמיונו לדמיון זר, בלי
שהלז ידע את הדבר, – יש מעין תערבת של חרות
נפש מפלאה וציתנות לבלי גבול, יש משהו התלוי
כביכל בין החפש ובין העבדות, וגרנגואר מצא חפץ
בזה, – הוא האיש שאפיו מטבעו מחסר צלילות ונוטה
להסוס, מזגו חם והוא מאחד בקרבו את כל ההפכים,
פוסח על כל התכונות המצויות אצל בני אדם
ומבטל את האחת על ידי השניה. גרנגואר אהב
לדמות את עצמו לארונו של מחמד, זה הנמשך לכאן
ולכאן על ידי שני מגנטים ומתנדנד כל הימים בין
המרומים והמעמקים, בין הכפה והקרקע, בין
נפילה והתרוממות, בין נקדת הגבה ונקדת
התחתית.

אלו חי גרנגואר בימינו בודאי שהיה
מטיב לבחר בשיטת התוך שבין הקלסיות
והרומנטיות!

ואולם תמימותו לא הספיקה לו שיאריך
ימים כדי שלש מאות שנה, וחבל על כך. בהעדרו
נשאר מקום ריק והחסר לא נתמלא עדין
בימינו.

ואולם אין לך דבר המעורר את האדם לחזר
אחרי עוברי רחובות (ויותר מזו – אחרי עוברות)
כחסרונו של מקום לינה.

גרנגואר הלך אפוא, שקוע בהרהורים,
בעקבות הנערה הצעירה, וזו החישה את צעדיה
והריצה את עזה לאחר שראתה כי האזרחים התחילו
נחפזים לבתיהם, וכי בתי היין, החניות היחידות
שפתחו באותו יום את דלתיהן, הולכים ונסגרים
אחד אחד.

“הרי זה דבר המתקבל על הדעת,” כך
בערך הרהר גרנגואר בלבו, “כי יש לה לזו דירה
קבועה באחד המקומות; בנות הצוענים לבן נוטה
לחנינה. ומי יודע?”

ובדממה שלאחר סמן השאלה הזה קמו
בראשו כל מיני חזיונות נעימים. ואותה שעה,
בעברו על פני המאחרים האחרונים שעמדו לסגר את
דלתות בתיהם, קלטו אזניו קטעי שיחה שבלבלו
את מראות רוחו הנחמדים.

שני זקנים סחו זה עם זה.

“תדע, מר טבו פרניקל, מזג האויר הוא קר.”

(לגרנגואר נודע הדבר הזה עוד בראשית החרף.)

“כן דברת, מר בוניפץ דיזום! וכי עומד
לבוא עלינו חרף דומה לזה שלפני שלש שנים, שנת
שמונים לספירה, כשמחיר העצים, מדת הקנה האחד,
עלה לשמונה סולים?”

“הנח, מר טבו, אין זה ולא כלום כנגד
אותו חרף שבשנת 1407, שהרי אז עמד קר הקפאון
בעינו מיום מרטין עד לחג הנרות! וכחו של הקר
היה גדול עד כדי כך, שקלמוס הלבלר בחדר
הלשכה של בית המשפט היה קופא בין שורה
לשורה! ולא עוד אלא שנעשה קשה לרשם את פסקי
הדין.”

הלאה במקום אחר עמדו שתי שכנות ליד
חלונותיהן והחזיקו בידיהן נרות דולקים שחרקו
מפני הערפל.

“וכי בעלך ספר לך את דבר האסון שקרה, מרת לה־בודרק?”

“לא! וכי מה הוא הדבר, העלמה מרת טורקן?”

“סוסו של מר ג’יל גודן, הנוטריון בבית
המשפט של שטלה, נבעת מפני תהלוכת הפלמים
ורטש את רבן פיליפו אברילו, זה ששמש כהן
הדיוט בחבר נזירים.”

“הנכון הדבר?”

“אמת ונכון.”

“הרי זה היה סוס רגיל שברגילים! הדבר
נראה לי קצת תמוה. אלו היה זה סוס אצילים, כי אז
הבינותי!”

החלונות נסגרו על מסגר. ואולם
בינתים נפסק כבר חוט רעיונותיו של גרנגואר.
לאשרו נתגלגל שוב החוט לידו ונתן שוב
למחשבותיו – והגורם לכך היו הצוענית ודי’לי
שהלכו כל הזמן לפניו – שתי הבריות הללו,
הנחמדות והרכות, שגרנגואר השתאה מאד אל
רגליהן הפעוטות, אל יצורי גון הנעימים ואל
תנועותיהן הנאות והיה מחליף את האחת בשניה
מדי חשבו על אדותיהן, כי לפי הבינה והידידות
נראו לו שתיהן כנערות צעירות לימים, ולפי
המהירות והזריזות וקלות הרגלים דמה את שתיהן
לעזים.

ובינתים נתרוקנו והלכו הרחובות יותר
ויותר. פעמון הערב נדם זה כבר, וברחוב לא נראה
עוד עכשו אלא עובר ושב מאחר או אור בודד בחלון
של בית. בלכתו אחרי הצוענית נתעה גרנגואר
לתוך סבך מסבך של רחובות ובני רחובות ומבואות
ללא מוצא, אלה המקיפים את בית הקברות העתיק
אשר על שם קדוש־הקדושים ודומים לחוטים שפרע
החתול עד כדי ערבוביה.

“הרחובות הללו אין ההגיון מצוי אצלם
במדה מספיקה!” אמר גרנגואר לנפשו מדי תעותו
בדרכי עקיפין השבות בלי הרף על סביבן, ואותה
שעה ידעה הנערה, כנראה, למצא שם דרך נכונה,
לא הססה בלכתה והחישה את צעדיה יותר ויותר.
וגרנגואר לא היה יודע כלל היכן הוא נמצא, לולא
נזדמן לו לראות בקרן אחד הרחובות את הגלם בן
שמונה הצלעות אשר לעמוד הקלון, זה שקצהו
הפגום נשקף ברור כנגד חלון מואר שברחוב
ורדלה.

זה רגעים אחדים הרגישה הנערה
במציאותו; פעם בפעם הפנתה את ראשה והביטה
אליו בחרדה; ולא עוד אלא שפעם אחת עמדה מלכת,
ולאורה של חנות נחתמים פתוחה למחצה תלתה
בגרנגואר עינים קשות ובחנה את כל דמותו; אותו
רגע ראה גרנגואר בפניה של הנערה העויה נחמדה
וידועה לו מכבר, והנערה שבה והלכה
לדרכה.

עקימת הפה של הנערה עוררה חששות
אצל גרנגואר. העויה נחמדה זו אמרה בפרוש בוז
ולגלוג. והנה השפיל זה את ראשו, התחיל מהסס
בלכתו והגדיל את המרחק שבינו ובין הנערה.
ולפתע פתאם שמע את צעקתה הגדולה מאצל קרן
רחוב אחד, במקום שהיא נעלמה לגמרי מעיניו.



הוא החיש את צעדיו.

חשכת הלילה עטפה את הרחוב. ואולם על
פרשת הדרך לרגלי פסלה של האם הקדושה,
דלקה מנורת שמן מעבר לסורג של חוטי ברזל.
ולאורה של מנורה זו ראה גרנגואר את הצוענית
והנה היא מפרפרת בזרועותיהם של שני גברים
המתאמצים לחנק את צעקותיה. העז הפעוטה
והמסכנה כוננה את קרניה למלחמה ופתחה
בגעיה.

“לעזרה, השומר!” צעק גרנגואר ורץ
בגבורה למקום המעשה. אחד מן הגברים המחזיקים
בנערה הפנה אליו את פניו. זה היה קוזימודו בעל
הדמות האימה.

גרנגואר לא הפנה ערף לברח, אבל הוא לא הלך הלאה אף כדי צעד אחד.

קוזימודו השתער עליו ובמכת יד אחת
הטילו הצדה הרחק ארבעה צעדים, אחרי כן שב
בחפזון לתוך החשכה ונשא אתו את הנערה, לאחר
שהטילה על זרועו כמחגרת קלה. בן־לויתו הלך
בעקבותיו, וגדי העזים המסכן רץ אחרי השלשה
וגעה געיה עלובה.

“רוצח! רוצח!” צרחה הצוענית האמללה.

“עמדו במקומכם והרפו מן הנערה!”
הרעים פתאם בקולו פרש אחד שפרץ ויצא מתוך
הסמטה הקרובה.

זה היה קצין מגדוד רובי הקשת אשר
למלך, מזין מראשו ועד כף רגלו והרמח בידו.
הוא חלץ את הצוענית מידי קוזימודו הנבהל והטיל
אותה לרחב אכפו; וכשנתגבר קוזימודו על
תמהונו והשתער על הקצין, כדי להוציא מידו את
טרפו – הופיעו בו ברגע חמשה־עשר או ששה־עשר
קלעים, הם אנשי הגדוד שהלכו אחרי קצינם והסיף
בידם. זאת היתה פלגה מפלגות המשמר של המלך
שסובבה את העיר לפי צו מפקדה, הוא רובר אסטוטוי,
שר הבלשת של פריס.

אנשי המשמר שתו על קוזימודו,
תפסוהו ובלמו את פיו; הלז נהם, הזה קצף ונשך
את ידי שוביו; אלו קרה הדבר ביום, כי אז היו כל
אנשי הפלגה בורחים על נפשם למראה פרצופו
אשר הזעם הגדיל את תעובו שבעתים, ואולם
הלילה נטל ממנו את נשקו האים ביותר – את
כעורו.

בן־לויתו של קוזימודו נסתלק מן המקום בזמן התגרה.

הצוענית נזדקפה על גב האכף מתוך
תנועה של צניעות, היא סמכה את שתי ידיה על כתפי
הקצין ובמשך כמה רגעים השהתה על פניו את
מבטה הקופא, כאלו שמחה שמחה כפולה על מראהו
הנאה ועל הישועה שהביא לה. ורק אז פתחה את פיה
לדבר, כשהיא משוה על קולה הרך רך משנה:

“מה שמך, אדוני האביר?”

“שר הגדוד פבוס לבית שטופר, אם מצאתי
חן בעיניך, יפתי!” ענה הקצין בהפנותו את
ראשו.

“הנני נותנת לך את תודתי,” אמרה
הצוענית, וברגע אשר הקצין לפת את שפמו
המסתלסל לפי נסח ברגונדיה – צנחה הצוענית
מעל האכף כחץ הנופל לארץ, וברחה על נפשה.

גם הברק לא היה נעלם במהירות כזו.

“חי האפיפיור וחי טבורו!” אמר שר
הגדוד וצוה לחזק את אסוריו של קוזימודו, “אלו
יכלתי הייתי שומר לעצמי את הנערה הזאת.”

“וכי לא יפה אמרתי, אדוני המפקד?” אמר
אחד הפרשים כשואל, “העשבונית נסתלקה
והעטלף נשאר.”




ה. צרות חדשות


גרנגואר היה כנטול חושים לאחר
נפילתו ונשאר מוטל על מרצפת האבנים, לרגלי פסל
הקדושה אשר בקרן הרחוב. לאט לאט נתעורר
מעלפונו; רגעים אחדים לאחרי היקיצה היה
כמבלבל. כשרוי בשארית תנומה נעימה למדי,
ולפני עיניו התמזגו לחטיבה אחת דמיותיהן
הקלות של הצוענית והעז ואגרופו הקשה של
קוזימודו. המצב הזה לא ארך הרבה זמן. הצנה
שאחזה באבריו המוטלים על המרצפת עוררה אותו
פתאם מתרדמתו וגרמה לרוחו שישוב ויצוף על
פני השטח העליון.

“מה טיבה של צנה זו?” שאל את עצמו
מתוך חפזון. רק עכשו הבחין בדבר וראה כי הוא
דומה במקצת לאדם המוטל בקרב המדמנה.

“ימח שמו של אותו ענק גבן!” מלמל
חרש לנפשו ורצה להתרומם מעל הארץ. ואולם הוא
היה עדין נדהם ומרסק אברים. נבצר ממנו לזוז
ממקומו. מכל מקום ידו האחת היתה חפשיה כמעט;
הוא סתם את חטמו ומסר את עצמו לידי גורלו.

“הבץ שבפריס,” הרהר גרנגואר בלבו
(שהרי האמין באמונה שלמה כי ילין הלילה בתוך
המדמנה), הבץ שבפריס ריחו רע ביותר; אין זאת כי
אם הוא אוצר בקרבו הרבה אדי מלח שיש בהם מן
המלחת. מכל מקום כך היא דעתו של רבן ניקולאוס
פלמל וכך דעתם של חכמי האלכימיה…"

בשל המלה “אלכימיה” זכר פתאם את
סגן הכהן קלוד פרולו. הוא העלה בדמיונו את
המחזה המחריד שראה במו עיניו לפני זמן קצר;
זכר כי הצוענית פרפרה בין זרועותיהם של שני
אנשים; זכר כי לקוזימודו היה בן־לויה; הוא חזה
בדמיונו כמראה לא ברור את הפרצוף הגאה
והזועף אשר לסגן הכהן. “הרי דבר מוזר!” הרהר
גרנגואר בלבו. ועל יסוד עבדה זו העלה בנין
גדול מעשה דמיון, בנה בית־קלפים לפי סגנון של
פילוסוף; ומיד חזר אל המציאות וקרא: “הרי אני
עומד לקפא בקר!”

מקומו הורע באמת יותר ויותר. כל נטף
מים אשר במדמנה נטל לעצמו משהו מחם כליותיו
של גרנגואר, וההבדל בין מעלת חם זו ומעלת החם
של המדמנה התחיל פוחת והולך באפן מרגש.

ואולם לפתע פתאם קפץ עליו רגז מסוג אחר לגמרי.

חבורת ילדים מסוג הפראים הקטנים,
יחפי הרגל, המצוים בכל שעה ושעה על פני מרצפת
הרחוב של פריס ומכנים בכל הזמנים בשם “נערי
הרחוב”, אלה אשר בילדותנו ספגנו מידיהם אבנים
מדי שובנו לעת הצהרים מבית־הספר, יען וביען
לבשנו מכנסים לא קרועים, – המון פרחחים כאלה
הגיעו במרוצה עד המדמנה, מקום רבצו של
גרנגואר, והגדילו צחוק וצעקה בלי לדאג כלל,
כנראה, לשנתם של אנשי המקום. הללו סחבו
בידיהם מין שק חסר צורה; הקשת נעלי העץ שעל
רגליהם די היה בה לעורר מתים. גרנגואר, שלא
נחשב עדין במתים הגמורים, זקף את חצי
גופו.

“הידד! אתיו, הנקן דנדך – יוהן
פנסבורד!” צעקו הנערים במלא גרונם. “הנה זה
עכשו מת הזקן אסטך מבון, בעל חנות הברזל
שבפנת הרחוב. זה שק התבן שנטלנו מתחתיו
יהיה לנו למדורה. היום חג לכבוד הפלמיים!”

וכך היה! הם הטילו את שק התבן על גב
גרנגואר ממש, לאחר שנתיצבו על ידו ולא ראו
אותו בעיניהם. אותו רגע נטל אחד מהם מלא חפנו קש
ועמד להדליק את זה באש המנורה הדולקת ליד פסל
הקדושה.

“בשם כל הרוחות!” רטן גרנגואר, “וכי עומד אנכי להיות נדון גם בזעה?”

הגיע רגע רב סכנה. עוד מעט וגרנגואר
היה רואה את עצמו בין אש ובין מים; הוא אמץ את
שארית כחו, כאותו מזיף מטבעות שנדון לשרפה
ומבקש להמלט על נפשו. הוא נזדקף למלא קומתו,
זרק את שק התבן כנגד הנערים, וברח מן
המקום.

“בשם העלמה הקדושה!” צעקו הנערים, “בעל חנות הברזל קם לתחיה!”

עכשו הגיע תורם להיות בין הבורחים.

שק התבן נשאר כמנצח על שדה המערכה.

בלפורה, הכמר לה־י’וג' וקורודה – מעידים
יחד, כי למחרת של אותו היום נטלו הכמרים אשר
בסביבה את שק התבן והכניסוהו ברב עם לעלית
הגניזה של בית הכנסיה על שם “הנעים בבואו”,
וכי אפילו בשנת 1789 היו הגבאים של אותו בית
כנסיה מקבלים עדין הכנסה הגונה בשל המופת,
מעשה ידי הפסל הקדוש הנצב ברחוב מוקונסי,
שהרי בליל הזכרון, אור ליום 7 בינואר שנת 1482,
גרמה קרבתו של פסל זה והבר־מנן יוהן מבון שב
למנוחתו, לאחר שחטא והצפין לעת פטירתו את
נשמתו בשק התבן, כדי להקניט את השטן.




ו. הכד שנשבר


הפיטן שלנו, לאחר שרץ כמה זמן
בכל כחו ריצה מטרפת והכה כמה פעמים בראשו אל
הקיר בפנות הרחובות, קפץ ועבר על כמה וכמה
שלוליות רפש, נשא על פני סמטאות ומבואות
סתומים ופרשות דרכים, עשה את דרך מנוסתו בכל
מבואותיו הנפתלים של רחוב השוק הישן ותר,
מתוך פחדו הגדול, את כל מה שנקרא בלשון
תעודות היפה בשם Tota via, cheminum et
viaria27, – עמד לפתע פתאם מרוץ, ראשית
כל מפני קצר נשימה ושנית מפני שאלה חמורה
שעלתה במחו ודרשה בכל תקף את פתרונה. “רואה
אנכי, רבן פטר גרנגואר,” אמר לעצמו והטיל אצבע
על מצחו, “כי כבודו רץ ריצה מטרפת. הפרחחים
הקטנים הללו אף הם נבהלו מפניו כשם שכבודו
נבהל מפניהם. דומה לי, אומר אני לכבודו, כי
שמעתי את קול נעלי העץ שלהם ההולך ונמוג
כלפי דרום, בה בשעה שכבודו רץ והולך כלפי
צפון. והנה אחת מן ההנחות השתים יש בה ממש:
אפשר שהללו ברחו על נפשם, ואם כך הרי
מסתבר שהם שכחו ברב פחדם את שק התבן והלז
מוכן ומזמן לשמש לכבודו מקום משכב, זה
המשכב שכבודו תר אחריו מאז הבקר ועכשו נתן
לו בארח פלא מידי העלמה הקדושה, כגמול על זה
שחבר לכבודה חזיון בן כמה מחזות ועלילות;
ואפשר שהנערים לא ברחו על נפשם, ואם כן ודאי
שהם העלו את שק התבן באש ועשו מדורה, ומדורה
זו היא גופה האש המשבחת הנחוצה לכבודו, למען
יתענג עליה ויגיע לידי יבוש בגדים וחמימות.
ואולם שק התבן הוא בכל אפן מתנה מידי שמים, בין
אם יתגלגל ביצוע ובין אם יתגלגל במדורה.
העלמה הקדושה, יהי שמה מברך, הנצבת בקרן
רחוב מוקונסי, אפשר שנטלה לשם כך מן העולם את
יוהן מבון; ולא מחכמה עושה כבודו לנוס מנוסת חרב,
כבן פיקרדיה הנס מפני הצרפתי, ולהתרחק מן
הדבר אשר הוא מבקש; וכבודו אינו אלא
שוטה!”

והוא שב על עקבותיו בדרך אשר הלך
ונתיגע לגלות שוב את שק התבן היקר, בעזרת
חטמו ואזניו ששמשו לו כעין מרגלים, ואולם כל
עמלו היה לשוא. הוא לא מצא על דרכו אלא
מפלשים שבין בתים, סמטאות סתומות ומבואות של
רחובות, ועמד שם שוהה ומהסס, ואפילו במבואות
הנפתלים שבארמון המשפט לא היה רואה את עצמו
מבלבל וחסר דרך כמו בסבך גדול זה של
בני־רחובות. לבסוף פקעה סבלנותו והוא קרא בקול
מרומם: “ארורים הרחובות! הללו הם מעשה השטן
שצר אותם בדמות קלשונו!”

לאחר קללה זו כאלו רוח ללבו, וזהרור
אדמדם, שנראה לו ברגע זה מקצהו של רחוב ארך
וצר, עורר שוב את נפשו. “תהלה לאל!” אמר לעצמו,
“הנה שם המקום! הרי שק התבן שלי העולה באש!”
והוא הוסיף ואמר בחרדת קדש, בדמותו את עצמו
לתופש הגה המשנה את דרכו לעת לילה: “Salve,
lve maris stella28!”. למי נתכון בקטע
זה של הפזמון הרומאי – לאם הקדושה או לשק
התבן? – פליאה דעת ממנו.

לא הספיק גרנגואר לעבר כמה פסיעות
ברחוב ארך ומשתפע זה, שלא היה מרצף ורפשו
ומדרונו גדלו והלכו עם כל צעד וצעד, עד שעמד על
דבר אחד מוזר במאד מאד. אותו רחוב לא היה ריק
ושומם: רגבים חדלי צורה זחלו פה ושם לארך
הדרך וכוננו את מהלכם לצד האור האדמדם שרעד
בקצה הרחוב, דגמת רמשים כבדי תנועה הזוחלים
ועוברים לעת לילה מגבעול עשב למשנהו כשהם
נמשכים אל מדורת הרועה. אין לך דבר המוסיף לאדם
גבורה יתרה כמו הכיס הריק. גרנגואר הלך הלאה
בלי שהות ולא עבר הרבה זמן עד שנתקרב אל
האחרונה בדמיות, זו שזחלה באטיות יתרה
מאחורי כלן. לאחר שהקריב לגשת ראה והנה זה
אינו אלא בעל מום עלוב שנעזר בידיו לשם זחילה,
דגמת עכביש קטע שלא נשאר לו אלא זוג רגלים
אחד. ואותו רגע, כשעבר על פני עכביש זה
שבצורת אדם, פתח הלז את פיו וקרא בקול
חנונים: “La buona mancia signor, la buona mancia29!”



“יקח השד אותך,” קרא גרנגואר, “ויקח גם אותי אם אדע את פרוש הדברים!”

והוא הלך הלאה.

הוא נתקרב אל רגב אחר מן הרגבים
הנודדים האלה ובחן אותו בעיניו. הלז היה פסח.
קטע יד ורגל כאחד, ותסבכת הקבים שלו, קבי
יד וקבי רגל, שותה עליו צורת קוריה של בנין
נודד. גרנגואר, שהיה מחבב משלים נאצלים לפי
קדמוני יון ורומא, דמה אותו לשלש הרגלים של
ולקן שנכנס בו רוח חיים.

אותו שלש־רגלים בעל רוח חיים הקדים
שלום לגרנגואר, הקריב כלפי סנטרו של זה את
כובעו, כגלב המחזיק את אגן הגלוח, וקרא לתוך אזנו של גרנגואר בקול גדול: “Senor caballero,
para comprar un pedaso de pan30!”



“דומני,” אמר גרנגואר, “שאף זה יודע
לדבר. ואולם לשונו אינה אלא שפת עלגים, והוא
עצמו בין מאשרים יחשב אם הוא שומע את השפה
הזאת.”

והוא הכה בידו על מצחו, כמי שנתקל
פתאם ברעיון בלתי צפוי: “הנה נזכרתי עכשו –
מה טיבה של ‘אסמרלדה’ זו ששמעתי היום?”

הוא רצה להחיש את צעדיו, אבל דבר־מה
נצב על דרכו לשטן בפעם השלישית. אותו משהו
או, נכון יותר, מישהו היה עור קטן־קומה שפרצופו
המקף זקן דומה לפרצוף יהודי; הוא התנהל לפי
מטהו המגשש, לרגלי הכלב האדיר שהלך לפניו,
ותבע בקול יוצא מן האף, בהטעמה של בן
נגריה: “Facitote caritatem31!”



“השבח לאל!” קרא פטר גרנגואר, “סוף
סוף מצאתי אחד המדבר בלשון בני אדם. פרצופי,
כנראה, מעיד בי שאני מפזר לאביונים, שכן
תובעים וחוזרים ותובעים ממני גם בשעה שכיסי
ריק ואין בו פרוטה.”

"ידידי (הוא פנה אל העור), דע לך כי
בשבוע שעבר מכרתי את כתנתי האחרונה;
ובלשונו של ציצרו, שהרי אינך שומע אלא את
לשון הזאת: “Vendidi hebdomade nuper transita meam
ultiman chemisam.”



אחרי כן פנה ערף והלך הלאה. ואולם
אותה שעה החיש גם העור את צעדיו; וגם הפסח
ובעל המום האחר התחילו מהלכים ביתר חפזון
בעקבותיו, כשהם מקישים בקביהם וכל השלשה
יחד הרימו קול תחנונים, כל אחד בלשונו:

“Caritatem!” ילל העור.



“La buona mancia!” ילל בעל המום.



והפסח השלים את הזמר כשהוא חוזר חלילה על פזמונו:



“Un pedaso de pan!”



גרנגואר סתם את אזניו וקרא: “אוי לי
ממגדל בבל זה!” והוא נשא את רגליו לרוץ. העור
והפסח ובעל המום התחילו אף הם רצים אחריו. וככל
אשר הרחיק בדרך הרחוב, כן רבו מסביבו העורים
והפסחים ובעלי המומים, מן הבתים ומן הסמטאות
הסמוכות ומפתחי המרתפים יצאו עורים בעין אחת
ומצרעים מכסי פצעים, כלם מיללים ונוהמים
וצורחים, כלם צולעים ונחפזים לצד האור
ומתגלגלים דרך הרפש כחלזונות לאחר
הגשם.

גרנגואר, מרדף בלי חשך על ידי
השלשה, תמה לדעת מה יהיה בסופו של דבר,
והוסיף לרוץ בתוך העדה כשהוא מסלק לצדדיו את
הפסחים, נתקל בבעלי המומים ומסבך את רגליו
בין החגרים, כאותו קצין אנגלי שנפל לתוך ערמה
של סרטניות.

והנה עלה בדעתו כי טוב לו לשוב על
עקבותיו. אבל הוא אחר מן המועד. כל הגיסות הללו
נתלכדו מאחוריו כנד, ושלשת הקבצנים הראשונים
לקחו אותו שבי בידיהם. והוא הוסיף ללכת הלאה,
נדחף בבת־אחת על ידי הזרם האיתן ועל ידי הפחד
ועל ידי סחרחרת זו שגרמה לו לראות את הכל כמין
חלום זועה.

והנה הגיע סוף סוף עד לקצה הרחוב. אותו
רחוב נתכנס לתוך ככר רחבת ידים, שהיתה זרועה
כלה המון אורים הרועדים בתוך ערפלי לילה
מרפרפים. גרנגואר השתער לרוץ אל המקום ההוא
וקוה בלבו, כי רגליו הקלות תעזרנה לו הפעם
והוא יחלץ מידי שלשת שבאיו הלקוים בגופם.



“Ondè vas, hombre32?” קרא
הפסח והשליך לצדדין את קביו השנים והתחיל
רץ אחרי גרנגואר בשתי רגלים בריאות וחזקות,
שכדומות להן לא ראתה עוד מרצפת הרחוב של
פריס.

אותו רגע הטיל בעל המום, שעמד עכשו
הכן על רגליו, את לפס הברזל שבידו על ראש
גרנגואר, אף העור הביט עכשו בפני גרנגואר
בעינים יורות ברקים.

“איפה זה אנכי?” שאל הפיטן אחוז הזועה.



“בחצר הפלאים33,” ענתה דמות רביעית שנספחה על שלש הראשונות.



“בחיי,” הפטיר גרנגואר, “רואה אני כאן
את העורים שלמים בעיניהם ואת הפסחים שלמים
ברגליהם, ואולם היכן הוא רופאם של אלה?”

לקולו השמיעו מלויו צחוק גדול ואים.

הפיטן המסכן העיף עיניו מסביב. הוא
נמצא באמת בחצר פלאים נוראה, מקום אשר בשעה
זו לא דרכה בו מעולם רגלו של איש ישר; בתוך
מעגל קסמים, שהיה בולע את שמשיו של בית
המשפט העליון ואת איש הבלשת אלו העזו
הללו לבוא לכאן; בתוך עיר הגנבים; במקום הקלון
של פריס; בבית השפכין, מקום אשר מקרבו יצא
מדי בקר בבקר הנחשול הגדול של פושעים
וקבצנים וריקים למען השתפך על פני רחובותיה
של עיר הבירה, ואליו היה שב הנחשול הזה ערב
ערב, בהפיצו סביבו רוח דבר; כאן היתה כורת
עצומה, שלתוכה זרמו בבוא הערב כל דבורי
הבטלה של החברה האנושית כשהם עמוסים שלל; זה
היה בית־חולים מסכן ששמש מקלט לצועני, לנזיר
שברח ולסטודנט שהשחית את דרכו; שם מצאו להם
משכן הריקים והפוחזים של כל העמים: בני ספרד
ואיטליה ואשכנז, אף שם נפגשו אנשי כל
הדתות: יהודים, נוצרים, משלמים ועובדי אלילים, כל
אלה מזיפי פצעים, הפושטים יד ביום ונהפכים
למרצחים בלילות; – בקצור, זה היה חדר הבגדים
הגדול והעצום, שבו היו מתלבשים ומתפשטים
חליפות כל אלה שהשתתפו בתקופה ההיא בחזיון
ושחקו ברחובה של פריס את משחק הגנבים
והזונות והרוצחים.

ככר זו היתה רחבת ידים, צלעותיה
לא־ישרות ומרצפתה גרועה, כדרך כל ככר
בפריס העתיקה. פה ושם נראה חלון מואר ועל ידו
רחשו בריות משנות. הללו לא פסקו מבוא ומצאת
ומהרבות צעקה ורעש. נשמעו תשואות צחוק, בכי
ילדים, קולות נשים. ידיהם וראשיהם הכהים של המון
העם הזה הטילו את צלליהם אל קצה הככר המוארה
מרחוק ותארו צורות מאליפות ומשנות עד מאד. על
פני הארץ במקום שבבואת האור נתכנסה לתוך
צללים רחבים ומטשטשי צורה, חלף פעמים כלב
שדמותו היתה כדמות אדם, ולהפך. דומה היה
שנטשטשו כאן הגבולים בין גזע לגזע ובין מין
למין, כאשר יהיה ביום הכסא של המכשפות.
גברים, נשים, חיות, גיל, מין, בריאות־גוף, מחלה –
כל אלה היו כביכל רכוש משתף לעם הזה; הכל
התרוצץ בערבוביה, זה בצד זה ואחד על גב שני;
כל אחד שתף את עצמו בכל דבר.

לאורה הרועד והנזעם של האש היה
גרנגואר, למרות התרגשותו, יכל לראות מסביב את
שלשלת הבתים העתיקים והמאוסים, אשר
בקירותיהם הפונים אל הככר – קירות מכרסמים,
רעועים ונמוכי קומה – הבהיק פה ושם חור אחד או
שנים, והם עצמם, הבתים האלה, נראו באפלת
הלילה כחבר נשים זקנות הנצבות במעגל, אימות
ונזעמות לפי צורתן, והן קורצות את עיניהן אל אספת
המכשפות הנערכת לרגליהן.

הוא ראה לפניו בבת־אחת עולם שכלו
חדש, בלתי צפוי, משנה־צורה, רומש, שורץ ודומה
לדבר שבהזיה.

גרנגואר, שרוי במבוכה המתגברת
מרגע לרגע, נתון בידיהם של שלשת הקבצנים כמו
בצבת, נדהם מהמון פרצופים אחרים שהקיפוהו
מסביב והמטירו עליו קצף וצריחות, – גרנגואר
המסכן אסף את שארית בינתו ונתכון להעלות
זכרונו אם יום שבת היום34,
אולם לשוא הוגיע את מחו; נפסק חוט זכרונותיו, שבת
מהלך מחשבותיו; וגרנגואר, אחוז ספקות קשים
ומפקפק במה שעיניו רואות ואזניו שומעות, תבע
מעצמו פתרון לשאלה חמורה זו: “אם אני קים –
המוכח מכך שכל זה הוא מציאות? אם כל זה הוא
בבחינת נמצא – המוכח מכך שאני קים?”

ברגע זה נשמע מתוך ההמון הסובב אותו
קול קורא ברור: “הבה נביא אותו לפני המלך! נקחהו
אל המלך!”

“בשם כל הקדושים!” רטן גרנגואר
לעצמו, “סבורני שמלך המקום הזה אינו אלא
תיש!”

“אל המלך! אל המלך!” קראו קולות רבים.

תפסוהו ומשכוהו הלאה, כל אחד רצה
להניח עליו את ידו. ואולם שלשת הקבצנים הוציאו
אותו מידי האחרים כשהם צועקים ומכריזים: “לנו הוא
האיש הזה!”

מעילו של הפיטן, שהיה גרוע גם קדם, נתרסק לגמרי בשעת המריבה.

מדי צעדו על פני הככר הנוראה נפטר
מן הסחרחרת. לאחר פסיעות אחדות שבה אליו
הרגשת המציאות. אויר המקום החכים אותו.
לכתחלה עלה מתוך ראש הפיטן שלו – או, בלשון
פרוזה רגילה, מתוך קבתו הריקה – מעין אד או ערפל
אשר עמד כנד בינו ובין העצמים הסובבים אותו,
וגרם לו שיראה את הכל כחלום תעתועים ויתפס
את כל מראה עיניו תפיסה נמהרה זו, שאינה משוה
קביעות על דברים, מעוה את הדמיות, רואה את
העצמים חמרים חמרים, מגלה במציאות פנים של
הזיה ועושה את האנשים רוחות שאין בהן ממש. לאט
לאט נסתלקה ממנו טעות חושים זו, ובמקומה באה
הכרה מסימת ומפכחת. המציאות שבה ונתגלתה לו
מסביב, משכה את עיניו, נדחקה לרגליו והשמידה
בזה אחר זה את כל מראות הדמיון הנוראים אשר
שתו עליו מסביב. הוא הכרח סוף סוף להכיר בדבר,
כי רגליו לא תדרכנה במי הסטיקס35, אלא במי מדמנה; כי לא רוחות רעות
יסחבוהו אחריהן, אלא גנבים; כי לא נפשו היא כאן
בסכנה, אלא חייו (כיון שלא נמצא לו אותו סרסור
יקר בחינה המפשר בין שודדים ובני־אדם ישרים,
לאמר – ארנק הכסף). בקצור, לאחר שהוסיף להתבונן
מתוך דעת מישבת במקצת בהוללות זו שמסביב,
ראה והנה חג המכשפות נהפך למערת פריצים
מצויה.

ארמון הקסמים לא היה באמת אלא
מערת־מרזח, אבל מרזח של חמסנים, מקום שם נשפך
גם יין וגם דם.

המחזה אשר נתגלה לעיני גרנגואר,
לאחר שהובא למקום הנועד בידי מלויו הלבושים
קרעים, לא היה מסגל לעורר אצלו שום רעיון פיוטי
ואפילו שום דמיון בדבר התפת. זה היה בפעל
ממש בית מרזח פשוט ונקלה. לולא ידענו כי אנו
עומדים במאה החמש־עשרה, אפשר היה לאמר כי
גרנגואר נקלע מתקופת מיכאל אנג’לו לתקופתו של
קלו.

מסביב למדורה גדולה, המבערת על אבן
עצומה בעלת צורה מעגלת ושולחת את לשונות אשה
מבין כרעיה המלבנות של חצובה ריקה, עמדו בלי
סדר כמה שלחנות אכולי תולעים, שלא דאגה להם
יד אדם לערך אותם לפי צלעותיהם הישרות או לבלי
לגבבם, לכל הפחות, כשהם נתקלים אחד בשני
בקצותיהם הבלתי שוים. על השלחנות עמדו כדים
מלאים יין ושכר, ומסביב לאלה ישבו הסובאים
אשר פניהם האדימו מן היין ומן הלהבה. פה ישב
כרסתן בעל פנים מאירים וחבק בחורה גדולה
ששמשה לו חברה למשתה; שם נראה חיל מזיף,
כשהוא מגולל את התחבשת מעל פצעו המזיף
ומשיב את הגמישות לעצם הברך הבריאה והחזקה,
שהיתה מחתלת ומקשרת מאז הבקר. וכנגדו עשה
בעל־חלי אחד את רגלו ליום מחר, כשהוא מורח אותה
בממירון ובדם הפר. הרחק מכאן כשני שלחנות
ישב אחד עולה רגל, מתחפש בכל בגדיו הראוים לו,
ושנה בעל־פה את פזמון התחנה אשר לאם
הקדושה, בלי לשכח את ההטעמה החדגונית ואת
הפזום הבא מן האף. ובמקום אחר למד גנב צעיר
לימים את חלי הנופלים מפי קבצן זקן אחד, שידע
להתחפש כמכה עוית והורה לתלמידו כיצד מעלים
קצף על השפתים על ידי חתיכת ברית השומה בפה.
סמוך לאלה הסיר חולה הדרקון את צביתו וגרם להן
לארבע או חמש נשים גנבות, היושבות אל שלחנו
ומדינות בדבר ילד שנגנב על ידן באותו ערב, כי
יאטמו את חטמן. לאחר מאתים שנה – כפי שמעיד
סובל – “נראו כל הדברים האלה לאנשי חצר המלכות
כענין של בדיחה גמורה, שהשתמשו בו כדי
לשעשע את המלך ועשו אותו חמר למחזה המחולות
הנועד לעלות על הבמה לפני הוד מלכותו, זה המחזה
בן ארבע העלילות שנקרא בשם ‘הלילה’ והצג
בתאטרון ברבון הקטן.” “מעולם,” מוסיף על זה עד
ראיה משנת 1653, “לא ראינו חליפות־פתאם אלה
שבחצר הפלאים בצורה מצלחת יותר. בנסרד נתן
מעין פתח דבר בחרוזיו הנאים למדי.”

צחוק ושירי פריצים נשאו ובאו מכל
העברים. כל אחד נהג חצפה, דבר עזות ואלות ולא
שם לב לדברי חברו. הכדים צלצלו והורמו לשתיה.
ותוך כדי כך פרצו מריבות והגביעים הפגומים
קרעו את בלויי הסחבות של בעלי הריב.

כלב גדול, שישב על אחוריו, הביט
לתוך האש. בנשף הוללים זה לא חסרו גם ילדים.
הנער הגנוב בכה וצעק. פרחח אחר מסרבל בשר,
כבן ארבע שנים, ישב על ספסל גבוה מדי
כשרגליו תלויות באויר, נשען על שלחן המגיע
למרום סנטרו ולא הוציא מפיו אף הגה. נער שלישי
לש בזריזות באצבעו חתיכת חלב רכה, זו
שנצטברה מנטפי הנר הנוטפים על השלחן.
ואחרון אחרון – פעוט אחד התבוסס ברפש כשהוא
מכנס כלו בתוך קלחת, מגרד את קירותיה ומוציא
על ידי כך קול שהיה בו כדי להביא עלפון על אותו
מנגן ששמו סטדיבריוס.

על יד האש עמדה חבית ועל החבית ישב קבצן אחד. זה היה המלך היושב על כסאו.

השלשה, אשר הובילו את גרנגואר, הביאו
את שבוים עד לפני החבית, ובקרב הקהל הפרוע
נשתררה בן־רגע דממה; רק הילד אשר עם הקלחת
לא הפסיק את משחקו.

גרנגואר כבש את נשימתו מפחד ולא הרים עין להביט.



“Hombre, quita tu sombrero36!” אמר אחד משלשת הפוחזים המחזיקים בו; עוד
לא הבין גרנגואר מה זה מדבר, וקבצן אחר מן
השלשה הסיר בחזקה את הכובע מעל ראשו. אמנם אותו
כובע לא היה אלא סמרטוט עלוב, מכל מקום שמש מגן
בפני השמש והגשם. גרנגואר הוציא אנחה
מלבו, והמלך שלח אליו עכשו את דבריו ממרום
החבית.

“מי הוא הריקא הלז?”

גרנגואר נבהל. המלים האלה, אף על פי
שהיו מעין גערת איום, העלו בזכרונו קול אחר,
אותו קול שפתח הבקר את הרעה לחזיונו בקראו
כמפזם לתוך קהל השומעים: “נדבה, בבקשה מכם!”



גרנגואר הרים את ראשו. האיש אשר לפניו היה באמת
קלופן טרואיפו.

קלופן טרואיפו, מכתר בסמני המלכות,
לא עטה עכשו כמעט כל בלויי סחבות. הפצע אשר על
זרועו היה מסלק כבר. הוא החזיק בידו מגלב עשוי
רצועות עור לבן, מסוג המגלבים שהיו מצוים בימים
ההם בידי השוטרים השומרים על הסדר ברחובות,
והיו נקראים בשם “החתול בן תשע הזנבות”.
לראשו צנף מצנפת פאר עתיקה המסגרת למעלה;
ואולם קשה היה לשער מה זו מסמלת – אם מצנפת
גנבים או כתר מלכות, שכן היתה דומה לשני אלה
גם יחד.

בין כה וגרנגואר, בלי שידע את סבת
הדבר, התאושש במקצת לאחר שנתחור לו כי
מלכה של חצר הפלאים הוא הקבצן המנול של
האולם הגדול.

“רבני…” הפטיר בגמגום, “אדוני
הנעלה, מרני… איך אכנה את כבודו?” אמר
גרנגואר לבסוף, לאחר שהביא את עצמו לידי
התרגשות חושים גמורה ולא יכל לזוז ממקומו.

“קרא לי בשם שאתה רוצה – אדון נעלה,
הוד מלכות או חבר. ואולם החש תחיש את דבריך! מה
תאמר לשם הגנתך?”

“לשם הגנתך?” הרהר גרנגואר בלבו,
“דברים אלה אינם יפים בעיני.” והוא ענה כמגמגם:
“אנכי הוא האיש אשר הבקר…”

“חי השטן וחי פרסותיו!” נכנס קלופן
בדבריו, “אמר את שמך, ריקא, ולא יותר! שמעני.
לפני שלשה שליטים אדירים אתה עומד; האחד אנכי,
קלופן טרואיפו, המלך אשר ירש את כסאו של
קואסר הגדול ומושל בכל ממלכת הגנבים; השני
מתיה הונגדי ספיקלי, הדכס של מצרים ובוהמיה,
הוא האיש צהוב הפנים אשר סמרטוט על ראשו ועיניך
תראינה אותו מרחוק; והשלישי הוא גיליום רוסו,
הקיסר של ארץ הגליל, האיש השמן היושב שם עם
פלגשו ואינו שם לב לדברינו. לפני שלשתנו
אתה עומד למשפט. אינך נמנה על הרמאים, ואף על
פי כן נכנסת לתוך ממלכת הגנבים; הפרת את
חקי עירנו. עתיד אתה לקבל ענש, אם לא תוכיח לנו
כי הנך משחק בקביה, פושט יד או נשרף, כלומר
איש ישר לפי מנהג מקומנו, או כי הנך גנב, קבצן
או רמאי. הנמנה אתה על אחד מן הסוגים האלה? למד
זכות על עצמך; אמר מה אמנותך!”

“מצטער אנכי על כך!” אמר גרנגואר,
“אינני רואה לעצמי כבוד. אין אני אלא
המחבר…”

“די לנו בכך,” ענה טרואיפו ולא הניח
לו לגרנגואר שיכלה את דבריו. “דינך להתלות
על עץ. דבר פשוט בתכלית הפשטות, רבותי
האזרחים הישרים! כשם שאתם עושים לאנשינו
במקומכם, כן אנו עושים במקומנו לאנשיכם!
יצרתם חק כדי לפגע בכל ריק ופוחז, והלז משיב
את גמולכם בראשכם. אם קשה הוא הגמול – אתם
גרמתם לכך. כדאי פעמים להכניס בפי התליה את
פרצופו של אחד מן הישרים האלה, זה מוסיף כבוד
לענין. ואתה, ידידי, מהר וחלק בין הנערות הללו
את הסמרטוטים אשר על בשרך. אני אתלה אותך כדי
לשעשע את אנשינו, ואתה חלק ביניהם את כספך
למען ירימו כוס לחייך. ואם יש את נפשך לעשות
כמעשה המהבילים, לך ותמצא שם במכתש העץ
פסל אבן נאה מאד, והוא האל אשר גנבנו לנו
במקום הנקרא סן־פיר או־בף. קצבתי לך ארבעה
רגעים, למען תשיב לו את נפשך.”

הנאום היה נורא ואים.

“יפה דברת, בחיי נפשי! קלופן
טרואיפו יודע לדרש כאותו אב קדוש ששמו
אפיפיור,” קרא הקיסר של ארץ הגליל ושבר את
כדו, כדי לתמך בשברים את השלחן.

“אדונים רבי חסד, קיסרי ומלכי,” פתח
גרנגואר מתוך קרירות רוח (אין יודע כיצד הגיע
לידי תקף זה, אבל הוא דבר דברים נמרצים), “אתם לא
הואלתם לשמע את דברי. אנכי פטר גרנגואר,
פיטן לפי אמנותי, וחזיון אחד שחברתי הצג
הבקר על הבמה באולם הגדול של הארמון.”

“אה! מורנו ורבנו!” אמר קלופן. “מעיד
אני עלי שמים וארץ כי הייתי שם בשעת מעשה.
ואולם הגע בעצמך, ידידי, וכי מתוך שגרמת
לנו הבקר שעמום אנו מצוים לפטר אותך הערב מן
התליה?”

“דומה שנגזרה עלי תליה,” הרהר
גרנגואר בלבו. אף על פי כן נסה עוד תחבולה
אחת. “תם אני ולא אבין,” פתח בדברים, “מדוע אין
הפיטנים נחשבים בכלל ריקים ופוחזים. אזוף בדורו
היה נע ונד; הומרוס היה בשעתו קבצן פושט יד;
מרקוריוס היה גנב…”

קלופן שסע אותו בדברים: “דומה שאתה
אומר להביאנו לידי חרטה בכח של פטפוטי הבל.
מסר את עצמך לתליה, בשם אלהים! ואל תגרם לנו
טרח מרבה!”

“סליחה ומחילה, אדוני ומלכי רב החסד,”
ענה גרנגואר בהגנו בכל כחו על חייו, “כדאי
הדבר… עוד רגע אחד… יואל נא לשמע… הלא יתנו
לי לאמר דבר בטרם יוציאו את דיני לחובה…”

ואמנם דבריו העלובים נבלעו ברעש
אשר קם מסביב. הנער הקטן גרד ביתר עז את דפני
הקלחת, וסאת ההמלה נמלאה כשאשה זקנה אחת
שמה על החצובה מחבת מלאה שומן, וזו התחילה
שורקת על גבי האש ומחרישה את האזנים כצריחות
הללו של מחנה ילדים הרצים ברחוב אחרי מסכה.
בין כה וכה וקלופן טרואיפו פנה רגע אחד אל דכס
מצרים ואל קיסר גליל הלום השכרון, והיה כשואל
עצה מפיהם. אחרי כן קרא בקול: “הסו כלכם!” וכיון
שהקלחת והמחבת לא נשתתקו אלא הוסיפו לתת
את המיתן בחברותא, לפיכך קפץ קלופן מעל החבית,
בעט בקלחת וטלטלה ממקומה, אותה ואת הנער,
הרחק כעשרה צעדים, הטיל בעיטת רגל גם במחבת
וגרם לכך שהשומן נשפך כלו לתוך האש,
ולבסוף חזר ועלה מתוך הדרת כבוד על כסא
מלכותו, בלי שים לב אף במעט לבכיו החנוק של
הילד ולתלונתה הכבושה של הזקנה, זו שסעדת
הערב שלה התנדפה עכשו באויר בדמות שלהבת
מתלקחת.

טרואיפו נתן אות, ומיד נגשו הדכס
והקיסר וכל המון הגנבים והרמאים ונתיצבו
סביבו בדמות חצי גרן עגלה, וגרנגואר, הכפות
עדין בידי שוביו, עמד בתוך. לתוך חצי עגול זה
נתכנסו בערבוביה סמרטוטים ובלויי סחבות,
קשוטי־זול מבריקים, מזלגות ואתים, דמיות
מתנודדות על רגליהן, זרועות חשופות ואמיצות,
פרצופים מזהמים, בלוים או מביעים בהמיות.
ובקרב אשפיזין אלה שכלם מנולים ישב קלופן
טרואיפו על כסאו כנשיא במועצת זקנים, כמלך
בין נדיבי עם. כאפיפיור באספת חשמנים, ומראהו
זה היה לו, ראשית, בגלל אשר ישב גבה מעל כל
העם, ושנית – בגלל הבעת הגאוה, הפראית
והאימה, שנשקפה מתוך עיניו המבריקות
ושטשטשה במקצת על פניו, פני רמאי, את רשם
הנוול. אפשר היה לדמות אותו לחזיר־בר השוכן
בין חזירי בית.

“הסכת ושמע,” פנה ואמר אל גרנגואר
והחליק תוך כדי כך בידו הנקשה על פני סנטרו
משנה הצורה, “לא אדע כל נמוק אשר בגללו נפטר
אותך מן התליה. מכל מקום אני רואה כי אתה
מתנגד לכך; ואין הדבר תמוה כלל: אתם, יושבי
קרת שאננים, אינכם רגילים בתליה. מגזימים אתם
בערכו של כל אותו הענין. והנה אנחנו נוטים
לעשות אתך חסד, ויש דבר אחד שיכל להושיעך
ולחלצך מן המצר. הרוצה אתה להיות כאחד
מאתנו?”

לא קשה לשער מה גדול היה רשם הדברים
האלה לגבי גרנגואר, שראה את עצמו כהולך
למיתה ונתיאש כמעט מן הרחמים. הוא נאחז שוב בכל
כחו בתקוה החדשה.

“אני מסכים לכך, ברצון רב,” אמר גרנגואר.

“המוכן ומזמן אתה,” הוסיף קלופן לדבר, “לבוא בקהלם של אנשי הפגיון הקטן?”

“כן הדבר, הפגיון הקטן,” ענה גרנגואר.

“ויש את נפשך להתחבר אל חבר הסיפים הנדיבים?” הוסיף המלך לדבר.

“אל חבר הסיפים הנדיבים.”

“ולקבל את מרותה של מלכות הרמאים?”

“של מלכות הרמאים.”

“ולהיות כאחד הפוחזים והריקים?”

“כאחד הפוחזים והריקים.”

“בתם לב?”

“בתם לב.”

“ודע לך, כי בין כך וכך סופך לתליה.”

“אי שמים!” אמר הפיטן.

“אלא,” הוסיף קלופן לדבר דברים
נמרצים, “תליה זו תבואך לעתיד לבוא ותתכונן
ביתר תפארת, על חשבון העיר המהללה פריס, על
עמוד עשוי אבן ועל ידי אנשים נכבדים. יש בזה
מעין נחמה.”

“כדבריך, אדוני,” ענה גרנגואר.

“ועוד כמה טובות אחרות מבטחות לך.
לאחר שתתחבר אל חבר הסיפים לא תצטרך לדאג
לרפש ולעניים ולמאור, והרי אזרחי העיר פריס
חיבים כלם בעל זה.”

“יהי כך,” אמר הפיטן, “אני מוכן
ומזמן. מקבל אני על עצמי להיות ריק ופוחז, רמאי,
אח לחבר הסיפים ולחבר הפגיון הקטן, וכל מה
שאתם רוצים; להוי ידוע לך, אדוני ומלכי, כי גם
קדם נמניתי בין כל אלה, שכן אני פילוסוף; et
nia in philosophia, omnes in philosopho contintntur37, אומר הפתגם.”



מצחו של המלך נחרש קמטים.

“וכי מי אנכי בעיניך, ידידי? למה אתה
מצפצף באזנינו בלשון גנבים זו של יהודי
הונגריה? לשון עבר לא ידעתי. הרוצה להיות שודד
אינו מחיב להיות יהודי. אנכי פרשתי כבר
ממלאכת הגנבות, מאסתי בכך. עורף צואר – זאת
מלאכתי; גונב־כיס – עסק זה בזוי בעיני.”

גרנגואר נסה להכניס דברי פיוס
לתוך דבריו הנמהרים של המלך, אשר התקצף
והחיש מרגע לרגע את שיחו.

“יסלח וימחל לי, אדוני רב החסד. לא דברתי בלשון עבר, כי אם בלשון הרומאית.”

“דע לך,” ענה קלופן מתוך סערת חמה,
“כי לא מזרע היהודים אנכי וכי תלה אתלה אותך,
יהודי בן־פימה שכמותך! דגמת תגרן גוץ זה
שמארץ יהודה, הרי הוא עומד כעת על ידך, ואני
תקוה כי באחד הימים אתלהו על עץ. מראהו כמראה
מטבע מזיפת!”

ובדברו הראה באצבעו על יהודי
הונגרי, עבדקן וגוץ, זה שנטפל קדם אל גרנגואר
ובקש נדבה בלשון הרומאית, ועכשו, כיון שלא
הבין שום לשון אחרת, עמד ותמה על הזעם הנשפך
עליו מפי המלך.

לבסוף שככה במקצת חמתו של מר קלופן.

“ריקא,” פנה בדברים אל הפיטן שלנו, “משמע שאתה רוצה להתחבר אל הרמאים?”

“בודאי ובודאי,” ענה הפיטן.

“ואולם אין רצון עושה כאן הכל.” אמר
קלופן הזעום; “כונה טובה אינה מצטרפת למעשה
ואינה מנחילה לבעלה אלא גן־עדן; ובנדון שלנו
גן־עדן לבד וחבל התליה לבד. תדע שלא יספחו
אותך אל חבר הגנבים אלא אם תוכיח שאתה ראוי
לאותה אצטלא, ולשם נסיון עליך לשלח יד בגנבה
לתוך כיסי הבבה העשויה אברים.”

“כרצונך. שלח אשלח את ידי בגנבה לתוך כיסי הבבה!”

קלופן נתן אות. אחדים מאנשי הכת יצאו
מתוך המעגל ושבו מיד אל המקום. הם הביאו שני
גלמי עץ שבקצהם התחתון נעשו להם כנים והיה
קל להעמידם על הארץ; למעלה, מקצה גלם אחד לשני,
הניחו קורה, וכל הבנין נראה לבסוף כתליה נאה
וקלה העלולה להניח את דעתו של גרנגואר, הואיל
והיא נבנתה כלה לנגד עיניו. לא חסר בה שום דבר,
גם החבל היה תלוי ויורד מעל הקורה ונע אילך
ואילך כמזמן למלאכתו.

“מה יהיה סופו של דבר?” שאל גרנגואר
את עצמו מתוך חרדה. קשקוש מצלות, שהגיע ברגע
זה לאזניו, השכיח מלבו את מצוקתו. זאת היתה
בבה עשויה אברים שהעלוה לתליה בחבל שעל
צוארה, מין דחליל בלבוש אדם, העדויה מצלות אין
מספר, די שמש עדי לשלשים פרדים אשר בארץ
קשטיליה. המון המצלות האלה לא חדלו מצלצל כל
זמן שהתנודד החבל, אבל הם היו משתתקים והולכים
ונאלמו לבסוף לגמרי לאחר שהבבה קפאה ללא
תנועה בעטיו של חק המטלטלת. זה החק אשר העביר
מן העולם את שעוני המים והחול.

עכשו רמז קלופן לגרנגואר על הכסא המתנודד שעמד מתחת לבבה.

“עלה על הכסא הזה!”

“אי שמים!” החזיר גרנגואר, “הלא אשבר
את מפרקתי. הכסא הזה צולע כזוג חרוזיו של
רטיאל38; אחת מכרעיו היא
בבחינת אכסמטר והשניה בבחינת
פנטמטר.”

“עלה על הכסא!” חזר קלופן על דבריו.

גרנגואר עלה על הכסא; אבל לא מצא את
נקדת הכבד שלו אלא לאחר שהביא את עצמו לידי
שווי משקל על ידי תנועות הראש והידים.

“ועכשו,” הוסיף המלך לדבר, “כרך את
כף רגלך הימנית מסביב לעצם הרגל השמאלית
והתרומם על קצה של רגל זו.”

“אדוני הנעלה,” אמר גרנגואר, “הוא גוזר עלי אפוא רסוק אברים?”

קלופן נענע ראשו כזועף.

“שמע נא, ידידי, אתה מרבה שיחה
לבטלה. הבה אגידה לך בקצור את אשר עליך
לעשות. התרומם על קצה רגלך, כפי שאמרתי לך;
וכך תגיע עד לכיסה של הבבה; תבדק את הכיס;
תוציא משם ארנק מלא כסף; ואם גמרת את כל
המלאכה ואף אחת מן המצלות לא השמיעה את קולה –
הצלחת לעשות; אז יקרא לך ריק ופוחז. ולא נצטרך
אלא לקדש אותך במהלמות במשך שמונה
ימים.”

“חי השטן! מן הנמנע שאעמד בנסיון
זה,” אמר גרנגואר. “ואם אביא את המצלות לידי
צלצול?”

“אז יעלוך לתליה. וכי הבינות?”

“אין מחי תופס את כל זה,” החזיר גרנגואר.

“שמעני ואגידה לך עוד פעם. עליך
לבדק את כיס הבבה ולהוציא את ארנק הכסף; אם
בשעת מעשה תשמיע את קולה אפילו מצלה אחת –
אתה הולך לתליה. וכי הבינות?”

“עכשו הבינותי,” אמר גרנגואר. “ומה עוד?”

“ואם יעלה בידך לקחת את הארנק
והמצלות לא תצלצלנה – אז תהיה כאחד הרמאים
ובמשך שמונת ימים תקבל מידי החבריה מכות
הגונות. סבורני שהשגת עכשו את דברי?”

“לא, אדוני הנעלה, עדין לא תפסתי את
הענין כהלכה. וכי איזו תועלת תצא לי מזה? מן
הפח אל הפחת – או תליה או מכות.”

“וכי מעט לך,” החזיר קלופן, “שאתה
עומד להיות כאחד הריקים והפוחזים וכאחד הרמאים?
וכשנחנך אותך במכות הרי לא נעשה את הדבר
אלא לטובתך, כדי להקנות לך הרגל.”

“אני מודה מקרב לב,” ענה הפיטן.

“מהר, החישה את מעשיך,” אמר המלך
והכה ברגלו על החבית עד שזו השמיעה קול כתף
של תרכים. “פנה לך ובדק את הבבה ומהר לגמר את
המלאכה. ואני מזהיר אותך בפעם האחרונה, כי אם
אשמע קול צלצול מפי מצלה אחת, אעלה אותך לתליה
במקום הבבה.”

הרמאים מחאו כף לקלופן ונצטפפו
במעגל מסביב לתליה כשהם צוחקים צחוק ללא
חמלה, ולמחזה הזה העלה גרנגואר בדעתו כי הוא
משמש לחבריה מקור של שעשועים רבים יותר מדי,
ודבר זה עלול להמיט עליו רעה גדולה. הוא נתיאש
אפוא מכל תקוה, חוץ מתקוה קלושה אחת, לאמר, כי
תעמד לו הצלחה במלאכה האימה אשר נטל עליו
לעשות; הוא גמר בלבו לעשות את הנסיון, אלא
שקדם לזה התפלל תפלה חמה אל הבבה העומדת
להיות שדודה והעלולה בודאי להתרגש ביתר
קלות מאשר לבותיהם של הרמאים. מצלות אלו לאין
מספר, על ענבליהן הקטנים העשוים נחשת, נראו
לו כהמון פיות פעורים של פתנים המוכנים בכל
רגע לעקץ וללחש.

“אבוי,” מלמל גרנגואר לנפשו, “וכי
יתכן שחיי תלוים בתנודה קלה של אחת המצלות
הזעירות הללו? הה!” הוסיף לדבר בפרשו את כפיו,
“כבשנה את קולכן, מצלות, מנעו עצמכם מצלצול,
זוגות!”

והוא נסה עוד דבר אחרון אל טרואיפו.

“ושמא תנשב רוח לפתע פתאם?” פנה אליו בשאלה.

“אז יעלוך לתליה,” ענה הלז בלי כל פקפוק.

וכשראה גרנגואר כי אין לדחות את
הדבר ואין להשתמט ממנו, אמץ את לבו; הוא
כרך רגל ימנית מסביב לרגל שמאלית, התרומם על
בהן רגלו השמאלית ופשט את ידו… ואולם אך נגע
בבבה וכל גופו, שלא עמד אלא על רגל אחת, התחיל
נע וזע על גבי הכסא; הוא נסה בלי משים להשען
על הבבה, ואותו רגע נטל ממנו שווי המשקל
והוא נפל על הארץ בפשוט ידים ורגלים, נדהם
כלו מקול צלצולם הנורא של המון מצלות הבבה;
ואף זו נרתעה למגע ידו, נתהפכה מתחלה כדי
סבוב שלם והתחילה אחרי כן מתנודדת בגאונה בין
שני גלמי העץ.

“לאבדון!” צעק גרנגואר בנפלו, נשתטח כמת על הארץ ופניו כלפי מטה.

תוך כדי כך קלטה אזנו את צלצול
הזוגות הנורא ואת צחוק הזדון אשר לרמאים, ועל
כל אלה הריע באזנו קולו של טרואיפו אשר קרא:



“קחו את בר־נש זה והעלוהו בלי שהות לתליה.”

גרנגואר קם על רגליו. הבבה סלקה כבר מעל הקורה, כדי לפנות לו מקום.

גנבים הכריחו אותו שיעלה על הכסא.



קלופן נגש אליו, כרך לו את החבל מסביב לצוארו
וטפח לו על שכמו: “היה שלום, ידידי. אלו גם היית
אפיפיור של רומא לא היית נצל עכשו מכף
התליה.”

גרנגואר רצה לבקש רחמים ולא העלה את
תחנתו על שפתיו. הוא העיף את עיניו מסביב; אבל כל
תקוה לא נשקפה לו מעברים: כלם צחקו על
משבתו.

“בלוין דה־לטואל,” קרא המלך לאיש
מדה אחד מן הרמאים שיצא ברגע זה מתוך הקהל,
“טפס ועלה על הקורה.”

בלוין דה־לטואל התחיל מטפס בזריזות
בקורה, ולא עבר רגע אחד עד שגרנגואר הרים את
עיניו ונזדעזע לראות את הלז רכוב מעל
לראשו.

“ועכשו,” הוסיף קלופן טרואיפו לצוות,
“מיד כשאכה כף אל כף תקום אתה, אנדרי לה־רוג',
ותהפך את הכסא על ידי בעיטת רגל; אתה, פרנס
שנט־פרון, תתלה את עצמך ברגליו של הנבל,
ואתה, בלוין, תטיל את עצמך על כתפיו, וראו
שתתחילו כלכם בבת־אחת,השמעתם?”

פלצות אחזה את גרנגואר.

“המוכנים אתם להתחיל בדבר?” קרא
קלופן טרואיפו אל שלשת הרמאים שעמדו להתנפל
בלי שהות על גרנגואר. הפיטן המסכן שלנו היה
שרוי בצפיה נוראה, ואולם קלופן השאנן גרף
אותו רגע בקצה רגלו שריגי עץ־גפן והטילם לתוך
המדורה. “המוכנים אתם להתחיל בדבר?” חזר על
דבריו והרים את ידיו כדי לתת את האות. עוד רגע
והכל תם ונשלם. ואולם הוא עמד שוהה, כאלו עברו
פתאם רעיון חדש. “שהו רגע,” אמר קלופן, “הרי
הסחתי מלבי דבר אחד!… מנהג הוא אצלנו, שכל
איש היוצא לתליה מכריזים עליו ושואלים אם אין
אשה רוצה להנשא לו. ידידי, הא לך דרך ישועה
אחרונה! קח אשה מבנות הריקים והפוחזים או צא
לתליה.”

חק צוענים זה, כמה שיהא מפלא בעיני
הקורא, רשום עד היום הזה לכל פרטיו על ספר
החקים הקדמונים של האנגלים. הרוצה יעין
בספר “Burington’s Observations”.



גרנגואר התאושש שוב. במשך חצי
שעה לקח זו פעם שניה מן המות אל החיים. ואולם
תוחלתו החדשה לא היתה אלא רפויה בעיניו.

“שימו לב!” קרא קלופן לאחר שעלה שוב
על החבית, “שימו לב, נשים ובנות, שמא יש ביניכן
אחת, ותהא זו מכשפה או ילידת ביתה של מכשפה,
הרוצה להנשא לנבל זה? שמענה, קולט לה־שרון
ואליזבט טרובן! סימון יודואין! מרי פידבו! טהון
לה־לונג‘! בררד פנואל! מיכאל קני! קלודין רוג’ אורי!
מטורין ג’רורו! ואף את, איזבו לה־טירי! באנה
כלכן והסתכלנה במציאה! בעל בלא מחיר! מי
מכן רוצה לקחתו?”

אין ספק בדבר, כי במצב עלוב זה לא
היה גרנגואר עלול ביותר למצא חן בעיני אשה.
בנות העדה לא התנפלו על המציאה. האמלל שמע
באזניו את תשובותיהן: “לא! לא! מוטב שיעלה
לתליה וישמש לנו שעשועים”. ואולם שלש נשים
יצאו מתוך הקהל והתחילו בודקות את גרנגואר.
אחת מאלה היתה אשה גדולה בעלת פרצוף מגשם.
זו בדקה בדיקה מעלה את גלימתו העלובה של
הפילוסוף. חלוק הגלימה היה בלוי עד בלי די וזרוע
נקבים יותר מאשר מחבת עשויה לצלית ערמונים.
הבחורה עקמה את פניה. “אין זה אלא סמרטוט ישן!”
מלמלה מתוך תרעמת; ותוך כדי כך פנתה ואמרה
אל גרנגואר: “הראני את מעילך!”

“מעילי אבד ואיננו.”

“והיכן מגבעתך?”

“את זו גזלו ממני.”

“ונעליך?”

“הללו סליותיהן נתמזמזו כמעט לגמרי.”

“וארנק הכסף?”

“אבוי!” ענה גרנגואר בגמגום, “אין בכיסי אף פרוטה אחת.”

“צא אפוא לתליה, אין לי חפץ בך!” אמרה בת הגנבים ופנתה ערף.

השניה, קשישה, שחורת פנים, מאוסה
ומכערת כל כך, שהיתה למופת בחצר הפלאים,
התבוננה בגרנגואר מכל צד. ונבהל כמלהעט
מדי חשבו כי הוא עומד לנפל בידיה. ואולם זו
רטנה לעצמה: “הוא רזה ביותר”, ונסתלקה מן
המקום.

השלישית היתה נערה צעירה, רעננה למדי ולא מכערת ביותר.

“הציליני!” התחנן אליה המסכן בקול
חשאי. היא התבוננה בו רגע אחד בחמלה, אחרי כן
הורידה את עיניה, עמדה כמהססת וידה גששה על
פני השמלה. עיניו נמשכו אחרי כל תנועה ותנועה
של הנערה; זאת היתה לו שארית תקוה אחרונה. “לא,”
הפטירה לבסוף הבחורה, “לא! יראה אני שמא אקבל
מהלמות מידי גיליום לונג’ו.” והיא חזרה ונתכנסה
לתוך ההמון.

“ידידי,” אמר קלופן, “לא עמד לך מזלך.”



ומיד נזדקף על החבית: “מי רוצה בו?” קרא קלופן
כשהוא עושה את קולו כקול הכרוז בשעת מכירה
פמבית וגורם על ידי כך שעשועים לכל הקהל, “מי
רוצה בו? אחת – שתים – שלש!” ותוך כדי רגע נענע
ראשו לצד התליה: “זה כפרתנו!”



בלוין דה־לטואל, אנדרי לה־רוג' ופרנס שנט־פרון קרבו לגשת אל גרנגואר.

ברגע זה הקיפה צעקה את מחנה הגנבים: “אסמרלדה! אסמרלדה!”

גרנגואר נתחלחל והפנה את עצמו לצד
המקום אשר משם הגיעה הצעקה. והנה נפלג ההמון
ופנה דרך לדמות מאירה ועליזה. זאת היתה
הצוענית.

“אסמרלדה!” חזר ואמר גם גרנגואר,



ולמרות כל בלהות נפשו השתומם עד מאד על טיבה
של מלה מקסימה זו, שעוררה אותו לזכר את מארעות
היום האחרון.

דומה היה כי יצור נפלא זה שלט בזכות
חנו ויפיו גם בחצר הפלאים. רמאים וגנבות פנו
דרך לצוענית מרצונם הטוב, ולמראיה עלתה על
פרצופיהם הבהמיים הבעה של גיל.

היא התקרבה בצעדים מהירים אל הנדון.
די’לי הנחמדה הלכה בעקבותיה. גרנגואר היה
דומה למת יותר מאשר לחי. הצוענית התבוננה בו
רגע אחד בלי דבר דבר.

“התאמר לתלות את האיש הזה?” אמרה כזועמת אל קלופן.

“כן הדבר, אחותי,” ענה המלך, “אם לא תואילי לקחת אותו לאיש.”

היא משכה את שפתה התחתונה מתוך העוית התולים שכלה חן.

“אני מסכימה לכך,” אמרה הצוענית.

ברגע זה האמין גרנגואר אמונה שלמה
כמעט, כי מאז הבקר לא ראה אלא חלום, ומה
שנתרחש עכשו לנגד עיניו לא היה אלא המשך
לאותו חלום.

שנוי־פתאם זה היה אמנם נעים, אבל
נמרץ במאד מאד. הוסרה העניבה מעל צוארי הפיטן
ונתנה לו רשות לרדת מעל השרפרף. הוא לא יכל
לעמד על רגליו מרב התרגשות.

הדכס של מצרים הביא בשתיקה כד של
חרס. הצוענית מסרה את הכד לידי גרנגואר ואמרה
אליו: “השליכהו לארץ.”

הכד נשבר לארבעה גזרים.

“אחי,” אמר אחרי כן הדכס של מצרים
והניח את ידיו על ראש הזוג, “זאת אשתך; אחותי, זה
בעלך. זמנכם ארבע שנים. לכו לשלום.”




ז. ליל החתנה


לא היו רגעים מועטים והפיטן שלנו
נמצא בחדר קטן שכפתו מקמרת לפי הסגנון
הגוטי, והוא נעול כהלכה ומסק יפה; השלחן אשר
גרנגואר ישב אליו העיד בשפה ברורה, כי מתר
להושיט יד אל ארון המזונות הקטן, התלוי בקרבת
מקום, ולקחת מכל הבא; מטה מצעת עמדה מוכנה
להיות לו למשכב; בת דירתו היתה נערה יפה. כל
המארע היה מעין מעשה כשפים. וכמעט שהיה עכשו
בעיני עצמו כמי שחי בעולם האגדה; מזמן לזמן
העיף את עיניו מסביב, כאלו רצה לראות אם לא
נסתלקה עדין מרכבת האש הרתומה לשני שרפים
מעופפים, זו שהעבירה אותו בודאי מן השאול אל
גן־העדן. ויש שהצמיד מתוך התמדה את עיניו אל
החורים שבגלימתו, כדי למצא אחיזה כל־שהיא
במציאות וכדי שהקרקע מתחת רגליו לא ילך
לגמרי לטמיון. בינתו, התועה בעולם החלומות, לא
היתה קשורה אלא בחוט הדק הזה.

דומה היה כי הנערה הצעירה לא נתנה
עליו כלל את דעתה. היא הלכה הלך ושוב, גררה
שרפרף ממקום למקום, הרבתה פטפוט עם העז
ועקמה מזמן לזמן את פיה. לבסוף נטלה לעצמה
מקום ליד השלחן, וגרנגואר יכל לזון בה את עיניו
כאות נפשו.

קורא נעים, ילד היית גם אתה, ואפשר
שלאשרך אתה עומד עדין בימי הילדות. ולא פעם
(ואני בליתי בכך ימים שלמים, ואלה היו היפים
בימי חיי) טפסת משיח אל שיח על שפת נחל
שוקק, כשמסביבך יום שמש ואתה רודף אחרי
ילק־מים יפה – ירק או כחל, המרחף כמשתלשל על
כנפיו המהירות ונוגע בקצה כל ענף וענף. הלא
תזכר בכמה סקרנות של חבה שלחת את
מחשבותיך ואת עיניך אחרי מוקיון זה, אשר כלו
מעוף וזמזום ואשר מדי נשאו את כנפי הארגמן
והתכלת ואת הגוף חדל הממשות הוא מתעלם כמעט
מתוך מהירות תנועתו. דמות אורירית זו, שהיתה
מתגלה ונעלמת בזהרה אגב רשרוש כנפים,
נראתה לך כיציר דמיון, כדבר חלום שאין לתפש
אותו ואין לתלות בו עין. ואולם לאחר שילק־המים
ירד סוף סוף לשבת על גבעול של סוף ואתה
הסתכלת מתוך נשימה עצורה בכנפיו השלוחות
והזכוכות, בגופו המארך אשר צבעו כעין הזגוג
ובשתי נקדות הגביש – האם לא חשבת אז מתוך
פחד ותמהון, כי עוד מעט והיצור הרך הזה יתעופף
לו כצל וכחלום? זכר את כל הרשמים האלה וידעת
ברור מאד מה הרגיש גרנגואר מדי ראותו את
אסמרלדה בדמות שיש בה ממש, אותה אסמרלדה
שלא נתגלתה לו קדם אלא מתוך ערבוביה של
רקודים וזמרה וקולות המלה.

הוא נתכנס יותר ויותר לתוך חלומותיו,
ובשלחו אחריה מבט חולף היה אומר אל נפשו: "זאת
היא אפוא ‘אסמרלדה’! בת שמים! רקדנית מבנות
הרחוב! נשגבה ודלה כאחת! היא שהביאה הבקר
כליון חרוץ על חזיוני, והיא שהצילה הערב את חיי.
היא לי המלאך המשחית, היא לי המלאך הגואל!…
אשה נחמדה היא זו, באמונה. ודאי שנמשכה אחרי
באהבה רבה, כי לולא זה לא בחרה בי עכשו. “ראה
זה מצאתי,” הוסיף לדבר אל נפשו והתרומם ממקומו,
מתוך ששב פתאם אל האמת הטבועה באפיו
ובתפיסת עולמו, “כי לקחתיה לי לאשה!” אותו רגע
כשמחשבה זו קננה בראשו ובעיניו, נגש אל
הנערה והראה לה אותות אהבים כל כך, שזו
נרתעה לאחור.

“מה חפצך?” שאלה הנערה.

“וכי לא תביני למאויי, אסמרלדה
הנערצה שלי?” ענה גרנגואר בתאות נפש עזה כל
כך שהוא בעצמו תמה לקולו.

הצוענית תלתה בו עינים תמהות.

“לא הבינותי את דבריך!”

“הבלים!” ענה גרנגואר שנתרגש יותר
ויותר ושער בלבו כי לא נתקל עכשו אלא במין
תמימות המצויה בחצר הפלאים. “וכי לא אשתי את,
יפתי? וכי אין אני בעלך?”

והוא שלח את ידו לחבק אותה.

חזיתה של הצוענית נשמטה מתוך ידו
כעורו החלק של דג הצלפח. הנערה נרתעה
בקפיצה אחת אל קצה החדר השני וגחנה לארץ,
וכשזקפה שוב את קומתה הופיע בידה פגיון קטן
בלי שגרנגואר הספיק לראות את מקום מוצאו של
פגיון זה; – והיא נתיצבה הכן, כלה התרגשות
וגאוה, שפתיה סולדות ונחירי אפה מתרחבים,
לחייה לוהטות ועיניה יורות ברקים. אותו רגע
נזדקף על ידה גם הגדי הלבן, וכשואף לקרב
כונן לעמת גרנגואר את שתי קרניו החדות עד מאד
ומצפות משחת זהב. כל התמורה הזאת נהיתה
במשך רגע אחד. הנערה נהפכה לצרעה ולא
נתאותה עכשו אלא לדקר בפגיונה.

הפילוסוף שלנו עמד כנאלם והתבונן
בעינים שוטות פעם בגדי העזים ופעם בנערה. “אי
שמים!” קרא לאחר ששב אליו כח הדבור, “כמה עז
בלבם של שני היצורים האלה!”

והצוענית אף היא הפסיקה את שתיקתה:

“נראה אתה בעיני כפתי ואמיץ לב.”

“סליחה ומחילה, עלמה טובה,” אמר
גרנגואר כמצטחק, “ולמה זה לקחת אותי
לאיש?”

“וכי הייתי צריכה להפקיר אותך לתליה?”

“האמנם?” החזיר הפיטן בראותו את
תקוות אהבתו נכזבות במקצת, “בשעה שבחרת בי
לא נתכונת אפוא אלא להציל אותי מן
התליה?”

" וכי נתכונתי לדבר אחר?"

גרנגואר נשך את שפתיו. “הנה כך,”
אמר בלבו, “אין אני מנצח גדול במלכות
קפידון39, כפי שחשבתי. ואולם למה זה שברו את הכד?”

בין כה וכה והפגיון ביד אסמרלדה וזוג הקרנים היו ערוכים עדין למלחמת מגן.

“העלמה אסמרלדה,” אמר הפיטן, “הבה
נעשה שלום בינינו. אנכי אינני משמש לבלר
בבית המשפט בשטלה, ולא אתבע אותך לדין בשל
פגיון זה שאת מחזיקה ברשותך, בתחום העיר
פריס, בנגוד לפקדת השופט העליון ואסורו
החמור. אף על פי כן ידוע לך בודאי, כי לפני
שמונה ימים נתחיב נואל לסקריבן לשלם קנס עשרה
סולים במטבע של פריס בעון אשר נמצא אצלו
פגיון. אלא שאין דבר זה נוגע לי כלל; הנה
הגעתי עכשו לעצם הענין. נשבעתי לך בחלקי
שבגן־העדן, כי לא אקרב אליך אלא אם כן אקבל
ממך רשות והרשאה; ואולם הואילי נא וכבדיני
בסעדה.”

הצוענית לא השיבה דבר. היא עקמה את
שפתיה דרך לגלוג, זקפה את ראשה כצפור ונתנה
את קולה בצחוק גדול, ואותו רגע נעלם הפגיון
הנחמד כלעמת שבא, בלי שגרנגואר ראה את
המקום אשר שם הצפינה הדבורה את עקצה. לא היו
רגעים מועטים ועל השלחן הופיעו צרכי סעדה – לחם
שפון, שומן, תפוחים מצמקים וכד מלא בירה.
גרנגואר נטפל לסעדה מתוך תאבון רב. הקשקוש
הזריז אשר לצלחת החרס ולמזלג הברזל העיד
כביכל כי אהבתו נהפכה כלה לתאבון
אכילה.

הנערה ישבה ממולו והתבוננה מתוך
שתיקה לכל מה שהוא עושה; לבה היה נתון, כנראה,
לדבר אחר, וזה היה סוד צחוקה שעלה מזמן לזמן על
שפתיה. ואותה שעה החליקה בידה הענגה על ראש
הגדי הפקח שהתרפק על ברכי גברתו.

נר שעוה צהב זרע את אורו על מחזה התאבון וההזיה.

וגרנגואר לאחר שהשקיט במקצת את
קבתו וראה כי על השלחן לא נשאר אלא תפוח אחד
יחידי, היה כאחוז בושה. “וכי את מונעת את עצמך
מסעדה, העלמה אסמרלדה?”

היא נענעה ראשה והצמידה את עיניה החולמות אל כפת החדר.

“חי השטן אם ידעתי את הרהוריה של
זו!” אמר גרנגואר בלבו מדי תורו אחרי מבט
עיניה. “לא יתכן שלבה הולך אחרי אותו פרצוף
קטן החצוב באבן השפה של הכפה. חי השטן!
בפני פרצוף זה אף אנכי יכל לעמד!”

הוא קרא בקול: “העלמה!”

היא לא שמעה, כנראה, את דבריו.

גרנגואר קרא שוב בקול רם: “העלמה אסמרלדה!”

לחנם טרח. רוחה של הנערה היה לא כאן,
וקולו של גרנגואר לא יכל להשיבו ממרחקים.
לאשרו התערבה העז בדבר. זו התחילה מושכת
בלאט את קצה השרול אשר לגברתה.

“מה לך, די’לי,” אמרה הצוענית בקול ער, כאלו הקיצה ברגע זה.

“היא רעבה,” אמר גרנגואר ושמח על התחלת־שיחה זו שנזדמנה לידו.

אסמרלדה התחילה מפוררת לחם לפתים, והעז אכלה מידה ברב חן.

בין כה וכה וגרנגואר לא הניח לה
לנערה שתשקע שוב בהזיותיה. הוא הרהיב עז
בנפשו ושאל אצלה שאלה חמורה:

“לא תאבי אפוא שאהיה לך לאיש?”

הנערה הטילה בו מבט נמרץ, וענתה: “לא!”

“ושמא אהיה אהובך?” הוסיף גרנגואר לשאל.

היא עקמה את שפתיה וענתה: “לא!”

“ושמא אהיה ידידך?” שאל גרנגואר עוד פעם.

היא הביטה בו בעינים בוחנות ואמרה לאחר הרהור קצר: “יכל היות.”

משפט זה, שהפילוסופים מיחסים לו ערך רב, עודד את רוחו של גרנגואר.

“היודעת את מה טיבה של הידידות?” שאל גרנגואר.

“ידעתי,” ענתה הצוענית, “פרוש הדבר
הוא קרבת לב שבין אח ואחות; שתי נשמות הקרובות
זו לזו ואינן באות לידי מבוכה; מעין שתי אצבעות
של יד אחת.”

“ומה תהיה האהבה?” הוסיף גרנגואר לדבר.

“הה, האהבה!” אמרה אסמרלדה וקולה
רעד ועינה נתלהטה. “הוה אומר: שנים שהם בבחינת
אחד. איש ואשה אשר יהיו לכרוב אחד. הללו הם
חיי שמים.”

ובדברה את הדברים האלה לבשה
הרקדנית בת־הרחובות את יפיה אשר הרהיב את
גרנגואר ונראה לו כהתאמה גמורה לדברים
הלוהטים בלהט מזרח. שפתיה התמות, החתומות
בחותם גזעה, נזרעו בת־צחוק כשהן פתוחות
למחצה; על מצחה הטהור והצח חלף רגע אחד צל של
מחשבה, כרוח נשימה על פני חלקת ראי; ומתחת
לשחור עפעפיה, הארכים והמורדים, נצנץ זהר
פלאים מיחד במינו ושוה לפניה חן. כחן אשר
נגלה בשעתו לרפאל ונראה לו כאות רזים לכל
נערה תמה ולכל אם ולכל קדושה.

אף על פי כן לא נמנע גרנגואר משדל אותה בדברים.

“מה דמות האיש אשר ידע למצא חן בעיניך?”

“דמותו כדמות גבר.”

“ואנכי,” אמר גרנגואר, “מה דמותי בעיניך?”

“הגבר קובע לראשו, הרמח בידו ודרבונות על עקביו.”

“יהי כך,” הפטיר גרנגואר, “אין גבר בלי סוס. הדבק לבך במי שהוא?”

“לאהבה?”

“כן, לאהבה.”

היא עמדה רגע אחד כתפושת הרהורים;
אחרי כן אמרה אגב הטעמה מיחדת: “עוד מעט ואדע את
טעמה של האהבה.”

“ולמה לא אהיה אנכי בחיר לבבך?” החזיר הפיטן דברי רך.

היא הטילה בו מבט אומר כבד־ראש.

“אנכי אתן את אהבתי רק לאיש אשר ידע להגן עלי.”

גרנגואר נתאדם מבושה וחש
בעלבונו. היה ברור, כי הנערה רמזה בדבריה
לאותה עזרה קלושה שהוא הגיש לה בצרתה לפני
שעתים. דבר זה, שנשתכח ממנו לרגלי מארעות
הערב האחרים שב ועלה על לבו עכשו. הוא טפח בידו
על מצחו.

“כן הדבר, העלמה; ודאי שהייתי צריך לפתח בענין זה. הואילי נא וסלחי לי על אולת זו
ששמה פזור הדעת. כיצד עלה בידך להמלט
מכפיו של קוזימודו?”

הצוענית נזדעזעה מדי שמעה את דברי השאלה האלה.

“הה! אותו גבן נורא ואים!” אמרה הנערה והסתירה את פניה בכפות ידיה.

וכל גופה רעד כאחוז צמרמרת.

“הלז הוא בפעל ממש נורא ואים,” החזיר
גרנגואר בלי להרפות ממחשבתו, “אבל כיצד
נצלת מידיו?”

אסמרלדה הצטחקה, נאנחה ולא הגידה דבר.

“התדעי בשלמה רדף זה אחריך?” אמר
גרנגואר והיה מתכון לשוב אל שאלתו בדרך
עקיפין.

“לא ידעתי,” ענתה הנערה. ואולם
בן־רגע הוסיפה ואמרה: “ואתה, אדוני, למה הלכת
בעקבותי?”

“הבה אגיד לך בתם לב,” השיב גרנגואר, “כי גם אנכי לא אדע את פשר הדבר.”

נשתררה שתיקה. גרנגואר גרד את
השלחן בסכין שבידו. הנערה העלתה בת־צחוק
על פניה ועיניה כאלו הביטו למרחקים, חדר
ועבר דרך הקירות. ופתאם פתחה בשיר, וקולה היה
בלתי נתפס כמעט:





Quando las pintadas aves

mudas estan, y la tierra…40


‏


ובן־רגע הפסיקה את זמרתה והתחילה מלטפת את די’לי.

“גדי עזים זה שברשותך הוא נחמד עד מאד,” אמר גרנגואר.

“זאת היא אחותי,” ענתה הנערה.

“למה קוראים אותך בשם אסמרלדה?” שאל הפיטן.

“לא ידעתי.”

“אנא הגידי לי!”

היא העלתה מעל לוח לבה כעין כיס קטן
ומארך שהיה תלוי על צוארה בקצהו של חוט;
מתוך הכיס עלה ריח חזק של כפור. מבחוץ היה
מצפה משי ירק ובאמצעיתו התנוססה פנינה של
זכוכית, גדולה וירוקה, שהיתה דומה לברקת.

“אולי בשל כך,” אמרה אסמרלדה.

גרנגואר שלח את ידו לנגע בכיס.



הנערה נרתעה לאחור. “אל תגע בו, הרי זה קמע.
עלול אתה לגרם קלקול לכח הקמע או לגרם קלקול
לעצמך.”

סקרנותו של הפיטן גדלה עוד יותר.

“מי נתן לך את זה?”

היא הניחה אצבע על פיה והצפינה את
הקמע על לוח לבה. גרנגואר נסה אליה דברי
שאלה אחרים, אבל היא לא ענתה כמעט דבר.

“מה פרוש המלה ‘אסמרלדה’?”

“לא ידעתי,” אמרה הנערה.

“באיזו שפה מקור המלה הזאת?”

“דומה לי כי בשפה המצרית.”

“אף אני שערתי כך,” אמר גרנגואר. “הלא את אינך ילידת צרפת?”

“לא ידעתי.”

“היש לך הורים?”

היא פתחה בשיר לפי מנגינה עתיקת ימים:








"נולדתי לאב בן צפור,

וצפור היתה לי לאם.

על פני ימים אשוט לי

ללא כל סירה ואני –

נולדתי לאב בן צפור,

וצפור היתה לי לאם."








“טוב ונאה,” אמר גרנגואר. “בת כמה שנים היית בזמן שהגעת לצרפת?”

“ילדה קטנה הייתי.”

“ואימתי הגעת לפריס?”

“בשנה שעברה. אותה שעה,
כשנכנסנו בשער האפיפיור, חלף מעל ראשנו
החרפי כשהוא עף למרחקים. היתה תקופת אוגוסט
אחרונה; נחשתי ואמרתי כי החרף יהיה קשה
ביותר.”

“וכך היה באמת,” אמר גרנגואר ושמח
על תחלת־שיחה חדשה; “כל אותו החרף סבלתי מקר.
ואולם היודעת את לחזות עתידות?”

שוב התחילה מקמצת בדברים: “לא.”

“אותו איש, שקוראים לו בשם דכס מצרים, הוא ראש השבט שלכם?”

“כן.”

“הלא הוא שסדר את הנשואין שלנו,” הפטיר הפיטן בשפה רפה.

היא העלתה על פניה העויה רגילה שלה, זו רבת החן: “הרי גם את שמך לא ידעתי.”

“את שמי? זה שמי, אם חפצת לדעת: פטר גרנגואר.”

“ידעתי שם נאה יותר.”

“אינך אלא נערה מרשעת!” השיב הפיטן.
“ואולם אין בכך כלום, חלילה לי מכעס עליך.
האמיני לי כי ברבות הימים אולי יהפך לבך לאהב
אותי, כשתוסיפי להכיר את טיבי; ולאחר שאת
ספרת לי את קורות חייך בגלוי לב, מן הדין הוא
שגם אנכי אספר לך את תולדות חיי. דעי לך אפוא,
כי שמי הוא פטר גרנגואר והנני בנו של לבלר
בית המשפט בגונס. אבי הוצא לתליה על ידי
הברגונדים, ואת אמי רטשו בני פיקרדיה בזמן
המצור של פריס לפני עשרים שנה. נתיתמתי אפוא
בהיותי בן שש שנים; בודד לנפשי הצגתי
ברחובה של פריס. לא אדע עוד כיצד התקימתי מן
השנה הששית עד שנת השש־עשרה לחיי. יש
שמוכרת פרות נתנה לי שזיף משזיפיה, ויש
שקבלתי פרסת לחם מידי אחד האופים; בלילה
הייתי מוסר את עצמי לידי משמר השלשים והאחד
שהיה מביא אותי לבית־הסהר, ושם מצאתי לי תמיד
מצע תבן למשכב. למרות כל אלה גדלתי והרביתי
קומה, כפי שאת רואה בעיניך. בימות החרף הייתי
מתחמם בשמש ליד פתח השער של ארמון דה־סן;
ומגחך מאד היה בעיני הדבר, שמדורות החג אשר
על שם יוחנן הקדוש שמורות לתקופת תמוז.
כשהגעתי לשש־עשרה פניתי לבקש לי מעמד
בחיים. עברו עלי כל מיני דברים. נעשיתי איש צבא,
אבל חסר לי אמץ לב. הייתי לנזיר, אבל מדת החסידות
שבי לא הספיקה לדבר, וחוץ מזה – אינני כרוך
אחרי השכרות. מתוך יאוש תפשתי את הגרזן
והתחברתי אל הנגרים כדי ללמד את מלאכתם, אבל
לא היה לי אמץ הגוף הראוי לכך. לפי טבעי אהבתי
לשמש מורה ורב; אמנם לא ידעתי את מלאכת
הקריאה; אבל בשבילי לא היה בזה משום עכוב.
לבסוף התבוננתי וראיתי, כי לא למדתי שום דבר
על בריו; ולאחר שנתחור לי כי לא אצלח למאומה –
קמתי והייתי לפיטן ולמחבר זמירות. זהו מעמד
שאפשר להתחבר אליו בכל זמן ועדן, ואף על פי
כן הוא טוב יותר ממלאכת הגנבים, מלאכה זו שרצו
להטיל עלי כמה מידידי ששרתו לפנים בצבא.
לאשרי פגש בי באחד הימים הכמר קלוד פרולו,
הוא הסגן הנכבד אשר לבית הכנסיה נוטר־דם. הוא
מצא בי דבר טוב, ובזכותו נעשיתי מלמד ומבין
כהלכה את השפה הרומאית, החל בספרו של ציצרו
המכנה “על החובה” וכלה ב”ספר המתים" של
הנזירים הקלסטיניים; בזכותו הגעתי לידי כך
שהנני בקי כיום גם בפלפול, גם במלאכת
הפיוט וגם בחכמת הקצב, זו הנעלה על כל
החכמות. דעי לך, כי אנכי הוא המחבר של אותו
חזיון אשר הצג היום מתוך הצלחה רבה באולם
בית המשפט ומשך קהל רואים גדול לאין מספר.
וכמו כן חברתי ספר בן שש מאות עמוד על דבר
כוכב השבט הנפלא שהופיע בשנת 1465 והביא
שגעון על בן־אדם אחד. עשיתי עוד כמה וכמה
דברים גדולים. אותה תקופה קצרה, כשהייתי
משמש נגר בצבא התותחים, טפלתי בפצצה
הגדולה מעשה ידי יוהן מוג, זו שהתפוצצה,
כידוע, ביום הנסיון על גשר שרנטון וגרמה
למותם של עשרים וארבעה אנשים. מכאן את רואה
שהנני בן־זוג נאה לנשואין. יש בידי ללמד את
עזך כמה מעשי להטים, – שהיא תתאר, למשל,
בדמות חקוי את החשמן של פריס, אותו צבוע ארור
שטחנותיו מתיזות סלון של מים על כל איש העובר
ליד גשר הטוחנים. וחוץ מזה כשיפרעו לי את
חובי אקבל בזכות חזיוני כסף רב במזמנים.
בקצור, אני עומד לשמש אותך בכל הרוח היתרה
שבי, בכל מדעי ובכל ידיעותי; הנני מוכן ומזמן
לשבת אתך יחד, העלמה שלי, בכל בחינה שתהיה
טובה בעיניך – כבעל לאשה או כאח לאחות."

גרנגואר נשתתק והמתין למענה
שיבוא מצד הנערה. זו השפילה את עיניה
לארץ.

“פבוס,” הפטירה הנערה בקול חרישי.



אחרי כן פנתה אל הפיטן. “פבוס – מה פרושו של
זה?”

גרנגואר, שלא הבין כלל איזו סמיכות
יש בין שאלה זו ודברי נאומו, לא כעס ולא מנע את
באוריו. הוא עטה גאון ואמר: “הרי זו מלה רומאית
שפרושה – שמש.”

“שמש!” קראה הנערה.

“בשם זה נקרא לפנים רובה־קשת אחד יפה
תאר שהיה בן אלים,” הוסיף גרנגואר ליתרון
באור.

“בן אלים!” חזרה הצוענית על הדברים,
וקולה העיד על תשוקה עזה ועל הרהורי לב
רבים.

ברגע זה נפתח אחד מן הצמידים אשר על
ידיה ונשמט לארץ. גרנגואר נזדרז והרכין את
עצמו כדי להרימו; ולאחר ששב ונזדקף ראה
והנה נעלמו הנערה ועזה. אזנו קלטה קול חריקה
של בריח. קול נעילה זה בא מאצל דלת קטנה אחת,
ששמשה בודאי פתח כניסה לחדר סמוך ונסגרה
עכשו מן העבר השני.

“וכי הציעה לי מטה, לכל הפחות?” אמר הפילוסוף שלנו.

גרנגואר עבר על פני החדר לשם סיור.
הוא לא מצא שום כלי ראוי לשכיבה, חוץ מתבת עץ
ארכה למדי אשר צמידה, לתוספת יתרון, היה מצפה
פתוחים, והללו גרמו לו לגרנגואר, לאחר
ששכב, הרגשה דומה לזו שהרגיש מיקרומנס41 בשעתו, כשהשתטח לשם שנה על פני הרי האלפים.

“אמנם כן,” אמר גרנגואר והתקין לעצמו
רוחה ככל אשר יכל, "אין לו לאדם אלא לכף את ראשו
בפני הגורל. וחבל: נשואין אלה, שבאו לעולם על
ידי שבירת הכד, היה בהם דבר־מה מעצם הטבע
ומתקופת התם שלפני דור המבול.




ספר שלישי

א. בית הכנסיה נוטר־דם


אין ספק בדבר, כי בית הכנסיה
נוטר־דם משמש גם בפריס שבימנו בנין נשגב
ונעלה. ואולם כרבות יפיו של הבית עתיק הימים, כן נרבה להתאונן
על הקלקולים המרבים וכן נתמרמר על המומים
שהטילו בו גם הזמן וגם בני־האדם, ללא יראת
כבוד בפני קרל הגדול, מיסד הבית, ובפני פיליף
אוגוסט, גומר הבנין.

בחזיתו של הבית העתיק הזה, הנעלה
על כל בתי הכנסיות שבארצנו, אתה מוצא ליד כל קמט גם צלקת. "Tempus edax, homo edacior'' – את הדברים האלה הייתי רוצה לתרגם
בלשון כזו: “הזמן הוא עור, האדם הוא אויל.”
אלו הספיק לנו זמננו להתחקות
בד בבד עם הקורא על כל מעשי ההרס שנגרמו לבית
הכנסיה העתיק הזה – היינו רואים,
כ הזמן הקטין לעשות ובני האדם הגדילו להשחית;
ויותר מכלם השחיתו “אנשי האמנות”, הואיל
ובמשך מאתים השנה האחרונות הואילו כמה אנשים
להכתיר את עצמם בשם אדריכלים. דגמאות מעטות
יראו לנו תכף ומיד, כי חזית זו יכלה להחשב בין
מעשי הבנין המפארים ביותר. כאן העין רואה –גם
בגלוי אחד וגם בזה אחר זה – את שלשה הפורטלים
המקמרים לפי הסגנון הגוטי, את כותרת השער רבת
הקפלים הכוללת עשרים ושמונה כוכים לפסילי
מלכים, את כותרת הבינים האדירה ששני חלונות לה משני אגפיה והיא דומה לכהן
שמשמשים אותו סגן ושני־לסגן, את היצוע
הגבוה, רב החן, הבנוי קשתות מצלבות אשר
עמודיהן רכי הגזרה תומכים רחבה רבת כבד.
ולאחרונה – את שני הצריחים השחורים הכבדים
אשר גג צפחה להם והם מתרוממים כשני חלקים
מתאימים של בנין אחד מפאר הנושא אל על את חמש
קומותיו האדירות; כל זה רב שפע ורב מנוחה, מצרף
לשלמות הגדלות השקטה המון מעשי פסל, גלוף
וחטוב; זו היא כביכל שירת אדירים עשויה אבן,
יצירה עצומה שבאה לעולם על ידי איש אחד ועל ידי
עם שלם; כל החטיבה כלה היא כאחת מעשה אחדות
ומעשה צרוף, כשירת איליאדה וכשירות הגבורים
מתקופת הרומנטיות הקרובות לה קרבת אחיות; זהו
פרי־עבודה בו נתגלמו המון כחותיה של תקופה
אשר באבניה שקע האמן את דמיונו לפי צורות
מאליפות כשהוא משכל את ידו לפי צו היוצר, מין
יצירת אנוש השופעת עשר ועצמה כיצירת אלים,
ודומה לה כביכל בשני דברים: ברבוי צורות
ובנצחיות.

ומה שנאמר בדבר חזית הבית יאמר גם
על הבית כלו; ודברינו על בית הכנסיה הראשי של
פריס נכונים הם גם לגבי שאר בתי הכנסיות של
ימי הבינים. כל היוצא מאמנות זו,
שנוצרה מתוך עצמה, אומר הגיון וקצב נאה: גם
לפי אצבע הרגל יכר הענק.

ואולם נשוב נא אל החזית אשר לנוטר־דם,
כפי שהיא מופיעה לעינינו בזמן הזה מדי נכון את
לבנו ונשתאה אל בית הכנסיה אשר כלו עצמה
וכבד־ראש וכלו אימת־הוד, כדברי סופר הקורות
אשר לבית מקדש זה: ''Quae mole sua
terrorem incutit spectantibus42.'' כיום הזה
חסרה החזית שלשה דברים חשובים, ואלה הם:
אחת־עשרה המדרגות ששמשו לה כבש; כל
הפסילים שבשורה התחתונה אלו שהיו קבועים
בכוכים לארך כל שלשת הפורטלים; ואחרון אחרון –
שורת המצבות העליונה, זו שמלאה את יציע
הקומה הראשונה וכללה את פסיליהם של עשרים
ושמונה ממלכינו הקדמונים, החל בשילדבר וכלה
בפיליף אוגוסט האוחז בידו את “תפוח
הממלכה”.

המעלה אשר לבית בטל בעטיו של
הזמן, אשר פעל מתוך אטיות ועקשנות והגביה
את פני הקרקע בעיר העתיקה. ואולם הזמן הלז
אשר הטביע בזו אחרי זו בשטף מרצפתה של פריס
את דרגות המעלה וגם את אחת־עשרה המדרגות אשר
הוסיפו יתרון גבה לרוממותו הנאדרה של הבנין, –
הוא נתן לו לבית הכנסיה יותר משחסר ממנו; כי
הזמן הוא שהעלה על חזית זו את המעטה הקודר בן
מאות השנים, היא הקדרות המשוה על בנינים
עתיקים את יפים הקדמון.

אבל מי זה הסיר ממקומן את שתי שורות הפסילים? מי זה הציג ריקם את
הכוכים? מי זה הוסיף ובנה בפורטל הראשי רב־התפארת
את הקשת החדה הלזו הזרה למקומה? מי הרהיב עז בנפשו והציג את השער התפל
והמגשם, החטוב עץ לפי טעם התקופה של לואי
הארבעה־עשר, על יד פטורי הציצים של בסקורנט?
כל אלה מעשה ידיהם של אדריכלים ואמנים מבני
זמננו!

ובפנים הבית מי נתץ את הפסל רב המדה
של כריסטוף הקדוש? אותו פסל שנהיה בצדק
למופת בין הפסילים, כשם שאולם בית המשפט הוא
למופת בין האולמים וכנסית שטרסבורג היא למופת
בין הכנסיות. וכל המון הפסילים הללו שמלאו את
פנים הבית ואת הדוכן וביניהם כל מיני צורות
רוכבים וכורעים עומדים על רגליהם, אנשים ונשים
וטף, מלכים, חשמנים ואבירים, והם עשוים זהב וכסף
ומתכת ואפילו שעוה – מי זה טאטא אותם במטאטא
השמד? לא יד הזמן עשתה את כל אלה!

ומי הסיר את המזבח הגוטי, שהיה
מקשט בכל מיני ארונות קדש ותבות יקר, ונתן
במקומו את ארון המתים המגשם, המעטר ראשי
כרובים וצורות עננים? מי ההביל והכניס יציר זה,
פרי אמנות שנתערבבו עליה הזמנים, לבין מצבות
האמנות, מעשה ידי הרקנדוקס, שנוצרו בתקופת
הקרולינגים? וכי לא לואי הארבעה־עשר עשה את
הדבר למען הקים את נדרו של לואי השלשה־עשר?
ומי זה שם זגוגיות לבנות וקרות במקום החלונות
“המזהירים בשלל צבעים” שהיו קבועים לפנים
בכותרת הפורטל הראשי ובקשת אשר מעל לדוכן
ואבותינו היו מביטים בהם בעינים נרהבות? ומה
היה אומר סגן־חזנים בן המאה השש־עשרה אלו
ראה את צבע הקירות הצהב והנאה הזה אשר בבית
הכנסיה, מעשה ידיהם של הגמונים חבלנים? הלז
היה נזכר בדבר כי תלינים השתמשו בצבע זה
כדי לצבע את הבתים שיצא להם “שם רע”; והיה
מעלה על לבו את ארמון־ברבון הקטן, זה שהממנה
עליו פשע בו וצבע אותו כתמו בצבע צהב; ''הצהב
הזה," אומר סובל, "היה מסוג הצבעים העומדים בעינם
לארך ימים, וכשהטילו אותו על הקירות שקדו על
המלאכה עד כדי כך, שבמשך מאה שנים ויותר לא
נמחתה צורתו;'' אותו סגן־חזנים היה חושב בודאי
כי בית הכנסיה נהפך למקום שיצא לו שם רע, –
והיה ממהר לברח.

ואם נעלה למרום בית הכנסיה, בלי
שנשהה את עצמנו ליד המון פגימות מכל הסוגים –
נאבה לדעת מה נעשה לו לאותו צריח קטן ויפה מראה,
שהיה טבוע בנקדת הצומת של הכפה והיה זקוף
ונעלה כחברו הצריח לתא התפלה המקדש (שאף
הוא נהרס), אך מרומם ומחדד יותר ובוקע שחק ביתר
שאת מאשר שאר הצריחים? אדריכל אחד בעל טעם
787) הסיר את הצריח הזה וחשב כי
יצא ידי חובתו אם יכסה את הפצע במרצפת של בדיל הדומה לצמיד קדרה. כך עשו בכל מקום לאמנות
הנפלאה של ימי הבינים, אבל בצרפת הגדילו
לעשות. בתלי החרבות של אמנות זו נכרים שלשה
סוגי הרס שמהם היתה נסבה לכל המומים הקטנים
והגדולים; ראשון למהרסים הוא הזמן אשר הטיל
פגימות קלות בשטח העליון של הדברים; אחריו
יבואו כל מהפכות הדת והמדינה שמטבען הן
סתומות עין ועזות יצר וזה דרכן שהן מתנפלות
פעם בפעם על האמנות בשם שלטון הדת או המדינה
וקורעות את בגד התפארת אשר למעשי הפסול
והגלוף, מחריבות את הכותרות, מנפצות את פטורי
הציצים ואת מקלעת הזרים ומשליכות לארץ את
הפסילים; ואחרון למהרסים הוא
סגנון הזמן על חליפותיו המשנות והתפלות, זה
שבתקופת הרנסנס נעשה פורץ גבולות ומהדר
ביותר והיה הולך ומרבה גלגולים עד שגרם לידי
קלקולה הגמור של מלאכת הבניה. תמורות האפנה
גרמו הפסד יותר מאשר מהפכות הבניה. תמורות
האפנה גרמו הפסד יותר מאשר המהפכות. הללו
נגעו בעורק החיים, פגעו ב עמוד השדרה של
האמנות, קצצו במעשה הבנין, גזרוהו לגזרים
ופגמו את צורתו ואת אפיו, את אחדותו ואת
תפארתו. ואחרי ההרס היה מנהגן
להתחיל בתקונים, – חצפה שאינה מצויה למצער
אצל הזמן ואצל המהפכות. עזות היתה מצדן והן
העלו מתוך “טעם טוב” על פצעי הבניה הגוטית כל
מיני סלסולים עלובים בני יומם, קשורי שיש
וקשוטים עשוים מתכת – מגפה לאמתה ששרצה
קשוטים בדמות כדורים ושבלולים, חקיקות
ועטיפות, זרים וציציות, להבות אבן וענני ברונזה,
אלי־אהבה כרסנים וראשי כרובים תפוחי לחיים,
כגון אלה שעמדו בתא התפלה של קטרינה לבית
מדיצ’י והבאישו שם את פרצוף האמנות וגרמו
לבסוף – כעבר מאתים שנה – לאמנות זו שתפח את
נפשה מתוך העויה של יסורים.



נכלל את כל הפרטים שהזכרנו ויצא לנו, כי
שלשה מיני מחבלים השחיתו את פניה של אמנות
הבניה הגוטית; חריצים וכתמים שבשטח העליון,
והגורם לאלה הוא הזמן; עקבות הרס שיש בהם ממש, מעשי חבלה,
פצעים, שברים – כל אלה פרי מהפכות, החל בלוטר
וכלה במירבו; מומים, סתירות, סרוסים בחלקי
הבנין, “בדק הבית” – מעשי ידיהם של חכמי בניה
מבני יון ורומא ועמים ברברים. – האמנות
הנהדרה, מעשי ידיהם של עמים דלי תרבות,
נחרבה על ידי בתי המדעים. אחרי מאות השנים,
אחרי המהפכות שחבלו, לפחות, בלי משוא פנים
וחוללו מעשי הרס נהדרים, באו המון אדריכלים
מחובשי בית־המדרש, מאגדים ומשבעים, והתחילו
מקלקלים את האמנות לפי תכנית קבועה ולפי טעם רע.
זהו מעין בעיטת חמור הפוגעת באריה הגוסס. הדבר
דומה לאלון שנכנס בו הרקב דרך צמרתו
ולבסוף פגעו בו התולעים וכרסמוהו והטילו בו
נקבים וחורים.

הלואי ועמדנו עדין בתקופתו של רובר
סנליס, זה שהמשיל את נוטר־דם לבית־המקדש
באפזוס – מקדש דיאנה המהלל בפי הקדמונים
וזכור אתנו לעולמים בזכות הרוסטרטוס – וזה
שגלה לבסוף כי נוטר־דם הוא המשבח בין השנים
מפאת ארכו ורחבו וגבהו ומפאת אפן
בנינו.

נוטר־דם – דרך אגב – איננו
מצבת־בנין שלמה וכלילת צורה הבנויה למופת. אין
זה בעצם בית כנסיה לפי הטעם הרומני, אבל אין זה
גם בנין גוטי. הוא אינו חטיבה הבאה ממקור ראשון.
נוטר־דם בפריס לא נבנה – כאותו בית כנסיה
שבטורנוס, למשל – עצום וכבד ברחבו ומרוח
ומעגל בחלק הכפה. אינו ערם עד כדי קר־קפאון
ואין לו פשטות נאצלה – כל הסגלות המצינות את
הבנינים שמקורן בקשת העגלה. אף אין הוא דגמת
בית הכנסיה בבורגו – יצירה גוטית רעננה
ונאדרה, זקופה ומגונת צורה, רבת עשר ורבת
שפע. אין נוטר־דם נמנה על סוג בתי הכנסיות
שנוצרו למחשך ולמסתורין, אלה שקומתם נמוכה
לפי כפתם הם דומים כמעט לבתי מקדש של מצרים
ויש בהם מטעם חרטמים וכהנים וסמלים; אלה
שמבחינת הקשוט מרבים בהם הצגצגים על
הציצים, הציצים על החיות והחיות על פסילים של
בני־אדם; הללו יותר משהם מעשה בנאים הם מעשה
חשמנים. אתה רואה בהם את שנוי הצורה הראשון
שחל באמנות, הם משמשים בטוי לאותה תרבות
דתית וצבאית המתחילה משתרשת במלכות רומא
המזרחית בתקופת הירידה והגיעה לידי קצה
בזמנו של גיליום הכובש. וכמו כן אין לצרף את
נוטר־דם אל משפחת בתי הכנסיות הנשאים
ומלאי האויר, המקשטים למכביר בציורים שעל גב
זכוכית ופסילי אבן, אלה שצורתם החריפה ותבניתם
העזה משמשות סמל לאפני הבטוי הפוליטיים,
ולעמת זה מבנהן האמנותי הוא חפשי, הפכפך ופורץ
גבולות! זוהי תקופה שניה לאמנות מבחינת שנוי
צורה, אין כאן עוד רוח חרטמים וכהנים שאינו נתן
להשתנות, אלא עשר שבאמנות, סגנון של
התקדמות ועממיות, ותקופה זו תחלתה בזמן
שיבתם של נוסעי הצלכ וסופה בימי לואי האחד־עשר.
נוטר־דם בפריס אינו יציר רומני כסוג הראשון, אבל
אינו כלו גם יליד ההשפעה הערבית, כסוג
השני.

נוטר־דם הוא בן תקופת מעבר. לא הספיק הבנאי מארץ הזכסים להציב את
העמודים אשר בפנים הבית, עד שבאה הקשת החדה
פרי דרכם של נוסעי הצלב, השתטחה כמנצחת על
פני גלותיהם הרחבות של העמודים הרומניים שלא
נבנו אלא לשם הקשת העגלה. מעכשו השליטה
הקשת החדה את רוחה על פני כל הבית. בראשית
התגלותה היתה צורת קשת זו צנועה וחסרת נסיון,
אחרי כן התפשטה לעברים, אבל כבשה את יצרה
ולא העזה להתכנס לתוך צריחים וחלונות בני קשת
חדה, כשם שעשתה בתקופה מאחרת יותר בכמה
בתי כנסיות נהדרים. אפשר לאמר, כי העמודים
הרומניים רבי הכבד עמדו לשטן על דרכה.

מכל מקום יצירותיה של תקופת מעבר זו,
המוליכה מן הסגנון הרומני אל הסגנון הגוטי,
משבחות הן לא פחות מאשר הצורות הטהורות מכל
ערבוב. על ידן בא לידי בטוי מין זר באמנות
שמבלעדיהן לא היה מתקים בעולם. זוהי הרכבה של
קשת חדה בקשת עגלה.

נוטר־דם בפריס משמש דגמה מיחדת
למין זר זה שבאמנות. כל חלקה וכל אבן במצבת
כבוד זו יספרו באזנינו לא רק את קורות ארצנו, כי
אם את תולדות המדע והאמנות. אנו רואים אפוא, אף אם
לא נצין כאן אלא פרטים אחדים שיש בהם מן העקר, כי בן־השער האדם, למשל,
מסמן כמעט את גבול הסגנון הגוטי רב־הרך של
המאה החמש־עשרה, בעוד אשר העמודים רבי ההקף
והכבד אשר בפנים הבית הם בני זמנו המקדם
של בית הכנסיה סן־ג’רמן דה־פרה, מעשה ידיהם
של הקרולינגים. אפשר לאמר, כי שש מאות שנים
עומדות כחיץ בין דלת זו ובין העמודים. ולא עוד
אלא שחכמי האלכימיה ראו בציורי הסמל שעל
הפורטל הראשי מעין משג כולל וברור למדע
שלהם, זה המדע שבית הכנסיה סן־י’ן
דה־לה־בושרי שמש לו ספר שלם הכתוב בכתב
חרטמים. והנה יוצא, כי בית הכנסיה הרומני ובית
התפלה ספוג המסתורין, האמנות הגוטית
והזכסית, העמוד העגל והכבד, העלול להזכיר לנו
את גרגור השביעי, וכתב הסמלים הסודי שניקולאוס
פלמל השתמש בו כמבשר הבא לפני לוטר, אחדות
הכנסיה והתפלגותה, סן־ג’רמן דה־פרה וסן־י’ן
דה־לה־בושרי – כל אלה התכו לבליל אחד, התערבו
והתאחדו בבית הכנסיה נוטר־דם. בית כנסת עליון
זה, בית היוצר לצורות, משמש מין פלא בקרב בתי
הכנסיה העתיקים שבפריס; לאחד הוא דומה בראשו,
לשני באבריו, לשלישי בפנים, ולכלם הוא דומה
במשהו. אנחנו חוזרים ואומרים, כי צורות כלאים
אלה יש בהן משום ענין גם לגבי אמנות הבניה
כי היא בחינת מקור ראשון (מבחינה זו מעידות גם
חרבות הציקלופים, הפירמידות של מצרים והפגודות
האדירות של ההדים), ומפיהן אנו יודעים כי
היצירות הגדולות של אמנות הבניה אינן בעצם פרי
יחידים, כי אם מעשה ידיה של העדה; כי לא הגאון
הוא היוצר אותן בעקר בדפוס אחד, כי אם העם
הנותן בהן את עמלו; כי זהו בית הגניזה אשר העם
מנחיל לדורותיו; הערמות העולות במשך מאות
בשנים, המשקע היורד בלאט ומתהוה מחמרי
הגרוי שבחברה; בקצור – צורות
יצירה, כל נחשול מנחשולי הזמן מעלה עליהן
משהו משטפו, כל דור מוסיף נדבך למצבה, כל
יחיד ויחיד מסיע אבן לבנין. כמעשה הבברים
והדבורים כן מעשה האדם. וזהו הסמל הגדול אשר
לאמנות הבניה: בבל היא כעין הכורת.

מצבות הבניה הגדולות, דגמת ההרים
הגבוהים, הן פרי תקופות ארכות. פעמים קרובות
יקרה הדבר, כי האמנות תשנה את צורתה והללו
לא הגיעו עדין לידי גמר, Pendent opera
interrupta43; במקרים כאלה התפתחותן
נמשכת בדרך שקטה לפי האמנות המחדשת. האמנות
החדשה כובשת לעצמה את הבנין העומד באמצע
הבניה, מתכנסת לתוכו ונטמעת בקרבו, ממשיכה
את התפתחותה לפי טעמו, ואם יש ביכלתה היא
מביאה אותו לידי גמר, כל זה נעשה והולך ללא
הפרעה, ללא התאמצות וללא צעדי נסיגה, לרגלי חק
טבע אחד הפועל בנחת. לא נתוספה כאן אלא ''עין''
הרכבה; הלשד מחדש את סבובו והצמיחה מתחילה שוב. בנין כזה,
שכמה סוגי אמנות מתאחדים בו בהדרגה לחטיבה
אחת, עלול באמת לשמש חמר לספרים עבים ביותר,
פעמים גם לספר הקורות של האנושות. ביצירות
עצומות כאלה שאין להן יוצר
ראשון, לא תראה את היחיד, את האמן, את הפרט; רוח
האנושות היא המתגלמת כאן בדמות חטיבה אחת. כאן
הזמן הוא האדריכל והעם הוא הבנאי.

אם נבחן כאן רק את אמנות הבניה של
העמים הנוצריים בארופה, זו שהיתה אחות־זקונים
לחכמת הבניה הגדולה של המזרח, נראנה
כשכבה אדירה המהוה שלשה נדבכים זה למעלה
מזה: הסגנון הרומני, הגוטי וסגנון הרנסנס, זה
שהיינו רוצים לקרא לו בשם סגנון יוני־רומאי.
השכבה הרומאית, המנחת למטה מחברתה ועתיקה
לימים ממנה, סמנה המבהק היא הקשת העגלה, זו
המופיעה אחרי כן גם בשכבה העליונה והצעירה,
בתקופת הרנסנס, כשהיא נשענת על גב העמוד
היוני. בין שתי אלה מצאה לה מקום הקשת החדה.
הבנינים הנמנים על אחת השכבות האלה, יש להם
אפי ברור ויש בהם מן האחדות ומן הצרוף השלם.
כאלה הם בית המנזר בי’ומיגו,
בית הכנסיה ברימס ובית התפלה על שם הצלב
אשר באורליאן. ואולם שלש השכבות הללו
מתערבות ומתמזגות זו בזו במקום גבולותיהן,
כצבעים בספקטרום של השמש, מכאן כל הבנינים
שהם בבחינת כלאים, אלה שנוצרו דרך הדרגה
בתקופות מעבר. יש בנין שהוא רומני לפי המסד,
גוטי לפי קירותיו ויוני־רומאי לפי חלקו העליון;
וסבת הדבר היא, שהבניה נמשכה שש מאות שנה
עד שנגמרה. סוג זה אינו נפוץ ביותר, דוגמה לו
משמש צריח המבצר באטנג'. אולם מרבים יותר הם
הבנינים שיש בהם מסגנונן של שתי שכבות. בין
אלה יחשב נוטר־דם בפריס, מצבת בנין מסוג
הקשת החדה שעמודיה הראשונים מקורם בשכבה
הרומנית העמקה יותר, זו שטבועים בה כתמם
הפורטל של סן־דני ופנים הבית של סן־ג’רמן
דה־פרה. לסוג זה שיך גם אותו אולם תפלה נהדר
וגוטי למחצה בעיר בושרויל, אשר קירותיו בנויים
מן המסד ועד האמצע לפי הסגנון הרומני; כמו כן
בית הכנסיה ברואן, בנין שהיה כלו גוטי לולא
חלקו העליון של המגדל האמצעי היוצא דפן
לשכבת הרנסנס.

מכל מקום אין חלופי־גונים אלה מצוים
אלא בשטח העליון של הבנינים. האמנות חוללה
שנויים רק בדברים החיצונים. מעשה התקנתם של
מקומות התפלה נשאר כשהיה. לא נשתנתה תבנית
הפנים, לא חל שנוי בסדור החלקים. תהה מה
שתהיה גלימת הקשוטים המגלפת של בית כנסיה –
מתחת לגלימה זו אתה מוצא תמיד את הבזיליקה
הרומאית, ולו גם בצורה מדמדמת, כגרעין התחלה.
היא צומחת כאן צמיחת עולם לפי חקי־תמיד. בכל מקום
מעין זה ישנם שני חלקי פנים הנכנסים זה בזה
בדמות שתי וערב, וקצהם העליון, הבנוי בצורת
חצי קשת, מהוה את הדוכן, ובכל מקום אתה מוצא
בצלעות הבית כמה בימות, הנועדות לשם תהלוכות
המאמינים שבפנים הבית ומשמשות תאי תפלה,
כמו כן כל מיני יציעים הנוגעים בשלוחות הקשתות
אשר לפנים הבית. מחוץ לתנאים מקדמים אלה אין
גבול לחליפותיהם של תאי התפלה, הפורטלים וכל
מיני המגדלים הגדולים והקטנים, הכל לפי כח
הדמיון של התקופה והאמנות. מתחלה קובעים
מקומות שמוש לעבודת התפלה,
מכאן ואילך אמנות הבניה עושה את הטוב בעיניה.
פסילים, ציורים שעל גבי זכוכית, כותרות, פטורי
ציצים, מקלעת אבן, גלות, ברליפים – כל מלאכת מחשבה זו היא כחמר בידה
להטותו כפי דמיונה הטוב לכל אשר תחפץ. מכאן
כל העשר הנפלא הזה בחיצוניות הבנינים אשר
צורתם העקרית היא כלה משטר ואחדות. גזע העץ
שומר את צורתו, ואולם נופו של אילן הוא רב בדים
וחסר קביעות.




ב. מראה פריס ממרום מעוף הצפור


הנה נסינו לתאר לפני הקורא את בית
הכנסיה נוטר־דם. צינו בקצרה את רב החמודות
אשר היו לה במאה החמש־עשרה ואשר אינן אתה
כיום הזה; ואולם את העקר שכחנו: לאמר, לא
תארנו את המראה שהיה מתגלה בימים ההם לעין
המסתכל הרואה את פריס ממרום מגדליו של נוטר־דם.
ובאמת, מי שגשש והתרומם בלול
המדרגות האפלולי, העולה בקו מאנך בחומת
המגדלים, ויצא לבסוף בלי משים אל אחת משתי
הרחבות השטופות אור ואויר – היה רואה מכל העברים
מראה נהדר מאין כמוהו; מחזה ''מיחד במינו'' זה
יתאר לו בנקל בדמיונו מי שזכה פעם לראות עיר
גוטית כלילת שלמות, אחת הערים שנשארו עוד
לפלטה, כגון נורנברג בבוריה או ביטריה
בספרד; אפילו חטיבות קטנות, בתנאי שצורתן לא
תהיה פגומה, כגון ביטרה בברטן או נורדהוזן
בפרוסיה.

פריס זו שמלפני שלש מאות וחמשים
שנה, פריס של המאה החמש־עשרה, היתה כבר
בבחינת כרך גדול. אנחנו אנשי פריס מגזימים
בדבר גדל השטח שנוסף על העיר מן התקופה ההיא
ועד עכשו, מימי לואי האחד־עשר לא גדלה פריס אלא
כדי שליש; ואולם אין ספק בדבר, כי היא הפסידה
מבחינת היפי יותר משהרויחה מבחינת
הגדל.

פריס, כידוע, נוסדה בראשיתה על האי
הישן של העיר העתיקה, זה שיש לו צורת עריסה.
שפת האי שמשה לה לפריס משוכה ראשונה, נהר הסנה
– חריץ־הגנה ראשון. במשך כמה מאות שנים
נצטמצמה פריס בגבולות האי, אף היו לה שני
גשרים: האחד לצד דרום והשני לצד צפון, כמו כן
שתי מצודות גשר ששמשו לה בבת־אחת גם
מבצרים וגם שערי כניסה: שטלה הגדולה מן הצד
הימני ושטלה הקטנה מהצד השמאלי. כי בתקופת
המלכים הראשונים עברה פריס את הנהר לאחר שצרו
לה גבולות האי ולא מצאה שם מקום להתפשט.
מאותה תקופה ואילך התחילו חומות העיר ומגדליה
חודרים לתוך תהום הארץ, כשמוצא להם משמשות
שתי שפות הנהר ומצודות שטלה
הקטנה והגדולה. כמה שרידים של חומת המגן
העתיקה הזאת היו קימים עוד במאה האחרונה:
בימינו לא נשארו אלא זכרונות ושירים מעטים,
כגון השער הנקרא בודה אובודויה, ברומאית:
Porta Bagauda. נחשול
הבתים, שהתגלגל בלי הרף מלב העיר אל
הקצוות, שטף את החומה, כרסמה בלי הפוגות,
בלעה אל קרבו והשמידה מן העולם. פיליף אוגוסט
בנה לה סוללה חדשה; הוא הקיף את פריס שלשלת
צריחים חזקים אשר נבנו קירות עבים וגבוהים. במשך
מאה שנה ויותר נצטפפו הבתים באגן זה, שפעו
ועלו מעלה מעלה כמים בכלי. הבתים העמיקו לרדת
לתוך האדמה והרימו קומה על גב קומה, גבהו זה
למעלה מזה, שפעו כלפי מרום כמים הנדחקים
מבית קבולם, וכל אחד מהם התאמץ להרים את ראשו
מעל לראש חברו, למען שאף אויר לרוחה. הרחוב
מצטלב, הולך ונעשה צר יותר ויותר; כל ככר
מתמלאה בתים ובטלה מן העולם. לבסוף הבתים
דולגים על פני חומת פיליף אוגוסט, מתפזרים
בחדוה על פני המישור כפליטים שאינם נותנים את
לבם לסדר ולקצב. כאן הם מתאחדים לשכנות,
מקיפים את עצמם גנים במקומות השדה וחיים
בהרחבה. באפן כזה גדלה העיר משנת 1367 ואילך
שכנות רבות, עד שלבסוף ראתה הכרח לעצמה
לבנות חומה חדשה, מצד השפה השמאלית בעקר:
שרל החמשי הוא אשר בנה את החומה. אבל עיר מסוגה
של פריס גדולה הולך ורב בלי הרף. רק ערים כאלה
נעשות לבירות של ממלכות. הללו הן בבחינת מסננת
הסופגת את זרמי התרבות והרוח שבכל המדינה
ואת כל יצריו של העם; הן משמשות כביכל מקורות
לציביליזציה, אבל בחינתן היא גם בחינת תעלות
שפכין, מקום שם יקוה לשפך אחד – בדמות טפות
הנוטפות במשך מאות בשנים – המסחר והמלאכה
החרוצה, ההשכלה ושפע התושבים, כל דבר שהוא
לגבי העם בבחינת לשד ונפש וחיים. אבל החומה
שבנה שרל החמשי סופה היה כסוף החומה אשר
לפיליף אוגוסט. מן המאה החמש־עשרה ואילך
מתחילים להסיג את גבולה ולעבר ממנה והלאה,
והפרור מחיש את מהלכו. במאה השש־עשרה היתה
פריס כביכל בבחינת נסוגה לאחור, והתכנסה
ביותר לתוך העיר העתיקה, שכן בחוץ נצפפה כבר
עיר חדשה, ובכן, לעת המאה החמש־עשרה – שכן בתקופה זו אנו רוצים
לעסק עכשו – הוציאה כבר פריס מידי שמוש את שלש
חומותיה המרכזות, אלה שמזמן יוליאן הכופר היו
מקפלות כביכל במצב היולי בשטלה הקטנה
והגדולה. העיר העצומה, דגמת ילד גדל והולך
המבקע את בגדיו אשר מלפני שנה, פוצצה ארבעה
אזורי חומה. בתקופת לואי האחד־עשר בצבצו פה
ושם מתוך ים הבתים תלי חרבותיהם של מגדלי
החומות העתיקות, כדמות ראשי גבעות המתרוממים
מעל לשטף מים או כאיים של פריס העתיקה הטובעת
לאטה בפריס החדשה.

מאז הוסיפה פריס להשתנות ומראה
הלך הלך והפגם; אבל היא לא יספה לעבר אלא חומה
אחת: החומה אשר בנה לואי החמשה־עשר, זו שכלה
סחי ורפש וראויה למלך הבונה אותה ולפיטן
השר עליה את שירו: Le mur murant Paris rend Paris
murmurant44.

במאה החמש־עשרה היתה פריס מחלקת
עדין לשלש ערים נפרדות, שכל אחת מהן הצטינה
בדמותה ובתכונותיה המיחדות, בהרגלים
ובמנהגים משלה, בזכיותיה ובתכונותיה
ובתולדותיה: העיר העתיקה (La Cité), דרומה של העיר I’Université)) וצפונה של העיר (La Ville). העיר העתיקה, זו
שהשתרעה על פני האי, היתה הבכירה והקטנה
בין כלן, אמן יולדתן של השתים האחרות
ודחוקה בין שתיהן – ירשה נא לנו להשתמש
במשל אחד – כזקנה מצמקת הנתונה בין שתי
בחורות נאות וגדולות קומה. דרומה של העיר, או רבע
האוניברסיטה, השתרע על פני השפה השמאלית של
הסנה, מבית המשפט המכנה לה־טורנל ועד מגדל
נסל, שתי נקדות המקבילות בפריס של ימינו לבית
היין ולבית יציקת המטבעות. החומה, שהקיפה את
הרבע הזה, נתכנסה הרחק לתוך תחום הסביבה אשר
שם בנה יוליאן קיסר את המרחצאות החמים. הגבעה אשר על שם ג’נובבה הקדושה נמצאה אף
היא בתוך ההקף הזה. קשת החומה נסתימה ליד
שער האפיפיור, הוא המקום ששם עומד עכשו בנין
הפנתאון. צפונה של העיר, הגדול בכל חלקי פריס,
תפס מקום על השפה הימנית. מזח המים, הפתוח
להמון מפרצים ופגום בכמה מקומות, נמשך כאן
לארך הסנה מאצל מגדל בילי ועד מגדל העץ,
כלומר, מן המקום ששם נמצא עכשו בית מסכנות
ועד מקום הטולרי. ארבע הנקדות האלה, ששם חצתה
הסנה את חומותיה של עיר הבירה, לאמר: לה־טורנל
ומגדל נסל משמאל ומגדל בילי ומגדל העץ מימין,
נקראו על פי רב בשם “ארבעת המגדלים של פריס”.
הרבע הצפוני תפס בסביבה שטחים גדולים עוד יותר
מאשר הרבע הדרומי. הגבול הקיצוני ביותר של
חומת הצפון (זו שנבנתה על ידי שרל החמשי) עבר
ליד שער סן־דני ושער סן־מרטן, שני שערים
העומדים עד היום הזה במקומם.

הזכרנו כבר למעלה, כי כל אחד
משלשת חלקי פריס היה מעין עיר, אבל עיר מיחדת
ביותר שאינה יכלה להתקים בפני עצמה; עיר שאי
אפשר לה בלי שתי חברותיה האחרות. לכל אחת מן
השלש היה מראה מיחד משלה. בעיר העתיקה היו
מרבים בתי התפלה, בצפונה של העיר – הארמונות,
בדרומה של העיר – בתי האולפנא, לא נמנה לכל
פרטיהן את סגלותיה המיחדות של פריס העתיקה,
כגון גזרותיו של חק הדרכים, אלא נבר מתוך
התהו ובהו של משפט העיר כמה דברים שהם
בבחינת חטיבות שלמות ונצין כאן, כי האי היה
כפוף לחשמן, שפת הסנה הימנית – לבא־כחה של
אגדת הסוחרים או מושל העיר, השפה השמאלית –
לנגיד האוניברסיטה. השופט העליון אשר לפריס,
שנמנה על ידי המלך ולא על ידי מועצת העיר, עמד
בראש כל השלטון. בעיר העתיקה נמצא נוטר־דם,
ברבע הצפון – ארמון לובר ובית המועצות של העיר,
והסורבונה45 נמצאה ברבע
הדרום. ברבע הצפון היה מקומם של השוקים,
בית־החולים נמצא בעיר העתיקה, ככר
סטודנטים46 – ברבע הדרום. אם
איש מן הסטודנטים עשה מעשה פשע על השפה
השמאלית, עמד לדין בבית המשפט הנמצא על פני
האי וקבל את ענשו במונפנסון אשר על השפה
השמאלית, כל זמן שנגיד האוניברסיטה – לאמר,
בהיות האוניברסיטה חזקה והמלך חדל־אונים – לא
ערער על הדבר; כי זכות יתרה היתה לסטודנטים
שיעלו לתליה בתחום הרבע שלהם.
נצין כאן דרך אגב, כי רב זכיותיהם של
הסטודנטים, ביניהן יש גם שערכן גדול יותר מזו
הנזכרת למעלה, הוצאו מידי המלכים על ידי
התקוממיות מרידות. אף כאן אתה מוצא את
השתלשלות הדברים העתיקה לימים: אין המלך נותן
אלא מה שהעם מוציא מידו בכח. יש תעודה נושנה
אחת המביעה את הרעיון הזה, מבחינת הנאמנות,
בצורה של תמימות יתרה: “הנאמנות לגבי המלכים,
שהפרעה אמנם על ידי מרידות, גרמה להם לאזרחים
כמה זכיות יתרות.”

במאה החמש־עשרה הקיפה הסנה
בתחומה של פריס חמשה איים: אי לוביה, זה
שבימים ההם היה נטוע אילנות ועכשיו אין בו אלא
חדלי עצים עלובים; אי הפרה ואי נוטר־דם, שניהם
שוממים ואין בהם כלום חוץ מצריף אחד דל, ושניהם
נחלת החשמן אשר לפריס (במאה השבע־עשרה
חברו את שני האיים האלה לאי אחד ובנו עליו
בתים, ועכשו הוא נקרא בשם האי של לואי הקדוש);
ואחרון אחרון – אי העיר העתיקה שבקצהו נמצא עוד
אי אחד קטן אשר נעלם אחרי כן מתחת ליסוד הגשר
החדש. לעיר העתיקה היו בימים ההם חמשה גשרים,
שלשה מצד ימין; גשר נוטר־דם וגשר החלפנים,
שניהם עשוים אבן, וגשר הטוחנים עשוי עץ,
והשנים מצד שמאל: הגשר הקטן העשוי ארן וגשר
העץ על שם מיכאל הקדוש, – כל אלה זרועים בתים.
רבע הדרום היו לו ששה שערים שנבנו על ידי
פיליף אוגוסט, וזה סדרם החל בבית המשפט: שער
ויקטור הקדוש, שער בית הנשים, שער האפיפיור,
שער יעקב הקדוש, שער מיכאל הקדוש, שער סן־ג’רמן. גם רבע הצפון היו לו ששה
שערים שנבנו על ידי שרל החמשי, ואלה הם מאצל
מגדל בילי והלאה; שער אנטואן הקדוש, שער
הצלבנים, שער מרלן הקדוש, שער סן־דני, שער
מונמרטר ושער הונורה הקדוש. כל השערים הללו
היו חזקים וגם יפים, ויפים לא הזיק אף במעט
לחזקם. לרגלי החומה נמשכה מסביב לכל פריס תעלה
רחבה ועמקה, שמימיה באו לה מנהר הסנה והיו
עוברים על גדותיהם עם גאות המים שבחרף, לילה
היו השערים ננעלים, דרך הנהר נחסמה משני
קצות העיר בשלשלאות ברזל אדירות, והעיר ישנה
את שנתה במנוחה.

ממרום מעוף הצפור נתגלה בפני עצמו כל אחד משלשת חלקי
העיר – העיר העתיקה, רבע האוניברסיטה ורבע הצפון
– ברשת של רחובות נפתלים ושלובים אלו באלו
באפן מוזר, מכל מקום אפשר היה להכיר מסקירה
ראשונה, כי שלשת השברים האלה אשר לעיר מצטרפים יחד לחטיבה אחת. העין הבחינה
תכף ומיד בשני רחובות ארכים ומקבילים, אשר
ללא הפסק ומעצור ובקו ישר כמעט, חצו בבת־אחת את
שלשת רבעי העיר מן הקצה אל הקצה, נמשכו מדרום
לצפון ליד הסנה ועשו את חלקי העיר חטיבה אחת,
קרבו אותם זה לזה, אחדו את החלקים והביאום לידי
התמזגות, הוליכו ללא מעצור את התושבים מהקף
חומה אחד אל השני וחברו על ידי כך את השלשה
לעיר אחת. הראשון שבשני הרחובות נמשך משער
יעקב הקדוש עד שער סן־מרטן; בתחומו של רבע
הדרום הוא נקרא בשם רחוב יעקב הקדוש, בעיר
העתיקה – בשם רחוב היהודים וברבע הצפון הוא נקרא
בשם רחוב סן־מרטן; רחוב זה חצה את
הנהר פעמים: על ידי הגשר הקטן ועל ידי גשר
נוטר־דם. השני שבהם, זה שעל השפה השמאלית
היה נקרא בשם רחוב הנבל, על האי – בשם רחוב
החבתנים, על השפה הימנית – בשם רחוב סן־דני,
והיה עובר את לשון הסנה האחת בדמות גשר מיכאל
הקדוש ואת הלשון האחרת בדמות גשר החלפנים, –
נמשך משער מיכאל הקדוש אשר ברבע
האוניברסיטה ועד גשר סן־דני ברבע הצפון. למרות
שמותיהם הרבים והשונים לא היו אלו בעצם אלא
שנים רחובות, אבל רחובות היסוד החשובים, העורקים
של פריס. כל שאר דרכי החבור של העיר בת שלשת
החלקים לא היו אלא שלוחותיהם של אלה.

חוץ משני רחובות הראש האלה, שחצו את
פריס למלא רחבה ושמשו חטיבות משתפות לעיר
הבירה כלה, היו להם עוד לרבע הצפון ולרבע
הדרום שני רחובות ראשיים משלהם, והרחובות
הללו נמשכו לארך הסנה וחצו בכמה מקומות את
שני ''עורקי החבור הגדולים'' בצורת זוית ישרה.
משום כך אפשר היה ללכת בעיר העתיקה ללא
עקיפין משער אנטואן עד שער הונורה; וברבע הדרום
משער ויקטור עד שער ג’רמן. שני הרחובות הגדולים
האלה, שחצו את השנים הנזכרים לעיל, שמשו
מעין מצע לרשת הרחובות השלובים זה בזה
ומתפתלים לכל העברים בדמות סבך שאין ממנו
מוצא. מכל מקום לאחר הסתכלות מכונת אפשר היה
להבחין בקו ההקף המסבך של רשת זו שתי צמתות
של רחובות רחבים, דומות לשתי אלמות תבואה, אחת
משתרעת ברבע הדרום ואחת ברבע הצפון,
ושתיהן מתרחבות והולכות מגשר אלי גשר.

גם בימינו אפשר להכיר עוד מקצת מן התרשים הגאומטרי הזה.
מה היה אפוא מראה כל החטיבה הזאת כפי
שנתגלה מראש המגדלים של נוטר־דם בתקופת
1482?

ננסה לתאר את הדבר.

המסתכל, אשר עלה למרומים אלה מתוך
קצר נשימה, לא ראה מתחלה אלא ערבוביה גדולה
של גגות, ארבות עשן, רחובות, גשרים, ככרים,
ראשי מגדלים וצריחים. עיניו ראו בבת־אחת כל מיני
דברים: גגות ששפתם קהה, גגות חדים, בן־מגדל
המרחף בקצה חומה, פירמידה בנויה אבן מתקופת
המאה האחת עשרה ואובליסק של צפחה בן המאה
החמש־עשרה, מגדל־צופים עגל וחשוף ומגדל רבוע
מקשט אשר לבית כנסיה, גדול וקטן, מגשם
ומסלסל. העין תעתה הרבה זמן בתוך סבך זה ללא
מוצא, במקום שכל דבר העיד בפני עצמו על מלאכה
שבכונה ועל מלאכת כשר, על סגלות מיחדות ועל יפי, במקום שהכל היה בבחינת
אמנות, החל בבית פשוט אשר ציורים וגלופי אבן
לו מצד החזית וקשוטי עץ מצד חוץ, שערו בולט
החוצה ודיוטותיו תלויות זו מעל גבי זו – וכלה
בארמון לובר אשר למלך. הוא הארמון אשר בתקופה
זו היתה לו שדרת מגדלים. אולם לאחר שהעין מצאה
את דרכה בים הבתים, התחילו מסתמנות לפניה
חטיבות חטיבות שונות.

בראשונה העיר העתיקה. בדבר אי
הבתים אשר לעיר העתיקה אנו שומעים כדברים
האלה מפי סובל, זה הנותן פעמים תאור מצלח
למדי, למרות סגנון המליצה שלו: ''אי הבתים אשר
לעיר העתיקה דומה לפי צורתו לאניה גדולה שעלתה
על שרטון טיט ונתקעה באפיקה של הסנה.'' כבר
ספרנו למעלה, כי במאה החמש־עשרה '' נתפסה''
אניה זו בין שתי שפות הנהר על ידי חמשה
גשרים. תבנית זו של אניה משכה גם את עיניהם של
השלטאים; כי מטעם זה, ולא בגלל המצור אשר
הנורמנים עשו על העיר. התנוססה אניה על שלטה
הישן של פריס. השלטאות משמשת ליודעיה גם
חכמת חשבון וגם שפה מדברת, כל קורות חייה של
התקופה השניה לימי הבינים רשומות בכתב
השלטאות, כשם שהתקופה הראשונה רשמה את
תולדותיה בכתב הסמלים אשר לבתי הכנסיות
הרומניים. זהו כתב הרזים של שלטון הפאודלים
אשר בא לאחר כתב הרזים של הכהנה.

לראשונה נתגלתה אפוא העיר העתיקה
כשחזותה כלפי מערב וצדה החיצון כלפי מזרח.
המסתכל, שהפנה את פניו למערב, ראה לפניו
כשורה שאין לה קץ המון גגות עתיקים, ומעל כל
אלה, דגמת המגדל שעל גב הפיל, התרוממה בעגול
עצום הכפה המכסה בדיל אשר לבית התפלה הקדוש,
רק כאן נראתה כפה זו כמגדל אשר אין דומה לו
לפי העז והחרות שבבנינו ולפי מעשה האמנות
והמון הגלופים. בקרבת נוטר־דם כנסו שלשה
רחובות את קצותיהם לתוך ה''עזרה'', היא ככר יפה
המלאה בתים עתיקים. מצד דרום של ככר זו
התרוממה החזית המקמטת והקודרת אשר ל''בית־אל'';
גגו של זה נראה כמכסה חבורות ויבלות. ולצד
מזרח ולצד מערב, בתוך ההקף הצר של העיר
העתיקה, התנשאו אל על מגדליהם של עשרים ואחד
בתי כנסיה, שונים לפי גילם, תבניתם וגדלם, החל
במגדלי בית הפעמונים אשר לסן־דני דו־פה,
הנמוכים והמתלעים וסגנונם רומני, וכלה
צריחים הזקופים אשר לסן־פיר־או־בף
ולסן־לנדרי. מאחורי נוטר־דם נראה מצד צפון המנזר על יציעיו הבנוים בסגנון הגוטי, מצד
דרום ארמון החשמן שסגנונו רומני למחצה, מצד
מזרח – הגבעה השוממה המתנשאה על פני כל
השטח. בים זה של בתים, שלחלונותיהם כותרות
גבהות מעשה תחרים באבן, קשוט שהיה מצוי
בימים ההם גם מעל אשנבי הגגות של
הארמונות, נסתמן לעין הרואה
הארמון אשר העיר פריס נתנה מתנה, בימי שרל
הששי, לאובינל דז־אורפין; הלאה מכאן נראו
גגותיהם המזפתים של צריפי שוק הירקות; והרחק
יותר – בית הדוכן החדש אשר לסן־ג’רמן לה־פיה, זה
שבשנת 1458 הרחיב את בנינו על ידי נטילת מקום
מרחוב או־פב; מעבר לשטחים פנוים נראתה פרשת
דרכים הסגורה בפני הצבור; בקצה אחד הרחובות
עמד עמוד־קלון; על פני שטח גדול נמשכה מרצפת
האבנים שהתקין פיליף אוגוסט, זו מרצפת הלוחות
הנהדרה שהיתה קבועה באמצע דרך הרוכבים
ובמאה השש־עשרה התקינו במקומה, לצערנו, את
מרצפת החול העלובה אשר קראו לה בשם ''כביש הברית''; היתה כאן חצר פנימית אחת
שוממה ובתוכה מגדל־מדרגות שקוף, אחד מאלה
שהיו מצוים לרב במאה החמש־עשרה ושריד להם
נמצא בימינו ברחוב דה־בורדונה. ואחרון אחרון – מימין לבית התפלה הקדוש, לצד
מערב, הרים ארמון המשפט מעל שפת הנהר את קבוצת
מגדליו. נד העצים אשר לגני המלך, זה שכסה על
קצה הצד המערבי של העיר העתיקה, הסתיר את אי
המעברה. ואת הנהר אשר משני צדי העיר העתיקה
לא ראו כמעט ממרום המגדלים של נוטר־דם: הסנה
נעלמה מתחת לגשריה, והגשרים נעלמו מתחת
לבתים.

וכשנפנתה העין מן הגשרים, במקום
הבתים היו כמכסי אזוב ופניהם עבשו ללא עת
בשל אדי המים, ראתה ראשונה לצד רבע הדרום
קבוצת מגדלים נמוכים ורחבי־מדה: זאת היתה שטלה
הקטנה אשר שעריה הרחבים גבלו אל קצה הגשר
הקטן; וכשהעיף הרואה את עיניו לארך השפה
ממזרח למערב, ממקום לה־טורנל עד מגדל נסל, פגע
מבטו בשורה ארכה של בתים המקשטים בגלופי
עץ, חלונותיהם מעשה צבעונין ודיוטותיהם בולטות אל
פני הרחוב – שלשלת נפתלת לאין שעור של בתי
אזרחים, הנפסקת פה ושם על ידי מבוא של רחוב וגם וגם על ידי חזיתו
או אחוריו של ארמון בנוי אבנים, זה שהיה עומד
בתוך צמת הבתים הדחוקים –על כל חצריו וגניו. על
כל אגפיו ובניניו הנטפלים אליו – כגביר בעמיו
העומד בהרחבה בין אנשי כפר. חמשה או ששה
מבין בניני הארמונות האלה עמדו על שפת הנהר
וקום נמשך מבית הלוטרינגים. זה שכמו בית
הברנדינים היה שיך לרבע הגדול שבשכנות
הנקרא לה־טורנל, ועד לארמון נסל. זה שהגדול
במגדליו שמש גבול לעיר פריס ואשר גגיו
החדים היו טובלים את כותרותיהם הכהות בזהב
השקיעה – יום יום, במשך שלשה חדשי שנה.
אגב, צד זה של הסנה הצטין בתנועת
מסחר פחות מאשר הצד השני; הסטודנטים הקימו
כאן רעש ומהומה יותר מאשר בעלי המלאכה, ומזח
השפה לא נמשך
כאן אלא מגשר סן־מיכאל עד מגדל נסל. בשאר
המקומות היתה השפה ריקה ושוממה, כמו כסביבת
מנזר הברנרדינים, או מכסה שורת בתים מערים
במים, כמו השטח שבין הגשרים השנים.

רעש גדול היו מקימות כאן הכובסות;
הללו צעקו, פטפטו, נתנו את קולן בשיר מן הבקר
ועד הערב וחבטו את הכבסים בשקידה רבה, ממש
כמו בימינו, ושמחה זו אינה מן השמחות הפחותות
שבפריס.

רבע האוניברסיטה נתגלה לעין בדמות
ערמה אחת. מראשו ועד סופו נראה רבע זה כחטיבה
מסגרת שכלה אחת. מקרוב נראו אלפי הגגות
הצפופים, שכלם צורת זוית להם והם דבקים אלו
לאלו ועשוים כביכל לפי אפנה אחת – כהמון
גבישים בני סוג אחד. החלקה הבלתי ישרה של
הרחובות לא פוררה כאן את שפעת הבתים לכל מיני
שברים השונים עד מאד בגדלם. אולמי ההוראה,
שמספרם היה ארבעים ושנים, חלקו למקומותיהם
לפי סדר ידוע, ובכל הסביבה לא היה מקום פנוי מהם.
כרכביהם של הבתים היפים, רבי ענין ורבי
צורות, נעשו כלם לפי סוג אמנות אחד, דגמת הגגות
הפשוטים שמתחתיהם, ולא היו בעצם אלא דגמאות
שונות – במעקב או ברבוע – לצורה גאומטרית אחת.
הללו סמנו את אחדותם בנסחאות שונות בלי
לערבב אותה, העשירו את אחדותם בלי להגדיש את
סאתה; שכן הגאומטריה פרושה קצב. פה ושם על
שפת הנהר השמאלית הרימו ארמונות יפים את קומת
תפארתם מעל לעליות הגגות המגונות, כגון בית
נבר, הבית הרומאי, בית רימס – כל אלה עברו מן
העולם – וארמון קלוני הקים עדין, לשמחת לבם של
כל האמנים, זה אשר לפני איזו שנים עשו מעשה
אולת במגדלו והסירו מעליו את קובעו. על יד
ארמון קלוני, בנוי לתפארת לפי צורת הקשת העגלה
אשר לסגנון הרומני, עמדו המרחצאות החמים של
יוליאן קיסר. חוץ מאלה נמצאו בסביבה זו כמה
מנזרים שבניניהם היו פשוטים יותר וגדולים יותר,
אבל דומים היו לארמונות ביפים ובמראיהם הנאצל.
המצינים שבהם היו מנזר הברנרדינים בעל
שלשת המגדלים; מנזר סן־ג’נובבה אשר שרידו
האחרון, המגדל רב הצלעות, מעורר אותנו להצטער
ביותר על הבנין שנחרב; הסורבונה, זו
ששמשה חליפות בית הוראה ובית מנזר וחלק אחד מן
הפנים שלה, המפליא ביפיו, קים עוד בימינו;
מנזר היפה, בעל ארבעת האגפים, אשר למטורינים47;
בקרוב מקום נמצא מנזר הבנדיקטים, זה שבין כתליו נקבע מקום לתאטרון – בתקופת הזמן שבין
ההוצאה השביעית והשמינית לספר זה; מנזר
הפרנציסקנים אשר לגגו היו שלשה כרכבים עצומים סמוכים זה לזה; מנזר האוגוסטינים, זה אשר כותרתו הנאוה, הנמצאת בשכנותו
של מגדל נסל, שמשה בסביבה זו
דגמה שניה למגדל רב חטובים – אם נמנה את
הבנינים מצד מערב. בתי המדעים, שהיו בבחינת
חליה מחברת בין המנזרים והעולם החיצוני,
שמשו לפי סגנון בנינם – סגנון מלא חן
שבכבד־ראש, לא מעשה הפסול הקל של הארמונות
וללא פרצוף הבניה הקשה של
המנזרים – מעין צורת מעבר בין בתי האזרחים
ובניני המנזרים. לאסוננו לא נשאר כל שריד
למצבות הבנין האלה, אשר הסגנון הגוטי הפליא
לעשות בהם ויצר חטיבה אחת משפע וצמצום. בתי
הכנסיות (הללו היו רבים ומהדרים ברבע
האוניברסיטה וגם סגנון בניתם היה כאן מרבה
צורות, החל בקשת העגלה ליוליאן הקדוש ועד
הקשת החדה לסברין הקדוש) –
בתי הכנסיות, אומר אנכי, הטביעו את חותמם על
כל המקום; כעין דמות קצב שניה בתוך האחדות
השלמה הזאת הבליטו בתי הכנסיות את עצמם גם
פה וגם שם מתוך שפע הגלופים אשר לכרכבי
המגדלים, מבין המגדלים העשויים כעין מקלעת
וקובעי האבן העולים ישר למרום. בשגם קו החזית
של אלה לא היה בעצם אלא שפע נהדר של גגות
בעלי זוית חדה.

רבע האוניברסיטה היה מקום של גבעות.
מצד דרומית־מערבית התרומם כאן הר ג’נובבה לגבה
גדול, והמסתכל ממרום נוטר־דם ראה ברב ענין
איך שהמון הרחובות, הצרים והעקמים, וגושי
הבתים הגולשים מראשי הגבעות לכל העברים
משתפעים בקו מאנך כמעט מצד ההר היורד אל
הנהר, קצתם נראים כנופלים למטה וקצתם
כמטפסים ועולים למעלה וכלם נאחזים אלו באלו.
שטף בלתי פוסק של נקדות שחורות, שנעו גלים
גלים על פני המרצפת, היה כדמות ערבוביה גמורה
לעין המסתכל: כך נראו אנשי העיר כשהביטו
בהם מגבה וממרחק.

לבסוף, דרך מפלשים שבין המון
הגגות הכרכבים ובליטות הבתים, שגרמו לו לקו
החזית הקיצוני ברבע האוניברסיטה שיתכופף
ויתעקם וישתבר – ראתה העין פה ושם חטיבת
חומה עצומה המכסה אשנת או מגדל
עגל ועבה או שער נושא צריחים, – כל אלה חטיבותיה
של חומת המבצר אשר בנה פיליף אוגוסט. מעבר
החומה והלאה הוריקו כרי דשא, התפתלו לעברים
מסלותיה של דרך המלך ונמשכו עוד בתי פרור
אשר הלכו הלך והתמעט ככל אשר התרחקה הדרך.
אחדים מבין הפרורים האלה היו גדולים: קדם כל,
השכנה סן־ויקטור שמצד לה־טורנל, זו אשר לה
גשר הקשתות על פני נהר ביבר, בית המנזר עם
כתבת מצבה לזכר לואי העבה, מגדל בן שמונה
הצלעות אשר מאגפיו היו לו ארבעה מגדלים
טנים בני המאה האחת־עשרה (בן־מגדל דומה
לאלה אשר באטנף; עדין לא הספיקו להחריב את זה); אחרי כן השכנה סן־מרסו, זו שנתקימו בה
כבר שלשה בתי תפלה ובית מנזר אחד; הלאה מכאן,
מימין הטחנה בעלת ארבע החומות הלבנות ליד נהר
ביבר, שכן הפרור אשר על שם יעקב הקדוש, זה
שסמוך לו, על פרשת הדרכים, עמד צלב יפה עשוי
אבן גזית; במקום זה ראו את בית הכנסיה הנחמד
ל שם סן־י’ק דו־פה, בנין גוטי שהיו לו בימים
ההם קשוטים משמחי עין; ועוד שם סן־מגלואר אשר ה“פנים” היפה שלו נהפך, בגזרת
נפוליון, למחסן של שחת; ועוד נוטר־דם דה־שנף,
במקום שנמצאו לוחות מוזאיקה מתקופת ביצנץ.
ולבסוף, כשנסתלקה העין מאצל בית המנזר אשר
לשרטרזים48, בנין מהדר
מתקופת ארמון המשפטים שעמד במרחב השדה
ולו ערוגות גן קטנות ותלי חרבות – חרבות פובר –
שאינם מושכים מבקרים במספר רב – הופיעו במערב
שלשת המגדלים הרומניים אשר לסן־ג’רמן דה־פרה.
השכנה סן־ג’רמן, שתושביה
נצטרפו כבר לקהלה גדולה, הכילה כחמש־עשרה
סמטות; המגדל החד לבית התפלה סן־סולפיס סמן
את אחד מגבולותיה של השכנה. כאן נסתמן לעין
התחום המרבע של ככר השוק, זה המקום המשמש
גם היום שוק בסן־ג’רמן; בקרוב מקום התרומם עמוד
הקלון של הכמר. – כעין צריח קטן ועגל המכסה
גג־בדיל בדמות חרוט. במרחק לא־רב עמדה המלבנה
ונמשך רחוב האופים, זה שהוליך לבית האופים
המחוזי, ושם עמדה הטחנה על פני הגבעה ומן
הצד עמד בית־החולים – בית קטן ודל שלא משך כלל
את העין. ואולם עין המסתכל נמשכה ביחוד אל בית
המנזר בעצמו ולא שבעה מראות בו. אין ספק כי
מנזר זה, שערכו היה רב לא רק כבית מקדש כי אם
גם כאחזת נחלה אשר בית נזיריו נבנה כמו ארמון,
עד שחשמני פריס ראו טובה לעצמם מדי הזדמן
להם ללון שם לילה אחד, אולם האכל שלו עשוי
לתפארת בידי האדריכל בונהו ויפיו ומראהו
ומקלעת גלופיו משוים עליו דמות של היכל קדש,
תא תפלה שלו נחמד למראה, אולם־השנה רחב
ידים, גניו עצומים, שער נופל לו וגשר מטלטל,
כוכי היורים עשוים כזר בחומתו ובהם תראה העין
את השדות המוריקים מסביב, בניני החצר שלו
מלאים מפה לפה מלבושי כהנה המזהירים בזינם
ובקשוטי זהבם – וכל אלה מצאו להם מקום על יד
שלשת המגדלים גבוהי הקומה שנבנו קשת עגלה
והתרוממו מעל לבנינים גוטיים – בית המנזר הזה,
אומר אנכי, נתגלה באפק כתמונה נהדרה.

לבסוף, כשהמסתכל השביע את עינו
בעיר הדרום ונפנה להביט אל שפת הנהר השמאלית,
היא העיר העתיקה, נשתנה המראה פתאם תכלית
שנוי. העיר העתיקה, שעלתה בגדלה על רבע
האוניברסיטה, היתה פחות מזה חטיבה שלמה.
לכתחלה נראתה לו כמפרדת לכמה חלקים משני
דמות. ראשית כל, מצד מזרח, בחלק העיר ששמו הוא
גם כיום הזה שם הבצה אשר שמה התעה קמולוגן
את יוליוס קיסר – שם נמצאה קבוצת בנינים הדומים
לארמונות. שפעת בתים זו הגיעה עד לשפת הסנה.
ארבעה ארמונות, הנראים כחטיבה אחת – י’ואי, סן,
ברבו ובית המלכה – תארו במי הסנה את בבואת
גגותיהם העשוים צפחה ומעטרים צריחים זקופים.
ארבעת הבנינים נמשכו מרחוב דה־רננדיר עד
מנזר הקלסטינים, זה אשר מגדלו הנחמד גבה מעל
כל הכרכבים והגגות האלה. בתי עני אחדים,
שתפסו מקום לרגלי בניני הפאר והיו מרכינים
את פרצופיהם המוריקים לצד המים, לא עכבו בפני
העין מראות את הזויות המקשטות של הארמונות, את
חלונותיהם הרחבים העוטים צלבי אבן, את שעריהם
הבנויים קשת חדה ומעטרים פסילים, את קירותיהם
אשר שפתם חדה וחטובה למשעי ואת כל המון
חמדותיה של אמנות הבנין הגוטית, זו המוכנה
כביכל בכל רגע להתחיל שוב בהרכבת צורות.
מאחורי הארמונות האלה – קצתה מחלקת ומסיגת
וכוכי יורים לה כמו למצודה, וקצתה מכנסת לבין
עצים גבוהים בדמות בנין עומד לבדד – נמשכה
החומה העצומה ורבת הדמות אשר לארמון המפליא
סן־פול, במקום שמלכי צרפת יכלו להשכין ברב
פאר והדר עשרים ושנים נסיכים שאינם פחותים
במעלה מן הדופין והדכס של ברגונדיה, אותם
ואת כל משרתיהם ומלויהם, חוץ מן הברונים
החשובים ומן הקיסר, ביום בואו להתארח בפריס,
וחוץ מן האריות אשר נקבע להם מדור מיחד בארמון
המלכות. וכאן מקום לספר, כי דירה של נסיך
הכילה בימים ההם לא פחות מאחד־עשר
חדרים, החל בחדרים מהדרים וכלה בתא התפלה,
חוץ ממסדרונות, חדרי רחצה. מרחצאות חמים וכל
מיני “חדרים מיתרים” שהיו מצויים במספר רב
בכל דירה של נסיך; חוץ מן הגנים
הפרטיים של כל אחד ואחד מאורחי המלך; ואין
לשכח את חדרי המטבח, הממגורות, חדרי
השמוש, אולמי־האכל רחבי הידים, החצרות
שמאחורי הבית ששם נמצאו עשרים ושנים חדרי
עבודה, בכלל זה גם בית האופים והמרתפים אשר לבית
המלך; וחוץ מזה היו שם כמה מגרשי־משחק,
למרוץ ולמשחק הכדור ולהתגוששות, כמו כן
בתי לול לעופות, בתי שמורים לדגים ולחיות,
רפתים וארוות, חדרי ספרים, חדרי נשק ובתי יציקה.
חטיבה מעין זו היה בימים ההם כל ארמון־מלכות,
למשל, לובר או ארמון סן־פול – עיר קטנה שוכנת לבדד
בתוך העיר העתיקה.

ממרום המגדל, שאנו עומדים עליו,
נתגלה ארמון סן־פול בדמות רבה ונאדרה, אף על
פי שנמצא מאחורי ארבעת הבנינים הגדולים,
שהזכרנו לעיל, והיה מתעלם כמעט למחצה מן
העין. אפשר היה להכיר בדיוק את שלשת חלקי
הארמון. למרות יציעי החבור, העשוים זכוכית
ועמודים, אשר שרל החמשי השכיל להקים בין
ארמונו הפרטי ובין הבנין הראשי: האחד מהם
ארמון פטי־מוסק, זה שאת גגו הקיף כזר תפארת
מעקה־אבן עשוי תחרים; בית משכנו של האב הכהן
מסן־מור, אשר נראה כמצודה בגלל המגדל הגדול,
גזוזטרות המגן, כוכי היורים, סוללות הברזל ושלט
המשפחה של האב הכהן שהיה תלוי מעל לשער
הזכסי, בין קורות הגשר המטלטל; ואחרון אחרון
–ארמון הרוזן לבית אטנף, זה שמגדל האופים שלו,
המעטר גג הרוס, נראה לעין המסתכל בכל
פגימותיו, כדמות כרבלת של תרנגל. פה ושם
עמדו בקבוצה שלשה או ארבעה אלונים שמראיהם
היה כגוף אחד, דגמת ראשים עצומים של כרובית;
ברבורים החליקו הנה והנה על פני יאורי הדגה
הזכים שהיו פרושים בין אור וצל; בזו אחר זו
נמשכו חצרות שאפשר היה להכיר מרחוק את הנוי
שבירכתיהן; ועוד שם בית האריות, בנוי קשת חדה
ונמוכה, הנשענת על עמודים קצרים לפי הסגנון
הזכסי, כלו סורגי ברזל ומלא תמיד נהם אריות;
ולרחב כל החטיבה הזאת התרומם מגדל הקשקשים
אשר על שם מרים הקדושה; מצד שמאל – בית השופט
העליון אשר לעיר פריס, וארבעה צריחים לו
מקצותיו, כלם קטנים ועשוים כזר נאוה; ואחרון
אחרון – בירכתי המקום עמד עצם הארמון סן־פול, על
חזיתו רבת הדמות העמוסה קשוטים לאין מספר, פרי
תקופה הנמשכת מימי שרל החמשי. ביניהם המון
צורות כלאים אשר דמיון האדריכלים טפל על הבית
במשך מאתים שנה – על כל בניני הדוכן אשר
לתאי התפלה שלו, כרכבי יציעיו, נסי הרוח
הרבים מספר ומתנפנפים לכל קצות השמים, ושני
מגדליו הרמים שהיו דבקים זה לזה ונראים – בגלל
גג החרוט שלהם, המקף זר של כוכי יורים –
כצריפים חדי צורה ששפתם מתכופפת כלפי
מעלה.

וכשהוסיפה העין להביט אל יציעיה של
זירת ארמונות זו, התופסת מקום רחב ידים, פגעה
לבסוף – מעבר לגיא העמק החוצה את העיר העתיקה
ומסמן את רחוב סנט־אנטואן – בבית אנגולם, בנין
רב מדות במאד מאד ובן תקופות שונות, שכמה חלקים
ממנו היו חדשים לגמרי ומזהירים בבהירותם, ולא
נראו בתוך החטיבה כלה אלא כטלאי אדם על פני
מעיל כחל, ואולם הגג הרם המתחדד להפליא אשר
לארמון החדש כלו זרוע מרזבים
מעשה מקשה ומכסה לוחות עופרת המעטרים פתוחי
נחשת נוצצים שאין קץ למספרם ולצורותיהם – הגג
המפלא, מעשה דמשק, התרומם מלא־חן מבין הריסות
הבנין העתיק, זה אשר מגדליו העבים והנושנים
נעשו מרב ימים קמורים כגיגיות, התחילו נהרסים
מאליהם מרב שיבה וכל אחד מהם כדמות כרס עבה
ומלאה שפקעה מראשה ועד סופה. מאחרי אלה
התרומם יער המגדלים החדים אשר לארמון
משפטים. כמראה הזה היה עוד במלא תבל: גם בשמבור49 וגם באלהמברה לא היה מן
הקסם והאוריריות והפלא כמו ביער זה של
מגדלים חדים, צריחי־פנה קטנים, ארבות ונסי
רוח, צורות שבלול וצורות סליל, מגדלים קטנים,
המשמשים לעשן ולאור, שנראו כעשוים מעשה חותם, ביתנים, כפות סלילוניות או
''מגדלונים'', כפי שהיו קוראים להם בימים ההם –
כל אלה שונים ומשנים לפי תארם, גבהם ועמידתם.
כל החטיבה כלה היתה מעין לוח שחמט עצום
המדה.

מצד ימין לארמון המשפט נראה את קבוצת המגדלים העצומים
וקודרי המראה הנדחקים זה לזה מתכוצים יחד
מעבר לתעלה עגלה המקיפה אותם מסביב; שם נראה
את מגדל המצודה אשר כוכי יורים לו יותר מאשר
חלונות, את הגשר המטלטל המורם תמיד ואת השער
הנופל הסגור תמיד: – זאת היא הבסטיליה. הלועים
השחורים הללו, הפעורים בין אגפי הגגות
ונראים מרחוק כעין מרזבים, אינם אלא תותחים.
בתחום התותחים האלה, בקצה הבנין הנורא, נמצא
השער סנט־אנטואן המסתתר בין שני
מגדלים.

מעבר בית המשפט מזה, עד לחומת שרל
החמשי, השתרעו כמרבדי קטיפה המון הגנים
והפרדסים אשר לבית המלך, כלם מלאים ככרי
דשא וערוגות פרחים ובאמצעיתם מסתמן, לפי המון
עציו ושדרותיו, אותו גן מהלל אשר לואי האחד־עשר
נתנו מתנה לדקטור קואקטיה. בית מצפה הכוכבים
אשר לדקטור התרומם מתוך סבך הגן כעמוד רם
ובודד אשר בית קטן משמש לו גלה. בחדר המדע הזה מצאה לה מקום
אצטגנינות אימה ונוראה.

במקום הזה משתרעת עכשו ככר
המלך. כבר הזכרנו למעלה כי אותו
רבע הארמונות שתארנוהו לפני הקורא על ידי ציון
הנקדות המסתמנות ביותר, תפס את כל שטח
הזוית המתהוה במזרח בין חומת שרל החמשי
ובין נהר הסנה. מרכזו של רבע הצפון היה מלא
בתי אזרחים. כאן נסתימו בעצם שלשת גשרי
העיר העתיקה שמצד הנהר הימני, ומאחורי גשרים
צומחים על פי רב בתים ולא ארמונות. בתי דירה אלה
אשר לאזרחים, הצפופים כתאים בכורת, הצטינו
אף הם בכל מיני דברים שביפי. גני הבתים בעיר
בירה דומים לגלים שבים: אלו ואלו נפלאים עד
מאד. ראשית כל – הרחובות. הללו, מסבכים
ומצטלבים, הוו כלם יחד המון צורות נחמדות מראה;
מסביב לבניני השוק היתה להם דמות כוכב השולח
קרנים לכל העברים. שני הרחובות סן־דני וסן־מרטן,
על כל שלוחותיהם, התרוממו בזה אחרי זה כשני
עצים גדולי נוף הכובשים את ענפיהם, בקו
משתלשל התפתלו על פני כל השטח הרחובות
דה־לה־פלטרי, דה־לה־בררי, דה־לה־טיקסרנדרי,
ועוד. היו כאן גם בנינים נאים שהתרוממו מעל
גליו הקפואים של ים הגגות. אצל גשר החלפנים,
לא הרחק מן המקום ששם רמו מי הסנה מתחת
לגלגליו של גשר הטוחנים, עמד בנין שטלה – לא
עוד המצודה מימי יוליאן הכופר, כי אם מגדל
מתקופת הפאודלים, במאה השלש־עשרה, בנוי אבן
קשה כל כך שהמעדר החד לא יכל לקצץ בו גזר
אחד כאגרוף איש. אחרי כן הופיע לעין המגדל
הנהדר בן ארבע הצלעות אשר לסן־י’ק
דה־לה־בושרי, זה שקצותיו נראו עגלים לגמרי
בשל המון הגלופים והוא נחשב כבר בימים ההם
לסגלה יקרה, אף על פי שבנינו לא נגמר עדין
במאה החמש־עשרה (חסרו לו בעקר אותן ארבע
הצורות משנות המראה הנצבות גם כיום בפנות
גגו והן מעין ספינכסים המספרים לפריס החדשה
את רזיה של פריס העתיקה. הפסל רול הציג אותן על
מכונן בשנת 1526 וקבל בשכר עבודתו עשרים
פרנק). סמוך לכאן נמצא בית העמודים הנשקף על
פני ככר גרב, הככר הידועה כבר לקורא; ושם
עוד בית הכנסיה סן־ג’רוה, אשר במשך הזמן
קלקלו את פניה על ידי פורטל עשוי בטוב טעם; ושם
בית סן־מרי, זה שהקשת החדה אשר לכפותיו דמתה
כמעט לקשת העגלה של הסגנון הרומני; ובית
סנט־יוהן אשר מגדלו החד היה ידוע לתהלה; ועוד
עשרים מצבות בנין שמזלם הרע גרם להם שיהיו
מצפינים את חמודותיהם ברחובות הקודרים האלה,
הצרים והארכים לבלי קץ. ונתאר לנו עוד בדמיון
המון פסילי הצלבים, שהיו מרבים בפנות הרחובות
יותר מאשר עמודי התליה; את בית הקברות
דז־אנוסן, שחומתו כלילת הבנין הסתמנה
במרחק, מעבר לגגות; את עמוד הקלון של השוק,
זה שרמת גגו נשקפה מבין שתי ארבות עשן אשר
ברחוב דה־לה־קופונרי; את כבש המדרגות ליד צלב
דו־טרהואר, שנמצא בפנת רחוב והיה משחיר תמיד
מרב אנשים; את הקירות העגלים אשר לשוק התבואה;
את שרידי החומה העתיקה לפיליף אוגוסט. שהסתמנו
פה ושם מתוך הבתים הנצמדים אליהם; את
המגדלים שנתבקעו בשל הקסוס; את השערים
ההרוסים; את השטחים המכסים שירי חומות חרבות;
אחרי כל אלה את הדרך ליד הנהר הזרועה אלפי
חניות ובורות דם של פושטי נבלות; ולבסוף את
שטח הנהר המכסה סירות אשר בין נמל השחת ובין
בית המשפט של החשמן – ואז יצא לנו משג כל
שהוא בדבר הרבוע הפנימי של העיר העתיקה, כפי
שהיה בשנת 1482.

חוץ משני הפרורים האלה – פרור
הארמונות ופרור בתי האזרחים – נסתמן בעיר
העתיקה עוד מדור שלישי, והוא – מזח המנזרים
הארך שנמשך בהקף מלא כמעט, ממזרח למערב,
מסביב לרבע זה, ושמש לפריס מעין חומה שניה
הנשענת בערפה של חומת המבצר וחבורה כלה
בתי תפלה ומנזרים. הנה סמוך לגן בית המשפט
של הפרלמנט, בין רחוב סנט־אנטואן ורחוב
הצלבנים הישן, נמצא מנזר קטרינה אשר גניו
העצומים נמשכו מעבר השני לחומת פריס. בין רחוב
הצלבנים הישן ורחוב הצלבנים החדש עמד ההיכל
ולו קבוצת מגדלים קודרים ורמי קומה המתרוממים
לבדד על פני ככר מקפת חומה. בין רחוב ההיכל
החדש ורחוב סן־מרטן עמד בתוך גניו
בית־המנזר סן־מרטן, זה שמצודתו ושלשלת מגדלי
הפעמונים שלו היו חזקים ויפים כמעט כמו סן־
'רמן דה־פרה. בין רחוב סן־מרטן ורחוב סן־דני
נמצא מנזר השלוש, ואחרון אחרון – בין רחוב סן־דני ורחוב מונטורגל עמד בית המנזר פיל־דיה.
מצדו של זה נסתמנו הגגות הנמוכים וחומת
ההקף ההרוסה אשר לחצר הפלאות. רק חליה זו לא
היתה קדש בכל שלשלת המנזרים.

וכמדור רביעי, השוכן לעצמו בקרב
הבתים שעל שפת הסנה הימנית ותופס את מקום
הזוית המזרחית שבין חומת העיר ושפת הנהר –
נסתמנה לבסוף קבוצה חדשה של ארמונות ובתי
תפארת הנדחקים מסביב לארמון לובר. ארמון לובר
הישן לפיליף אוגוסט. אותו בנין ענקים אשר מסביב
למגדלו האמצעי, העצום עד מאד, התרוממו עשרים
ושלשה מגדלים ראשיים, חוץ מכמה מגדלים
קטנים – בנין זה, אומר אנכי, נראה
מרחוק כלחוץ בין קומות הגג הגוטיות אשר לארמון
אלנסון וארמון פטי־ברבון. נחש עקלתון זה
שכלו מגדלים, בחן הענקים השומר על פריס
ונושא אל על עשרים וארבעה ראשים ורמות גג
עצומות, מכסות לוחות עופרת או צפחה ונוצצות מראשן
ועד סופן בברק מתכת – ארמון זה נתגלה בלי משים
כגובל את העיר הצפונית לצד מערב.

נחזר על הדברים: הנה חטיבה עצומה של
בתי אזרחים – הרומאים היו קוראים לכעין זו
בשם insula – אשר מימין ומשמאל
לה שני פרורי ארמונות, בקצה האחד ארמון לובר
ובקצה השני בית המשפט של
הפרלמנט ומצפון מתארים את גבולה המון מנזרים
ושדות נעבדים, וכל החטיבה כלה קצתה מתעלמת מן
העין וקצתה כערבוביה רבת גונים; ומעל לאלפי
הבנינים, שגגותיהם העשוים לבנים או צפחה
נמשכו בשורות משנות וארכות עד מאד, התרוממו
מגדלי הפעמונים המגונים וכלילי הכפות
לארבעים וארבעה בתי הכנסיות אשר על שפת
הסנה השמאלית; רחובות אין מספר עוברים בתוך או
גובלים את הקצוות; מצד אחד החומה הגבוהה
המעטרת צריחים רבועים (ברבע האוניברסיטה היו
צריחי החומה עגלים), ומצד שני הסנה רבת
הגשרים הזרועה המון סירות פורשות מפרשים –
כזאת היתה העיר הצפונית במאה החמש־עשרה.

מעבר החומה השני נדחקו שכנות אחדות
מלפני השערים, אבל הללו לא היו מרבות וצפופות
כמו ברבע האוניברסיטה. מאחורי הבסטיליה רבצו
כעשרים בתים דלים מסביב לבנין הגזית המפלא
של קרוא־פובן מסביב לעמוד הזקוף של המנזר
סנט־אנטואן דה־שנף; מאחרי אלה – פופינקור
המסתתר בין שדותיו; והלאה – לה־קורטיל, כפר
נעים המלא בתי מרזח; והשכנה סן־לורן, זו
שמגדל בית התפלה שלה נראה מרחוק כמצטרף
אל חצי המגדלים אשר לשער סן־מרטן; במרחק לא
רב נסתמנו לעין הפרור סן־דני והסביבה רבת
הישוב של סן־לדר; ליד שער
מונמרטר השתרעה השכנה גרנג’־בטליר המקפה
חומה לבנה: מאחורי זו – פרור מונמרטר, זה הכיל
לפנים במספר רב גם בתי תפלה וגם טחנות ולא
קים בידו אלא את הטחנות בלבד, כיון שעם
האזרחים בימינו מבקש רק את מזון הגוף. לבסוף
ראתה העין מאחרי הלובר, בין כרי הדשא, את
הפרור סנט־הונורה הגדול למדי בימים ההם; מזה
והלאה השתרעו שדותיהם של פטיט־ברטן
ומרשה־או־פורסה, מקום שם נמצא הכבשן הנורא
שבו היו נשרפים מזיפי המטבעות; בין מקום
הישוב הנקרא לה־קורטיל ובין סן־טורן, בראש רמה
המשתרעת במרחב השדות, הבחינה העין בדמות
בנין אחד שמראהו היה מרחוק כבית עמודים רעוע
העומד על יסודות הרוסים, – אבל זה לא היה הפרתנון
ולא בית מקדש של צאוס: – זה היה
מונטפוקון50.



ואם לאחר שמנינו בשם בנינים רבים
כל כך –בעצם, רק לשם סקירה קלה – לא גרמנו לידי
כך, שדמותה הכוללת של פריס נטשטשה לעיני
רוחו של הקורא בה במדה
שהוספנו לגולל אותה, אז נחזור עכשו על האמור
בדברים מעטים. באמצע תשכן לה העיר העתיקה,
מראה כצב־ענקים וגשריה מחספסים הבנוים לבנים
דמות גלים להם מתחת לשריונות הגב של הגגות
האפורים. משמאל תראה עיננו את רבע הדרום בדמות
רבוע שכלו אבן, כלו מצק, מעבה ומלא על
גדותיו; מימין נראה את חצי העגול הרחב אשר לרבע
הצפון, הדומה ביותר לבליל שכלו מצבות־בנין
וגנים. שלשת התחומים האלה המלאים בתים – העיר
העתיקה, רבע הדרום ורבע הצפון – המון רחובות לאין
מספר חוצים אותם בדמות עורקים. באמצע, לכל מלא
ארכם, שוטפת הסנה, ''הסנה הנותנת מחיה'', כפי
שקורא לה האב הכהן דו־בריל, ושטפה נחסם
על־ידי איים, גשרים ואניות שיט. מסביב ישתרע
מישור רחב ידים הזרוע אלפי שדות והמון כפרים
נאים; משמאל – איסי, בנב, בוג’ירר, מונרוג'
וג’נטילי, זה אשר לו המגדל העגל והמגדל ישר
הצלעות, ועוד; מימין כעשרים מקומות ישוב אחרים,
החל בקונפלן וכלה בביל־ל’אבן. באפק ראתה העין
שלשלת גבעות שנמשכה בעגול כשפתו של מקוה
מים. במרחק, לצד מזרח, נראה לאחרונה המקום
ונסן על שבעת מגדליו ישרי הצלעות; מדרום –
ביסטר ומגדלו הקטן והחד; מצפון – סן־דני
ומגדלו הבוקע שחקים; ואחרון אחרון, לצד מערב –
סן־קלו אשר שם מגדל צופים. כזאת היתה פריס
בשנת 1482, מדי הבט עליה הקאת ממרום מגדליו
של נוטר־דם.

וזאת היא העיר אשר ולטר אמר עליה, כי
''בתקופת לואי הארבעה־עשר לא נמצאו בה אלא
ארבע מצבות בנין'', לאמר: כפת הגג אשר
לסורבונה, ול דה־גרס, הבנין החדש של הלובר,
והרביעי, אם אינני טועה, ארמון לוקסנבורג. ואולם
לאשרנו חבר ולטר גם את ''קנדיד'' ואיש בכל
האנשים אשר מימות עולם לא ידע כמוהו את צחוק
השטן אשר ללעג. דבר זה מראה לנו דרך אגב, כי
אפשר לו לאדם שיהיה גאון גדול ולא יבין בסוג
אמנות שאינו לפי רוחו. וכי מוליר בשעתו לא כנה
את רפאל ואת מיכאל אנג’לו בשם
המנ’ארים51 של תקופתם'' וחשב לכבדם בזה כבוד מרבה?

ואולם נשוב אל פריס ואל המאה החמש־עשרה.

פריס שבתקופה זו היתה לא רק עיר יפה,
כי אם גם עיר שכלה חטיבה אחת, פרי האמנות
וההסטוריה של ימי הבינים, ספר־קורות הכתוב אבן.
עיר זו עצבה אז רק על ידי שני סגנוני בניה:
הסגנון הרומני והסגנון הגוטי המקדם; שכן לשכבה הרומאית לא היה כבר זכר
בימים ההם, חוץ מן המרחצאות ליוליאן קיסר
שהעידו על תקופתם מבעד לנדבכי התוספת הרבים
של ימי הבינים. ובנוגע לשכבה הקלטית – לא
מצאו שרידים לה גם בשעת חפירת בארות.

כעבר חמשים שנה, משהתחיל הרנסנס
לצרף אל אחדות זו, שהיתה גם רבת צורות, את השפע
המפלג של צורותיו המזהירות
בשלל דמיון, את הרוממות הקרה אשר לקשתותיו
העגלות בנות הסגנון הרומאי, את משטר העמודים
היוני וכפות הקשת בטעם הגוטי המאחר, את
מעשה הפסול השופע חן וכלול בכל זאת בצורתו
ואת המון הגלופים ופטורי הציצים, אף התחילה
לחבר אליה, בתקופת לוטר, את סגנון הבניה של
עובדי האלילים – נעשתה פריס אולי יפה עוד יותר, אף
כי לא הופיעה לעין ולחושים קצובה כמו קודם. ואולם
תקופת פאר זו חלפה עד מהרה: הרנסנס השליט את
עצמו בכל; הוא לא הסתפק בבנינים שבנה, אלא
רצה גם להרס בנינים; אם כי באמת לא מצא לעצמו די
מקום פנוי. משום כך לא שמרה פריס על אפיה
הגוטי אלא במשך זמן קצר. לא הספיקו להעמיד על
תלו את בית הכנסיה סן־י’ן דה־לה־בושרי, עד
שהתחילו להרס את בנין הלובר הישן.

מאותו זמן ואילך התחיל הכרך הגדול
משנה את פניו מיום ליום. פריס הבנויה בסגנון
הגוטי, זו שקברה תחתיה את פריס הרומנית,
התחילה אף היא נכחדת מן העולם: אבל מה טיבה של פריס
זו שבאה במקום הקודמת?

את פריס מתקופת קטרינה לבית מדיצ’י
אפשר להכיר על פי ארמון טיולרי; פריס מתקופת
הנרי השני – על פי בית מועצות העיר: שניהם בנוים
עוד בסגנון נשגב עד מאד; פריס של הנרי הרביעי
נותנת את אותותיה על ככר המלך, במקום שחזית
הבתים, הבנויה לבנים, אחוזה בקצותיה אבן קשה
וגגות הצפחה יורדים על בתים בני שלשה צבעים;
פריס מתקופת לואי השלשה־עשר נכרת על פי ול דה־גרס שבנינו לחוץ ומסרבל ועל
פי צורות הקמרון הדומות לאזני סלים ועמודיהן
תפוחים כביכל וכפותיהן כמעשה חטוטרת; אחרי
אלה פריס של לואי הארבעה־עשר דמותה כבית
האינולידים, המפלג בגדל ובעשר ובזהב ונסוך
רוח קרירות, פריס של לואי החמשה־עשר נכרת בבית
הכנסיה סן־סולפיס העשויה סלילים כעין השבלול,
קשורים, דמיות עננים, סלסולי קשוט דקים
כחוטים, – הכל מעשה סתות באבן; פריס של לואי
הששה־עשר – על פי הפנתאון, אינו אלא חקוי
גרוע לבית הכנסיה על שם פטרוס ברומא (הבנין
שקע תחתיו באלכסון וקוי התבנית לא הועילו
הרבה לתקלה זו); את פריס מתקופת הרפובליקה
אפשר להכיר על פי בית המדעים לרפואה, בנין
המשמש בליל עלוב לסגנון היוני והרומאי
ודומה לקולוסיאום או לפרתנון במדה שחקת צרפת
משנת III דומה לחקי מינוס, –
האדריכלים קוראים לסגנון זה בשם ''סגנון
סידור52"; פריס של נפוליון
מראה את דמותה בככר ונדום: מקום נשגב – עמוד
ברונזה עשוי מתותחים; ואחרון אחרון – פריס של
שיבת המלכות נכרת בבורסה, זה אולם העמודים
המזהיר בלבנוניתו ומעטר כותרת חלקה לגמרי, –
וכל החטיבה כלה היא רבוע שבנינו עלה כעשרים
מליון.

כל אחת ממצבות הבנין האלה יש לה
לוי של בתים הדומים לה לפי הסגנון והצורה
והמצב, ומי שיש לו טביעת עין יכיר את קבוצות הבתים האלה, המפזרות
בכל רבעי העיר, וידע להגדיר אותן לפי גילן.
המבין יבין לדעת את רוח התקופה ואת אפי המלך על
פי מכוש של דלת.

פריס שבימינו אין לה אפוא סגנון כולל
אחד. זהו אסף דגמאות אשר תקופות שונות השתתפו
ביצירתו, והיפות שבדגמותיו עברו ובטלו מן
העולם. עיר הבירה אינה גדלה אלא לפי מספר
בתיה. והבתים הללו מה מכערים
הם! אם הדבר ימשך כך גם להבא, עתידה פריס
ללבש צורה חדשה בכל תקופה של חמשים שנה.
מסבה זו פוחתת והולכת מיום ליום חשיבותן
ההסטורית של בניניה. מצבות הבנין נעשו דבר
יקר מציאות, ואין איש שם על לב כי שפעת הבתים
עלולה לבלע אותן לאחר שכבר הסתירה אותן מעין
רואים. לאבותינו היתה פריס של אבן, לילדינו לא
תהיה אלא פריס של גיר.

בדבר מצבות הבנין הקימות בפריס
של ימינו לא נאמר אלא מלים אחדות. אבל אין להוציא
מזה מסקנה, כי אנו אומרים להפחית את ערכן. הרי
בית הכנסיה סן־ג’נובבה, מעשה ידי סופלו, הוא
חלת אבן אשר אין כמוה ליפי בכל החלות של חג
המולד. הארמון אשר ללגיון הכבוד הנהו אף הוא
מלאכת מחשבת של נחתמים. הכפה אשר לבנין
שוק־התבואה דומה לכמתה של סיס אנגלי התלויה
בראש סלם גבה. המגדלים של סן־סולפיס הם
כשתי חליליות אדרות, וצורה זו אינה גרועה
משאר הצורות: רשת הטלגרף המשפעת מוסיפה
לגגיהם של אלה חן מיחד. הפורטל של סן־רוך אין שני לו בבחינת היפי, חוץ מן
הפורטל של סן־תומא. אף הלז יש לו מרתף אשמנים
מלא פסילים ויש לו ארגז קדשים עשוי עץ ומצפה
זהב. ועוד כמה דברי פלא ראוים להיות נזכרים.
המגדל העומד בסבך הגן הבוטני ודאי שיצא
מידי גאון. ובנוגע לארמון הבורסה, זה
שאולם־עמודיו הוא מעין צורה יונית, הקשת העגלה
לשעריו ולחלונותיו היא רומנית וכפתו הגדולה,
הדומה לאזן הסל, היא בבחינת צורה של רנסנס – הרי
ארמון זה הוא בלי ספק בנין מתקן שסגנונו זך
טהור: ראיה לדבר אתיקה53 זו
המשמשת לו עטרה והיפה מכל האתיקות של אתונא – קו ישר ונחמד הנפסק פעמים על ידי ארבות עשן
מלאות חן. ואם נשים אל לב, כי סגנון הבניה הוא טוב
וישר במדה שהבנין מגלה מאליו לכל עין את
התעודה שלשמה נוצר – לא נשתומם ביותר על
בנין ארמון מלך העלול לשמש בית נבחרים, בית
מועצות של עיר, גמנסיון, בית־ספר לרוכבים, בית־ספר
למדעים, מחסן, בית משפט, בית נכאת, קסרקטין,
מצבת קבר, היכל תפלה או תאטרון, אלא שבינתים
הוא משמש בית בורסה. ואף גם זאת: כל מצבת בנין
ראוי לה שתהא ראויה לאקלים המקום. ובאמת אנו
רואים כאן התאמה לגבי אקלימה הקר ומרבה
הגשמים של ארצנו. גג הבנין הוא שטוח כמעט,
דגמת הגגות שבארצות המזרח, ומסבה זו
מכרחים לטאטא מעליו בחרף את השלג. ואת התעודה,
אשר דברנו עליה למעלה, ממלא הבנין באפן
יוצא מן הכלל: הוא משמש בורסה בצרפת ועלול
לשמש בית־מקדש ביון. אמנם האדריכל יגע כמה
יגיעות עד שהסתיר את לוח השעון העלול לפגם
בקו היפה של החזית. ואולם תמורת זה נבנתה
מסביב לבית שדרת עמודים – מקום פמבי לסרסורי
הבורסה העושים שם את להטיהם בימי החגים.

ובכן, כל הבנינים האלה הם בלי ספק
מעשה תפארת. ואם נוסיף לזה את המון הרחובות שיש
בהם יפי וענין ורבוי גונים, אז נחליט בלי ספק
כי מראה פריס ממרום מגדל פורח יש בו כל מה
שיש בלוח השחמט – המון קוים ושפע של פרטים,
רבוי תמונות, פשטות נשגבה ויפי המביא לידי
תמהון.

ואולם אם גם תשתאו עד בלי די לפריס
של ימינו – שובו לכם בכל זאת לפריס של המאה
החמש־עשרה, הקימו אותה שוב בדמיונכם, תנו יומם
את עיניכם בשדרה נפלאה זו המלאה ראשי צריחים,
מגדלי מקדשים ומגדלי פעמונים; צקו באמצע
העיר העצומה את שטף הסנה הרחב אשר צבעו
ירקרק־כתם ומנצנץ יותר מעור הנחש; חלקוהו לפי
האיים; תנו לו להתפתל מתחת לגשרים; תארו
כנגד שמים כחלים את חתוך הפנים הנאה, בעל
האפי הגוטי, אשר לפריס העתיקה; תנו לו לשרטוט
זה שיזוח בתוך ערפלי חרף התלוים מעל ארבות
עשן רבות מספר; כנסו את העיר לתוך ליל אפלה
והשתאו אל האור והצל המשחקים חליפות בתוך
הסבך אשר לבתים הקודרים; הורידו עליה קו ירח
אשר יגדיר תחומים לא־ברורים ויבליט מתוך הערפל
את כפתוריהם העצומים של המגדלים: ואולי תשובו
ותשוו לנגדכם את שרטוט זה שבלילות, תחזו
מתוך צללים את אלפי הזויות החדות אשר לגגות
המגדלים ולכותרות הבתים ותהיינה כחדשות
בעיניכם; שוו את שרטוט העיר כנגד שמי הערב
אשר מראהם כעין הנחשת ויהי שבור קוים יותר
מאשר קו הסנטר של כלב־הים: – ואז תעריכו את
האחת מול השניה!

ואם יש את נפשכם לקבל מפריס העתיקה
את הרשם אשר מנעה מכם פריס החדשה, עלו לכם
השכם בבקר, באחד מימי חג הפסח או השבועות, על
אחד המקומות הרמים אשר תוכלו
לראות משם את כל העיר, ותנו את אזנכם לשמע אל
צלצול הפעמונים. עם צאת השמש תעבר חרדה אחת
בכל אלף בתי הכנסיות. בראשונה יעברו צלילים
בודדים מבית מקדש לבית מקדש, כמעשה מנגנים
המעוררים זה את זה להתחלת נגינה. ופתאם תראו (יש
רגעים ששמיעת האזן היא בבחינת ראיה) והנה על
כל מגדל מתרומם עמוד קולות ומתעלה ענן של
צלילי קצב. בראשונה תרחף הלמות כל פעמון אל מול
השמים המזהירים כשהיא טהורה ופרושה כביכל מכל חברותיה; אחרי כן
מתחילים הקולות מתאחדים ומתגברים, מרגע לרגע
גוברת אחדותם עד שהם נעשים חטיבה אחת של זמר
אדיר. עכשו אין זו אלא שפעה אחת אדירה של קולות
ערבים העולה מתוך מגדלים רבים לאין ספר,
משתפכת על אפסים, נעה גלים גלים, מדלגת מעל
פני העיר והלאה ושולחת למרחקים את הלמותה
המחרישה אזנים. ואולם ים זה של צלילים קצובים אינו כשל ערבוביה
גמורה. גפ בזמן שהוא עצום ועמק עד בלי די יש בו
עדין מן הצלילות: אתה רואה איך שכל קבוצת קולות
עולה לבדד כלפי מרום ונפרדת מעל שטף הלמותם של
הפעמונים. כמו כן אתה יכל להבחין בהלמות־הצמד
של פעמון גס ופעמון דק, זו הנותנת חליפות קול
כבוש וקול צורח; אתה רואה צלילי
אוקטבה הנתזים ממגדל אל השני; לעיניך יעלו
המכניפים והקלים מתוך פעמון הכסף והכבושים
והכבדים יפלו מתוך פעמון העץ; אתה יכל
להשתאות אל שפע הקולות העולה ויורד בלי הפוגות
בפי שבעת הפעמונים אשר לסנט־איסטש; ויש
יעברו לעיניך ברעש צלילים בהירים אשר יתארו
שלשה או ארבעה צינצנים מזהירים ויעלמו כקרני
ברקים. הנה שם למטה זמר צורח ומרעיש אזנים,
הלא הוא המנזר סן־מרטן, פה הקול המאוס והרוטן
אשר לבסטיליה, מעבר השני המגדל העצום של
הלובר ולפעמונו קול בריטון. זמר הפעמונים, הבא
מארמון המלך, שולח בלי הפוגות על סביבו סלסולים
מזהירים, ולתוך אלה מתכנסים בקצב הולך וחוזר
הקולות ההולמים אשר לפעמון הגדול בנוטר־דם,
וקולות דומים למכות הקרנס ההולך על גבי סדן
מתיז ניצוצות. מזמן לזמן יגיעו לאזניך צלילים
מערבים מפי שלשת הפעמונים אשר לבית הכנסיה
סן־ג’רמן דה־פרה; ויש אשר שטף הקולות האדירים
יתפלג ויפנה דרך לקול הסיום הבא מתא התפלה
אשר על שם מרים הקדושה, הקול המנצנץ ובא כאגד
קרנים שלוח מכוכב אש. מתחת כל אלה, במעמקי המעמקים שטים הקולות,
אתה שומע את הזמרה הפנימית של בתי התפלה, זו
היוצאת דרך פתחי הכפות המזדעזעות.

אכן זאת היא אופרה שכדאי לשמע אל
רנתה. כיום עולה על פי רב רעש מפריס; זאת היא
העיר המדברת; בלילה אתה מוצא את העיר הנושמת;
כאן היא העיר המזמרת. תן אפוא את אזנך לשמע אל
הלמות הפעמונים, העלה על גבי זו בדמיונך את
המיתם של חמשים רבוא אנשים, את התאניה
הבלתי פוסקת אשר לגלי הנהר, את נהמת הרוח
אשר אין לה קץ, את הנגינה הרחוקה והעמקה אשר
לארבעת היערות הפרושים על גבעות האפק כדמות
מנענעים עצומים של עוגב; עמם בהמון צלצולים זה,
דגמת תמונה שמעלים עליה צבעים עמומים, את כל
הקולות הפרועים והגסים, ואחרי כל אלה התודה
ואמר אם ראית בעולם דבר־מה מפלג, מרהיב, מזהיר
ונאדר כשפעה זו של צלצולים והלמות זו של
פעמונים, כשטף הנגינה הלז, כרבבת קולות
המתכת הללו היוצאים מפי חלילי האבן אשר קומתם
שלש מאות רגל; כעיר זו אשר נהפכה לתזמרת;
כסמפוניה זו אשר קולה כקול הסער!






ספר רביעי

א. לבבות טובים


בקר נאה אחד, בראשון לשבוע הנקרא
קוזימודו ושש־עשרה שנה לפני שארע ספורנו,
הניח מי שהוא ילד חי בנוטר־דם, לאחר שכלתה שם
התפלה, ושם אותו בעזרה על המטה הנצבת מצד
שמאל למול “התמונה הגדולה”, היא תמונת כריסטוף
הקדוש אשר כנגדו כורע פסל האבן של האביר
אסר – החל משנת 1413, עת שהעמידו
יחד את הקדוש ואת החסיד. מקום זה שמש בימים
ההם בית קבול לילדים אסופים שהפקרו לרחמי
הבריות. כל מי שרצה בא ונטל אותם מכאן. ליד
המטה היה קבוע אגן נחשת ולתוכו היו נותנים את
כסף הנדבות.

אותו יציר חי, שהוטל על הקרש ביום
קוזימודו שנת 1467, עורר כנראה במדה מרבה את
תשומת לבם של האנשים המעטים אשר התאספו
מסביב למטה. רב הנצבים היו בנות המין היפה:
כלן כמעט נשים זקנות. ארבע כאלה נראו
בשורה הראשונה כשהן גחונות על גב המטה, ועל
פי חלוקיהן האפורים אפשר היה להכיר כי הן
שיכות לכת של נזירות. אין טעם לדבר שאמנע מן
הדורות הבאים את שמותיהן של הנשים השתקניות
והכבודות הללו. הנה הם: אגנס לה־הרם, יוהנה
ה־לה־טרם, הנריט לה־גולטיר וג’ושר לה־ויאולט
– ארבעתן אלמנות וחברות לכת הנזירות
שעל יד בית התפלה אטין־אודרי, וכלן עזבו את
מנזרן ברשיון הגבירה ולפי חק התקנות של פטר
ד’אילי והלכו לשמע אל הדרשה אשר
בנוטר־דם.

הנזירות הכשרות הללו התנהגו אמנם
ברגע זה לפי תקנותיו של פטר דאילי, אבל הן
הלכו בשרירות לבן הטוב עליהן ועברו על מצות
השתיקה – תקנה חמורה זו
שהתקינו לשם הנזירים מיכאל ברך והחשמן מעיר
פיזא.

“וכי מה דבר זה בעיניך, אחות חביבה?”
אמרה אגנס לג’ושר מדי התבוננה באסופי הקטן
שהיה נבהל מרב העינים הצמודות אליו וצרח
והתפתל על פני המטה.

“סמן רע הוא לנו,” אמרה יוהנה, “שהתחילו באים לעולם ילדים כאלה.”

“אין אני מבינה בטיבם של ילדים,” השיבה
אגנס, “ואולם חושבת אני שבילד זה אסור
להסתכל.”

“אין זה ילד כלל, אגנס.”

“הרי זה בן קופים עלוב,” הפטירה ג’ושר.

“אין זה אלא פלא,” השיבה הנריט לה־גולטיר.

“הרי הפלא השלישי במנין,” ענתה
אגנס, “מצום הראשון ועד עכשו, לא עברו עוד שמונה
ימים מעת שאותו לגלגן, המתלוצץ בעולי הרגל,
קבל את ענשו בידי שמים בזכות גבירתנו מרת
אוברויליה; וזה היה הפלא השני בתקופת
החדש.”

“דמות מפלצת הוא ולא אסופי,” הפטירה שוב יוהנה.

“צריחתו יש בה להחריש אזני חזן,” הוסיפה ג’ושר לדבר. “בלם פיך, צרחן קטן!”

“ועל מפלצת כגון זו עוד יאמר, כי מורנו
החשמן מרימס שלחה מתנה למורנו החשמן מפריס!”
הוסיפה לה־גולטיר וספקה כפים.

“לפי דעתי,” אמרה אגנס לה־הרם, “אין זה יציר אדם אלא ולד של חיות או ממזר של יהודים
– בקצור, משהו שאינו שיך לעם
הנוצרים, ומצוה להשליכו אל המים או אל
האש.”

“ואני מקוה,” ענתה לה־גולטיר, “כי איש לא יאספנו אל ביתו.”

“אי שמים!” קראה אגנס, “לבי על
המיניקות היושבות בבית האסופים, זה הבית
שבקצה הסמטה ליד הנהר, סמוך ממש לדירתו של
כבוד החשמן! אוי להן מיניקתה של מפלצת זו! טוב לי
מזה להיניק ערפד.”

“כמה תמימה היא עדין לה־הרם עלובה זו!”
ענתה יוהנה, “וכי אין עיניכן רואות, אחיותי
החביבות, כי יציר שקוצים זה הוא כבן ארבע, לכל
הפחות, והוא מתאוה לצלי יותר מאשר לחלב השדים
שלכן?”

המשקץ הקטן לא היה באמת עולל בן
יומו (אף אנו לא היינו מונעים את עצמנו מלקרא לו
בשם זה). זה היה גוש קטן, ישר צלעות כמעט,
שפרכס ברב כח והיה תחוב כלו, חוץ מראשו
הבולט החוצה, בתוך שק המסמן בחתימת השם של
האדון גיליום שרטיה, הוא החשמן של פריס בימים
ההם. הראש היה משהו מכער למדי; לא ראו בו אלא
סבך של שערות אדמות, עין אחת ופה בעל שנים.
העין הזילה דמעות, הפה שאג והשנים כאלו לא
השתוקקו אלא לנשך. וכל החטיבה כלה פרכסה
בתוך השק, לגדל תמהונו של ההמון אשר נתרבה
בלי הרף ונתיצב מסביב במעגל.

הגבירה אלומז לבית גונדלוריה, אשה
עשירה ממשפחת אצילים שצעיף ארך ירד לה על
פאר ראשה העשוי בדמות קרן ועל ידה התנהלה
ילדה יפה כבת שש, עמדה מלכת בעת שעברה על
פני המטה והתבוננה רגע ביצור המסכן, בעוד
אשר נכדתה רבת החן פלר דה־ליס לבית גונדלוריה,
הלבושה משי וקטיפה, נטפלה אל הלוח הצמוד אל
מטת העץ. שרשומה עליו הכתבת “ילדים אסופים”,
והוליכה את אצבעה הזעירה והנחמדה מאות
לאות.

“אכן,” אמרה הגבירה והפנתה את ראשה
מתוך בחילה, “עד עכשו אמרתי שאין מביאים הנה
אלא ילדים.” היא פנתה ללכת והטילה לתוך אגן
הנדבות דינר זה שהשמיע את צלצולו מבין
הפרוטות וגרם להן לנזירות שתפקחנה את עיניהן
לרוחה.

לאחר רגע עבר על המקום סופר המלך, מר
רובר מיסטריקול הנכבד והמלמד, כשידו האחת
אוחזת ספר תפלה רב־מדות והשניה אוחזת
באשתו (מרת גילמט לה־מרס), והוא מוליך אחריו
באפן כזה את מדריכיו השנים, את הרוחני ואת
הגשמי.

“אסופי!” אמר האיש לאחר שהתבונן רגע
בדבר, “אין זאת כי אם אספו אותך ליד
לגטון54 הנהר!”



“אין רואים אלא אחת מעיניו,” הפטירה מרת גילמט, “עינו השניה מכסה בתלתול.”

“אין זה תלתול,” השיג מר רובר
מיסטריקול על דברי אשתו, “אלא ביצה שנמצא
בתוכה בן־שדים, וכך הלאה.”

“כיצד אתה יודע את זה?” שאלה מרת גילמט לה־מרס.

“אני יודע את זה לנכון,” ענה סופר המלך.

“אדוני הסופר,” שאלה ג’ושר, “יחוה לנו נבואה בדבר עתידו של אסופי זה, כביכל.”

“אני מנבא לו כל מיני אסונות,” ענה מיסטריקול.

“רבון עולמים!” קראה זקנה אחת מבין
הקהל, “וכי לא די לנו במגפה של השנה העברה
ולא די לנו שהאנגלים רוצים, לפי השמועה, להוריד
המון גיסות ליד הרפלי.”

“מתוך כך אולי לא תבוא המלכה בחדש
ספטמבר לפריס,” הפטירה אחרת, “והרי מצב המסחר
הוא שפל מאד!”

“לדעתי,” קראה יוהנה, “מוטב היה להם
לתושבי פריס להטיל בן־כשפים זה על חבילת זרדים
ולא על המטה.”

“על חבילת זרדים היפה לשרפה,” הוסיפה הזקנה נפך משלה.

“כך אומר השכל הישר,” הפטיר מיסטריקול.

זה כמה רגעים הקשיב כמר צעיר אחד אל
שיחת הנזירות ואל דבריו הנחרצים של סופר
המלך. מראהו הפיק כבד־ראש, מצחו היה רחב, מבטו
חד ועמק. הוא פנה לו דרך בדממה בין ההמון,
התבונן ב“יציר הכשפים” ונטה עליו את ידו. הדבר
נעשה באמת בדי שהות אחרונה; קהל ירא־שמים זה
כבר כון את לבו “לחבילת זרדים היפה
לשרפה”.

“אנכי אאסף אלי את הילד הזה,” אמר הכמר.

הוא הטילו בגלימת הכהנה שלו ונשא
אותו מן המקום. הנצבים הביטו אחריו בעינים
תמהות. כעבר רגע נסתלק הכמר דרך בן־השער
האדם, זה שהיו עוברים בו בימים ההם מבית
הכנסיה אל המנזר.

אחרי כן, כשעבר התמהון הראשון,
גחנה יוהנה דה־לה־טרם על אזנה של
לה־גולטיר:

“הלא כבר אמרתי לך, אחות חביבה, כי כמר צעיר זה, מר קלוד פרולו, חשוד על כשפים.”




ב. קלוד פרולו


ואמנם קלוד פרולו לא היה אחד האנשים המצוים.

הוא נולד למשפחה בינונית, מסוג
המשפחות אשר לשון הדבור התפלה במאה העברה
נקבה להן שם כולל: “מעמד אזרחים נכבד” או “מעמד
אצילים פחותי דרגה”. משפחתו קבלה בירשה מן
האחים פקלה את האחזה טירשף, מן הנכסים
הכפופים לחשמן של פריס. בגלל בתיה, עשרים
ואחד במספר, נלחמו ביניהם עורכי־דין במאה
השלש־עשרה כמה וכמה מלחמות לפני משפט
הכהנה. בהיותו בעל הקנין לאחזה זו נכלל קלוד
פרולו במספר בעלי האחזה, “עשרים ואחד כפול
שבעה”, שרשו לקבל מס קרקעות בפריס ובנותיה;
וזה גרם ששמו היה רשום כמה זמן בספר הגניזה
השמור בסן־מרטן דה־שנף, בין בית טנקרויל
השיך למרן פרנס לה־רי ובין בית המדרש הנקרא
טור.

עוד בילדותו יעדו אותו הוריו למעמד
הכמרים. למדוהו קרא בספרי רומאים; שננו לו כי
הוא מחיב להוריד את עיניו ולהשפיל את קולו. עודנו
ילד רך וכבר הסגר בידי אביו לבית המדרש טורשי
הנמצא ברבע האוניברסיטה. כאן נתבגר בין סדור
התפלה ובין ספר המלים.

הוא היה אמנם ילד עצוב ושקט, שאהב את
הלמודים ותפס אותם על נקלה; בשעות הפגרה לא
הרים את קולו עד כדי צעקה, לא שתף את עצמו כמעט
במשתאות רבי ההוללות שברחוב פואר, לא הבין את
רוש המלים “dare alapas et copillos laniare55” ולא פעל שום דבר במרידה של שנת 1463, זו
שסופרי הקורות מתארים אותה מתוך כבד־ראש גמור
בשם “המהומה הששית ברבע האוניברסיטה”.
לעתים רחוקות היה מלגלג על התלמידים העניים של
מונטגו “בגלל גלימות הכמתה” שלהם או על
תלמידי־חנם של בית המדרש דורמן בגלל
שערותיהם הגזוזות למשעי ובגלל מעיליהם בני
שלשה הקצוות, אלה שהיו עשוים, לפי הכתוב
בתעודות החשמן דה־קטר־קורון, שלשה מיני
אריג – כחל־כהה, כחל־בהיר וסגל.
לעמת זה הרבה לבקר בכל בתי האולפנא, לגדולים
ולדרדקים, שברחוב סן־י’ן דה־בובה. הסטודנט
המקדים בבית־הספר סן־ונדרג’זיל, שנשען אל
אחד העמודים ממול הקתדרה של האב הכהן הקורא
שעור במשפט הכנסיה, היה תמיד קלוד פרולו, על
ידו הקסת העשויה עצם הקרן, קצה עטו בין שניו,
כתבו במקום הבליה שעל הברך והוא משיב בימי
החרף את הבל פיו כנגד אצבעותיו. התלמיד הראשון,
שנפגש לו בכל שני לשבוע למר מיל מאיסליה,
דקטור למשפט הכנסיה, כשהוא נושם ושואף ליד
השערים הנפתחים של בית המדרש של
סן־דני – היה קלוד פרולו. לפיכך גדל המלמד בן השש־עשרה בתאולוגיה – ברזיה ובמשפטיה ובפלפוליה – והיה יכל לסתם בתורתו את פיו של
אב־כנסיה ואב־כהן ודקטור מסורבונה.

לאחר שקנה דעת בחכמת התאולוגיה,
נתן את לבו ללמד את משפט הכנסיה. יצא מידו
הספר Madister Sententiarum“” ונכנס
לידו “ספר החקים לקרל הגדול”; הוא שגה הרבה
בתורה ושנה הלכות על גבי הלכות: את משנת
תאודורוס, החשמן אספליס, ואת משנת בוררדוס,
החשמן מורמיזא, ואת משנת איבס, החשמן משרטר,
ונוסף על אלה – את קבץ הדינים של
גרטיאן, זה שתורו הגיע אחרי ספר החקים לקרל
הגדול; וכמו כן את קבץ הדינים לגרגור התשיעי,
ואחרון אחרון – את אגרות הכהנה
של הונוריוס השלישי. הוא למד לדעת ולהבין את
התקופה הארכה והנסערת שעברה על המשפט,
האזרחי והדתי, לרגלי התפתחותו – בעמל ובמלחמה – מתוך התהו ובהו של ימי הבינים – היא
התקופה שהחשמן תאודורוס פתח אותה בשנת 618
והאפיפיור גרגור הביא אותה לידי סיום בשנת 1227.
לאחר שידע על בריו את משפט הכנסיה, פנה אל
למודי הרפואה והאמנות. הוא למד את טיבם של
הסממנים ורפואות המשחה; נעשה ממחה לכל מיני
קדחת ודחיסות, לפצעים וצביות. יעקב מאספר היה
ממנה אותו לרופא, רישר הלן – למנתח. הוא השיג בזו אחר זו את כל
בחינות הלמוד והתורה ואת כל המעלות אשר
למדעי האמנות. הוא למד שפות: רומאית, יונית
ועברית, – מקדש בן שלש קדשות,
שלא היה פתוח בימים ההם אלא ליחידי סגלה.
נפשו להטה מתאות התורה ולבו הלך אחרי
חמדותיה. בן שמונה־עשרה סים את הלמודים בכל
ארבע מחלקות האוניברסיטה; האברך כאלו לא ראה
בחיים אלא מטרה אחת: את המדע.

בתקופה ההיא, בערך, פרצה מגפת
הדבר, לרגלי השרב ששרר בקיץ 1466, והמיתה
במחוז המשפט של פריס כארבעים אלף איש ויותר,
וביניהם, כפי שמספר יוהן מטרוי, את “מרן ארנול,
האצטגנון של המלך, איש טוב וגם פקח ואוהב
בדיחות”. ברבע האוניברסיטה פשטה השמועה, כי
המגפה חזקה ביותר ברחוב טירשף. ושם, בקרב
נחלתם, התגוררו הוריו של קלוד. בפחד גדול נחפז
הסטודנט הצעיר ללכת לבית הוריו. כשבא לשם ראה
והנה הוריו מתו כבר בלילה הקודם. אחיו הקטן,
השוכב בחתוליו, היה חי עדין וצעק כנעזב בתוך
העריסה. זה היה השריד האחד לכל משפחתו; האיש
הצעיר שם את הילד בזרועותיו ונסתלק מן המקום
כשהוא שקוע בהרהורים. עד הנה לא חי אלא בקרב
המדע, עכשו נתגלגלו חייו לתוך המציאות.

האסון הזה סמן פרק חדש בחיי קלוד.
בן תשע־עשרה נתיתם מהוריו והעמד, כדין הבכור,
בראש המשפחה – לפיכך ראה את
עצמו נקרע בכח אכזרי מעל התורה ומשלך אל עולם
המציאות. מתוך רחמים נתמסר בחבה גדולה לאחיו
הקטן: – לבו התענג עכשוב מדה
יתרה על אהבת אדם חי, מאחר שלא שגה עד הנה אלא
באהבת ספרים.

קלוד התמכר לחבה זו בכח מיחד: לבו
הצעיר שגה בה כמו באהבה ראשונה. בילדותו
נקרע מעל הוריו בלי הכירם כמעט, נכלא בבית מנזר
ונעקד אל ספריו, לא ידע אלא את כסף המדע
והתורה, טפל רק ברוחו המתחנכת על המדע, דאג
רק לכח דמיונו המתחזק מתוך למודים – על כן לא פנה כל הימים ההם אל לבו. עכשו
נהפך לאיש אחר בשל אחיו הקטן, היתום מאב
ומאם, בשל עולל זה שנתגלגל עליו לפתע פתאם.
הוא הבין לדעת, כי יש עוד דבר בעולם חוץ מחקירות
הסורבונה וחרוזי הומרוס; כי האדם צריך לנטיות
הלב; כי חיים ללא רך וללא אהבה אינם אלא מכונה
חדלת רגש, הומיה ומפרכת. הוא התעה את עצמו
להאמין – שכן גיל זה אינו מחליף את שגיונותיו אלא בשגיונות חדשים – כי רק קשרי הדם והמשפחה הם הכרחיים,
וכי אהבתו אשר ירחש לאחיו הקטן תספיק לו
לכל ימי חייו, והוא נתמסר ליוהן הקטן
שלו בכל התאוה המצויה אצל נפש שהשיגה כבר
עמקות והיא כלה כסף ועצמה. נפשו התעוררה עד
היסוד בה בשל יצור מסכן זה, חלש ויפה, בהיר
ואדמוני ומתלתל שער, בשל יתום זה שאין לו כל
תומך אלא יתום אחר, וכיון שהיה איש הוגה מחשבות
לכן נתן עכשו את כל מחשבתו על הילד יוהן
והרהר בו מתוך רחמים רבים. הוא נשא עליו יגון
ודאגה כעל יציר חלש וקרוב ללבו במאד; הוא
שמש לילד משהו גדול מאה: הוא נעשה לו לאם.

יוהן הקטן נתיתם מאמו בזמן שהיה
יונק שדים; קלוד נתן לו מינקת. מחוץ לנחלת טירשף
קבל קלוד, כירשה מאביו, גם את אחזת הנחלה
לה־מולן, השיכת למגדל המרבע ג’נטילי: זאת
היתה טחנה שעמדה על גבעה ליד הארמון ונשסטר.
אשת הטוחן היניקה כאן את ילדו הטוב למראה;
המקום לא היה רחוק מרבע האוניברסיטה. קלוד עצמו
הביא אליה את יוהן הקטן.

מעכשו, לאחר שהכניס את עצמו בעל
כבד, השקיף על החיים מתוך כבד־ראש. לא רק מקור
שעשועים היתה לו המחשבה בדבר אחיו הקטן, כי
אם גם מטרה בדרך למודיו. הוא החליט בנפשו
להתמכר לעתיד זה, שגזרו עליו משמים, ונדר
שלא ישא אשה ושלא יהיה לו ילד אחר על אחיו זה
הקטן ואשרו וגורלו. זכיותיו, תורתו ומעמדו
כאחד הנוחל אחזה בשם החשן מפריס – כל אלה פתחו לו לרוחה את שערי הכנסיה.
בן עשרים נעשה כהן לפי פקדה מיחדת של
האפיפיור ושמש בנוטר־דם כצעיר כל הכמרים.
ועכשו, כאשר נשתקע עוד יותר בספריו האהובים
ולא היה מפסיק ממשנתו אלא כדי לצאת לשעה קלה
לאחזה לה־מולן, גרמה לו תערבת זו של למודיות
ואמץ רוח, שאינה מצויה אצל אנשים צעירים לימים,
כי יעריצוהו וישתאו אליו כל באי בית התפלה.
פרסומו עבר את סף בית התפלה ופשט בקרב העם, עד
אשר נעשה במקצת, כמשפט הימים ההם, מעין
פרסום של קוסם.

והנה באותו יום ראשון הנקרא
קוזמודו, כשגמר לפני המזבח המיחד לכך את
התפלה הנערכת למאחרי המתפללים, נתעוררה
תשומת לבו למראה הנשים הצרחניות שהתאספו
בהמון מסביב למטת האסופים.

הוא נגש אל היציר הקטן והאמלל בו
ברגע שנתכו על הלז כל מיני שקוצים
ואיומים.

הסכנה הקרובה, הכעור ואפיסת כל
עזרה, הרעיון בדבר אחיו הקטן והמחשבה אשר
הגידה לו פתאם, כי גם אחיו יהיה יתום כזה אם הוא,
קלוד, ימות – כל אלה נגעו מאד עד
לבו: רחמים גדולים נתעוררו בקרבו והוא אסף אליו
את הילד.

כשהוציא את הילד מתוך השק ראה, כי
כעורו של זה הוא גדול באמת עד למאד. אותו בן־שדים
קטן יבלת גדולה צמחה לו מעל לעינו השמאלית,
ראשו נתקע לבין כתפיו, עמוד השדרה שלו
נתעקם, על לוח לבו בלטה עצם החזה ורגליו היו
עקמות, אבל הוא נראה כמלא כח חיים; אמנם אי
אפשר היה להבין את הגמגום היוצא מפיו, אבל
צריחתו כשהיא לעצמה העידה על כח ובריאות גם
יחד. למראה הכעור הזה המו רחמיו של קלוד עוד
יותר; והוא נדר בלבו כי מתוך אהבה לאחיו הקטן
יגדל את האסופי, כדי שזכות זו תעמד לו ליוהן
הקטן, וכל שגיונותיו העתידים לבוא יהפכו עליו
לטובה. הוא כאלו הניח למשמרת פעל־ברכה על שם
אחיו הקטן; זה היה מעין מטען של מעשים טובים
שהוכנו על ידו בעוד מועד, מעשים טובים שנועדו
להיות פקדון ליום שהשובב הקטן יהא חסר את
המטבע הזאת, – הפדיום היחידי המתקבל בשערי גן־העדן.



הוא הביא את האסופי לטבילה וקרא אותו בשם קוזימודו56; אפשר שהוא
כנה את הילד על שם יום המצאו, ואפשר שרצה
לרמז כי היצור הקטן הזה הוא כעין בעל־מום ואין
צורתו שלמה. אותו קוזימודו, עור עין ונושא
חטוטרת ועקם רגלים, לא היה באמת אלא דומה כמעט
לבן־אדם.




ג. Immanis pectoris kustos, immanior

ipse57


והנה בשנת 1482 עמד כבר קוזימודו
בתקופת הבגרות. זה כמה שנים שמש שומר
פעמונים בנוטר־דם. בזכות אביו האומן אותו, קלוד
פרולו, שנעשה אב־כהן ביוזס בזכות אדוניו בעל
האחזות לואי מבומון, זה אשר בשנת 1472, לאחר מותו
של ידידו אוליביה לה־דן, הוא הספר אשר ללואי
האחד־עשר המולך בחסד עליון.

קוזימודו שמש אפוא מוליך־פעמונים בנוטר־דם.

במשך הזמן נתהוה קשר בן־קימא בין
שומר הפעמונים ובית הכנסיה. המסכן הלז,
המגרש מקרב העולם על ידי אסונו הכפול שעשה
אותו כאחד שתוקי ובעל־מום, ונדון מילדותו
להכלא במעגל־משנה זה אשר אין ממנו מוצא
– אמלל זה הרגיל את עצמו שלא ישים לב
לעולם הנמצא מעבר לחומות הקדש אשר בצלם מצא
מקלט. נוטר־דם שמש לו חליפות, לפי סדר גילו
והתפתחותו, ביצה, קן, בית, עיר מולדת
ומלא־עולם.

אין ספק בדבר, כי בין היצור הזה ובית
הכנסיה נתקימה התאמה שבמסתורין, התאמה
שנוצרה מבעוד זמן. עודנו ילד קטן, המתהלך
בחשאי, כמתפתל ומדלג מתחת לכפות הקודרות,
והוא נראה, בפרצופו פרצוף אדם ובתאר אבריו
שיש בהם מן החיה, כשרץ אשר שרץ בפעל ממש
על פני קרקע זו, הטחובה והאפלולית, במקום
שצללי הכותרות אשר לעמודים הרומניים תארו
כל מיני דמיות מפליאות.

לאחר כמה זמן, כשהצמיד את עצמו
כעין מכונה אל מוט הפעמון ונדנד את עצמו לכאן
ולכאן כדי לנענע את הפעמון, היה בעיני קלוד, הוא
אביו האומן אותו, כילד שפתחה לשונו והוא מתחיל
לדבר.

והואיל והוא למד לדעת יותר ויותר את בית
הכנסיה, היה חי בו את חייו וישן בו את שנתו,
לא יצא כמעט מפתחו החוצה ומסר את עצמו בכל שעה
ושעה להשפעתו, לפיכך הגיע במרוצת הזמן לידי
כך שנעשה דומה לו, השקיע בו עצמותו ונהיה
כביכל לחלק משלים של הבית. הליטות שבגופו
כאלו התאימו לזויות המתרחקות של הבנין,
והוא נראה לא רק כתושב הבית, אלא כמהותו של
אותו בית אשר לבש צורה וגוף. אפשר כמעט לאמר,
כי הוא קבל את צורת הבית כשם שהשבלול מקבל
את צורת ביתו שבו הוא יושב. הלז שמש לו דירה,
מאורה, קלפה. הוא נקשר אל בית התפלה העתיק
מתוך התאמה כה טבעית ועמקה, דבק אליו מתוך
קרבות נפש מגנטית ונעשה דומה לו עד כדי כך,
שלבסוף נהיה מעין שבלול היושב בנרתיקו; בית
התפלה החרוש קמטים שמש לו מעין עמוד
שדרה.

אין צרך לאמר לקורא, כי אין הכל
פשוטו כמשמעו בציורים אלה שאנו משתמשים
בהם כדי לסמן את הקשר – המוזר, המתמיד, הבלתי אמצעי והטבעי כמעט – שבין אדם ובית כנסיה. וכמו כן אין צרך
לספר עד כמה הכיר אדם זה לדעת את כל הבית
במשך הימים הארכים אשר חי אתו יחד ללא הפרד.
הבית היה שלו בשלמות; קוזימודו ירד בזחילה
לכל מעמקיו ועלה בכל מרומיו. פעמים אין מספר
טפס ועלה בחזית הבית ובכל רמותיה והוא אינו
נאחז אלא בבליטות אשר לפתוחי האבן. המגדלים,
אשר על פני שטחם החיצוני טפס קוזימודו לעתים
קרובו כאותה לטאה המחליקה על פני חומה
מאנכת, – המגדלים האלה, אשר
גבה ויראה ומורא להם והם דומים לתאומי ענקים, לא
הפחידוהו, לא גרמו לו אימה או סחרחרת. כשראוהו
מטפס עליהם בקלות ובמנוחה היו אומרים, כביכל,
כי הוא אמן אותם לכך. כיון שהיה מטפס ומקפץ
לאין שעור והיה מתרוצץ על פני התהומות אשר
לבית האדיר, נעשה דומה במקצת לקוף וליעלת
הסלעים, או לילד בן ארץ קלבריה היודע לשחות
בטרם ידע ללכת ומשתעשע בים בעודנו רך
וצעיר.

ולא גופו בלבד, אלא גם נפשו היתה
טבועה בחותם הבית. מה היה טיבה של נפש זו? לאן
פנתה מגמתה, כיצד נצטירה צורתה מתחת
לקלפה הסגורה ובמסבת חיים זו שכלה בדידות?
לא קל לקבע בזה הגדרות. קוזימודו בא לעולם
כשהוא עור עין אחת, גבן ופסח. בעמל רב
ומתוך סבלנות מרבה הקנה לו קלוד פרולו את כשרון
הדבור. ואולם פרענות חדשה נתגלגלה על האסופי
המסכן. לאחר שנעשה מוליך־הפעמונים בנוטר־דם
בשנת הארבע־עשרה לחייו נטפל עליו מום חדש,
נוסף על מומיו הראשונים – עור התף
שבאזניו פקע מהלמות הפעמונים: הוא נעשה חרש.
לפתע פתאם נסגר לעולמים בנפשו גם השער
האחרון הפונה לצד העולם.

וכשנסגר שער זה נעלמה מנפשו של
קוזימודו גם הקרן האחרונה הזורעת אור וגיל.
נפשו שקעה לתוך ליל מחשכים. התוגה הכבדה,
אשר שתה על האמלל, נעשתה מעתה עולמית דגמת
כעורו. ונוסף על כך היה כמעט לאלם בעקב
חרשותו. כשנתגלה לו דבר חרשותו קבל על עצמו
שתיקה, כדי שלא ישמש מפגע לצחוק, והוא לא
הפריע את שתיקתו אלא לעתים רחוקות ורק בזמן
שנמצא ביחידות. מרצונו הטוב כפת שוב את לשונו,
לאחר שקלוד פרולו שחרר אותה ברב עמל. לבסוף
נעשה דבורו, שלא בא אלא בשעת הכרח, קשה
ומגמגם, והיה דומה לדלת שציריה כסו
חלדה.

ואלו חדרנו לתוך נפשו של קוזימודו
מבעד לקלפה החיצונית, הקשה והעבה; אלו יכלנו
לסיר את מעמקיו של יציר זה, בעל הצורה הפסולה,
לזרע אור על פני מדוריו האטומים, לגלות את
תוך־תוכו הנעלם מכל עין, להגיה את חריציו
האפלים ואת מחבואיו המפלאים ולהאיר באור פתאם
את הנפש הכבולה אשר במעמקי המערה
הזאת, – כי אז ראינו את הנפש
המסכנה והנה היא רצוצה ועלובה ולקויה כאותם
אסירי בית העופרת שבונציה, שהכרחו לשבת
בתבת אבן צרה וזקנה קפצה עליהם מתוך מצב
כפיפה העושה את הגוף כשני חלקים.

ידוע הדבר כי בגוף לקוי שוכנת נפש
לקויה. קוזימודו לא הרגיש כמעט כי בקרבו
רוחשת נפש אטומה היצורה לפי מראהו החיצוני.
רשמיו נעשו שברירים לפני שהגיעו את תפיסתו.
מחו היה מתוך מיחד במינו: הרעיונות יצאו
מקרבו בדמות הפוכים. המשג, הנוצר מתוך
הסתכלות מטעית, בהכרח שהיה מוזר ומעקם. וכל
זה גרם להמון בלבולי־חושים, להמון טעיות מצד
השכל השופט, להמון דלוגי־מחשבה שהסתמנו
בהם חליפות אולת וטרוף.

הדבר האחד, שנגרם לו לקוזימודו על
ידי הסתכלות מזיקה זו, היה המבט המטרף. הוא לא
קבל כמעט מן הדברים שום רשמים בלתי אמצעיים.
העולם החיצוני נראה לו מרחק יותר מכפי שהוא נראה
לנו.

ועוד דבר נגרם לו על ידי מצב נפש עלוב זה: טיבו נעשה רע.

ואמנם הוא נעשה מרשע מפני שנהפך
והיה לפרא אדם; והוא נהפך והיה לפרא אדם מפני
שגופו היה לקוי במומים. בטבעו היה הגיון כמו
בטבע יתר האנשים. והכח הכביר אשר לגופו גרם
אף הוא לרשעותו: “Malus puer robustus”58 – אומר הובס. ואולם אין
לקפח זכות בריה: אפשר שיצר הרשעות לא היה
נטוע בו מטבעו. מיום שבא בקרב בני האדם חש
את עצמו מבזה, נקלה ומתעב, וברבות הימים ראה את
כל הפגעים האלה במו עיניו.

כל זה גרם לו שיעלים את פרצופו מעיני
הבריות: הוא מצא בבית הכנסיה את כל עולמו. עולם
זה היה מלא פסילי שיש, מלכות, קדושים וחשמנים,
וכל אלה, למצער, לא הטילו בו את לגלוגם, אלא
אצלו לו בחשאי רחמים טובים. הפסילים האחרים,
פסילי השדים והמחבלים, לא שמרו לו שנאה;
שהרי קוזימודו היה מן הדומים להם. להפך, הללו
לגלגו בודאי על האנשים האחרים. הקדושים שמרו
לו ידידות והעתירו עליו את ברכותיהם; וגם שדי
השחת היו ידידיו ומגניו. ומשום כך היה כורע
פעמים שעות רצופות ליד אחד מפסילי האבן האלה
והרבה אתו שיחה מתוך התבודדות. ואם נתקל בו
מי־שהוא לפתע פתאם, נחפז וברח משם כאוהב
שנתפס במקום האהבים.

בבית הכנסיה מצא לא רק חברת רעים, כי
אם גם את כל העולם ואת כל הבריאה כלה. הוא לא
בקש לעצמו נופי־אילנות אחרים חוץ מאלה המזהירים
בשלל צבעים על פני חלונות בית הכנסיה, לא
בקש אלא את הצל היורד ממקלעת העלים העשויה
אבן, מקלעת זו המלאה צפרים ועוטרת את הכפתור
אשר לעמודים הזכסיים; הוא לא בקש לעצמו הרים
אחרים מחוץ למגדלים העצומים אשר לבית הכנסיה
וימים אחרים מחוץ לפריס המכה גלים לרגלי
המגדלים האלה.

ואולם בבנין זה, שהיה לו בבחינת אם,
נמצא דבר־מה האהוב עליו ביותר, המעורר את נפשו
ונותן כח לכנפיה אשר עלפו במסתרים –
הלא הם הפעמונים. הוא אהב אותם, חלק להם
לטיפות, הרבה אתם שיחה והבין את לשונם. לכלם
נודעה חבה ממנו – החל בפעמונים
נותני הזמר אשר במעלה הבית ועד הפעמון הגדול
אשר לכותרת הגג הקדמית. מגדל הפעמונים
הפנימי ושני המגדלים הראשיים היו לו בבחינת
כלובי־צפרים אדירים, והמזמרים שבתוכם –
חניכיו הנותנים את זמרתם רק לשמו.
והרי אלו היו הפעמונים שהביאו אותו לידי חרשות;
ואולם יש שהאם אוהבת ביותר את הילד הגורם לה
יסורים יתרים.

מובן מאליו, כי אזנו לא היתה מסגלת
לשמע אלא את קול הפעמונים. מבחינה זו אהב את
הפעמון הגדול אהבה יתרה. בין משפחת
הולמי־הלמות אלה ראה כטוב לפניו את הפעמון
הגדול, זה שהיה מקפץ ומדלג סביבו בימי החגים.
בת־הלמות זו שמה היה מרים. היא שכנה לבדה
במגדל הדרומי עם אחותה י’קולין, זו הקטנה
ממנה ותלויה על ידה במסגרת קטנה יותר. אותה
י’קולין נקראה על שם אשתו של י’ן מונטגו, הוא
האיש שנדב את הפעמון לבית הכנסיה; ואולם זכות
זו לא עמדה לו אחרי כן כשעלה לגרדם
במונפוקון59. במדדל השני
נמצאו ששה פעמונים אחרים, ויתר ששת הפעמונים
הקטנים היו תלוים במגדל הפנימי יחד עם
פעמון העץ, שלא היה מצלצל אלא בערב הפסח.
חמשה־עשר פעמונים היו לו אפוא לקוזימודו
בהרמונו, אבל הפעמון הגדול היה חביב עליו יותר
מכלם.

מה גדולה היתה שמחת קוזימודו ביום שהפעמונים נתנו הלמות רוממה!

בו ברגע שקבל רשות מן הסגן ושמע מפיו את המלה “עלה!” – מיד טפס
ועלה במדרגות הנפתלות אשר למגדל חיש קל
מאיש היורד בהן. חסר־נשימה היה נכנס לתא
המרומים אשר לפעמון; רגע אחד התבונן בפעמון
מתוך יראת כבוד ואהבה; אחרי כן פנה אליו בדברי
חה, לטף אותו ביד כשם שמלטפים סוס אהוב
העומד לצאת לדרך רחוקה. לאחר שחלק את מנת החבה
הראשונה פנה אל הפעמונים שבדיוטה העליונה
וצוה להם שיתחילו בדבר. הללו נתלו על צדם,
הסליל השמיע קול שריקה, נרתיק המתכת העצום
התחיל מתנועע לאטו. קוזימודו היה מלוה את
הפעמון בעיניו כשהוא אחוז רעדה. והנה הכה
הענבל מכה אחת על דפן המתכת והרעיד את
הקוריה אשר מתחת לרגלי קוזימודו. ואף קוזימודו
נזדעזע להלמות הפעמון.

“החפזו,” קרא קוזימודו ונתן את קולו
בצחוק מטרף. בין כה וכה והפעמון הגדול הגביר
את תנועתו, וככל אשר הרחיק לעוף לצדדין כן גדל
הברק בעיני קוזימודו. והנה הגיע הפעמון לידי
מעופו הדול ביותר; המגדל נזדעזע כלו על
קירותיו, עופרת גגו ואני הגזית שלו. הרעדה
אחזה כאחת את עמודי המסד ואת פתוחי האבן אשר
לקובע הגג. קוזימודו תסס כלו מרב התרגשות;
היה רץ לצדדין וחוזר אל מקומו, וכל גופו היה מרעיד
יחד עם המגדל. הפעמון המסתער והמתהולל העיף
חליפות אל שני קירות המגדל את לוע המתכת שלו,
זה שהקיא את רוח הסערה הנשמעת במרחק ארבעה
מילים. קוזימודו נתיצב כנגד הלוע הרחב; הוא כרע
על ברכיו, התרומם על רגליו עם כל הכאה חוזרת של
הפעמון, בלע את ההלמות האדירה, היט חליפות אל
הככר המלאה אדם, אשר השתרעה לרגליו בעמק
של מאתים רגל, ואל לשון המתכת אשר הרעימה מדי
רגע ברגע על אזניו. זאת היתה השפה היחידה
הנשמעת לאזניו, הצליל האחד הפותח לפניו את
הדממה. כאן ראה לעצמו רוחה, דגמת צפור המפליגה
בקרני השמש. ופתאם דבקה בו הוללות הטרוף
אשר לפעמון; מראהו נעשה משנה; כאותו עכביש
האורב לזבוב כן צפה לקראת הפעמון העובר ביעף
והיה מתנפל עליו מתוך הסתערות־פתאם. וכך,
כשהוא מרחף על פני תהום ונקלע לכאן ולכאן בד
בבד עם מעוף הפעמון, היה תופס בבדל אזנה של
מפלצת מתכת זו, סוגרה בין ברכיו, מדרבן אותה
באנקול שבידו ומכפיל את כח ההלמות על ידי
דחיפה גדולה שבכל כבד גופו. ואותה שעה, עם
רעידת המגדל, היה קוזימודו שואג וחורק את שניו,
שערותיו האדמות סמרו על ראשו, חזו התרומם והמה
כמפוח, עינו ירתה ברקים, והפעמון־המפלצת
הלך לרגליו את הלמותו הסוערת; אין זה עוד הפעמון
הגדול אשר לנוטר־דם ואין זה עוד קוזימודו, כי אם
מחזה דמיון, ערבוביה, סער, טרוף של סוס מחמת
מהומה, רוח ערטילאית הצמודה אל אכף מתעופף, יצור
פלאי שחציו פעמון וחציו בן־אדם, מין
אסטולף60 אים הדואה באויר על פני סוס בעל כנפים העשוי מתכת.

יצור מוזר זה נסך רוח חיים מיחד במינו
על כל ההיכל. אפשר לומר, אם נדבר בלשון אמונות
ההבל של ההמון, כי אד רזים שפע ממנו וחיה את
אבני נוטר־דם ומלא עוית חיים את חריצי הבית. אם
רק נמצא קוזימודו בבית הכנסיה אז האמינו רבים,
כי הפסילים אשר ביציעים ובשער מלאים תנועה.
וידיו אמנו באמת את הבית כשם שמאמנים יצור
מבין ומקשיב; הוא היה מעורר אותו לתת את קולו
האדיר, הוא נשתלט בקרבו ונהיה לשכינת
המקום. דומה היה כי קוזימודו נפח רוח חיים
בבנין העצום. מציאותו הרגשה בכל מקום, הוא
הופיע בעת אחת גם פה וגם שם, ומעל שיא אחד
המגדלים נתגלה לעין הרואים הנפחדים גמד מוזר
אשר טפס והתפתל, זחל על ארבע, שלשל את עצמו
מצד חוץ על פני התהום, דלג מבליטה לבליטה והיה
בודק את חלל הגוף של אחד הפסילים: זה היה
קוזימודו המבער אחרי קני עורבים. ובעוד רגע
והנה נמצא באחת הפנות יצור פלאי, כורע תחתיו
וקודר לנפשו: זה היה קוזימודו השקוע בהרהורים.
ועוד מעט ומעל מגדל נראתה דמות גוף, ראש אדיר
ואגד אברים מתפתלים, והיא מתנודדת בכל כחה
בקצה אחד העמודים: זה היה קוזימודו המנענע
פעמונים לתפלה. ובלילות היו רואים פעם בפעם
כעין דמות מפלצת על גבי המעקה הקל והפתוח
שמסביב למגדלים: אף זה היה הגבן השוכן
בנוטר־דם. ברגעים כאלה, לפי דברי השכנים,
התעלם על פני הבית כלו משהו שלא מעולם זה,
כלו רז וכלו אימה; פה ושם פערו הפסילים את
פיהם ופקחו את עיניהם; הכלבים שבהם נבחו, וכל
הנחשים והדרקונים השומרים על הבית
מסביב – לחשו בלשונם. ואם קרה
כדבר הזה אור לחג המולד, בזמן שהפעמון הגדול
השמיע כביכל קול חנוק מדי קראו את המאמינים
לתהלוכת הנרות אשר עם חצות הלילה, אז לבשה חזית
הבית החשכה מראה מוזר עד מאד, והיה דומה, כי
השער הגדול בולע את המוני האנשים והכותרת
אשר עליו מביטה בהם כעין רואה. וקוזימודו לבדו
היה הגורם לכל אלה. במצרים היה נחשב לאל
המקדש הזה; בימי הבינים אמרו עליו כי הוא
הרוח הרעה אשר למקום: והוא היה הנפש השוכנת
בבנין.

אלה היודעים כי קוזימודו ראה כאן חיים – יש שהם רואים עכשו את
הבית כריק, כחסר נפש, כגלם בלי רוח חיים.
מרגישים כי היה כאן דבר־מה ונעלם לבלי שוב.
הגוף האדיר נפח את נפשו; הוא נעשה שלד; הרוח
יצאה ואיננה, אין רואים אלא את המקום אשר שם
שכנה רוח זו לפנים. הבית דומה עכשו לגלגלת
מתה שנשארו לה חורי העינים, אבל הללו אין בהם
כל מבט חיים.




ד. הכלב ואדוניו


ואולם איש אחד היה שונה בעיני
קוזימודו מיתר האנשים; את האיש הזה לא התהלך
קוזימודו בעקבה ובאיבה ואותו אהב כמו את בית
מקדשו, ואפילו יותר מזה: שם האיש היה קלוד
פרולו.

הדבר פשוט עד מאד. קלוד פרולו אסף
אותו אל ביתו, נהיה לו לאב, כלכל וגדל אותו.
בילדותו, בשעה שבקש מפלט מפני ילדים או
כלבים, היה רגיל להתכנס לבין ברכיו של קלוד
פרולו. מפי קלוד פרולו למד את הדור, את הקריאה
ואת הכתיבה. ואחרון אחרון – קלוד
פרולו הפקיד אותו על הפעמונים. והפעמון הגדול
היה לגבי קוזימודו בבחינת יוליה לגבי
רומאו.

ומשום כך רחש לב קוזימודו תודה
עמקה ועזה לאין קץ; ואף על פי שמיטיבו הראה לו
לעתים קרובות פנים נסוכים קדרות ויהירות והיה
מדבר אליו בלשון קצרה וקשה, כדרך שליט, בכל
זאת לא התכחש קוזימודו אף רגע אחד לרגש זה של
הכרת טובה. קוזימודו שמש לאב הכהן עבד נכנע,
משרת מקשיב, כלב שומר. לאחר ששומר הפעמונים
המסכן נתחרש, יצרו להם השנים שפת־סמנים
מפלאה שהיתה מובנת רק להם לבדם. וכך יצא הדבר,
כי קוזימודו לא היה לו שיח ושיג אלא עם האב
הכהן בלבד. בכל העולם היו לו עכשו רק שני
דברים שאליהם היה קשור; נוטר־דם וקלוד פרולו. האב
הכהן שלט בשומר הפעמונים שלטון בלי מצרים,
ושומר הפעמונים היה מסור לאב הכהן במדה שאין
למעלה ממנה. קוזימודו היה מוכן להפיל את עצמו
אל התהום מראש המגדלים של נוטר־דם – אלו נתן לו קלוד סמן לכך ואלו שער
קוזימודו כי זה יגרם לאב הכהן קורת־רוח. כעין
דבר פלאי היה צפון בכל העצמה הגופנית הזאת של
קוזימודו שלא נוצרה כביכל אלא לשמש בן־אדם
אחר. ודאי שהיתה כאן מסירות ילד לגבי אביו
והתמכרות עבד לגבי רבו, אבל כאן נראתה כמו כן
פעלת הקסם אשר קסמה נפש אחת לשניה. יצור
עלוב, מגשם וכבד תנועה הרכין את ראשו ועמד
כמתחנן בפני רוח רוממה ועמקה אשר יתרון כח
לה ויתרון מעלה. ואולם הסבה העקרית לכל אלה
היתה הכרת הטובה, הכרת טובה לאין קץ, הנעלה על
כל משל ודמיון. האין מדה טובה זו ראויה
שיחשבוה בכלל המדות המשבחות של בני־האדם?
לפי זה מתר לנו לומר, כי מעולם לא אהב שום כלב או
סוס או פיל את אדוניו ככל אשר קוזימודו אהב את
אדוניו.




ה. המשך הפרק המספר על אדות קלוד פרולו


בשנת 1482 היה קוזימודו כבן עשרים
שנה וקלוד פרולו היה כן שלשים ושש שנים. האחד
נעשה גדול, השני נעשה זקן.

קלוד פרולו לא היה עוד הסטודנט התמים
הלומד תורה בבית המדרש טורשי, האברך המכלכל
ברחמים ילד קטן, הפילוסוף הרך בשנים וגדול
בהזיה, זה שידע הרבה דברים והיה בור בכמה
דברים אחרים. עכשו הוא כמר קפדן, מהגן ונזעם,
רועה נשמות, האב הכהן מיוזס, הסגן השני
לחשמן, ממנה על שני מחוזות כהנה, מונשרי
ושטופור, ועל מאה ושבעים וארבעה כמרים. הוא היה
איש קודר המעורר יראת כבוד, וכל נערי המקהלה,
הלבושים כתנות דוכן ומעילים, ומזמרי התפלה
שבנוטר־דם, הם אנשי חבר הנזירים על שם
אוגוסטינוס הקדוש – כלם היו
אחוזי רעדה כשראו אותו מהלך לאטו מתחת
לקשת הגבוהה אשר לדוכן, מראהו אומר גאון,
דמותו כאיש שקוע בהרהורים, ידיו שלובות וראשו
מורד לארץ עד כדי כך, שלא נראה לעין אלא מצחו
הרם והעוטה קרחת.



וזאת להוסיף, כי דום61 קלוד פרולו לא חדל מלמד תורה את אחיו
ומדאג לחנוכו, – שני דברים
שמלאו את כל חייו. אבל במשך הזמן זרקה כאן
מרירות בענינים ערבים אלה. ברבות הזמן, אומר
פאולוס דיאקונוס, יסריח גם השומן. הקטן יוהן
פרולו, המכנה דה־מולן על שם המקום שבו נתחנך,
לא הלך בדרך אשר התוה לו אחיו הגדול. קלוד
פרולו קוה לראות את חניכו ירא שמים ומקשיב, אוהב
תורה והולך בדרך הישר. אבל אחיו הקטן היה
בימי גדולו כאחד העצים הרכים הממרים את פי
הגנן ומטים את עצמם מתוך עקשנות אל הצד אשר
משם יבואו אליהם אור ואויר, – האח
הקטן הטה אפוא את נופו ועשה את המון ענפיו היפים
והעבתים רק לצד עצלות, בטול תורה ופריצות. הוא
היה במלא המובן שד משחת והשביע את קלוד
פרולו מרורים, לעמת זה היה עליז וזריז ושעשע על
ידי כך את אחיו הגדול. קלוד מסר אותו לבית המדרש
טורשי, אשר שם הוציא גם הוא את ימי ילדותו מתוך
למוד תורה ויראת שמים; והוא הצטער על הדבר
שבית מקדש מעט זה נושא עכשו חרפה על השם
פרולו, לאחר שהשם הזה גרם לו פעם כבוד. משום
כך היה מטיף לעתים קרובות באזני יוהן דברי
מוסר קשים וארכים, שלא היו מטילים על הלז כל
אימה. למרות כל אלה היה השובב הקטן בעל לב טוב,
כפי שמצוי בכל מחזות השעשועים העולים על
הבמה. ואולם לאחר שבלע את אמרות המוסר היה חוזר
מיד לסורו הרע ולמעשיו הנתעבים. יש שהכה שוק
על ירך את אח7ד ה“פרחחים” (כך נקראו החדשים
שבין תלמידי האוניברסיטה) וערך לו בזה קבלת
פנים – מסרת יקרה שנשארה
למשמרת עד לימינו אלה. ויש שהסית חבורה של
סטודנטים והללו עשו כמנהגם מימות עולם, עלו
בסערה על בית מרזח, “תקפו במקלות חובלים” את
בעל־הבית ועשו משתה עליזים גדול כל כך שכל
חביות היין הכו רסיסים. וסופו של דבר היתה
הרצאה לטינית יפת סגנון, אשר מחברה, סגן
המפקח של טורשי, הגיש אותה לקלוד פרולו מתוך
העויה מביעה צער ולאחר שהוסיף על שוליה של
הרצאה זו הערה אומרת מרירות: “Rixa, prima causa
vinum optimum potatum”62 וכמו כן היו מספרים – ולגבי נער בן שש־עשרה הרי זה מעשה נורא, – כי
דרכיו הנלוזות הוליכו אותו לעתים קרובות עד לרחוב דה־גלטנאי63.



קלוד שהיה דואג לכל אלה ומצטער על
יגיעו שעלה בתהו, נתמסר ביתר תשוקה
לתורה, – בת שמים זו שאינה
שופכת למצער בוז על שוחריה ומשלמת למי
שיגע בה את שכר טרחתו, אם כי במטבע רזה
במקצת. משום כך גדלה למדנותו מיום ליום והוא
נעשה, כפי שטבע הדבר מחיב, יותר ויותר קפדן
בתורת אדם וזעום נפש בתורת אדם. אין לך אדם
בעולם שבשכלו ובמעשיו ובתכונות אפיו לא
תהיה מעין הקבלה, וזו מתפתחת והולכת ואינה
נפסקת אלא על ידי הפרעות כבירות.

וכיון שקלוד פרולו עסק מנעוריו
בתורה ולא הניח מידו אף אחת מן החכמות הגלויות
המתרות בלמוד, לפיכך ראה הכרח לעצמו לצאת אל
מעבר לתחום ולבקש מזון חדש לרוחו. על המדע
אפשר להמשיל את המשל הישן בדבר הנחש
הנושך את זנבו. קלוד פרולו הגיע לידי כך בדרך
הנסיון. מפי אנשים נאמנים נודע הדבר, כי קלוד
פרולו, לאחר שמלא את כרסו בנגלה, הרהיב עז
בנפשו ונכנס אל פרדס הנסתר. אמרו עליו כי
לאחר שאכל מכל פרותיו של עץ הדעת והגיע לידי
רעבון חדש או לידי שביעה יתרה – שלח את ידו אל הפרי האסור בהנאה. קלוד
פרולו, כפי שידוע כבר לקוראינו, שתף את עצמו
למשא־ומתן הלמודי של למדני הסורבונה, הלך
אצל חובבי הפילוסופיה המתאספים מסביב לפסל
הילריוס הקדוש, היה בין מלמדי הקנון
המתוכחים ליד פסלו של מרטן הקדוש ובא בסוד
אנשי הרפואה שנועדו יחד ליד כיור הקדש
בנוטר־דם. הוא מלא את מהל כרסו במאכלים
הכשרים והמתרים שיצאו מארבעת חדרי המטבח
האלה, הנקראים ארבעה פקולטטים, והללו יצאו
מאפו לפני שהשביעו אותו. והוא חקר עד תכלית את
המדע המגבל הזה, המצמצם בתחומו הצר; ויתכן
כי הוא סכן את נפשו וישב במדור האפל אל שלחן
הרזים אשר לאלכימיים ולמגים ולתלמידי
הרמס64, הוא השלחן הרזים אשר בקצהו ישבו בימי הבינים אורואס65, גיליום מפריס וניקולאוס פלמל – וראשו נעוץ בארצות המזרח ומגיע אל
המנורה בת שבעת הקנים. אל שלמה המלך, אל
פתגורס ואל צרטוסטרא.

כך אמרו עליו, ואין לדעת אם נכון היה
בפי השמועה או לא. ידעו לנכון, כי האב הכהן בא
לעתים קרובות אל בית הקברות סנט־אנוסן, במקום
שאביו ואמו מצאו להם קבר בין חללי הדבר של
שנת 1466; לעמת זה היה ידוע, כי אינו מרבה
להתפלל על קבר הוריו, אלא שוהה בקרבת מקום על
יד הפסילים משני־הדמות המעטירים את מצבתם של
ניקולאוס פלמל וקלוד פרנל.

אין להטיל ספק בדבר, כי ראוהו לעתים
קרובות מהלך לארך רחוב דה־לומבר ונכנס בחשאי
לבית קטן העומד על פרשת הדרך שבין רחוב
דז־אקריבן ורחוב מריבול. אותו בית נבנה על ידי
ניקולאוס פלמל שמת בו בשנת 1417, ומיום שזה מת
עמד הבית ריק והיה הולך ונעשה חרבה: – בשל האלכימיים ועושי הזהב מכל ארצות
תבל שהיו גורמים הרס לקירות על ידי חריתת השם
בלבד. ולא עוד אלא שאחדים מן השכנים ראו כביכל
בעיניהם דרך חור המרתף – כיצד
האב הכהן חפר כמה חפירות והיה מוציא ומכניס את
העפר בשני המרתפים, במקום שעמודי המסעד
היו מכסים המון חרוזים ואותות חרטמים, מעשה ידי
ניקולאוס פלמל, היו משערים, כי פלמל טמן את אבן
החכמים באדמת המרתפים האלה; וכל חכמי
האלכימיה למיניהם לא חדלו במשך מאתים שנה
לחפר ולהפך בקרקע זו, עד שערערו את היסודות,
ויום אחד נפל הבית תחתיו והיה למעי מפלה.

היה ידוע גם זה, כי האב הכהן קשור
בכל לבו אל השער רב הסמל אשר לנוטר־דם: אותו
דף בספר האבן שמחברו הוא החשמן גיליום
מפריס, איש אשר חטא לאלהים וצרף אל שירת הבנין
הרוממה דף־הקדמה שכלו מעשה שטן. ועוד אמרו על
האה הכהן, כי הוא בדק בדיקה מעלה את הפסל
האדיר של כריסטוף הקדוש, פסל רם ומפלא זה
שעמד בימים ההם במבוא העזרה ונקרא בפי העם
דרך לגלוג בשם “הזקן הזועם”. ואולם כל אחד היה
יכל לשים לב לדבר, כי קלוד פרולו ישב פעמים
שעות רצופות על חומת העזרה כשהוא מתבונן
בציורי האן שעל גב השער ומביט חליפוות אל
הנערות הפתיות אשר מנורותיהן נשמטו מידיהן
ואל הנערות טובות השכל אשר המנורות נכונו
בידיהן; ופעמים היתה עינו נטויה אל קצה פרצופו
של אותו עורב היושב על השער משמאל ומכון את
מבטו לנקדה נעלמה אחת בבית הכנסיה, מקום שם
טמונה בודאי אבן החכמים – אם זו
לא נטמנה באחד המרתפים של ניקולאוס פלמל,
בתקופה ההיא – נאמר כאן דרך אגב – היה גורל משנה להיכל
נוטר־דם, והוא ידע כאחד אהבת שני יצורים השונים
זה מזה תכלית שנוי ואוהבים אותו גם שניהם אהבה
עזה – הלא הם קלוד פרולו
וקוזמודו. האחד, אשר היה מעין פרא אדם, אהב את
הבית אהבת סנורים בגלל יפיו וחן־צורתו, בגלל
קצב השלמות השפוך על כל הבנין הנהדר;
השני, איש מלמד ובעל הזיה נלהב, אהב את הבית
בגלל ערכו ומסרתו, בגלל הרעיון הגלום
בבנין, בגלל הסמל הטמון בציורי האבן אשר
לחזית, זה הדומה לכתב קדמון בפלמפזסטה66
המתעלם מתחת לכתב מאחר – בקצור, בגלל כל החידה הגלומה בו לאין
פתרונים.

ונוסף לזה היה ידוע, כי על המגדל
האחד הפונה לככר גרב, סמוך לחדר הפעמונים, קבע
לו האב הכהן תא קטן וחבוי, ששום איש, וגם
החשמן בכלל, לא היה יכל להכנס לשם בלי רשות.
תא קטן זה, שהיה תלוי כמעט בראש המגדל מתחת
לקני העורבים, נבנה על ידי החשמן הוגו מבזנסון
שהתעסק כאן בשעתו במעשה כשפים. איש לא ידע
מה שנמצא שם; ואולם מקצה של אותה ככר, דרך
ארבת גג אחת הנשקפת אל פני הצד האחורי של
המגדל, ראו לעתים בלילות כעין אור פלאי אדמדם
שהיה עולה ויורד חליפות, נעלם ומופיע מתוך
הפסקות קצובות, נראה כיוצא ממפוח ודומה יותר
לאור שלהבת מאשר לאורו של נר. האור הזה, המופיע
בחשכת הלילה בגבה גדול, נראה כדבר מפלא
בעיני רואיו, ונשים זקנות היו אומרות: “הנה האב
הכהן מעלה את אשו! אין זו אלא אש תפתה!”

ודאי שבכל אלה לא היה עדין כדי
סמני כשפים, אבל הבריות ראו את העשן כי רב
ולפיכך דמו לראות גם את האש; וכך יצא לו לאב
הכהן שם אים למדי. ואולם יש לצין, כי חכמת
צרים – מעשה ידעוני ומעשה מגים וגם הכשוף הלבן67 –
היתה כשרה בעיני הבריות, ובקרב
הדינים של נוטר־דם לא היה אף אחד אשר יצרר אותה
ויביא את דבתה רעה לפני בית המשפט. אף על פי
כן נחשב האב הכהן בעיני הנזירים המלמדים לאחד
העומד על פתחו של גיהנם, למי שנתעה למחלות
הקבלה ומגשש במחשכיה של חכמת הרזים.
והמון העם לא פקפק כלל בדבר: בעיניו נחשב
קוזימודו לאשמדי של השדים וקלוד פרולו לבעל
כשפים. הדבר היה ברור, כי שומר הפעמונים
התחיב לעבד את האב הכהן במשך זמן קצוב, ובבוא
המועד יקבל את נפש הכהן חלף משכרתו. ומשום
כך לא עמדה לו לקלוד פרולו חסידותו הגמורה והיה
נחשב בעיני כל ירא שמים כאחד שיצא לתרבות
רעה; ולא היתה נזירה בין הנזירות אשר לא אמרה
עליו כי הוא חשוד על כשפים.

ומדי הזדקן האיש ומדעיו נהפכו לתהומות – נפתחו תהומות גם
בלבבו. כך ענתה בו הכרת פניו, אלה הפנים
שהנפש לא נשקפה מעליהם אלא מבעד עב ענן קודר.
מה פשר פדחתו הרמה והחשופה, על מה ראשו מורד
כל הימים וחזהו תמיד כגל אנחות? מה הרעיון אשר
המריץ אותו להעלות על שפתיו בת־צחוק שכלה
מרירות – בו ברע שגבות עיניו
המתכוצות התקרבו זו לזו כשני פרים
המתכוננים להלחם אחד בשני? מדוע הלבינו
שרידי שערותיו? מה אש ממעמקים זו אשר זנקה
לעתים מתוך מבטו ועשתה את עינו כדמות חור הנפתח בקיר של כבשן?

משפט קדום זה התגבר ביחוד בתקופת
הזמן שבו ארע ספורנו. פעם בפעם קרה הדבר, כי
נער מנערי הדוכן ברח על נפשט כאחוז זועה
בהשארו לבדו עם האב הכהן בבית הכנסיה: כה
מוזר וכה דוקר היה מבט עיניו. פעם בפעם קרה הדבר
כי בשעת התפלה, בעלות זמרת המקהלה, שמע
שכנו היושב על ידו במקום הדוכן כיצד הוא
מערבב לתוך הזמרה חרוזים שאינם מצוים בנסח
התפלה השגור. ואף הכובסת של המקום, זו
שנתחיבה לשמר על הנקיון במדור בית התפלה,
נזדעזעה פעמים רבות מדי ראותה בחלון הדוכן
של האב הכהן סמנים של צפרנים ואצבעות
מתעותות. ויש להוסיף כי טבעו נעשה קשה יותר, אף
על פי שהתנהגותו לא היתה מעולם כשרה כמו
בזמן זה. אפיו ומעמדו גרמו לו כל הימים
שיתרחק מן הנשים; ודומה היה כי הללו שנואות
עליו עכשו יותר מאשר תמיד. הברדס היה יורד על
עיניו גם לרשרוש העולה משמלת משי של אשה.
בבחינה זו החמיר כל כך שהתנגד בכל תקף לתת
רשות כניסה לגברת בוי’ה, היא בת המלך, כשזו
התכוננה בחדש דצמבר שנת 1481 לעלות למנזר
נוטר־דם; הוא הביא לפני החשמן תקנה מפרשת
מתוך “הספר השחור” שנקבעה בשנת 1334, ערב יום
ברטולומאוס הקדוש, שעל פיה אסור לשום אשה
להכנס אל המנזר, “בין אם היא צעירה ובין זקנה,
בין אם היא אמה ובין גבירה”. ואז ראה החשמן הכרח
לעצמו לצין לפני האב הכהן את מאמרו של ציר
הכהנה אודו, המוציא מכלל זה נשים בעלות מעמד
גבוה, “Aliquae magnates mulieres, quae sine scandalo evitari
non possunt68”. ואף על פי כן לא הודה האב
הכהן בכך וטען, כי תקנתו של ציר הכהנה
נקבעה בשנת 1207, לאמר מאה ועשרים ושבע שנים
לפני זמנו של “הספר השחור”, ולכן פקע כחה על
ידי התקנה המאחרת. והוא סרב לקבל את פני
הנסיכה.

וכמו כן היה נכר, כי בזמן האחרון
סלדה נפשו ביותר מפני צוענים וצועניות. הוא
השתדל בדבר כי החשמן יוציא תקנה האוסרת על
הצועניות לרקד ולהכות בתף על פני הככר של
בית הכנסיה. ובזמן האחרון חטט בנירות הבלים
של בית המשפט ואסף לידו את כל התעודות
המעידות על אנשי מות, שרפה או תליה, אשר הטלו
על מכשפים ומכשפות בעון עשותם כשפים בעזרת
תישים או חזירים או עזים.




ו. איש בלתי אהוב


האב הכהן ושומר הפעמונים – כפי שאמרנו כבר – לא היו
חביבים ביותר על הבריות שבסביבת בית הכנסיה,
לא על המון העם ולא על המיחסים. בעת שקלוד
וקוזימודו יצאו ללכת יחד, כפי שנהגו לעשות
לעתים קרובות, והיו עוברים בחברותא – האדון בראש והמשרת מאחור – על פני המבואות הצרים והמטנפים שבתחום
בניני המנזר נוטר־דם, יש שהמטירו עליהם מדי
עברם גם דברי חרפות, גם צחוק מלגלג וגם בדיחות
מעליבות, – כל זמן שקלוד פרולו לא
צעד קוממיות בראש מורם בגאון ולא הפנה לעבר
הלצנים הנבהלים את פניו החמורים, העוטים כעין
הוד רוממות. השנים היו ברבע מושבם בבחינת
הפיטנים הללו אשר רניה אמר עליהם:





אחרי הפיטן ירוצו כל מיני אנשים,

כשם שעשבוניות הומות בקול אחרי לילית.








יש שנוכל מן הבחורים סכן את עורו ואת
בשרו ומתוך ענג לאין קץ נעץ מחט בבשר החטוטרת
של קוזימודו; יש שאחת היצאניות, צעירה לימים
וטובת מראה, התנהגה בפריצות יתרה, נגעה מדי
עברה בגלימה השחורה של הכהן והצליפה על
פניו, מתוך צחוק זדון, את אחד מפזמוניה:








בוא והחבא, כי אשמדאי נפל בשבי!








ויש שקבוצת נשים, היושבות בחברותא
על הכבש של אחד הבתים, התחילו מגדפות מדי עבר
לפניהן האב הכהן ושומר הפעמונים והיו קוראות
כנגד פניהם של אלה: “הרי אחד שנפשו מכערת
כגופו של השני!” ופעמים יצאה לקראתם כת של
סטודנטים וחילים, הקמים מעל לוח המשחק, וקבלה
את פניהם בקריאת לעג הנאמרת בשפה
לטינית: “Eia, eia! Claudius cum claudo!”69



ואולם הכהן ושומר הפעמונים לא
הבחינו על פי רב בגדופים; אזנו של קוזימודו לא
קלטה את החמודות האלה מפני חרשותו, והכהן לא
שמע אותן מפני היותו שקוע בהרהורים.




ספר חמישי

א. Abbas Beati Martini


לקלוד פרולו יצא פרסום במרחקים. בו
בזמן, בקרוב, שהוא סרב לקבל את פני הגברת
לבית בוי’ה – הביא לו פרסום זה
אורח אחד שלא נשכח מלבו במשך ימים
רבים.

הדבר ארע באחד הערבים. קלוד סים את
עבודת התפלה ופרש לתא מגוריו שבמנזר נוטר־דם.
בתא לא היה שום דבר מפלא ומושך את העינים, מחוץ
לכמה בקבוקי זכוכית המצגים בפנה ומלאים
אבקה חשודה הדומה מאד לאבק שרפה. גם כתבות
התנוססו פה ושם על הקיר; אבל הללו לא היו אלא
מאמרי מדע או פסוקי תורה הלקוחים מספרי יראים.
הכהן ישב זה עכשו ליד ארון מלא כתבי יד ולפניו
דלקה מנורה בת שלשה קנים. הוא נשען בזרועו על
הספר הפתוח לפניו – חבורו של הונוריוס אוטון בשם “De praedestinatione et libero
arbitrio”70 – והיה
מדפדף מתוך הרהורים במגלה נדפסת שנטל זה
עכשו לידו ושהיתה בבחינת יצירה יחידה למכונת
הדפוס הנמצאת בחדרו. ובעודנו יושב שקוע
בהרהורים נשמע קול דופק על דלת חדרו.

“מי שם?” קרא המלמד והנעים את קולו
ככלב הדוג שהפריעו אותו בשעת גרום עצמות.
מבחוץ ענה קול ואמר: “ידידו יעקב קואקטיה.” הכהן
קם מעל מקום מושבו והלך לפתח את הדלת.

זה שנכנס היה באמת רופאו של המלך:
איש כבן חמשים שפניו הקשים נתרככו במקצת
על ידי מבט עליז. הוא בא בחברת בן־לויה. כל אחד
משני האורחים היה לבוש גלימה ארכה שצבעה
כעין הצפחה, רפידתה אטון אפור, לשוליה לולאות
והיא אחוזה במקום המתנים על ידי אזור; מצנפת
הראש היתה דומה לזו לפי האריג והצבע. ידיהם היו
חבויות בשרולים, רגליהם התעלמו מתחת לבגדים
ועיניהם כסו בשולי המצנפת.

“שהדי במרומים, רבותי,” אמר הכהן
מדי הכניסו את אורחיו לתוך התא, “כי לא קויתי
בשעה זו לאורחים נכבדים שכמותכם.” ובעת שאמר
את דברי הנמוס האלה שלח מבט בוחן לצד הרופא
ובן־לויתו.

“גם בשעה מאחרת ביותר מצוה לשחר
פני מלמד שכמותו, דום קלוד פרולו מטירשף,”
ענה דקטור קואקטיה במבטא של ברגונדיה עלית,
ושוה על ידי כך לכל מלה ומלה כעין הדור של
שמלת שבל.

מיד התחילה בין הכהן והרופא
שיחת־הקדמה שכלה דברי ברכה, כדרך
המלמדים בימים ההם שהיו מתחילים כל משא ומתן
בדברי נמוס ארכים ולא היו מונעים את עצמם בכל
זאת מתעב האחד את השני עד קצה גבול האפשרות.
ואמנם כך הוא הדבר גם בימינו: פיו של מלמד,
המשפיע ברכות כנגד חברו, הוא בבחינת כלי
המלא מרה מתוקה כדבש.

הברכות, שקלוד פרולו פזר עכשו
ליעקב קואקטיה, נסבו בעקר על המון הטובות
החמריות אשר הרופא – במשך כהנתו שעוררה קנאה בלב רבים – ידע להפיק מכל מחלות המלך: – על ידי אלכימיה אחרת, כמובן, הטובה מזו,
המחפשת אחרי אבן החכמים.

“באמונה, מר דקטור קואקטיה, שמחתי
שמחה גדולה כשנודע לי הדבר כי שאר בשרו, הוא
אדוני ומרני פטר ורזה, עלה לגדלה ונעשה חשמן.
הלא זה משמש עכשו חשמן באמין?”

“כן הדבר, אדוני הכהן, מאלהים לנו חסד ועזרה.”

“הבה ואגיד לו, אדוני הנשיא, כי ביום
חג המולד, כשהלך בראש אנשיו רואי החשבונות,
היה מראהו נהדר עד מאד.”

“אין אני סגן הנשיא, דום קלוד, ואני מצטער על כך.”

"עד היכן הגיע בנין ביתו המהדר
שברחוב סנט־אנדרה דז־ארק? אין שני לו אלא ארמון
לובר. ענין מיחד אני מוצא בעץ אפרסק זה החצוב
באבן מעל גב הדלת ומעטר בכתבת מבדחת
שכלה לשון נופל על לשון: “A l`abri
Cotier”71.



“הה, מרן קלוד, גלוף זה שבאבן עולה לי בכסף רב. ביתי עולה ואני יורד.”

“היתכן הדבר! וכי אין לו הכנסה מבית
המהפכת ומן המחוז של ארמון המשפט, חוץ מן
ההכנסה שהוא מקבל מן הבתים ושוק המקולין וכל
החניות השונות שבתחום החומה? הלא לכגון זה
יאמר: לא יחסר המזג.”

“פקידות הדינות שיש לי בפאסי לא הביאה לי השנה כל הכנסה.”

“ואולם בתי המכס בטריל, סן־י’ם וסן־ג’רמן על הלאי הלא מכניסים לו רוחים?”



“מאה ועשרים לטרה, אף לא פרוטה אחת למעלה מזה.”

“הלא אדוני נמנה על יועצי המלך. פקידות זו מביאה הכנסה קבועה.”

“אמנם כן, אלופי מר קלוד; ואולם נחלה
עלובה זו שבפולינאי, שהיתה לשיחה בפי רבים, לא
הכניסה לי בחשבון כולל אלא ששים סלע בזהב
לשנה.”

דום קלוד, כשפזר ברכות ליעקב
קואקטיה, לא דבר אל בן שיחתו אלא בנעימה חריפה
שכלה לגלוג חבוי ומתוך בת־צחוק גסה ומרה
כדרך איש נעלה ומסכן המלעיג בהצלחתו של
בן־אדם רגיל כדי לבדח את עצמו במקצת. בן
שיחתו לא הרגיש בדבר.

“באמונה,” אמר קלוד לבסוף ולחץ יד לבן
שיחתו. “אני שמח מאד לראות את כבודו בקו
הבריאות הטובה.”

“רב תודות, מרן קלוד.”

“ואף זאת חפצתי לשאל,” קרא דום קלוד, “מה שלום החולה הנעלה?”

“אין הוא משלם לרופא שלו במדה
מספקת,” ענה הדקטור והטיל מן הצד מבט
בבן־לויתו.

“וכי כך הדבר, ידידי קואקטיה?” הפטיר המלוה.

הדברים האלה, שהביעו במקצת תמהון
ונזיפה, גרמו לו לאב הכהן שיתן שוב את דעתו
על האיש הזר, אם כי באמת לא הסיח ממנו את
דעתו גם במשך כל הזמן. רק מתוך שרצה –
בשל נמוקים שונים – להוציא תועלת מרופאו התקיף של לואי
האחד־עשר, השלים גם אל בן־לויתו של זה. לפיכך
לא הביעו פניו חביבות יתרה ברגע שיעקב
קואקטיה אמר כדברים האלה:

“ועוד דבר, דום קלוד, הבאתי אל ביתו את
אחד מחברינו אשר שמע את תהלת כבודו ונכסף
לראות את פניו.”

וכי אורחנו הוא מאנשי המדע?" שאל
הכהן והעמיד את עיניו הבוחנות בפני המלוה. גם
מעיני הזר נשקף לקראתו מבט חודר וחושד. הלז, עד
כמה שראו אותו לאור המנורה הקלושה, היה זקן
כבן ששים, בעל קומה ממצעת התשושה ורפה
למדי. פניו, אם כי דיוקנם היה רגיל שברגילים,
הביעו עצמה ותקיפות; עיניו החודרות ירו ברקים
מתחת לגבות זקופות, ומבטן היה דומה לאור היוצא
מתוך מאורה; ומתחת למצנפתו המכסה על פניו
נסתמן מצח עצום המעיד על גאוניות.

הוא ענה על שאלת הכהן: “מרני הנכבד,”
אמר מתוך כבד־ראש, “שמעתי את תהלתו ובאתי
לקחת מפיו עצה. איש אציל אנכי מתושבי המחוזות
ומוקיר בכל לב תלמידי חכמים, ואגיד לו גם את שמי:
קראים לי אבא טורנגו.”

“שם מוזר למדי לגבי איש אציל!” הרהר
הכהן בלבו. ואולם דומה היה לו כי הוא עומד בפני
ענין בעל חשיבות גדולה. הבינה היתרה שלו
נחשה בינה יתרה מתחת למצנפתו הפשוטה של
אבא טורנגו. וכאשר הוסיף להסתכל בפנים
האלה, המפיקים כבד־ראש, נסתלקה לאט לאט מעל
פרצופו הנזעם עוית הלגלוג, זו שהיתה מכונת
ליעקב קואקטיה והתנדפה עכשו כאדמומית בשמי
הלילה. הוא שב וצנח שותק ונזעם על כסאו. מרפקו
נשען במקום הרגיל וידו תמכה את מצחו. לאחר
שתיקה קצרה רמז לאורחיו שישבו אף הם ופנה
בדברים אל אבא טורנגו.

“מרני, יש לו לשאל דבר – יאמר לי באיזה ענין מעניני המדע נוגעים דברי שאלתו?”

“כבוד מעלתו,” ענה אבא טורנגו, “אני
חולה מחלה קשה. שמעתי עליו כי הוא רופא גדול
ובאתי לשאל מפיו עצה. יואל נא לתת לי סם
מרפא.”

“סם מרפא?!” קרא הכהן ונענע ראשו
כמתרעם. רגע אחד היה כמהרהר ואחרי כן ענה
דברים: “אבא טורנגו – זה שמו אשר אמר לי – יואל נא ויפנה את ראשו. על הקיר שמנגד יראה את תשובתי המפרשת.”

אבא טורנגו עשה כאשר צוה וקרא מעל
הקיר את הכתבת החרותה באבן: “תורת הרפואה לא
נוצרה אלא מתוך חלומות שאין בהם ממש.”

ואולם הדקטור יעקב קואקטיה התרעם
בלבו על השאלה ששאל בן־לויתו, ותרעמת זו
גדלה עוד יותר לקול תשובתו של דום קלוד. הוא גחן
ולחש לאבא טורנגו, בלי שדבריו הגיעו לאזני
הכהן: “הלא אמרתי לכבודו כי הלז אינו אלא
שוטה. ואף על פי כן לא נמנע כבודו מלכת
אליו!”

“יתכן, דקטור יעקב, כי דבריו של אותו
שוטה הם נכונים!” ענה אף אבא טורנגו בחשאי ועל
שפתיו הופיעה בת־צחוק מפיקה מרירות.

“יעשה כטוב בעיניו,” השיב קואקטיה כזועף. ומיד פנה ואמר אל הכהן:

“דום קלוד, כבודו גדול בעצה ובתושיה
ותורתו של הפוקרטס מנחת אצלו בקפסה. והוא בא
ואומר כי חכמת הרפואה אינה אלא דבר שבהזיה!
אלו ידעו זאת הדקטורים ומוכרי הרפואות, היו
רוגמים את כבודו באבנים. לפי דעתו אין סמי
השקוי משפיעים כלל על הדם ואין סמי המשחה
משפיעים על בשר הגוף! כבודו אינו מודה בכך כי
העולם הזה, המלא כל מיני מתכת ועשבים, הוא מעין
בית סממנים שנוצר לשמש את האדם החולה.”

“איני כופר בחכמת הסממנים ואיני
כופר במחלות,” ענה דום קלוד דברים קרים, “אבל את
הרופא אני דוחה בשתי ידים.”

“אין זו אמת אפוא,” הוסיף קואקטיה לטען
בשקידה רבה, "כי מחלת השגדון היא מעין חזזית
בפנים הגוף; כי פצע מתוך יריה מרפאים על ידי
ששמים על גבו עכבר צלוי; כי דם צעיר, שהעבר
כהלכה מגוף לגוף, יש בכחו לחדש נעורי זקן?
ואין זו אמת, כי מחלת האמפרוסטוטוניה72
נגרמת על ידי מחלת אופיסטוטוניה73.

הכהן ענה דברים בלי להתרגש: “יש כמה ענינים שאני דן עליהם מבחינה מיחדת.”

קואקטיה התאדם מחמת כעס.

“אל נא באף, אישי קואקטיה,” אמר אבא טורנגו. “האב הכהן הוא ידיד לנו.”

קואקטיה שב אל מנוחתו והפטיר מתוך מלמול חשאי:

“מכל מקום הוא שוטה.”

“באלהים נשבעתי, מרן קלוד,” פתח אבא
טורנגו לאחר שתיקה קצרה, “כבודו מביאני לידי
טרח שאינו בעתו. אמרתי לשאל בעצתו בנוגע
לשני דברים: ראשית, על בריאות הגוף שלי, ושנית,
על כוכבי ועל הצפוי לי לעתיד לבוא.”

“אדוני,” נחפז הכהן לענות, “אם לכך נתכון – אז לחנם טרח ובא אלי.
אין אני מאמין בחכמת הרפואה. אין אני מאמין
באסטרולוגיה.”

“האמנם!” קרא אבא טורנגו כמשתומם.

קואקטיה נתן את קולו בצחוק מעשה.

“הלא עיניו הרואות כי אין זה אלא שוטה,”
אמר בלחש גמור אל אבא טורנגו. “גם
באסטרולוגיה אינו מאמין!”

“אי לה להזיה זו,” הוסיף דום קלוד לדבר,
“האומרת כי כל קרן אור היוצאת מכוכב היא מעין חוט
הנמשך לראשו של אדם!”

“ומה הם הדברים שהוא מאמין בהם?” קרא אבא טורנגו.

הכהן היה רגע אחד כמפקפק; אחרי כן
העלה על שפתיו בת־צחוק נזעמה, שכאלו באה
להכחיש את תשובתו:

Credo in Deum“74”.

Dominum nostrum“75”, קרא אבא טורנגו.



“אמן,” ענה קואקטיה.

“מרני הנכבד,” פתח אבא טורנגו שוב
בדברים, “שמחתי בכל לבי כשראיתי אותו שלם
באמונה. אבל היתכן כי מלמד שכמותו ימנע את
עצמו לבסוף מהאמין בחכמת המדעים?”

“לא כך הדבר,” אמר הכהן מדי אחזו
ביד אבא טורנגו ומדי עלות אור התלהבות בעיניו
הקודרות, “לא, אין אני כופר בחכמת המדעים.
בסופו של גלגול המחלות, כשזחלתי על גחוני
ואצבעותי תקועות באדמה, יש שראיתי אי שם
במרחקים מעין שלהבת או משהו אחר, ואין זו אלא
בבואתה של האש הגדולה אשר הסובלים והחכמים
ראו מתוכה את פני אלהים.”

“וסוף סוף,” נכנס אבא טורנגו בדברים,
“במה אדוני מאמין ומה נראה לו נעלה מעל
ספק?”

“האלכימיה.”

קואקטיה קרא בקול: “באמונה, דום קלוד,
האלכימיה דינה כדין חכמה, אבל הרפואה
והאסטרולוגיה מה חטאו כי ישים בהן תהלה?”

“לא השגתם מאומה בידיעת האדם! לא
השגתם מאומה בידיעת מערכות השמים!” אמר הכהן
מתוך רוממות רוח.



“הוה אומר שאפדורוס ואור כשדים76 בטלים ומבטלים,” ענה הרופא בלגלוג.



“יואל נא ויתן אזן קשבת לדברי, מר
יעקב הנכבד. אין אני אומר אלא מה שלבי חושב.
לא רופאו של המלך אנכי והמלך לא נתן לי
במתנה את גן דדלוס, למען אהיה צופה משם
במערכות הכוכבים… ירף נא מרגז וישמע לדברי.
איני מדבר על הרפואה, שהרי זו היא חבל הבלים
– אבל מהי האמת אשר יצאה לכם מן
האסטרולוגיה? יגיד לי מהי השפעתו של
וסטרופדון77 מאנך, מה משמעותם של הצרופים והספירות?”



“וכי איני מודה,” ענה קואקטיה, “כי כח
טוב צפון במפתח של שלמה ויש רזי קבלה בצורת
הזוית.”

“כל זה הבל וטעות, מר יעקב הנכבד!
הנסחאות שלכם אין להן דבר עם המציאות. ואולם מן
האלכימיה יצאו לעולם כמה תגליות. וכי יש
בדעתו לחלק על העבדות שאני בא למנות לפניכם?
הקרח הטמון בתוך האדמה במשך אלף שנים –
סופו שהוא נעשה גביש. העופרת היא אם
כל מתכת (כיון שהזהב אינו מתכת אלא אור),
לעופרת ארבעה גלגולים שכל אחד מהם נמשך
מאתים שנה, בראשונה היא נעשית זרניק אדם,
הזרניק האדם נעשה בדיל והבדיל נעשה כסף. וכי
כל אלה אינן עבדות? ואולם אם יבוא אדם ויאמין כי
יש ממש במפתח שלמה ובקו המגע של הגופים
ובאותות הכוכבים – יהא דומה
בעינינו כמי שאומר כי הזהבן סופו להתגלגל
בחפרפרת וכי דגי השבוטה יוצאים מתוך גרעיני
הבר!”

“אני למדתי את תורת האלכימיה,” קרא קואקטיה, “והנני מביע את דעתי…”

הכהן המתרגש לא נתן לזה שיגמר את
דבריו. “ואנכי למדתי על ברין את חכמת הרפואה
ואת האסטרולוגיה ואת האלכימיה. אין אמת אלא
באלכימיה בלבד” (מדי דברו הוציא מתוך הארון
צנצנת שהיתה מלאה אבקה דומה לזו שספרנו עליה
למעלה), “רק בה צפון מקור האור! הפוקרטס אינו
אלא הזיה; אורניה – הזיה; הרמס
הוא בבחינת השערה. הזהב הוא בבחינת השמש; מי
שיוצר את הזהב עושה את עצמו כאלהים. האלכימיה
לבדה ראויה שתקרא בשם מדע. דעו לכם כי
חקרתי את חכמת הרפואה ואת האסטרולוגיה עד
תכליתן. ואני אומר כי אין בהן שום ממש. גוף
האדם כלו חשך ואפלה; הכוכבים – חשך ואפלה!”

והוא צנח על כסאו ומראהו אומר
התלהבות ורוממות רוח. אבא טורנגו הסתכל מתוך
שתיקה. קואקטיה העלה בכונה על שפתיו בת־צחוק
של לגלוג, משך בסתר בכתפיו והיה הולך ופולט
בחשאי: “שוטה שכמותו!”

“ואולם,” קרא פתאם טורנגו, “ההצליח
כבודו לבוא אל המטרה הנכספת? העלה בידו ליצר
זהב?”

“אלו עלה הדבר בידי,” ענה הכהן
והוציא כל מלה ומלה בהטעמה, כאיש שתקפו עליו
הרהוריו, “כי אז היה מלך צרפת נקרא לא לואי, כי אם
קלוד.”

מצחו של אבא טורנגו נחרש קמטים.

"וכי מה אני אומר? המשיך דום קלוד את
דבריו אגב בת־צחוק של בוז. “למה נחשבה אז בעיני
מלכות צרפת, אם יכלתי לכונן שוב את מלכות בני
קדם?”

“בשעה טובה ומצלחת!” קרא אבא טורנגו.

“שוטה עלוב שכמותו!” מלמל קואקטיה.

הכהן שהיה נתון כלו להרהורי עצמו, הוסיף לדבר:

“ואולם אבוי לי, עודני לוחך עפר ארץ;
פני ורגלי נפצעו באבני הדרך המוליכה אל חדרי
האדמה. אני בבחינת משיג, אבל לא הגעתי עדין
לבחינת רואה: אני מצרף אות לאות, אבל לא זכיתי עדין
לקרא את הכתוב.”

“ובעת שידע לקרא את הכתוב – אז ידע גם לעשות זהב?”

“וכי יש ספק בדבר?” קרא הכהן.

“אם כך הדבר, נכספתי מאד לדעת קרא
בספריו, כיון שאני זקוק מאד מאד לזהב. ואף זאת
חפצתי דעת, מרני המלמד, אם תורה זו שכבודו
עוסק בה היא רצויה בעיני אלהים או לא.”

על שאלה זו של אבא טורנגו ענה דום קלוד בנחת ובגאוה:

“מי שם אותי לכהן לו?”

“נכון הדבר, מרני הנכבד. ואולם היש
את נפשו לפתח לי את שערי החכמה הזאת? ילמד גם
אותי לצרף את האותיות.”

קלוד לבש גאות ורוממות של כהנה
גדולה, והיה דומה ברגע זה לשמואל הנביא
בשעתו.

“אישי הזקן שנותיו לא יספיקו לו כדי
עבר בדרך ארכה זו המוליכה אל תעלומות העולם.
ראשו עוטה כלו שיבה! אין אדם מסים דרך אפלה זו
אלא משהלבינו שערותיו, ואולם אין אדם מתחיל
בה אלא בזמן ששערותיו כהות. מי שעוסק
במדעים פניו נעשים מאליהם כחושים וחורים
ומצמקים; משום כך אין המדע רוצה בכך שיבואו
אליו זקנים צמוקי פנים. ואולם אם יש את נפשו לנוע
לעת זקנה על הלמודים ולבוא עד חקר האלפא־ביתא
האימה אשר לחכמה, – יבוא נא אלי
ואני אפתח ו שער בתורה. לא אשלחהו, זקני
המסכן, אל קברות הפירמידות אשר הרודוט יספר
עליהן בספריו, לא אל מגדל הלבנים אשר בבבל ולא
אל קדש הקדשים הנמצא בהיכל השיש אשר בעיר
אקלינגה בהדו, אף אני לא ראיתי בעיני את חומות
אור כשדים שנבנו לפי הצורה הקדושה של
הסיקרא, לא ראיתי את היכל שלמה אשר נחרב ואת
שערי האבן ההרוסים אשר לקברות מלכי ישראל.
נסתפק בשיריו של ספר הרמס, כפי שהוא נמצא
כעת בידינו, אני אלמדהו להבין את פסל כריסטוף
הקדוש, המשמש סמל לאיש הזורע, ואת שני
פסילי הכרובים הנצבים בשער בית התפלה הקטן
ואשר האחד מהם ידו האחת אוחזת בכלי וידו
השניה נתונה בתוך עב ענן…”

ברגע שנאמרו הדברים האלה שב יעקב
קואקטיה וצנח על כסאו, לאחר שנדהם קדם על ידי
טענותיו העצומות של הכהן. עכשו הפסיק את הכהן
בקול נצחון, כאדם הבא להעמיד את חברו על
טעותו: “Erras, amice Claudi78 הסמל
אינו יוצא מתוך מספר. אורפאוס נתחלף לו
בהרמס.”

“אדרבה, כבודו הוא שטועה,” ענה הכהן בהדרת גאון. “דדלוס הוא היסוד, אורפאוס – החומה, ואולם הרמס הוא הבנין, מעין חטיבה
שלמה. יואיל כבודו לבוא בכל זמן שירצה,”
המשיך את דבריו בפנותו לעבר טורנגו, “אני אראה
לו את גרעיני הזהב שנשארו בכור ההתוך של
ניקולאוס פלמל, וכבודו יוכל להשוות אותם אל הזהב
אשר בידי גיליום מפריס. אלמד אותו להבין את כחות
המסתורין הצפונים במלה היונית
Peristera79. ואולם קדם כל אלמדהו את
האלפא־ביתא אשר אותיותיה שיש ואת הספר הכתוב
דפי אבן. נתחיל בפורטל אשר לגיליום החשמן
בארמון סן־י’ן דה־רון ונשים את פנינו אל בית
התפלה הקטן, אחרי כן נפנה אל ביתו של ניקולאוס
פלמל אשר ברחוב מריבול ואל קברו שבבית הקברות
סנט־אנוסן, ולבסוף נלך אל שני בתי־החולים שהוא
הקים ברחוב מונמורנסי. אני אלמדהו קרא בכתב
החרטמים החרות על פני אילי הברזל העצומים אשר
ארבעתם נצבים בשער בית־החולים ברחוב
סן־ג’רוה וארבעתם בשער בית־החולים שברחוב
פרונרי. אנחנו נפרש יחד את החזית אשר לסן־קום
ולסן־ג’נוביב דז־ארדן ולסן־מרטן ולסן־י’ק
דה־לה־בושרי…”

טורנגו עוד הביט בעין מפיקה חכמה,
ואולם זה זמן רב, כנראה, חדל להבין את שיחת
הכהן. והוא נכנס לתוך דבריו:

“שאול ואבדון! מה ענין זה אצל ספריו?”

“הרי אחד מספרי,” הגיד הכהן.

ובפתחו את חלון התא הצביע באצבע
על הבנין האדיר של נוטר־דם אשר הבליט מול שמי
הכוכבים את שרטוטי השחור לשני מגדליו ולחזית
אבניו ולגב גגו, והיה דומה לספינקס בן שני
ראשים שצנח תחתיו באמצע הכרך.

זמן־מה התבונן הכהן בדממה אל הבנין
האדיר, אחרי כן הושיט תוך כדי אנחה את ידו
הימנית אל הספר המדפס המנח פתוח על השלחן,
נטה את ידו השמאלית כלפי היכל נוטר־דם, ואמר,
מדי העיפו מבט נוגה מן הספר אל בית הכנסיה:
“אבוי! האחד יביא כליה על השני.”

קואקטיה, שנגש בתשוקה רבה לראות
בספר, קרא בלי משים: “לזאת אתפלא! במה נורא
ספר זה הקרוא בשם: ‘Glossa in epistolad D. Pauli.
Norimbergae, Antonius Koburger, 1474’ – הרי אין בו כל חדוש. מחברו הוא פטרוס
לומברדום, Magister Sententiarum. ואולי מפני היותו נדפס?”

“כבודו מצא את החידה,” ענה קלוד כשהוא
עומד שקוע בהרהורים ואצבעו המעקמת נצמדת אל
הספר הנדפס, מעשה הדפוס המהלל אשר
בנירנברג. ותוך כדי כך הוסיף ואמר בלשון
תעלומה: “אבוי! אבוי! הקטן בא בעקבות הגדול; שן
אחת מכלה המון רב. עכבר הנילוס יהרג את התנין,
דג־הסיף את הלויתן, הספר ישמיד את
המחשבה!”

אותו רגע, כשדקטור יעקב לחש על אזנו
של בן־לויתו את פזמונו ההולך וחוזר: “אין זה אלא
שוטה” – השמיע פעמון הערב אשר
להיכל את הלמותו. הפעם ענה טורנגו לדברי הכהן
ואמר: “אף אנכי אחשב כן.”

הגיעה השעה שבה זרים מצוים לצאת מן המנזר. שני האורחים התכוננו ללכת לדרכם.

“מרני,” אמר אבא טורנגו בעת שנפטר
מעל הכהן, “לבי נתון לאנשי המדע ולאנשי הרוח
הגדולים ואת כבודו אני מעריץ במדה יתרה. יואל
נא ויבוא מחר אל בית המשפט וישאל לכהן המנזר
אשר למרטן הקדוש מטור.”

בלב נפעם שב הכהן אל חדרו והבין לבסוף מי הוא אבא טורנגו.

והוא העלה עכשוב בזכרונו מה שנמצא
כוב בלשכת הגנזים על שם מרטן הקדוש מטור:
“הכהן למנזר מרטן הקדוש מטור, הוא המלך אשר
לארץ צרפת – –”

היו מספרים, כי מאותו יום ואילך הרבה
הכהן לשחר את פני המלך, בכל פעם שזה סר לעיר
פריס, וכי דום קלוד נשא בעיני הוד מלכותו מעל
לאוליביה לה־דן ומעל יעקב קואקטיה, וזה האחרון,
כהרגלו תמיד, התחיל נוהג במלך גסות יתרה.




ב. האחד יביא כליה על השני


את הקוראים שלנו הסליחה ואנחנו
נשהה רגע וננסה להבין מה הכונה הצפונה
בדבריו הפלאים של הכהן “האחד יביא כליה על
השני. הספר ישמיד את המחשבה.” רעיון זה מביע,
לפי דעתנו, שתי כונות. ראשית כל, יש כאן הגות
של כהן. איש הכהנה מפחד מפני כחה של תרבות
חדשה: אמנות הדפוס. משרת הכנסיה התפלץ
והכה בסנורים למראה המכבש המזהיר של
גוטנברג. הדוכן וכתב־היד, לאמר המלה הנדברת
והמלה הנכתבת, נבהלו מפני המלה הנדפסת;
כך, בערך, היה נבהל האנקור אלו ראה את צבאות
השמים, אשר מספרם ששה מיליונים, פורשים את
כנפיהם לעוף. אלה הם דברי נביא השומע את קול
המיתה ואת קול סערה של האנושות המשחררת,
הצופה לעתיד ורואה את הדעה חותרת תחת הדת, את
ההגיון יורש מקום האמונה ואת העולם מנער מעליו
עלה של רומא. אלה הם דברי נבואה של פילוסוף
הרואה את מחשבת האדם והנה הדפוס עשה לה
כנפים והיא נמלטת מתוך כור הזקוק אשר
לכהנה; איש צבא מתפלץ למראה איל הברזל ואומר:
“הצריח נדון להרס.” כאן הגד, כי כח אחד עומד
לבוא במקום הכח השני; דומה שנאמר: “מכבש
הדפוס ישמיד את הכנסיה.” ואולם מאחורי רעיון
זה, המובן והפשוט, התעלם – לדעתנו – רעיון שני שיש
בו יותר משום חדוש, מעין תולדה לאב־רעיון הראשון,
רעיון נתפס על נקלה שקשה להכחיש אותו, השקפה
פילוסופית שאביה מולידה הנהו יותר חכם ואמן
מאשר כהן דת. הרגשת־לב נבאה כאן מראש, כי
מחשבת האדם, שהגיעה לידי שנוי צורה, עתידה
לשנות גם את גלוייה; כי מעכשו יגלם כל דור
ודור את רעיונו העקרי בחמר ובצורה משלו; כי
ספר האבן, המוצק והמאריך ימים, יפנה את מקומו
לספר הניר המוצק ומאריך ימים, יפנה את מקומו
לספר הניר המוצק ומאריך ימים עוד יותר. מבחינה
זו הביעו רעיונותיו של הכהן, שלא באו לידי
בטוי גמור, עוד כונה אחת; הכהן אמר, כי סוג אחד
של אמנות עומד לרשת את כסאו של סוג אמנות שני;
הוא רצה לאמר: “אמנות הדפוס תביא כליה על אמנות
הבניה.” ובאמת, מיום היות האדם ועד סוף המאה
החמש־עשרה, בערך, שמשה אמנות הבניה מעין
ספר־ספרים לאנושות, והאדם השתמש בה בכל מצב
של התפתחות למען תת גלוי לכח שלטונו ולרוח
בינתו.

אז, כשכח הזכרון של הגזעים העמיס
על עצמו משא כבד מדי וזכרונותיו של המין
האנושי כבדו והתערבבו עד כדי כך שהמלה
הערמה והנמהרה יכלה לאבד אותם בדרך, –
התחילו משקעים את הזכרונות בצורות
הנצבות הכן על פני האדמה ושיש בהן מלבד זה
גם מן הפשטות ומכח הקיום הגדול. מאז התחילה
המסרת מתגלמת במצבות בנין.

מתחלה לא היו הבנינים אלא מרבעים פשוטים שנעשו גזרי סלעים – “אבנים שלמות” קרא להם משה.

אמנות הבניה התחילה כדרך כל אמנות
כתיבה: היא לא היתה בראשיתה אלא אלף־בית בלבד.
היו מציגים אבן ועושים אותה אות, האות היתה
בבחינת מכתב חרטמים. כל חטיבת חרטמים כזו
נשאה על גבה אגדת רעיונות, דגמת עמוד הנושא
על גבו את הכותרת. בכל מקום התחילו הגזעים
הראשונים באפן כזה את יצירתם ופזרו אותה על
פני כל האדמה. את “האבן הזקופה” של העמים
הקלטיים אתה מוצא גם בסביריה של אסיה וגם
בערבות אמריקה. בזמן מאחר יותר התחילו מחברים
מלים; הברות האבן חברו אחת לאחת, המלה נסתה
לצרף משפטים.



הדולמן80 והקרומלך81 של הקלטים, הטומולוס82 של האטרוסקים והגלגל83 של העברים – כל אלה משמשים מלים. אחדים מביניהם,
כגון הטומולוס, הם שמות עצם פרטיים. פעמים
כשהיו אבנים לרב והמקום היה רחב ידים, כתבו
משפט שלם. שפעת האבנים העצומה שבקרנך היא
כעין נסחה מגמרת.

לבסוף התחילו מחברים ספרים שלמים.
המסרת הצמיחה סמלים והתעלמה תחתיהם כהתעלם
גזע העץ מתחת לשפעת העלים; כל הסמלים האלה,
שהאנושות שקעה בהם את רוח אמונתה, פרו ורבו
במשך הזמן, הולידו רבים בצלמם ובדמותם,
התחברו אלו לאלו ונעשו ערב רב אחד; הבנינים
הראשונים קטנו מהכיל אום; הסמלים בצבצו בכל
מקום מתוך הצורות המצמצמות; מצבות בנין אלו
בטאו בקשי רק את הצורות המצמצמות; מצבות בנין
אלו בטאו בקשי רק את המסרת הקדומה, זו שהיתה
פשוטה וערמה כמצבות הללו ושכנה כמותן על
פני האדמה. הסמל ראה צרך לעצמו להתגלות
בבנין. מאז התחילה הבניה מתפתחת לפי מחשבת
האדם; היא נעשתה בת ענקים אשר רגליה וזרועותיה
אלף, וכנסה את כל המון הסמלים המרפרפים לתוך
צורה קימת לעד, הנתנת לראיה ולתפיסה. אז, בעת
שדדלוס, סמל הכח, עשה מדידות, ואורפאוס, סמל
הבינה היתרה, שר שירים, התחילו יוצאים במשטר,
לפי הכח המניע של המדידה והפיוט, העמודים
בבחינת מלים, התחילו מתחברים ומתמזגים זה
בזה, ירדו למטה והתרוממו למעלה, צנחו על הארץ
אחד לצד השני ונחו זה על גב זה כדמות נדבכים,
עד שלבסוף, במאמר הפה של רעיון התקופה, נהיו
לספרים נפלאים שדמות להם כבנינים נהדרים, הלא
הם הפגודה שבאקלינגה, הפירמידה של רעמסס
במצרים ובית המקדש של שלמה.

הרעיון היסודי, לאמר המלה, מצא
בטויו לא רק בתכניתם של הבנינים האלה, אלא גם
בצורתם. מקדש שלמה, למשל, לא נוצר לשמש סמל
לספר הקדוש, אלא היה עצם הספר הזה. הכהנים
יכלו לקרא על כל אחת מחומותיו את המלה שנתנה
כמסרת והתגלות לעין; והם תרו בעיניהם אחרי
צורותיה המשתנות של המלה מדי הביטם מדבר
קדש לדבר קדש, עד שראו אותה במקלטה האחרון
ובתבניתה המוחשית ביותר: הוא ארון הברית. וכן
היתה המלה טבועה בעצם הבנין וצלמה מתעלם על
פני לבוש הבנין, דגמת דיוקנו של אדם החרות על
ארון המתים של חנוט.

הרעיון היסודי נתגלם לא רק בצורת
הבנינים, אלא גם במקומות הבחירה של הבנינים
האלה. לפי טיב הסמלים התובעים גלוי, אם רכים ואם
קודרים, עטרה יון את פסגות הרריה במקדשים רבי
קצב, הדו תרה אף היא את הריה ופסלה בקרבם את
הפגודות חדלות־התאר העשויות כעין מנהרות
ומתרוממות על טורים אדירים של פילי שחם.

והנה במשך ששת אלפי השנים
הראשונות של ההסטוריה, מן העתיקה שבפגודות
הנדוסטן ועד בית הכנסיה שבקלן, שמשה אמנות
הבניה למין האנושי אמנות נאדרה של כתיבה. כל
זה הוא אמת ויציב, שהרי לא רק סמלי דת אלא כל
רעיון אנושי בכלל היה רשום לזכרון באותו ספר
אדיר.

כל ציביליזציה מתחילה בשלטון
הכהנים וגומרת בשלטון העם. חק זה אשר על פיו
יורשת ההתפתחות החפשית את מקום האחדות, חרות
במעשי הבניה. שכן אין לנו לחשב, כי אמנות
הבניה יש בכחה לבנות רק את המקדש, לבטא רק
את המסרת והסמל של הכנסיה ולחצב בחומות
אבניה את לוחות הברית המסתוריים בדמות של כתב
חרטמים. אלו היה הדבר כך, כי אז לא יכלה אמנות
הבניה לתת בטוי למצב חדש של רוח האדם, והרי
ידוע לנו כי בחיי כל חברה אנושית יש רגעים
שהסמל הקדוש מאבד את ערכו ומפנה מקום
לרעיון החפשי, לב האדם סר מעל הכהן ושיטות
הפילוסופיה והמדע מגיעות לידי בגרות ופורצות
לתוך גבולותיה של הדת: אז היו עמודיה הכתובים
מפנים נשארים חסרי כתב מאחור, מפעלה היה פגום
וספרה לקוי בחסר מובן שלא כך בא הדבר.

נקח לדגמה את תקופת ימי הבינים,
הואיל וזו קרובה לנו יותר. היא נותנת את אותותיה
הראשונים בזמן ששלטון הכהנים קובע משטר
בארופה, האפיפיורים מקבצים שוב את יסודות
חיותה של רומא ועושים שוב את העיר הזאת חטיבה
בעלת ערך. דת הנצרות יוצאת לנוע בעולם, אוצלת
מרוחה על החברה האנושית היושבת בין איי העולם,
אוצלת מרוחה על החברה האנושית היושבת בין איי
העולם העתיק ומקימה – בשרידי החרבות של העולם העתיק – בנין
רב־נדבכים שאבן הראש בכפתו הם הכהנים; בזמן
מאחר יותר אנו רואים כיצד רוח הנצרות ופעל ידם של
עמים מחסרי תרבות יצרו, ומתוך אפני בנין
מתים אשר ליון ולרומא, את אמנות הבניה הרומנית,
היא האמנות רבת הרזים המשמשת אחות למפעלי
הבניה המצריים וההדיים אשר נוצרו תחת
שלטון הכהנים, היא אמנות הבניה שהגשימה את
סמל הקטוליות הצרופה ורשמה בכתב חרטמים ברור
את אחדות האפיפיוריות. כל עולם המחשבות של
הזמן ההוא רשום לאמתו בסגנון הקודר של
הרומניות. ובכל זה אתה צופה ורואה את שלטון
האפיפיורים, את האחדות, את הכבוש בתוך עצמו, את
העצום מכל גבול, את האדיר גרגור השביעי;
בכל – הכהן, ולא האדם; בכל
– הכת, ולא העם. אך הנה מתרגשים
ובאים מסעי הצלב. הללו באו לעולם מתוך תנועת
עם אדירה, וכל תנועת עם, יהיו מה שיהיו
תולדותיה ומטרותיה, זה טבעה תמיד שהיא מצילה
את רוח החפש מאבדנו הגמור. החדשות כובשות להן
את דרכן. מתחילה התקופה הסוערת המלאה
התקוממיות, מרידות אכרים, התאגדיות נסיכים.
השלטון מתחיל פוסח על שתי הסעפים, באחדות
נבעה הפרץ. מעמד בעלי הנחלאות תובע את חלקו
בשלטון הכהנים וחושב למשך לצדו את העם, זה
העם אשר גזרה היא לו שיתעורר לפתע פתאם ויטל
לעצמו את חלק הארי. Quia nominor leo84 שלטון האצילים בא אפוא אחרי שלטון
הכהנים. שלטון העם – אחרי שלטון
האצילים. ארופה שנתה את צורתה; והנה נשתנתה
גם צורתה של אמנות הניה. כציביליזציה כן
פתחה גם היא דף חדש, רוח הזמן החדש מדבר והיא
כותבת. בשובה למולדתה ממסעי הצלב הביאה
אתה את הקשת החדה, כשם שהעמים הביאו אתם את
החפש. אותו זמן מגיעה אמנות הבניה הרומנית לידי
ירידה, רומא הולכת ומתפוררת. כתב החרטמים
מסתלק מתוך היכל המקדש, השלטאות נותנת את
אותותיה הראשונים במגדלים ומשוה קסם על
הפאודליות. אף היכל התפלה, שלפנים שמש בטוי
נאמן לאמונה, יוצא מתחת ידי הכהנים, עובר לרשות
האזרחים והקהלה והחפש ונעשה כפוף לאמן.
האמן בונה את ההיכל לפי רוחו.
המסתורין, המתוס והחק נסתלקו להם ובמקומם
באו הדמיון וחפץ הלב. יש שפנים הבית
והמזבח נשארים ברשות הכהן, אבל אין זה לא
מעלה ולא מוריד: ארבעת הקירות כפופים לאמן. ספר
האבנים נפקע מידי הכהנה והדת ומידי רומא;
אדוניו הם הדמיון והפיוט והעם. מעכשו מתחילות
המון חליפות נמהרות בסגנון בנין זה שלא עמד
בפריחתו אלא שלש מאות שנה, והחליפות הללו
חדושן מתמיה ביותר לאחר תקופת הקפאון של
הסגנון הרומני שנמשכה כשש או שבע מאות
שנים. בין כה וכה והאמנות נחפזת בדרך
התפתחותה. הגאוניות וכח הגזע של העם לקחו
את המלאכה מידי החשמנים. כל דור ודור רושם
לעת־מצוא כמלא שורה אחת בספר; כל דור הולך
ומוחק מעל חזית בתי התפלה את כתב החרטמים
העתיק של הסגנון הרומני, ודבר זה נכר ביותר
במקום שסמלי הדת מבצבצים עדין מתחת לסמלים
החדשים. הרבידה, מעשה ידי העם, מכסה לגמרי על
השלד שנוצרה על ידי נסחות הדת. קשה לתאר את
ההפקרות שנהגו בימים ההם האדריכלים אפילו
לגבי בתי התפלה. יש שאתה מוצא כותרת –
למשל, ביציע הקמין שבארמון המשפט – המקשטת בפסילי זוגות
של נזירים ונזירות שאינם מסמלים את הצניעות.
במקום אחד, בשער ההיכל בבורג', אתה רואה את
מעשה נח כשהוא מתאר בגלופי אבן “לכל פרטיו”.
במקום שני, בכיור הרחצה אשר במנזר בושרויל,
נמצא פסל של נזיר, איש בכחוס, אשר אזניו כאזני
החמור, בידו גביע היין והוא צוחק כנגד עדה
שלמה. בימים ההם היה כתב הרעיונות, הנכתב
באבן, משתמש בזכות מיחדת הדומה מאד לחפש
הדפוס שבימינו: לזה קוראים בשם חפש
הבניה.

חפש זה הוא מפרז עד מאד. פעמים אתה
מוצא שער או חזית או אפילו בית תפלה שלם, שסמל
הבנין שלהם הוא זר לגמרי לעבודת הקדש, או
נראה אפילו כנגוד משטמה לגבי הכנסיה.
גיליום מפריס וניקולאוס פלמל במאה החמש־עשרה
כתבו דפי אבן כאלה שתכנם מסית ומדיח. בית
התפלה סן־י’ק דה־לה־בושרי היה בשעתו היכל
המסמל את המרדנות. בימים ההם ידע הרעיון את
החפש רק בצוארה כזו; ולפיכך לא נתן גלוי שלם
אלא לרעיונות שנתגלמו בדמות בנינים. לולא
צורת אבן זו המשמשת כתב, היה הרעיון החפשי,
בצאתו להראות בקהל, נדון להשרף חיים בידי
התלין. והרעיון הגלום בשער בית תפלה היה אף
הוא רואה במחזה מדי השרף הרעיון החפשי.
ומשום כך התאמצה מלאכת הבניה בכל כחה לצאת
אל הדרך הזאת, לאחר שלא נשארה לה אלא
דרך־גלויים אחת. מכאן כל המון בתי התפלה אשר
כסו את פני ארופה במספר עצום כל כך שאין
להעלות אותו על הדעת. כל הכחות החמריים
והרוחניים של החברה האנושית נתגלמו בנקדה
אחת: באמנות הבניה, באפן כזה, בהתאמרה
לבנות בתי תפלה לכבוד אלהים, התפתחה האמנות
במדה עצומה.

כל מי שנוצר בימים ההם פיטן –
נעשה אדריכל. רוח הגאוניות הפזורה
בקרב המון העם. זו שבתקופת הפאודליות היתה
מכוצת בקובעי הנחשת כמו בשריון הצב ולא
יכלה להתגלות אלא באמנות הבניה, מצאה לה
בטוי באמנות זו ויצרה את שירי האיליאדה שלה
בדמות בתי תפלה. כל שאר סוגי האמנות נעשו
כפופים לאמנות הבניה וקבלו עליהם את עלה,
כלם היו עמלים ביצירה הגדולה. האדריכל צרף
לחטיבה אחת את אמנות הסתות, שכסתה גלופים את
חזית ביתו, את אמנות הציור שהעלתה תמונות על
חלונותיו ואת אמנות הזמרה שנתנה את רוחה
בהלמות פעמוניו ובשירת עוגבו. בעצם הדבר לא
התקים אז אלא סוג עלוב אחד של פיוט: לאמר, זה היה
לו ערך כל־שהוא משלו ולא נצטרך להשקיע את
עצמו בבנין כשיר או כפרוזה: מתוך כך מלא
תפקיד כמחזות התוגה של אסכילוס בזמן חגי
הכהנים ביון וכספר בראשית בבית המקדש של
שלמה.

ובכן עד לזמנו של גוטנברג היתה
אמנות הבניה מין כתב הנפוץ ברבים, ספר השחם
הזה, המתחילים בו היו אנשי המזרח, ממשיכיו
קדמוני יון ורומא וגומריו – אנשי
ימי הבינים. יש להוסיף כי הופעה מעין זו שראינו
בימי הבינים, לאמר – סגנון בנין
עממי המכריע תחתיו את סגנון הבנין של מעמד
בודד – שכיחה גם בתקופות אחרות
שבהסטוריה, בזמן שיש דמיון בין תקופות אלו
ובין התקופה הנדונה מבחינת התפתחותו של רוח
האדם. נצין אפוא בקצור את החק הזה, שפרושו לא
יתבאר אלא בכרכים רבים, ונאמר: בלב ארצות
הקדם, מקום שם עמדה ערש העולם הקדמון, ירשה
הבניה הכנענית את מקום הבניה של עמי הדו,
וזו הולידה ברב עשר את סגנון הבניה של הערבים;
בעולם העתיק נצטרפה הבניה היונית אל אמנות
הבנין של המצרים, זו שאחד מענפיה הם הסגנון
הרומאי שאינו נבדל מן הראשונה אלא בכפה
הקרתגנית המשמשת לו סרח עודף; בתקופה מאחרת
יותר ירש הסגנון הגוטי את מקום הסגנון הרומני.
ואם נערך למערכות את שלש החטיבות האלה של סוגי
הבניה, נראה כי שלש האחיות הבכירות – צורות הבניה של ההדים והמצרים
והרומאים – מסמלות דברים דומים,
לאמר: את שלטון הכהנים, את הכת, את האחדות, את
עקרי הדת, את המסרת, את אלהים; ובנוגע לשלש
האחיות הצעירות – הבניה הכנענית והיונית והגוטית – הרי
אנו רואים כי אף הן, למרות חליפות הצורה השכיחות
אצל כל אחת מהן, נותנות את גלוייהן לדברים דומים,
לאמר: החפש, העם, האדם.

אם האמניות של ההדים והמצרים
והרומנים כוללות ברמינים או מגים או
אפיפיורים – בכל מקום אתה רואה את
הכהן, את הכהן בלבד. לא כן הוא הדבר בצורות
הבניה שנוצרו לפי רוח העם: הללו עשירות יותר
ואינן ספוגות במדה כזו קדשה. בבנית הכנענים
אתה מוצא את איש המסחר, בבניה היונית את איש
הרפובליקה, בבניה הגוטית את האזרח.

ואלו הן בעקר המדות המצינות את
הבנינים שנוצרו בתקופת שלטון הכהנים: קפאון,
תעוב לגבי התפתחות, שמירת הקוים שנתנו על
ידי המסרת, קדושן של צורות בראשית, אפן תאור
בלתי־משתנה לגבי חליפות הצורה של האדם
והטבע, ולעמת זאת – המצאות
משנות לגבי תאור הסמלים. אלה הם ספרים סתומי
כונה שאינם מובנים אלא לאנשי הכת. יש להוסיף
כי הללו יונקים כונה מכל צורה ומכל יוצא דפן
של צורה, ועל ידי כך הם נעשים קדש שאין לנגע
בו. מעולם לא טען מי־שהוא כי הצריפים ילידי
הבניה ההדית או המצרית או הרומנית זקוקים
לשנוי תכנית ולאמנות פסול משכללת יותר. לגבי
אלה כל שכלול הוא בבחינת חלול הקדש. דומה
הדבר, כי קפאון הדת ירד על נדבכי האבנים של
הבנינים האלה והיה עליהם כמשטח־אבן חדש.
– ולעמת זאת המדות העקריות אשר
לבניני העם: רבוי צורות, חדוש, מקוריות, עשירות
מפלגת וחליפות שאינן פוסקות. הללו רחוקים כבר
למדי מן הדת, ולפיכך נטל עליהם לשמר שמירה
מעלה על יפים ולשפר בלי הרף את קשוטי פסיליהם
וגלופיהם. הכרת פניהם מעידה על תקופתם. סמל
האלהות עדין חופף עליהם, ואולם הם מוזגים לתוך סמל
זה משהו אנושי הטבוע במהותם. לפיכך אתה מוצא
בנינים שכונתם גלויה לכל לב, לכל תפיסה, לכל
דמיון, ואף על פי שאינם ריקים מסמלים, בכל זאת הם
קלים לתפיסה כמו הטבע עצמו. ההבדל שיניהם
ובין אמנות הבניה של הכהנים דומה להבדל שבין
שפת החסידים והשפה השגורה בפי העם, בין כתב
החרטמים והאמנות, בין שלמה ופידיאס.

אם נסכם את כל מה שאמרנו לשם ברור
כולל ונסיח את דעתנו מהוכחות לאין מספר וכמו
כן מטענות שכנגד, נגיע לידי הכרה שכזו: עד
למאה החמש־עשרה שמשה אמנות הבניה מעין
ספר־ספרים לאנושות; בכל התקופה הזאת אין אף
רעיון אחד מסתעף שלא נתגלם במצבת בנין; כל
רעיון יליד העם, דגמת כל חק יליד הדת, מצא לו
מצבת זכרון; ואחרון אחרון – לא
היתה הגות רבת ערך, פרי רוחה של האנושיות,
שלא נרשמה בכתב אבן. ומה טעם? מפני שכל
רעיון, בין יליד דת ובין יליד פילוסופיה, רוצה
להשאר לעולמי עד; מפני שכל רעיון המטיל סערה
בדורו יש בו כדי לסער גם את הדורות הבאים והוא
רוצה שישתמר זכרו. הה, מה נקלה היא מדת אלמות
זו שנתנה לכתבי היד! מה חזק הוא לעמת זה, מה רב
לימים ולכח התנגדות הוא הספר שנוצר בדמות
בנין! המלה הכתובה נשמדת על נקלה על ידי
לפיד אחד ותרכי אחד; המלה הגלומה אינה נשמדת
אלא על ידי מהפכה ורעש. העמים הלועזים שטפו
ועברו על פני הקולוסיאום, מי המבול אולי נפצו
את גליהם אל הפירמידות. – במאה החמש־עשרה השתנה הכל.

רצה הרעיון האנושי לעמד למשמרת,
והמציא תחבולה הנותנת אריכות ימים וכח
התנגדות יותר מאשר אמנות הבניה, ולא זה בלבד
אלא שהיא גם פשוטה וקלה יותר. הבניה יורדת מעל
כסא המלכות. במקום אותיות האבן אשר לאורפאוס
באים עכשו סמני הכתב העשוים עופרת אשר
לגוטנברג.

יבוא יום והספר ישמיד את מצבות הבנין.

המצאת הדפוס אין כמוה לערך בכל
מארעות ההסטוריה. זאת היא מהפכה שיש לה המשך
קיום. היא משמשת אמצעי בטוי לאנושות המחדשת
את ימי נעוריה; זהו הרעיון האנושי הפושט צורה
ולובש צורה חדשה; זוהי קרימת־עור האחרונה
והשלמה לאותו נחש דמיוני אשר מימי אדם הראשון
הוא מסמל את רוח האדם.

מעולם לא היה הרעיון בלתי חולף כפי
שנעשה על ידי הדפוס; הוא העלה אבר, נעשה בלתי
נתפס ובלתי נשמד. הוא התחבר אל האויר. בזמן
הפריחה של הבניה היה הרעיון הר נשא והיה
כובש בחזקה את מקומו ואת תקופתו. עכשו הוא
משול ללהקת צפרים המתפזרת לכל רוחות השמים
ושולטת במלא השמים והארץ.

אנו חוזרים ואומרים: מי לא יראה כי
הרעיון בצורה זו הוא בן־קימא עוד יותר? מבחינת
החזק הגיע לידי בחינת המהירות. כח הקיום שלו
נהפך להיות אלמות. אפשר להשמיד עצם מן העצמים,
אבל כיצד ישמר דבר הממלא את חלל כל העולם? אם
יבוא מבול על הארץ – יוסיפו
הצפרים לעוף גם לאחר שראשי ההרים יתכסו מים;
ואם תבה אחת יחידה תלך על פני המים – הצפרים ירדו עליה לשבת, ינשאו אתה על
פני הגלים ויגיעו לעת אשר המים ישובו מעל
הארץ; ובבוא יום ועולם חדש יצא מתוך התהו ובהו,
אז ירחף עליו – קל כנפים ועליז – הרעיון אשר שרד מן העולם השקוע בתהום.

ואם נשים אל לב, כי אפן בטוי זה הוא לא
רק שמור ביותר, כי אם גם פשוט ונוח וקל ביותר
להעשות על ידי כל אחד ואחד; אם נתבונן ונראה כי
אפן בטוי זה אינו סוחב אחריו צרורות דרך וכלי
מלאכה לא־יצלח; אם נדמה לנו את הרעיון האחר, זה
שכדי להתגלגל במצבת בנין הוא מכרח
להשתמש בארבעה או חמשה סוגי אמנות אחרים,
להוציא ככרות זהב והררי אבנים ולהעביד מחנה רב
של פועלים; ואם נשוהו אל הרעיון המתגלם
בדמות ספר, שאינו דורש אלא מעט ניר ומעט דיו
ועט, – הכי נתפלא אז על הדבר
שהרוח האנושי פנה ערף לאמנות הבניה והלך אל
אמנות הדפוס? אם נקב חור בקרקע הנהר או התעלה
הנבובה תחתיה – אז יגרו המים ויצאו מתוך אפיקם.

נתבונן אפוא ונראה, כי מיום היות
הדפוס התחילה אמנות הבניה מתנונת והולכת עד
שהגיעה לידי דלדול ובטלה מן העולם; אנחנו
מבחינים בדבר כיצד הלך המחשבה של הדורות
והעמים פונה לה ערף. במאה החמש־עשרה אין עוד
להצטננות זו כל ממש, מכבש הדפוס עדין חלש
עד מאד והוא נוטל לכל היותר מעט משפע החיים אשר
לבנינים האדירים. ואולם מהמאה השש־עשרה
ואילך מסתמנת מחלת הבניה באפן ברור:
הבניה חדלה לשמש בטוי הבטויים לחיי החברה
האנושית; היא משתנית ומעלה על עצמה באפן עלוב
את סגנונה של אמנות המופת; היא חדלה להיות אמנות
של גליה וארופה, אמנות של אנשי המקום, והיתה
לאמנות יונית או רומאית, חדלה להיות אמנות אמת
ההולמת את זמנה ונתגלגלה בצורה מזיפת של
אמנות המופת. זאת היא הירידה שמכנים אותה בשם
רנרנס: מכל מקום ירידה הבאה ברב תפארת; שכן
הגאוניות העתיקה של הגוטים, אותה שמש
השוקעת מאחורי מכבש הדפוס האדיר של מגנצא,
מוסיפה עוד במשך כמה זמן לשלח את קרניה אל
פני שפעת כלאים זו אשר חברו בה יחד קמרוני
קשת של רומא ואולמי עמודים לפי הסגנון של
קורנת.

ודוקא שקיעת שמש זו נראתה לנו כאדמומית של בקר.

ואולם מעת שהבניה נעשתה אמנות
כיתר סוגי האמנות, מעת שחדלה להיות האמנות
הכוללת, הגברת והעריצה בכל אחיותיה, – סר כחה ממנה ונטל שלטונה מעל
האמניות האחרות. הללו יוצאות לחפש, פורקות
מעליהן את עלו של האדריכל וכל אחת מהן פונה אל
נתיבה המיחד. וכל אחת מהן הנאה לה מהסתעפות זו.
הבדידות מוסיפה להן שעור קומה. מלאכת הגלוף
מגיעה לידי פסלות, חטב העץ – לידי ציור, זמרת הקדש הקפדנית – לידי אמנות נגינה. אפשר להמשיל על אמנות
הבניה ולומר, כי ממלכתה הממלאה פני תבל
התפוררה במות אלכסנדר מוקדון שלה, ונפותיה
של אותה מלכות נעשו למדינות עומדות ברשות עצמן.
תקופה זו הביאה לעולם את רפאל את מיכאל אנג’לו,
את יוהן גוי’ון ואת פלסטרינה, זה אשר עלה ככוכב
במאה השש־עשרה המלאה כלה זהר.

אותו זמן, כשנשתחררו כל סוגי
האמנות, נשתחרר גם הרעיון בכל מקום ומקום.
אנשי המחשבה החפשית בימי הבינים הטילו בגוף
הקטוליות פצעים עמקים. המאה השש־עשרה קורעת
את אחדות הדת לגזרים. אלו הקדימה הרפורמציה
לבוא לפני הדפוס, כי אז לא היתה אלא קרען85
הדפוס הוא שעשה אותה למהפכה. לולא
הדפוס היה תש כחה של הכפירה. יהי זה אסון ויהי
זה גזרת ההשגחה: גוטנברג הוא שסלל את הדרך
לפני לוטר.

ואולם משירדה לגמרי שמשם של ימי הבינים והגאוניות הגוטית נפחה את נפשה, –
באו ימי שפל לאמנות הבניה, פניה
החוירו מיום ליום ורוח חייה הלך וקרב אל קצו.
הספר הנדפס, זה השלשול שבבנין, מכרסם
אותה ומביא עליה כליה. היא מתערטלת, משירה את
עליה ומצטמקת מיום ליום. היא שרויה במחסור
ובדלות, היא מגיעה לידי פחיתות. חדל להיות לה
בטוי, אין היא משמשת אפילו זכר לאמנות אשר עבר
זמנה. בבדידותה, בעת שבגד בה הרעיון האנושי
וכל רעותיה, בנות האמנות, עזבוה לנפשה, התחילה
מושכת אליה בעלי מלאכה, חלף האמנים שרחקו
ממנה, שמשת הזכוכית ממלאה את מקומו של חלון
בית התפלה; הסתת בא במקום הפסל. נגוזו לבלי
שוב כל הכח והמקוריות, כל החיים וכל הנשמה.
כעניה בפתח בית המלאכה והלכה מחקוי אל חקוי.
מיכאל אנג’לו, שהבחין בודאי בדבר כי מראשית
המאה השש־עשרה היתה זו כנדונה למות, הגה את
הרעיון האחרון, רעיון מתוך יאוש. ענק האמנות
הזה בנה פנתאון על גב פנתאון ויצר את היכל
פטרוס ברומא. זוהי יצירה אדירה הראויה להשאר
סגלה לכל הזמנים, יצירה אחרונה ממקור אמנות
הבניה, חתימת־יד של אדיר אמנים שנקבעה בדף
האחרון של ספר האבן המסתים. וכשמת מיכאל
אנג’לו – מה עשתה בניה עלובה זו
שעבר עליה כלח והיא מתהלכת כצל מעמק רפאים?
היא עושה בהיכל פטרוס כבתוך שלה ומתקנת אותו
ומעוה את פניו. מעשה טרוף; מעשה עלוב
שבעלובים. כל מאה בשנים יש לה היכל פטרוס
משלה: לגבי המאה השבע־עשרה הרי זה בית
הכנסיה ול דה־גרס; לגבי המאה
השמונה־עשרה – בית הכנסיה
סן־ג’נובבה. כל ארץ וארץ יש לה היכל פטרוס
משלה. היכל כזה ישנו בלנדון; ישנו אחד כזה
גם בפטרסבורג. פריס יש לה שנים או שלשה
בנינים כאלה. הם משולים לצואה ריקה, לפטפוט
ההבל האחרון אשר לאמנות, רבת נצורות בעבר,
הבטלה בחייה ועושה מעשה ילדות לפני
מותה.

ועכשו אם נבחן לא את הבנינים
כחטיבות מיחדות, אלא את כל האמנות בכללותה,
לפי מראה שהיה לה מתחלת המאה השש־עשרה ועד
המאה השמונה־עשרה, יתגלו לעינינו אותם
הסמנים של ירידה ודלדול. מזמנו של פרנס
השני ואילך התחילו הבנינים מאבדים את צורת
האדריכליות ומבליטים את הצורה הגאומטרית,
דגמת עצמות השלד הבולטות אצל חולה דל־בשר.
קוי הגאומטריה, הקפדנים והקרים, יורשים את
מקומם של קוי האמנות היפים. הבנין חדל להיות
מצבת בנין ונעשה תחברת של שטחים. אלא
שאמנות הבניה מתאמצת לכסות על הלקוי הזה.
ומשום כך אנו מוצאים כותרת גג יונית הרכובה על
גב רחבת גג עשויה בסגנון רומאי, ולהפך. בכל
מקום אתה מוצא את הפנתאון הרכוב על גבי
פנתאון ואת היכל פטרוס של רומא. מכאן בתי
הלבנים, בני תקופת הנרי הרביעי, אשר קצותיהם
עשוים אבן קשה; וככר המלך וככר יורש העצר.
מכאן בתי התפלה של לואי השלשה־עשר: בנינים
גסים ומסרבלים שכפותיהם הן כעין חטוטרת.
מכאן סגנון הבניה של מצרין, כל אותם הארמונות
הגרועים שטעמם טעם איטלקי ומקומם ליד ארבעת
המלכים86. וכל הארמונות אשר
ללואי הארבעה־עשר: בתי קסרקטין מרוחים
לחצרנים, בתי־מקשה המלאים קרירות ושעמום.
ואחרון אחרון – סגנון הבניה
מתקופת לואי החמשה־עשר, זו האדריכליות
המזקינה והתשושה שהשחיתה את דמותה ועשתה
את קשוטיה כעלי עלש וחוטי אטריות, כתלתולים
ופטריות. החל מזמנו של פרנס השני ועד לתקופת
לואי. החמשה־עשר הלך הדלדול הזה וגדל לפי
רבוי גאומטריו האמנות לא היתה אלא עור ועצמות.
היא נאבקת עם המות ומראה עלוב עד מאד.

מה נעשה בינתים לאמנות הדפוס?
הבניה מתרוקנת מלשד חייה והדפוס קולט את כל
הלשד הזה. בה במדה שהאדריכליות יורדת
והולכת, מעשה הדפוס מתעלה ומתגדל. כל אותו
שפע הכחות, שהרעיון האנושי בזבז לשם
הבנינים, יצא מעכשו למצבות הדפוס. ומשום כך
אנו רואים, כי במאה השש־עשרה מלאכת הדפוס
המתגברת עושה מלחמה את אמנות הבניה
המדלדלת, וממיתה אותה. במאה השבע־עשרה היא
כבר מושלת בכפה, מנצחת ותקיפה בנצחונותיה
עד כדי כך, שהיא מביאה לעולם תקופה גדולה של
מדעים. במאה השמונה־עשרה, כשרבצה כמה זמן
כבטלה בחצר המלכות של לואי הארבעה־עשר, היא
חוגרת פתאם את כלי זינו של ולטר, זה גלגול חרבו
של לוטר, ומשתערת בתרועת מלחמה על ארופה
העתיקה, לאחר שהכתה כבר את רעיוניה של ארופה
זו הספונים בבנינים. לעת סיומה של המאה
השמונה־עשרה נשלם מעשה החרבן של אמנות
הדפוס. במאה השמונה־עשרה היא מתחילה לבנות
ולקומם.

ואולם עכשו אנו שואלים: מי משני סוגי
האמנות האלה מבטא באמת את הרעיון האנושי
במשך שלש מאות השנים האחרונות? מי מהם ממשיך
את הרעיון? מי מהם מבטא אותו לא לפי הטעיות
שבמדעיו ולא לפי השטיות שבתורת בתי
מדרשיו, אלא לפי תנועתו העולה ממעמקים
ומרחיקה ללכת לכל העברים? מי מהם פרוש כמעטה,
ללא קרע ופגם, על פני המין האנושי, היא המפלצת
אשר רגליה אלף והיא ממהרת לרוץ את ארחותיה? האם
אמנות הבניה או הדפוס? –
הדפוס! אל נשלה את נפשנו לענין זה;
אמנו הבניה גועה ומתה לעולמי עד, נשמדה בידי
הדפוס, נשמדה בגלל זה אשר נתנה מעט ועלתה
במחיר רב. כל היכל עלה במילירדה שלמה. נתאר
לנו בדמיון כמה היינו צריכים להוציא אלו אמרנו
לכתב עוד פעם את ספר האדריכליות; אלו הקימונו
שוב על פני הארץ אלפי בנינים; אלו חדשנו
עלינו את התקופה העשירה בבנינים, שעד ראיה
מעיד עליה כי “היה דומה שהארץ נערה מעל גבה את
מעטה הישן למען התכסות בגלימה לבנה של בתי
תפלה.”

הספר נעשה במהירות רבה, דורש
הוצאות מעטות והולך למרחקים רבים! היש
להתפלא כי הרעיון האנושי שלח את כל זרמיו
בדרך הזאת? בזה לא נתכונו לאמר, כי אין
האדריכליות מקימה פה ושם בנין מפאר או בנין
סגלה בודד. אני מאמין שגם בימי שלטונו של
הדפוס אפשר יהיה למצא עמוד מצבה שהוקם על ידי
מחנה צבא שלם מחמר המכתה של תותחים, דגמת
האיליאדות והרומנצרו, המהברטה והנבלונגים,
שעמים שלמים יצרו אותם בימי שלטון הבניה
בחברם אחד לאחד ובמזגם יחד המון שירי גבורים.
לא מן הנמנע הוא כי במאה העשרים יקום אדריכל
בעל רוח גאוניות, כשם שדנטה הפיטן קם
במאה השלש־עשרה. אבל הבניה לא תוסיף להיות
האמנות השולטת בחברה האנושית, האמנות הכוללת,
האמנות המושלת בכפה. השירה הגדולה, המצבה
הגדולה או יצירת האמנות הגדולה – הללו לא תבנינה עוד, אלא תצאנה מתחת
מכבש הדפוס.

ולעתיד לבוא, כשהבניה תקום לתחיה,
לא תוסיף עוד אמנות זו לשלט בכפה. היא תהיה
כפופה לחק המדע, אשר היא בעצמה הולידה אותו
לפנים. שני סוגי אמנות אלה יעמדו האחד במקום
השני מבחינת יחסי הגומלין שלהם. אנו יודעים
ברור, כי בתקופת הבניה היו יצירות הפיוט
דומות למצבות הבנין והדמיון דמיון אמת.
הויאזה שבהדו היא רבת גונים, פלאית ועמקה
כפגודה. במצרים אשר במזרח טבוע חותם של
גדלות ושלוה על אמנות הפיוט כמו על הבנינים;
ביון העתיקה היה הפיוט מחונן יפי, עליזות
ושלוה; בארופה של הנצרות – רוממות הדת, החן העממי, ושפע הגדול
המפלג אשר לתקופת תחיה. כתבי הקדש דומים
לפירמידות, האיליאדה דומה לפרתנון, הומרוס דומה
לפידיאס. דנטה בן המאה השלש־עשרה הוא בבחינת
אחרון ההיכלות הבנוים לפי הסגנון הרומני;
שקספיר שבמאה השש־עשרה – אחרון בתי המקדש הבנוים בסגנון
הגוטי.

נסכם אפוא את כל מה שאמרנו עד עכשו
ושיצא בהכרח קטוע וחסר שלמות: לאנושות היו
מעולם שני ספרים, שני פנקסים, שתי צואות –
אמנות הבניה ואמנות הדפוס, כתבי
קדש של אבן וכתבי קדש של ניר. ואם נתבונן אל
הבבליות השתים האלה, ששתיהן היו פתוחות
לעיני כל במשך אלפי שנים, נדע כי מתר לנו
להתעצב על הרוממות הגלויה לכל עין אשר לכתב
השחם, על האלפא־ביתא האדירה הזאת המתגלמת
בדמות שדרות עמודים, פורטלים ועמודי אבליסקים
ועל הרים אלו, מעשה ידי אדם, שמלאו לפנים פני
תבל, למן הפירמידה של חיאופס ועד בית הכנסיה
בשטרסבורג. ראוי לנו שנקרא עוד פעם את קורות
העבר החרותים בגוילי האבן, מצוים אנו להשתאות
אל הספר הכתוב בידי הבניה ולדפדף בו כל
הימים; אבל אין לנו למעט את דמות המצבה הגדולה
אשר אמנות הדפוס הקימה אף היא במו ידה.

מצבה זו אין ערך לגדלה. אינני יודע
מי הוא אותו מחשב חשבונות שמנה ומצא, כי כרכי
הספרים, שנדפסו למן גוטנברג ועד ימינו, יש
בהם כדי למלא את החלל שבין הארץ והירח;
ואולם אין אנו מתכונים כלל לגדל מסוג זה. מכל
מקום אם נשוה לנגדנו כחטיבה אחת את כל יצירות
הדפוס, בכל המונם שנתקבץ עד ימינו אלה, –
הכי לא נראה את החטיבה הזאת כבנין
עצום עד מאד הממלא פני תבל, המשמש משכן
לאנושות העובדת ונועץ את כותרת גגו לתוך
ערפלי העתיד? זוהי הערבוביה של כחות הרוח,
הכורת אשר לתוכה יביאו את דבשן ההזיות
המשולות לדבורים מחפות זהב. הבנין בנוי קומות
לאין מספר. פה ושם אתה רואה את המבואות
האפלוליים אשר למדע העוברים בלב הבנין
ומסתימים ליד פתחי שעריו.
את חזית הבנין הפונה החוצה קשטה
האמנות בגלופיה המשלבים להפליא, במקלעות
ציציה ובפתוחיה הדומים לתחרים. כל חלק מחלקי
הבנין, כמה שלא יהא נראה כפרי דמיון מוזר
וכמבדל בפני עצמו, תופס את מקומו ועושה את
פעלתו. כל החטיבה כלה משתפה בפעלה אחת.
למן היכל־שקספיר ועד מסגד־בירון – מפזרים על פני מטרופולין זו של הרעיון
העולמי המון מגדלים המצטרפים לתערבת רבת
גונים. על פני חומת היסוד של הבנין חרותות כמה
רשמות קדומות שלא נקבעו בספר הבניה. משמאל
לפתח הכניסה טבוע תבליט־הומרוס העתיק לימים
ועשוי שיש לבן, מימין מרימה את צריחיה
הבבליה רבת הלשונות. דרקון הרומנצרו מרתיע
במקומו; כמו כן צורות כלאים אחרות, כגון הודא
והנבלונגים. מכל מקום בנין פלאי זה נשאר
בלתי נגמר לעולמי עד. מכבש הדפוס, מכונת ענקים
זו היונקת את לשד הרוח של החברה האנושית, פולט
בלי הרף את החמר הדרוש לו לשם המלאכה. כל
האנושות כלה עסוקה בעבודה על קורית הבנין; כל
אשר רוח לו הוא בבונים. הקטן ביניהם סותם את אחד
החורים ומביא את אבנו, ואיש כרטיף
דה־לה־ברטון87 מביא גיגית מלאה
מלט של גבס. כל יום ויום עולה נדבך חדש. מחוץ
לתרומותיהם המיחדות של סופרים בודדים יש גם
תרומות שבשתפות. המאה השמונה־עשרה נותנת את
“האנציקלופדיה”, המהפכה הצרפתית – את “המבשר”. אין ספק בדבר, כי גם זה הוא
בנין המרבה נדבכים והולך ונערם לאין קץ לפי
קוים לוליניים; גם כאן אתה מוצא בליל שפות,
פעלה בלתי פוסקת, עבודה שאינה יודעת לאות,
מלחמת תחרות של כל המין האנושי, ואולם כאן הוא
גם מקום המקלט אשר בו תשכן הרוח ולא תרא
מפני מבול חדש, מפני הבערות העלולה להציף את
העולם.




ספר ששי.

א. השקפה ללא משא פנים על מעמד השופטים מימים עברו


אחד האנשים ברוכי־האשר היה בשנת
1482 לספירה האציל רובר לבית אסטוטוי, איש אביר,
בעל האחזה של באין, הברון לאברי ולסנט־אנדרי
אשר בנפת מרש, יועץ וחדרן למלך ואחד המרשים
של גליל המשפט הפריסאי. כמעט שבע־עשרה שנה
לפני זמן זה, ביום 7 לנובמבר שנת 1465, היא השנה
בה נראה כוכב השבט, קבל אסטוטוי מאת המלך את
המשרה המשבחת הזאת שבבית המשפט הפריסאי,
זו שהיו רואים אותה בעקר כשררה של אצילים ולא
כפקידות. “משרה,” אומר י’ן למניס, “שיש עמה
שלטון רב לגבי בטחון הצבור ומביאה לבעלה
כמה וכמה זכיות ויתרונות.” מוזר היה הדבר, כי
בשנת 1482 נשא עדין אחד האצילים משרה זו
שזמנה, לפי תעודת המנויים, החל בתקופה
שלואי האחד־עשר השיא את בתו, אשר נולדה לו
מחוץ לנשואין, לאדון איש ברבון אשר נולד אף הוא
מחוץ לנשואין. אותו יום, כשרובר לבית אסטוטוי
נתמנה לשרת בבית המשפט שבפריס במקום יעקב
פיליר, עברה משרת הנשיא בבית המשפט של
הפרלמנט מידי הקפדן הלי תורלט לידי י’ן דובה,
ירש י’ן יונל דז־אורזין את מקומו של פטר
מורויליה בלשכת המזכירות של צרפת, נטל רנול
דה־דורמן מידי פטר פואי את משרת הממנה בלשכת
הבקשות אשר למלך. ברם כמה אנשים לבשו
אצטלה זו של נשיא ומזכיר וממנה לבקשות מיום
שרובר אסטוטוי נתמנה לכבוד בבית המשפט
בפריס! משרה זו “נמסרה להשגחתו”, כפי שנאמר
בכתב המנוי; ואמנם הוא שמר את משרתו שמירה
מעלה. הוא דבק בה, היה אתה לגוף אחד ונצל על
ידי כך מתאות השנויים המטרפת של לואי
האחד־עשר, הוא המלך החשדן הקמצן ואוהב העבודה
שרצה לקים את שלטון התהפוכות שלו על ידי
שנויים תכופים וחלופי אדם. ויותר מזו: האביר עז
הלב קבל רשות למסר לבנו את ה“חזקה” למשרה זו,
וזה שנתים ששם הבן, האציל יעקב לבית אסטוטוי,
התנוסס ליד שם האב בראש רשימת הפקידים של בית
המשפט הפריסאי. ודאי שהיתה כאן הצלחה יתרה
ויוצאת מן הכלל! נכון הדבר, כי רובר אסטוטוי היה
מטובי החילים, כי מתוך נאמנות לגבי המלך מנה
את עצמו בין מתנגדיה של “האגדה לטובת
העם88” וכי הוא נתן מתנה למלכה, בהכנסה לפריס בשנת 14…, צבי נהדר אשר צדה ביער קונפקט. ויש
להוסיף על זה, כי היה מודע וידיד למר טריסטן
ל’הרמיט, ראש חיל המשמר אשר לארמון המלך. מר
רובר הקפדן נשא אפוא משרה נעימה ונוחה. ראשית
כל – זו משכרתו השמנה שכתוספת לה, בבחינת
עוללות הכרם, היה מקבל ארנוניות ממשפטי
אזרחים וממשפטי ענשין, גם ארנוניות בית
המשפט אשר באמבה־דה־שטלה, גם מס הגשר מן
המקומות מנט וקורבי, ועוד ההכנסות מן המסים
שהיו גובים מאת סוחרי התבואה בפריס, מחוץ
למסים שהיו מטילים על מוכרי העצים ומוכרי המלח.
הוסף לכך את הנאתו בשעה שרכב בקרב העיר מטעם
משרתו, מלויו הדיוטי שופטים, הלבושים מעילים
שמחציתם כעין האדם ומחציתם כעין אש לוהטת,
והוא מתנוסס ביניהם בתלבשת חילים נהדרה, זו
התלבשת החרותה עד היום הזה באבן קברו אשר
במנזר ולמון בנורמנדיה וזה קובע מעשה מקשה
השמור לזכרון במונטלרי. והלא דבר היה גם זה
שהוא הטיל את מרותו השלמה על תריסר שמשים של
בית המשפט, על מושל הארמון הממנה על שטלה, על
שני הדיוטי הדינים של שטלה, על ששה־עשר
פקידי הבלשת הממנים על ששה־עשר הפרורים,
על המפקח של בית־הסהר בשטלה, על מאה ועשרים
שוטרים רוכבים של בית המשפט ועל מאה ועשרים
שוטרים רגלים של בית המשפט, ואחרון אחרון – על
מפקדו של חיל משמר העיר, זה שהיה מוציא ומביא
משמר ראשון ואחרון, משמר עזר ומשמר מאסף, וכי
ללא מאומה נחשב הדבר שהוא השתמש בכח
המשפט גם בקלות וגם בחמורות, שרשות היתה
בידו לאסר אנשים לעמוד הקלון, להוקיעם שם או
לגזר עליהם ענש סחיבה, מחוץ לכח שנתן בידו
לעשות משפט בבית־דין ראשון (in prima
instantia, כפי שזה נקרא בלשון
התעודות) בכל גליל המשפט של פריס ולצרף לזה
בכבוד את ההכנסות הבאות משבע נפות כהנה של
חבר נזירים אצילים? וכי יש לך דבר נעים יותר מאשר
להוציא פקדות מאסר ופסקי דין, כפי שהיה עושה
יום יום האדון הנערץ רובר אסטוטוי, מדי שבתו
לכס המשפט בשטלה־רבה תחת הכפות הרחבות
והשטוחות אשר בנה פיליף אוגוסט?

האדון הנערץ רובר אסטוטוי לא די
שהיה דין ונשיא בית־דין בפריס, הוא היה רשאי
לשבת גם בסוד המשפט העליון של המלך ולהוציא
פסקי דין לחיים או למות. הוא שעשה משפט
בחשובים שבהרוגי מלכות. הוא שהוציא את האציל
לבית רמור ממבצר סנט־אנטואן ולוה אותו עד
לאולמי השוק; הוא הביא לככר גרב את האציל לבית
סן־פול, זה שצרח ונתיפח וגרם הנאה מרבה
לשופט העליון, שלא חבב ביותר את הקונטבל.

ומה היה האיש חסר עוד כדי שיחיה חיי
הוד ואשר ויבוא ככלות ימיו לשכן כבוד בספר
הקורות המצין של ראשי השופטים בפריס, זה הספר
אשר רשום בו לזכרון, כי אודרד מוילנב היה לו
בית ברחוב דה־בושרי, כי גיליום מהנגסט קנה
בית גדול ובית קטן מאנשי סבויה, כי גיליום טבו
נתן את בתיו שברחוב קלופן מתנה לחבר הנזירות
על שם ג’נובבה הקדושה, כי הוגו הובריאה התגורר
בארמון פורק־אפיק, ושאר ידיעות כאלה על דבר
חיי המשפחות?

ואף על פי שלא נצפנו לו לכאורה אלא
ימים טובים ושלוים, הקיץ האדון הנערץ רובר לבית
אסטוטוי בבקר יום 7 לינואר שנת 1482 והוא סר וזעף
ומלא מרירות. כיצד הגיע לידי מצב רוח זה? הוא
בעצמו לא ידע את הדבר. אולי גרמו לכך השמים
הקודרים? אולי נסגרה שלא כהלכה הפריפה אשר
לרצועת חניתו (כל אלה שמורים לזכרון במונטלרי)
ונמתחה היטב מסביב לכרסו, כרס של שופט עליון,
כאלו היתה זו כרס של חילים? אולי גרמו לכך
ארבעת הפוחזים שקראו אחריו גדופים מדי עברם
ברחוב לפני חלונו והיו לבושים חלצות ללא
כתנות, על ראשם כובעים קרועים ובלוים ועל שכמם
שק הצידה ובקבוק המים? או שמא נבא לו לבו, כי
יארע לו הפסד בסכום שלש מאות ושבעים לטרה,
ששה־עשר סולים ושמונה פרוטות, הוא הסכום
שנגרע מהכנסותיו כעבר שנה בפקדת המלך
החדש, שרל השמיני?

הבררה בידי הקורא; ואולם המחבר
מחליט ואומר, כי הלז היה סר וזעף מפני שהיה סר
וזעף.

יש להוסיף כי אותו יום היה יום שלמחרת
החג, יום תפל לכל אדם ותפל שבעתים לאנשי
הרשות, שכן חובתם היא לטהר את פריס מזהמת החג –
במובן הישר ובלתי ישר של המלים האלה. וחוץ
מזה היתה צפויה לו לאסטוטוי ישיבת בית־דין
בשטלה־רבה. והנה ידוע הדבר, כי השופטים זה
דרכם מאז לקבע את יום המשפט ביום שרוחם מרה
עליהם, כדי שיהיה להם תמיד שעיר לעזאזל ויוכלו
לשפך עליו את זעמם בשם המלך, החק
והצדק.

בינתים התחילה ישיבת בית־הדין
בלעדיו. הדיוטי השופטים, היושבים אתו בדין
לכל משפטי אזרחים וענשין, מלאו עכשו את
מקומו, כפי הנהוג; ומהשעה השמינית בבקר
ואילך היו כמה עשרות אנשים מצטפפים ונדחקים
בפנה אפלולית שבאולם המשפט בשטלה, בין
הארון העשוי עץ אלון ובין הקיר, והיו שומעים
בהנאה אל המשא ומתן רב הענין ורב החליפות
במשפטי האזרחים והענשין אשר מרן פלוריאן
ברבדין, הוא השופט החוקר בשטלה וסגן השופט
העליון, נהל ללא שום סדר קבוע, אלא כאדם הלוקח
מכל הבא בידו.



האולם היה קטן, נמוך ומקמר. בירכתי האולם עמד שלחן מקשט בחבצלות89 ועל ידו כסא מרוח, עשוי עץ אלון מחטב,
שעמד ריק והיה שמור לשופט העליון, משמאל היה
קבוע כסא בשביל השופט החוקר מרן פלוריאן.
בקצה ישב לבלר המשפט ועסק בכתיבה. מנגד
עמד הקהל; ועל יד הדלת ועל יד השלחן נצבו המון
שמשים של בית המשפט העליון במעיליהם
העשוים אריג צמר סגל וזרועים צלבים לבנים. שני
שמשים, השיכים לחדר המועצות של האזרחים
ולבושים מעילים שמחציתם כעין האדם ומחציתם
כעין הכחל, עמדו על המשמר ליד דלת סגורה
שנראתה בקיר מעבר לשלחן. מבעד לחלון
היחידי, העשוי קשת חדה וקרוע בקיר העבה
כאשנב צר, חדר האור הקלוש של יום בינואר והאיר
שתי דמיות מוזרות: את פסל השד המפלא, זה
ששמש קשוט לתקרה והיה חצוב באבן־השפה של
הכפה, ואת השופט שישב בירכתי האולם על יד
החבצלות.

נתאר לנו בפעל ממש את מרן פלוריאן
ברבדין, שופט חוקר בשטלה, כשהוא יושב אל
שלחן השופט העליון ולפניו שתי חבילות של
תעודות, זרועו תומכת את ראשו ורגלו נחה על שבל
הגלימה העשויה אריג חלק כעין החום, פרצופו האדם
והנתעב נשקף מבעד החלוק, העשוי עור רחלים לבן,
ועיניו נראות כחסרות ריסים בשעה שהן ממצמצות
ובשעה שבעליהן תופח את לסתותיו השמנות,
היורדות כמפלי בשר אל קצה הסנטר.

והנה שופט חוקר זה היה חרש באזניו, –
מום לא חשוב ביותר לגבי שופט חוקר. אף על פי כן
היה מרן פלוריאן מוציא פסקי דין מתאימים שלא
נתנו לערעור. ודאי שדי לו לשופט אם הוא עושה את
עצמו כשומע את טענות הצדדים; והשופט החוקר
הנכבד מלא על הצד הטוב ביותר את התנאי הזה,
המשמש עקר ראשון בחקירת המשפטים, הואיל
ושום דבר לא הפריע את תשומת לבו.

מכל מקום נמצא באולם איש אחד שמתח
בקרת חריפה על כל מעשיו ותנועותיו של השופט,
וזה היה י’ן פרולו דה־מולן, הסטודנט קטן־הקומה
הידוע מאתמול, אותו “נודד חוצות” שאפשר היה
לפגש אותו בכל מקום ומקום, חוץ מאולם הקתדרה
של רבותיו המורים.

“הביטה וראה,” סח זה בלחש גמור לחברו
רובן פוספן שעמד על ידו והיה עונה בצחוק
לפרושי הדברים שהוא, י’ן פרולו, עשה לכל המחזות
העוברים לפניהם באולם, “הרי עינינו הרואות את אנה
לבית בויסון, היא בתו של אותו הולך בטל היושב
בשוק החדש! בחיי, הזקן מוציא עליה דין של
חובה! נראה שהוא עור בעיניו כשם שהוא חרש
באזניו. על חטא שחטאה בשני זרי־ורדים לתפלה
נתחיבה זו לשלם קנס חמשה־עשר סול וארבע
פרוטות בכסף פריס! הרי זה מחיר יקר מדי Lex
duri carminis90 – מי הוא אותו האיש? הלא זה
רובן שיף דה־ויל הלבוש שריון! – משמע שגמר את
כל תורתו והגיע זמנו להכנס לחוג האמנים? – זה
משמש לו במקום דמי כניסה. – הביטה וראה, שני
אצילים נזדמנו לתוך האספסוף הזה! האחד הוא
אגלה מסואן, השני הוטן ממילי. שניהם בני
אבירים. עכשו ידעתי, הם שחקו בקביה. מתי אזכה
לראות כאן את נגיד האוניברסיטה שלנו? מאה לטרה
בכסף פריס קנס לקפת המלך! אותו ברבדין
מתנפל בחמה שפוכה, כדרך החרשים. – והוא באמת
חרש! יהא ענשי שאתגלגל באחי הכהן אם שופט
זה יטיל עלי את מוראו ויניאני מהיות משחק גם
ביום וגם בלילה, נותן את חיי ואת מותי במשחק
ומפקיר למשחק את נשמתי לאחר שאפקיר לשם זה את
כתנתי! רבוני, מה מרבות כאן הבחורות! כלן
נקבצו ובאו הנה, הרחלות הללו! אמברואז
לקויהר! איזבולה פינט! בררד ג’ירונן! בחיי
שאני מכיר את כלן! נתחיבה לשלם קנס! נתחיבה
ענש כסף! הנה זה ילמד אתכן כיצד לחגר חגורות
רקומות זהב! עשרה סולים בכסף פריס, גנדרניות
שכמותכן! – והרי פרצופו של הקשיש השופט
האומר כלו טפשות וחרשות! אותו שוטה ששמו
פלוריאן! אותו גלם ששמו ברבדין! הביטו וראו,
כיצד הוא מתנוסס על יד השלחן! הוא מוצץ את לשדו
של בעל הדין, מוצץ את לשד המשפט, מוצץ ואוכל
וממלא את כרסו. ענשי כסף, נכסים שאין להם
בעלים, קצבה, ארנוניות, תשלומים, תשלומי נזקים
ומסים, ענוי ומאסר, בית צנוק ונחשתים בצרוף
עקול של נכסים – כל אלה ינעמו לו כעוגות בליל חג
המולד וכלחם־מרדכי בחג יוחנן! הבט וראה את
דיוקן החזיר שלו! – והנה עוד בת־חוה אחת הכמהה
לאהבה! טבו לה־טבוד, היא ולא אחרת! – על חטא
שחטאה ויצאה מחוץ לרחוב גלטינאי! – מי הוא הבחור
הלז? ג’יפרוי מבון, שר פלגה בגדוד הרובים. הוא
נתפס על חלול השם. – ענש כסף לריבה טבוד וענש
תשובה לבחור ג’יפרוי! תשובה גם לשניהם! זקן
אשמאי שכמותו! אין זאת כי אם המקרים השנים
נתערבבו אצלו לבליל אחד! מבטחני שיחיב את
הנערה לכפר את חלול השם ואת הבלש לכפר את
חטא האהבה! – אל תסיח את דעתך, רובן פוספן!
תורו של מי הגיע עכשיו? רבון העולם, כמה
שמשים נקבצו ובאו הנה! אין זאת כי אם החתיכה
היא ראויה להתכבד. מישהו בבחינת חזיר הבר. –
כדברי כן הוא, רובן, כן הוא. חזיר בר מן המבחרים!
– !Hercle91 הרי זה נסיכנו מאתמול,
אפיפיור הלצים שלנו, שומר הפעמונים שלנו,
הסומא שלנו, הגבן שלנו, המפלצת שלנו! הרי
זה קוזימודו!”

זה היה באמת קוזימודו, הוא ולא אחר.

זה היה קוזימודו – כפות, עקוד חבלים,
אסור באזקים, קשור־ידים ומובל בידי שומרים
רבים. בראש פלגת השמשים שהקיפה את
קוזימודו, הלך מפקד גדוד המשמר בעצמו
ובכבודו, אשר ענד לחזהו את אות השלט של צרפת,
מעשה רקמה, ולגבו – את אות השלט של פריס. יש
להוסיף, כי קוזימודו, מחוץ לכעורו, לא היה דומה
כלל לאחד הראוי לשמירה מעלה שיש אתה רמחים
ורובים: הוא היה קודר ושרוי בשתיקה ובשלוה. רק
עינו היחידה העיפה כמעט מזמן לזמן מבט מלא
ערמה וחמה והביטה אל אזקיו הכבדים. מבט כזה
העיף קוזימודו גם על סביבותיו, אלא שמבטו נעשה
אז כבוי ומרשל כל כך, שהנשים הצביעו עליו
באצבע ומלאו את פיהן צחוק.

בינתים נטל מרן פלוריאן מידי הלבלר
את כתב האשמה אשר לקוזימודו, והתחיל מדפדף
בו; לאחר עיון קצר נראה השופט החוקר כמתיעץ עם
נפשו. מעשה זהירות זה היה עושה לפני כל מקרה של
חקירה, ומשום כך ידע תמיד מראש את השם ואת
הענין ואת העברה של הנתבע, הכין לעצמו תשובות
כנגד טענות משערות והתחכם תמיד לצאת בשלום
מתוך נפתולי החקירה ודרישה ולכסות עד כמה
שאפשר על סוד חרשותו. תעודות המשפט שמשו
אותו כאותו כלב המשמש את העור. ואם קרה
המקרה ומומו נתגלה על ידי אמירה שלא מן הענין
או על ידי שאלה לא מובנה, נחשב הדבר בעיני
אחדים לחכמה עמקה, ובעיני אחרים לחלשת הדעת.
בין כך ובין כך לא נגרע מאומה מכבודו של מעמד
השופטים; שהרי שופט עמקן או שוטה עדיף הוא בכל
זאת משופט חרש. ולפיכך השתדל השופט החוקר
שלנו להעלים מכל עין את דבר חרשותו; והוא
הצליח בזה כל כך שלבסוף גרם הונאת הדעת גם
לעצמו; אגב, דבר זה אינו קשה, כפי שרגילים
לחשב. כל גבן מתהלך נטוי ראש, כל גמגמן
מרבה שיחה בקול רם וכל חרש מדבר בלחש. השופט
לא ראה את מומו אלא כגרעון קל בכח השמיעה.
הנחה גדולה יותר לא עשה בנדון זה לדעת הקהל גם
ברגעים שפיו ולבו היו שוים והיה מפשפש
במעשיו.

והנה לאחר שחקר את ענין קוזימודו
במדה מספיקה, שרבב את ראשו לאחוריו, סגר
למחצה את עיניו, כדי שיהא נראה נכבד ונעלה מעל
כל משוא פנים, ובעשותו זאת הצליח חפצו בידו
והוא נעשה לרגע חרש ועור כאחד – תכונה כפולה
שבלעדיה לא יתכן כל שופט שלם במדותיו. מתוך
העמדת־פנים זו, המטילה מרות, התחיל את החקירה
ודרישה:

“מה שמך?”

ואולם כאן נזדמן אחד מן המקרים
“שאין החק מכיר אותם”: כלומר, מקרה בחרש שבא
לערך חקירה ודרישה מפי חרש. קוזימודו, שלא
שמע כלום מדברי השאלה השלוחה אליו, הביט
במבט קופא לצד השופט ולא ענה דבר. השופט
החרש, שלא הודיעו לו כלום על דבר חרשותו של
הנאשם, חשב בלבו כי הלז עשה ככל הנאשמים
והשיב תשובה, ולפיכך הוסיף לשאל מתוך שלוה
והסח דעת אוילי:

“טוב. ובן כמה שנים אתה?”

קוזימודו לא ענה כלום גם לשאלה זו. השופט חשב שקבל מענה, והוסיף לשאל:

“ולאיזה מעמד אתה שיך?”

המשך השתיקה הקודמת. בין כה
והשומעים התחילו מתלחשים ביניהם וקורצים
בעיניהם אלה כנגד אלה.

“די בכך,” הוסיף השופט לדבר ללא סמן
של מבוכה, בחשבו כי הנאשם נתן מענה גם בפעם
השלישית. “הנך נתבע לדין: primo – על שהפרעת את מנוחת הלילה; secundo – על שפרצת את גדר המוסר ושלחת יד
באשה פרוצה ומבישה; tertio – על
התנגדות ועזות כנגד אנשי הבלשת של אדוננו
המלך ירום הודו. הצע את טענותיך בנוגע לכל
הענינים האלה. – הלבלר, הרשמת לפניך את כל מה
שהנאשם אמר עד עכשו?”

עם אמירה זו, הרת האסון, הקיף את כל
האולם, למן מקום הלבלר ועד מקום השומעים, צחוק
כל כך עצום ופרוע, צחוק מדבק שאינו פוסח על
שום איש – שגם החרשים השנים שמו את לבם לכך.
קוזימודו הפנה את ראשו מתוך בוז ומשך את
חטוטרתו כלפי מעלה, ואולם השופט, תמה אף הוא
על הענין, חשב בלבו כי הצחוק לא נגרם אלא על
ידי מענה עז מצד הנאשם, וגם מצא ראיה לדבר
במשיכת הכתפים של קוזימודו – ולפיכך הטיל
בנאשם גערה קשה:

“גס שכמותך, בשל המענה שנתת לי
אתה ראוי לתליה! וכי אינך יודע בפני מי אתה
עומד?”

גערת חמה זו גרמה לנחשול צחוק חדש.
מראה השופט היה מפלא ואוילי כל כך, שהצחוק
תקף גם את השמשים בחדר המועצות של האזרחים,
אלה השמשים, נושאי הרמח, שטמטום הרגש
ותלבשת השרד נעשו אצלם מעין חטיבה אחת.
קוזימודו לבדו לא שנה את ארשת פניו החמורה,
שכן לא תפס כלום מכל הנעשה. השופט, המרבה
כעס מרגע לרגע, דמה בלבו כי טוב לו להוסיף גער
בנאשם ולהביא עליו אימה יתרה, כדי שהלז ישוב
וישפיע על ידי פחדו על השומעים ויביא אותם
לידי יראת כבוד.

“דע לך, רמאי ופוחז שכמותך, כי אתה
מזלזל בשופט החוקר שבשטלה, בפקיד הרשות
הממנה על בטחון הצבור בפריס ושחובה לו לבער
אחרי חוטאים ופושעים וכל מיני עברינים; חובה לו
להשגיח על כל סוגי המלאכה למיניהם ולאסר כל
מעשה אלמות; חובה לו לשמר על תקון הכבישים;
חובה לו להשגיח שרוכלים לא יסחרו בעופות
ובחיות ציד; חובה לו להתקין מדה לעצי הסקה
ולשאר סוגי עצים ולטהר את פני האדמה מן החלאה
ולטהר את האויר מהחמרים הרעים הגורמים למחלות;
חובה לו לשקד יומם ולילה על שלום הצבור –
בקצור, כל אלה הם חובה לו שלא על מנת לקבל
פרס! וכי לא ידעת שאנכי הנני פלוריאן ברבדין
ומשמש למעשה סגן של השופט העליון ונושא על
שכמי חוץ מזה משרה של מרשה, שופט חוקר, מפקח
עליון ופקיד לבחינות, ויש לי מדה של תקף
והרשאה גם בבית המשפט, גם בפקידות המחוז,
גם בלשכת השלטון ובבית המשפט
העליון!…”

חרש המדבר אל חרש אין הכרח לו
שיבוא לידי הפסקה. השם יודע, אפוא ומתי היה מרן
פלוריאן מגיע אל מטרתו, לאחר שיצא לשוט על פני
ים המליצה הנאצלה, לולא נפתחה לפתע פתאם
הדלת שבירכתי האולם ונכנס השופט העליון
בכבודו ובעצמו.

אותו רגע, כשהופיע השופט העליון
באולם, לא בא מרן פלוריאן לידי שתיקה, אלא שנה
בן־רגע את מפנהו, ואת נאומו, שירד עד עכשו על
קוזימודו, הסב לפתע פתאם לעבר השופט העליון:
“אדוני רב החסד,” פתח הנואם, “אני מציע להטיל על
הנאשם העומד כאן לפנינו ענש חמור ביותר לפי
ראות עיני אדוני, בעון אשר פגע באפן גס ויוצא
מן הכלל בכבוד הרשות.” וכשגמר את דבריו צנח על
מקומו מתוך קצר נשימה ומחה מעל מצחו את נטפי
הזעה, שנטפו כדמעות והרטיבו את גוילי הקלף
הפרושים לפניו. האדון הנערץ רובר לבית אסטוטוי
קמט את מצחו ורמז לקוזימודו רמז תקיף כל כך,
שהחרש תפס משהו מן הענין.

השופט העליון פנה אליו בדברים קשים: “על איזו עברה נתפסת, בן־בליעל?”

עלוב זה, בחשבו כי השופט העליון
שואל לשמו, הפסיק את שתיקתו הרגילה וענה בקול
צרוד היוצא מן הגרון:

“קוזימודו.”

מענה זה, שלא הלם כלל את השאלה,
העלה שוב נחשול של צחוק, והשופט העליון קרא
בחמה שפוכה:

“וכי אתה אומר להתל גם בי, נבל שכמותך?”

“שומר הפעמונים בנוטר־דם,” נתן
קוזימודו את מענהו, הואיל והוא חשב כי עליו לבאר
לשופט מי הוא ומה מעשהו.

“שומר פעמונים!” החזיר השופט העליון
שהיה בין כך, כפי שספרנו, סר וזעף משעת
יקיצת הבקר, ותשובות יוצאות־דפן אלו רק הוסיפו
שמן על מדורת כעסו. “שומר פעמונים! אצוה
וימטירו על גבך בראש חוצות הלמות שבטים.
השמעת, בן־בליעל שכמותך?”



“אם לגילי אתה שואל, אדוני, אמר לך, כי ביום מרטן
הקדוש תמלאנה לי עשרים שנה.”

עכשו הגדשה הסאה; השופט העליון לא יכל עוד לשלט ברוחו.

“הנה כך, אתה מתקלס בבית המשפט,
עלוב שכמותך! אישי הממנה על בית הצינוק, אני
מצוה אותך לקשר את הנבל הזה אל עמוד הקלון,
לדוש אותו בשוטים ולסובב אותו בגלגל במשך
שעה אחת. חי אלהים כי אלעיטנו ענש כראוי לו!
ואני מצוה כי פסק הדין יכרז על ידי ארבעת
המחצרים המשבעים בכל שבעת המחוזות השיכים
לגליל המשפט של פריס.”

לבלר בית המשפט הכין את עצמו להעלות את פסק הדין על הגליון.

“לכל הרוחות, לכגון זה יאמר משפט אמת
וצדק!” קרא מן הפנה האברך התורני וקצר הקומה
ששמו י’ן פרולו דה־מולן.

השופט העליון הפנה את ראשו ושב
והצמיד אל פני קוזימודו את עיניו היורות ברקים.
“דומני שבן־בליעל זה קרא ‘לכל הרוחות!’ הלבלר! תוסיף קנס של שתים־עשרה קשיטה
בכסף פריס, פדיון קללה, וחצי הכסף ינתן לבית
המנזר סנט־איסטש. אני מעריץ בכל לבי את איסטש
הקדושה.”

לא היו רגעים מועטים ופסק הדין היה
מוכן ומזמן, לפי נסח פשוט וקצר. הדבר היה לפני
שעבדו נמוסי בית־דין בגליל המשפט של פריס
על ידי הנשיא טבו בלה ועל ידי רוגר ברן,
עורך־דין של המלך. בימים ההם עדין לא ידע
המשפט את המון תחבולות הערמה ואת מדורי
בית־הדין הרבים, שנקבעו על ידי מלמדי
המשפט הללו בתחלת המאה השש־עשרה. אז היה
מעשה בית־דין ברור, מהיר ומפרש. דרך המשפט
הוליכה ישר אל מטרתה, ובקצה נראו תמיד כתמם
הגלגל ועץ התליה או עמוד הקלון. ההולך בדרך
זו ידע, לפחות, לאן הוא הולך.

הלבלר מסר את פסק הדין לידי השופט
העליון, והלז טבע על הגליון את חותמו, נסתלק
מן המקום והלך להקיף את אולמי בית המשפט
מתוך מצב רוח המבשר טרף לכל בתי הכלא
שבפריס. יוהן פרולו ורובן פוספן מלאו את פיהם
צחוק. קוזימודו הביט על סביבו כחסר ענין
וכמשתומם. ורק הלבלר, כשעמד לפני מרן
פלוריאן ברבדין והלז קרא מעל הגליון את פסק
הדין, נכמרו רחמיו על אותו עלוב – ובקוותו
להמתיק קצת את גזר דינו, גחן ככל יכלתו על
אזנו של השופט החוקר ואמר לו, בהצביעו בידו
על קוזימודו: “האיש הזה הוא חרש.” הוא חשב, כי מרן
פלוריאן יתעורר לחמלה על איש שהוא אחיו למום.
ואולם מרן פלוריאן, כפי שאמרנו כבר למעלה, לא
חשש ביותר לחרשותו. וחוץ מזה היו אזניו כבדות
עד כדי כך שהוא לא שמע אף חצי דבר ממה שאמר לו
הלבלר; מכל מקום רצה להראות כשומע, ולפיכך
ענה ואמר: “כן! כן! עכשו נשתנה הענין לגמרי;
לא ידעתי את זה קדם. אם כך הדבר – נוסיף לו שעה
ליד עמוד הקלון.”

והוא קבע את חתימתו מתחת לפסק הדין שקבל צורה חדשה.
“הענין הוא רצוי עד מאד,” הפטיר רובן
פוספן ששמר בלבו טינה על קוזימודו; “מעכשו
ימנע זה את עצמו מלגרם עלבונות לבני־אדם.”




ב. בור צלמות


ברשות הקורא נשוב עכשו אל ככר
גרב, לאחר שנסתלקנו משם אתמול יחד עם
גרנגואר, בלכתנו בעקבות אסמרלדה.

שעת עשר בבקר; הכל מעיד על יום
שלמחרת החג. על פני האדמה זרועים כל מיני
שירים; על כל צעד וצעד מתגוללים סרטים, מטליות,
נוצות שנשרו מתוך אניציהן, טפות שעוה שנתכו
מנרות, פרורים שנשארו מסעדת הקהל. אזרחים
במספר רב למדי “מטילים”, כפי שאנו רגילים
לומר, הנה והנה, מפזרים ברגליהם את מדורות החג
הכבויות, נושאים עין שוקקה אל בית העמודים, לזכר
הקשוטים הנאים שפארו אמש את הבית, וגורמים
לעצמם הנאת חג אחרונה מדי התבוננם במסמרים
ששרדו אחרי הקשוטים. המוזגים, הסוחרים במיץ
פרות ובשכר, מגלגלים את חביותיהם על פני
קבוצות האנשים. אחדים מבין הקהל עוברים ושבים
לעסקיהם. החנונים מפטפטים וקוראים זה אל זה מעל
סף חניותיהם. כל פה ממלל על החגיגה, על הצירים,
על קפנול ועל אפיפיור הלצים: על כל אלה ידברו
ויצחקו עד בלי די. בינתים באים שמשי בית־הדין
ומעמידים ארבעה סוסים מסביב לעמוד הקלון, ומיד
מתקבצים אל המקום הזה חלק גדול מן “העם” אשר על
הככר, כל אלה המקוים לראות מעשה ענש הגורם
לבדיחות הדעת וגוזרים על עצמם לשם כך סבלנות
ושעמום.

ואם הקורא התבונן למדי במחזה זה
מלא־חיים ורב־תשואות אשר בכל רחבי הככר ושם
אחרי כן את עיניו באותו בנין עתיק, חציו גוטי
וחציו רומני, הנקרא צריח רולנד ועומד בפנת
מערב של רחוב השפה, – אז יראה באחת הפנות אשר
מצד החזית ספר תפלות עבה המיעד לשמוש הצבור,
והספר גג לו ממעל כנגד הגשם ושבכה מסביב לו
כנגד הגנבים, אלא שהשבכה אינה מונעת בפני
הדפדוף. לצדו של ספר תפלות זה אתה רואה אשנב,
מקמר לפי סגנון גוטי, הנשקף אל פני הככר
וסגור על ידי שני מוטות ברזל המכסים עליו בצורת
שתי וערב; זהו הפתח היחידי אשר בו יבואו האויר
והאור במדה זעומה לתוך התא הקטן והצר הקרוע
בחומת הבנין העתיקה; תא זה, הקבור כלו
באדמה, נראה שרוי בשלוה ובדממה קודרת, בעוד
אשר מסביבו סוערת ומכה גלים עיר מלאה תשואות,
היא ככר גרב אשר אין כמוה בכל פריס להמוני אדם
ולהמלת חיים.

אותו תא היה מפרסם בפריס זה שלש מאות
שנה, שכן גברת רולנד, בעלת הצריח, בגבר עליה
אבלה על אביה אשר נהרג במסעי הצלב, צותה
לקרע את התא הזה בחומת היסוד של ביתה, ושם
נסגרה לכל ימי חייה, בהשאירה לעצמה מכל
ארמונה, אשר הקדישה אותו לעניים ולבית אלהים,
רק את החדר הזה אשר פתחו נסתם בחומת אבנים
ואשנבו עמד פתוח גם בחרף גם בקיץ. האשה
המתאבלת, שנקברה ממש חיים, חכתה עשרים
שנה בקברה לבוא המות, התפללה יומם ולילה
לנשמת אביה, ישנה על הארץ בלי שים אבן
מראשותיה. לבשה שק לבשרה והתכלכלה בלחם
ובמים אשר אנשים רחמנים הציגו למענה כנדבה
על אדן האשנב, בהשיבם לה גמול רחמים על מעשה
הרחמים אשר עשתה לפנים. לפני מותה, בלכתה
למקום מנוחתה הנצחי, הקדישה את התא הזה
כמתנת עולם לנשים אמללות, – אמהות, אלמנות או
בתולות אשר תאמרנה לשפך שיח לפני אלהים על
נפשן או על נפש זרים, או תבאנה להקבר חיים
מתוך צער גדול או מתוך תשובה. העניים עשו לה
כבוד גדול במותה ולוו אותה לבית עולמה ברב
ברכות וברב דמעות; ואולם לצערם של האביונים לא
זכתה אשה קדושה זו, באין מי שימליץ עליה, לבוא
בסוד הקדושים. המפקרים שביניהם התנחמו
בלבם, כי בגן־העדן יקום הדבר מהר יותר מאשר
ברומא, ובאין להם פתחון פה לגבי האפיפיור עשו
בפשטות והתפללו לנשמתה לפני אלהים. רבם
הסתפקו בזה שהקדישו בזכרונם את האשה מרת
רולנד ולקחו מסחבותיה ועשו להם שירי קדשה.
העיר מצדה, ברצותה לעשות דבר לפי רוח
הבתולה, תרמה ספר תפלות צבורי וקבעה אותו על יד
אשנב התא, כדי שעוברים ושבים יעמדו כאן
להתפלל תפלה קצרה ויעלו על לבם לחונן
במתנת יד את בעלות התשובה, הלא הן יורשותיה
של האשה מרת רולנד היושבות בתא ומצפות ברעב
ובחסר כל לחסדי הבריות.

אגב, בימי הבינים היו מערות קברים
כאלה שכיחות למדי בערים. לעתים קרובות – ברחוב
הומה ביותר, בלב שוק המלא ביותר תשואות והמון
חיים, מתחת לפרסות הסוס ומתחת לאופני העגלה
כביכל – היו מוצאים מין בור או מערה, חור סתום
בקיר ומסיג בשבכה, ששמש קבר־מעמקים לאדם
חי השקוע יומם ולילה בתפלה ונדון מרצונו לאבל
ולתשובה עד סוף ימיו. ומכל הרעיונות, המתעוררים
למראה תא התשובה הנורא, שהנהו מעין דבר
ממצע בין בית ובין קבר, בין חצר־מתים ובין עיר: –
מכל הרעיונות, אומר אני, המתעוררים למראה בריחה
זו שאדם בורח מן הבריות והולך לחיות את שארית
חייו עם המתים, מנורת חיים זו המכלה את טפות
שמנה האחרונות בגיא צלמות, שריד חיים זה
המתלקח בתוך מערה, רוח החי והקול ותפלת
התמיד המסתופפים בכוך אבנים, הפנים הנטוים
מול עולם אחר, העין המשקיפה מול שמש חדשה, האזן
הנצמדת אל קירות קבר, – ושוב אני אומר: מכל
הרעיונות המתעוררים למראה נפש אדם השוכנת
בתוך גוף כזה, גוף אדם העצור בבור כלא כזה, ילל
תאניה של נפש המסתגפת תחת לחץ הגוף והצור:
– מכל אלה לא הבין ההמון אף קרטוב אחד. החסידות
שבימים ההם, הממעטת בהתחכמות ורחוקה לגמרי
מפקחות, לא ראתה בפעלה דתית צדדים מרבים
כאלה. היא תפסה אנשים כאלה כפשוטם. חלקה
להם כבוד והערצה, השתמשה בהם בשעת הצרך,
אבל לא שמה לב לענוייהם ונפשה לא המתה אליהם.
מזמן לזמן הביאה לבעל התשובה המסכן קצת מזון,
התבוננה דרך החור לראות אם עודנו חי, אבל לא
שמה לב לדעת את שמו ולא ידעה כמעט לנכון את
מספר השנים שהוא שרוי בגסיסה; ואם שאל איש זר
לשלד החיה ההולכת ונרקבת במאורתה, ענו לו
השכנים בפשטות, אם בעל התשובה היה גבר: “זהו
מתבודד”; או אם זאת היתה אשה: “זוהי
מתבודדת”.

תפיסת האנשים היתה בימים ההם
פכחית – ללא רגשות שלמעלה מדרך הטבע, ללא
הגזמה, ללא זכוכית מגדלת. בימים ההם לא קנה לו
המיקרוסקוף עדין שליטה בעולם החמר או בעולם
הרוח. מקרי הסגר כאלה, אף על פי שלא עוררו
ענין רב, ארעו באמת לעתים קרובות, כפי שכבר
אמרנו, בתחום הערים. בפריס נמצאו במספר רב
למדי תאים כאלה, שהיו משמשים מקום לתפלה
ותשובה; כלם כמעט היו תפוסים על ידי דירים.
אמת הדבר, כי הכמרים לא דאגו ביותר לישובם
של התאים, וגרמו בזה להתרופפות האמונה אצל
המאמינים, וכי בתאים הריקים מבעלי תשובה היו
נוהגים להושיב מצרעים. היו עוד תאים מחוץ לתא שעל
ככר גרב – אחד במונפוקון, אחד בשדה הקברות
דה־אינוסן ואחד, – לא אדע ברור באיזה מקום, ואם
אינני טועה – בבית קלישון; ועוד כמה וכמה תאים
נמצאו במקומות אחרים, ואלה שעברו ובטלו מן
העולם השאירו זכר ברשמות. גם ברבע
האוניברסיטה היו קימים תאי מתבודדים. על גבעת
סן־ג’נובבה, בבור מלא זבל, ישב מין איוב של ימי
הבינים אשר במשך שלשים שנה פזם את שבעת
מזמורי התהלים של בעלי התשובה, כשהוא מתחיל
שוב לאחר סיום כל מחזור ונושא גם בלילה את קול
זמרתו ההולך למרחקים; ואף כיום יש שחוקר
קדמוניות ידמה לשמע את הקול הזה מדי עברו
ברחוב הנקרא בשם “רחוב הבאר”.

נשוב אל התא אשר על ככר גרב ונצין,
כי כאן לא היה מעולם מחסור בבעלות תשובה. לאחר
פטירתה של האשה מרת רולנד לא קרה המקרה
כמעט, כי התא יעמד ריק יותר משנה או שנתים.
רבות היו הנשים אשר באו הנה לבכות עד יום מותן
את הוריהן או את מחמדי נפשן או את חטאות נעוריהן.
ההלצה של הפריסאים, המטפלת בכל דבר ואפילו
בענינים הרחוקים ממנה תכלית רחוק, מרגל היה
בפיה כי בין הקהל הזה לא נראו אלמנות אלא
לעתים רחוקות.

כמנהג הזמן העלו על החומה כתבת
בלשון הרומאית, וזו ספרה לעובר ושב המבין
רומאית את פשר התא. מנהג זה שהיו נוהגים לרשם
פסוק קצר מעל לפתח הכניסה, כדי לבאר את ענין
הבית, נתקים עד לאמצע המאה השש־עשרה.
בטורויל אשר בצרפת, מעל שער בית־הכלא, היה
כתוב: 'Sileto et spera92,
באירלנדיה, בארמון פורטסקו מעל השער
הגדול מתחת לשלט: ''Forte scutum, salus
ducum93; באנגליה, בארמון הנעים אשר
לרוזנים לבית קופר, על פני פתח הכניסה הראשי:
''Tuum est94. בימים ההם היה כל בנין ובנין מביע את מחשבתו.

וכיון שלאותו תא אשר בצריח רולנד
לא היתה דלת, לפיכך חרטו מעל האשנב באותיות
גדולות את שתי המלים הכתובות רומאית:

TU, ORA95

וסופו של דבר היה, כי המון העם,
שדעתו הבריאה אינה רואה את הדברים אלא
כפשוטם, נקב למאורה חשכה ומזהמה זו את השם
ור צלמות96: פרוש זה אין בו
אולי מן התפארת שבפרוש האחר, אבל לעמת זה יש
בו מן הציוריות.




ג. מעשה בעוגה של תירס


בתקופה זו, בה ארע ספורנו, היה התא
שבצריח רולנד תפוס על ידי דיר. ואם הקורא רוצה
לדעת מי הוא אותו דיר, אין לו אלא להטות אזן
לשיחת הנשים הכשרות שבאו ברגע זה, מדי
הביטנו אל צריח רולנד, בדרך העולה מארמון
שטלה ושמו פעמיהן לארך הנהר למען הגיע אל
ככר גרב.

שתים מן הנשים האלה היו לבושות
כדרך נשים מהגנות מבנות מעמד האזרחים בפריס.
עטיפת החזה, העשויה אריג דק וצחור, השמלה
שאריגה צמר מנמר כעין פסי תכלת ואדם,
הגרבים שרקמתן הצחורה זרועה טריזי צבעונין
והן מאמצות היטב על פני קברת השוקים, הנעלים
העשויות עור משבץ כעין האדם והצהב וסליותיהן
שחורות, ואחרון אחרון – עטיפת הראש הנוצצת כזהב
ועשויה בדמות קרן מקשטת שפע סרטים ותחרים, היא
העטיפה שנשי שמפניה המדינה חובשות עד היום
לראשן, מתוך התחרות עם חיל שומרי הראש של הקיסר
הרוסי, – כל התלבשת הזאת העידה כי הנשים
הללו שיכות אל מעמד האזרחים העשיר שבנותיו
עומדות באמצע בין אלה הנקראות בפי המשרתים
בשם “נשים” ובין אלה הנקראות “גבירות”. טבעות
וזרי זהב לא היו להן; אבל אפשר היה להבחין על
נקלה בדבר, כי הן הלכו ללא עדי לא בגלל ענין,
אלא מתוך פחד הענש הצפוי לכל אשה נושאת
תכשיטים. האשה שהלכה אתן היתה לבושה כמעט
כמוהן, אבל בהלוכה ובעצמותה היה נכר, כי היא
אשת נוטריון מערי השדה. החגורה שעל מתניה
העידה בה, כי היא עקרה את רגליה מפריס במשך
ימים רבים. וחוץ מזה הנה העטיפה שעל חזה מלאה
קפלים, לנעליה היו קשורים סרטים ופסי הצבע של
שמלתה נמשכו לרחב ולא לארך, – כל אלה ודומיהן
נראו כפוגמות בטעם הטוב.

השתים הראשונות התנהלו בדרכן
אגב הלוך המיחד לבנות פריס. הלוך זה שתושבי
ערי השדה מכירים על פיו את בנות עיר הבירה.
האשה הקרתנית הוליכה אתה נער מגדל שהחזיק
בידו עוגה גדולה. לא נעים לנו לצין, כי מזג
האויר הקשה שבתקופת שנה זו גרם לו לנער
שיעשה את לשונו כעין מטפחת אף.

הנער נגרר אחרי אמו Non passibus
aequis97, בלשונו של וירגיל, ונכשל
מדי פעם בפעם בלכתו – לרגזה הרב של הורתו.
מובן מאליו כי תשומת לבו היתה נתונה בעקר
לעוגה, ולא לדרך אשר הלך בה. נראה היה כי
דבר־מה מונע אותו מהגיש את העוגה אל פיו; שכן לא
שלח בה אלא עינים עורגות. ודאי שהאם היתה
צריכה לשאת את העוגה; אכזריות היתה מצדה
להטיל על פרחח כזה גורל של טנטלוס. בינתים
עסקו הברגניות (בשם “גבירות” נקראו בימים
ההם רק בנות האצילים) בדברי שיחה, והיו סחות
שלשתן בבת־אחת.

“הבה נחישה את דרכנו, מרת מהיט,”
אמרה הצעירה מבין השלש, שהיתה גם השמנה
ביניהן, מדי פנותה אל הקרתנית. “חוששת אנכי
שנעביר את המועד; בשטלה אמרו לנו, כי יוליכו
אותו בלי שהות אל עמוד הקלון.”

“אי, הו! וכי מה את סחה, מרת אודרד מוסניה?” השיבה הפריסאית השניה.

“הלז יהא כפות אל עמוד הקלון שתי
שעות תמימות. עוד הזמן רב לפנינו. וכי ראית כבר
פעם אדם כפות אל עמוד הקלון, מהיט החביבה?”

“כן,” ענתה הקרתנית. “ברימס.”

“הבל הבלים! וכי מה ערך יש לעמוד קלון
שברימס? הרי אין זה אלא קוריה עלובה שמגלגלים
בה כפריים. כאן יש לנו דבר הגון!”

“כיצד? כפריים?” קראה מרת מהיט.



“בשוק האריגים שברימס? ראינו עוברי עברה
מהגנים עד מאד; היו ביניהם שרצחו אב ואם!
כפריים! וכי מי אנחנו בעיניך, מרת ג’רוז?”

נראה היה כי הקרתנית מוכנה ומזמנה
לרגז על העלבון שהעליבו את עמוד הקלון של עיר
מולדתה. ואולם לאשרן התערבה בדבר מרת אודרד
המתונה והסבה את השיחה בעוד מועד לענין אחר.
“וזאת חפצתי לשאל אצלך, מרת מהיט, מה הם
בעיניך הצירים מפלנדריה שבאו לעירנו? הגם
ברימס אתם רואים צירים מהדרים כאלה?”

“לא אכחד מכן,” ענתה מרת מהיט, “כי פלנדראים כאלה אין לראות אלא בפריס.”

“האם ראית בין אנשי המשלחת את הציר
גדל־הקומה המתעסק בעשית גרבים?” שאלה מרת
אודרד.

“כן!” ענתה מרת מהיט. “הוא דומה במראהו לסטורנוס.”

“ואת הציר גדל־הקומה שפרצופו דומה
לכרס ערמה?” ענתה מרת ג’רוז. “ואותו גוץ בעל
העינים הקטנות אשר עפעפיהן קרחים וריסיהן מכי
הדלקת מראיהם כראש דרדר ממסמס?”

“אבל נאים מכל הם סוסיהם של אלו,” אמרה
אודרד, “מה הדורים הם ברסן ובאכף העשוים לפי טעם
ארצם!”

“אי לך, חביבתי!” נכנסה בדברים
הקרתנית מהיט, שהגיעה גם שעתה להעלות על
פניה הבעה של חשיבות יתרה, “וכי מה היית אומרת
אלו ראית בזמן ההכתרה ברימס בשנת 61, לפני
שמונה־עשרה שנה, את הסוסים אשר לנסיכים ולשרי
המלך? אכפי הסוסים היו מקשטים בכל מיני כרים
ושמיכות; הללו משי דמשק ואריג זהב דק
שרפידתם עור הצבל; והללו עשוים קטיפה ורפידתם
זנבות של חלד השלג; והיו גם שאריגם היה כלו
רקמת זהב ושפע של גדילים להם בזהב ובכסף. צאי
וחשבי בכמה כסף עלו כל אלה! ומה הדורים היו
נערי האבירים רוכבי הסוסים!”

ואולם אין מכאן ראיה," ענתה מרת אודרד
דברים כבושים, “כי הפלנדראים אין להם סוסים יפים
וכי לא נתקימה לכבודם אתמול כרה גדולה בבית
המועצות מטעם ראש העיר ולא כבדו אותם בשעת
המשתה בממתקים, יין רקח ועוגות מתוקות ובכל
מיני מטעמים אחרים.”

“מה תשמיעי מפיך, ידידתי?” קראה מרת
ג’רוז. “הלא אמש סעדו הפלנדראים בארמון ברבון
הקטן, אל שלחנו של האדון החשמן.”

“חלילה! הם סעדו בבית המועצות.”

“חס ושלום! בארמון ברבון הקטן.”

“הרי ברור כי הדבר היה בבית
המועצות,” ענתה מרת אודרד מתוך מרירות, “שכן שם
נאם לפניהם הדקטור סקורבל בלשון הרומאית
והנאום השביע אותם רצון רב. כך ספר לי בעלי
שהוא מוכר ספרים משבע.”

“אין כל ספק כי הסעדה נתקימה
בארמון ברבון הקטן,” החזירה ג’רוז אף היא מתוך
התרגשות, “שכן סוכן הבית של החשמן שם לפניהם
את כל הדברים האלה: שנים־עשר הין יין רקח לבן,
יין קלרה ויין רקח אדם, עשרים וארבע תבות מלאות
עוגות מזהבות, מאפה ליון, כמו כן המון נרות שעוה
בני שתי לטראות; ועוד ששה הינים יין קצף לבן,
ממבחר היין הנמצא בשוק. דומה שאין לך ראיה
מכריעה מזו. את כל אלה ספר לי בעלי שהוא מרשה
לחמשים איש בחדר המועצות לאזרחים בשטלה,
והוא שעשה הבקר השואה בין הצירים מפלנדריה
ובין הצירים של יוחנן ראש־הכמרים98 ושל הקיסר מטרפזונד, אלה שבאו לפריס
מארם־נהרים ובאזניהם היו נזמים.”

“אמת ויציב הדבר, כי סעדת ערב זו
נתקימה בבית המועצות,” ענתה מרת אודרד, שלא
נפגעה אף במקצת מטענותיה של בת שיחתה, “וכי
מעולם לא ראתה עין שפע כזה של מאכלים
ומטעמים.”

“ואני אומרת לך, כי סגן הבלשת, אשר
שמו לה־סק, עמד לשרת לפניהם בארמון ברבון
הקטן, וכי לענין זה אינך אלא טועה!”

“ואני אומרת לך, כי הדבר היה בבית המועצות.”

“בארמון ברבון, חביבתי! וראיה לדבר
שעל פני המלה ‘תקוה’, המתנוססת מעל לשער
הכניסה הראשי, רשמו חרוזים נהדרים והאירו אותם
באור גדול.”

“בבית המועצות! בבית המועצות! וראיה לדבר שהוסון לה־בואר נגן שם בחליל!”

“ואני אומרת: לא ולא!”

“כן! כן!”

“אני אומרת: לא!”

מרת אודרד, הטובה והשמנה בנשים,
אמרה להשיב דברים, ושתי היריבות היו מגיעות
אולי לידי הרמת ידים לולא קראה מרת מהיט לפתע
פתאם:

“הביטו וראו את המון העם שהתקבץ שם
בקצה הגשר! כלם עומדים בעגול ומסתכלים
באיזה דבר!”

“אמנם כן,” אמרה ג’רוז, “אני שומעת קול
הלמות של תף. דומה לי שזאת היא אסמרלדה הקטנה
העושה להטים בלוית העז שלה. הבה נמהר, מרת
מהיט, החישי את צעדיך ומשכי אחריך את הנער.
הרי באת לכאן כדי לראות את פלאותיה של פריס.
אתמול ראית את הפלנדראים, ועכשיו תכירי לדעת
את הצוענית.”

“הצוענית!” אמרה מהיט ואחזה פתאם
בחזקה בזרוע הנער. “חלילה וחס! יראה אני שמא
תגנב זו את ילדי. בוא ונלכה, איסטש!”

והיא פנתה והתחילה לרוץ לארך הנהר,
בדרך הכביש העולה לככר גרב, עד אשר נשאר
הגשר הרחק מאחריה. תוך כדי כך נפל הילד על
ברכיו; האם עמדה מרוץ כשהיא נושמת בכבדות.
אודרד וג’רוז השיגו אותה שוב.

“וכי אפשר שצוענית זו תגנב את ילדך?” אמרה ג’רוז, “אין זה אלא רעיון שוא!”

מהיט נענעה ראשה ופניה הביעו ספקות והרהורים.

“אבל מוזר הדבר,” הפטירה אודרד, “שגם הנזירה מטפלת על הצוענית חשדים כאלה.”

“מי היא הנזירה הלזו?” שאלה מהיט.

“זוהי האחות גודול,” אמרה אודרד.

“אבל מי היא זו,” השיבה מרת מהיט, “שאתן קוראות לה בשם האחות גודול?”

“ודאי שבני רימס אינם יודעים את הדבר
הזה!” ענתה אודרד. “זאת היא בעלת התשובה היושבת
בבור הצלמות.”

“כיצד!” קראה מהיט, “וכי את מתכונת
לאותה אשה מסכנה שאנו רוצים לתת לה את
העוגה?”

אודרד הניעה ראשה לאות הסכמה.

“לזו ממש אני מתכונת. עוד מעט ותראי
אותה ליד אשנבה, כשנגיע לככר גרב. אף היא
כמוך חושבת רעות על אורחים־פורחים אלה ממצרים,
המנגנים בתף ומנבאים עתידות לבני־אדם. אין איש
יודע מדוע היא שוטמת כל כך את הצוענים ואת
המצרים. ואולם את, מהיט, למה תמהרי לברח? וכי
אינך רוצה לראות אותה, לכל הפחות?”

“הה!” אמרה מהיט וכנסה לבין ידיה את
ראשו העגל של הנער. “יראה אני שלא יקרני מה
שקרה את מרת פקט לה־שנטפלרי.”

“רואה אני מדבריך, מהיט החביבה,
שיש אתך ספור־מעשה ואת מוכנה להרצות אותו
לפנינו,” אמרה ג’רוז ושלבה את זרועה בזרוע
מהיט.

“בחפץ לב,” ענתה מהיט; “אבל מבטחתני
שלא יצאתן כלל מחוץ לתחומה של פריס, שכן לא
שמעתן דבר על אדות המארע הזה! ובכן דעו לכן
(אבל אין צרך שנעמד במקום אחד בשעת הספור)
כי פקט שנטפלרי היתה נערה יפה כבת
שמונה־עשרה בזמן שגם אנכי הייתי בגיל זה; מאז
עברו כבר שמונה־עשרה שנה, ואם נתגלגלו
הדברים ופקט זו איננה עכשו, כמוני היום הזה,
אם הגונה והדורה ואמיצה אשר שנותיה שלשים ושש
ולה בעל ונער – היא עצמה אשמה בכך. ובכן, דעו
לכן כי אביה היה מר גוברטו, ששמש מנגן
באניות ההולכות ברימס, – והוא שנגן בפני שרל
השביעי כשזה הכתר למלך והלך באניה על
פני נהר וסל שלנו למן סילרי ועד מויסון ואתו אז
באניה גם יוהנה ד’ארק הבתולה. אביה הזקן מת
על פקט בהיותה ילדה קטנה; לא נשאר לה קרוב או
גואל חוץ מאמה, היא אחותו של מר פרדון, גלף
וחרש בנחשת שגר בפריס, ברחוב פרן־גרלן, ומת
בשנה שעברה. הרי שאתן רואות, כי היא היתה בת
הורים הגונים. אמה היתה טובת לב – וחבל על כך! –
ולא למדה את בתה אלא לטפל בסחורה שבחנות
הצעצועים שלה, ולבסוף גדלה זו והיתה לנערה
יפה השרויה בדלות גמורה. שתיהן התגוררו
ברימס, מעבר הנהר, ברחוב פול־פן. שמנה את לבכן
לכך; דומה לי שכל האסון לא בא על פקט אלא
בגלל הדבר הזה. בשנת 61, היא שנת ההכתרה של
מלכנו לואי האחד־עשר, ירום הודו, היתה פקט נערה
עליזה ומלאת חיים וכלם קראו לה בשם
שנטפלרי99… נערה מסכנה
שכמותה!… היו לה שנים יפות, והיא הרבתה לצחק
כדי שיראו את שניה. והרי הדבר ידוע, כי נערה
שפיה מלא צחוק סופה לבוא לידי דמעות; שנים יפות
גורמות תקלה לעינים יפות. כמקרה הזה קרה גם
לשנטפלרי. היא ואמה לא השתכרו את לחמן אלא
בדחק; מזמן שמת המנגן ירדו אלו לשפל
המדרגה; התגרנות לא הכניסה להן יותר משש
אגורות לשבוע. עברה לבלי שוב העת שאבא גוברטו
הביא בבת־אחת הביתה שנים־עשר סול בכסף פריס
חלף שיר אחד שנגן בשעת ההכתרה. חרף אחד
(הדבר היה באותה שנת 61) שרר קר חזק בארץ
ושתי הנשים לא היו להן עצים או זרדים להסיק את
התנור, ואולם פניה של שנטפלרי נעשו בקר
יפים ורעננים שבעתים, עד שהגברים כנו אותה
פעם בשם פקט100 ופעם בשם פקרט101 – והיא נפלה בפח.
איסטש! אל תהין לשלח שן בעוגה!.. פעם אחת באה
לבית הכנסיה ועל צוארה צלב של זהב, אז אמרנו
בלבנו כי זו מוכנה ומזמנה לאבדון. והיא לא
היתה אלא בת ארבע־עשרה! אל יהא הדבר קל
בעיניכן! היא פזרה את יפיה בשבעה דרכים,
ולבסוף לא נשאר לה מדינר הזהב שלה אלא
קשיטה אחת. ומה אספר לכן עוד, נשים כבודות?
בשנת ההכתרה, לאמר, לפני שיצאה שנת 61, מסרה
את עצמה לרשותו של אחד סוכן בבית זונות! לפני צאת
השנה!..”

מרת מהיט הוציאה אנחה מן הלב ומחתה את הדמעה שנתלתה בעיניה.

“הרי ספור מעשה זה אין בו דוקא שום
דבר יוצא מן הכלל,” אמרה ג’רוז, “ואיני רואה מה
ענין זה אצל צוענים וילדים.”

“אל נא בקצר־רוח!” המשיכה מהיט את
דבריה, “עוד תחזינה עיניכן גם תינוק… בשנת 66,
ביום פאולה הקדושה בחדש זה תמלאנה מאז
שש־עשרה שנה, שבה פקט ובזרועותיה ילדה
קטנה. אמללה שכמותה! הילדה היתה לה למשיבת
נפש; כי זה ימים רבים השתוקקה מאד לתינוק. אמה,
האשה הטובה שהיתה רגילה להעלים עין מפשעי
הבת, אם זו הלכה לעולמה. פקט נשארה בודדה
בעולם, ללא נפש אוהבת אותה וללא נפש אהובה
עליה. זה חמש שנים, מעת שקרה אותה מכשול עונה,
לא היה בעולם יצור אמלל כשנטפלרי. היא היתה
בודדה ועזובה לנפשה; היו מצביעים עליה
באצבע, בלכתה ברחוב שפכו עליה גדופים;
שמשי בית המשפט חלקו לה מהלמות, פרחחים
לבושי קרעים התקלסו בה. ובינתים מלאו לה
עשרים שנה; וגיל זה הוא כעין זקנה לנשים מרבות
אהבה. פריצותה לא הכניסה לה עכשו יותר
משהכניסה לה קדם תגרנותה. כל קמט שנחרת
במצחה גרם לה הפסד של סלע כסף; החרף שלח בה
שוב את ידו הקשה; ושוב מעטו אצלה העצים בכירה
והלחם מעט בערבה. היא לא היתה מסגלה עוד לשום
עבודה, כיון שבמשך זמן פריצותה נעשתה לה
העצלות הרגל, וסבלותיה גדלו עוד יותר בשל זה
שעצלנותה הלכה בד בבד עם רשלנות. מכל מקום
כך קבלנו מפי הכמר שבסן־רמי, והוא שבאר
ואמר לנו מדוע הנשים מסוג זה הרעב והקר מציקים
להן יותר מאשר לשאר עניים זקנים.”

“אמת ונכון,” הפטירה ג’רוז, “ואולם היכן הם הצוענים?”

“חכי עוד רגע אחד, ג’רוז!” אמרה אודרד,
זו שהקשבתה לא הגיעה לידי אי־סבלנות. “מה יתן
לנו סוף הספור אם נשמע את הכל בהתחלה? הואילי
נא והמשיכי את ספורך, מרת מהיט, ראי בקשתיך,
לבי על שנטפלרי זו המסכנה!”

מהיט הוסיפה לספר:

“ובכן, שקעה פקט בכל יגון וצרה
ופניה חמרמרו מדמעות. ואולם בכל היותה בזויה
ואוילה וחסרת עזרה לא חדלה להאמין, כי אלו היה
מישהו או משהו בעולם המקבל את אהבתה ונותן
לה אהבה, כי אז לא גדלו כל כך חרפתה ופריצותה
ובדידותה. היא היתה צריכה לתינוק, שכן רק תינוק
הוא תמים ביותר… דבר זה נעשה לה ברור לאחר
שנסתה לאהב גנב, – האיש היחידי שרצה עוד
אהבתה; ואולם לאחר זמן קצר נתחור לה, כי הגנב
מבזה אותה בלבו… נשים כאלה, המסורות לאהבה,
אין לבן מלא אלא אם יש להן אוהב או ילד. שאם לא
כן הן אמללות במאד מאד. הואיל ולא יכלה להשיג
אוהב, לפיכך השתוקקה בכל לבה לתינוק; וכיון
שבמשך כל הזמן לא נתרופפה אצלה חסידותה,
לכן התפללה על זה תמיד לפני רבון העולם. ואלהים
שמע את תחנתה וחנן אותה תינקת. לא אתאר לכן את
שמחתה; זה היה מעין שגעון שכלו דמעות, לטיפות
ונשיקות. היא היניקה בעצמה את הילדה, התקינה
חתולים מהשמיכה שעל גב מטתה, השמיכה
היחידה ששמשה מכסה למטה, ולא הרגישה עוד את
סבל הרעב והקר. גם יפיה נתחדש עליה. הנערה
המזקינה היתה לאם צעירה. שוב הגיעו לה ימים
שיש בהם אהבה; שוב נהרו זרים אל בית שנטפלרי;
שוחריה רבו כמו מקדם, ואת כל כספה, אשר
הרויחה בעברה, נתנה בחתולים, במצנפות של
תינוקות, בחשני ילדים, במעילי תחרים זעירים
ובכפות משי קטנות, ולא עלה על לבה בכל הימים
האלה לקנות שמיכה חדשה למטתה… איסטש חביבי,
הלא כמה פעמים הזהרתיך שלא תאכל מן העוגה!
דבר אחד היה ברור, כי אגנס… זה היה שמה של
התינוקת, שם הטבילה; שכן שנטפלרי לא ידעה שם
משפחה זה ימים רבים… ברור היה כי פעוטה זו
חתולי סרטיה ותחריה היו מרבים משל בת נסיכים.
בין השאר היה לה גם זוג נעלים זעירות, שכמותן
לא נעשו גם למלך לואי האחד־עשר! האם בעצמה
תפרה ורקמה אותן לשם הילדה, והיא הוציאה
לנעלים האלה את כל כשרון ידיה המאמנות
למלאכת הרקמה, והעלתה עליהן קשוטים הראוים
לעלות על גלימת האם הקדושה. זוג נעלים נאות
וורדות כאלה לא ראתה עין מעולם. הללו לא עלו
בגדלן על בהן היד שלי, ומי שלא ראה אותן
נעולות לרגלי הילדה, לא האמין כי יש בהן כדי
מקום תפיסה לכף רגל. ואמנם הרגלים הללו היו
זעירות ונחמדות וורדות לאין שעור! הן הורידו עוד
יותר מאשר משי הנעלים!.. ביום שתהיי אם
לילדים, מרת אודרד, תדעי גם את כי אין דבר נחמד
בעולם כאותן רגלים וידים שדמות זעירה
להן.”

“אני בכל לבי חפצתי בזה,” ענתה מרת
אודרד מתוך אנחה, “ואולם נטל עלי לחכות עד
שהדבר יהיה לרצון לפני מר אנדרי מוסניה.”

“יש להוסיף,” חזרה מרת מהיט לדבריה,
“כי הילדה של פקט חוננה לא רק רגלים נאות. אני
ראיתיה כשהיתה רק בת ארבעה חדשים; והיא היתה
נחמדה מאין כמוה! לעיניה היה יותר גדל מאשר
לפיה, ושערותיה הרכות והשחורות יפו עד מאד
ונראו כבר כמסלסלות. איזו בחורה גאה ושחורת
עין יכלה זו להיות בגיל של שש־עשרה! האם הרבתה
את שטיותיה מיום ליום. היא לטפה את התינוקת,
העתירה עליה נשיקות, דגדגה את אבריה, רחצה
וקשטה אותה, בלעה אותה חיים מרב אהבה. פעם
היתה כמשתוללת ופעם שפכה את תודתה לפני
אלהים! ויותר מכל השתוממה האם על רגלי הורד
הזעירות והשתעשעה בהן עד לאין סוף! מדי רגע
הצמידה אליהן את שפתיה, זנה בהן את עיניה עד בלי
די! חליפות נעלה להן וחלצה מעליהן את הנעלים
הזעירות, הביטה אליהן כמשתאה, התבוננה בהן
מן הבקר ועד הערב; צר היה לה כמעט להדריך אותן
על פני המטה לשם אמון הליכה, והיא היתה מוכנה
ומזמנה לכרע כל הימים לרגלי מטתה ולטפל
ברגלי הילדה מתוך נעילה של הנעלים.”

“הספור הוא טוב ונאה,” אמרה ג’רוז בקול
צח, “אבל מתי נזכה לשמע דבר על אדות
הצוענית?”

“הנה כבר הגעתי לכך,” ענתה מהיט.
“יום אחד הופיעו ברימס פרשים מיחדים במינם. כלם
קבצנים נודדים העוברים ממקום למקום וסרים
למשמעת דכסים ורוזנים משלהם. עור פניהם היה
חום־כהה, שערם מסלסל ובאזניהם נזמים. והנשים
היו מכערות עוד יותר מאשר הגברים. פניהן
השחמים ביותר היו חשופים מכל צעיף, מסביב
לבטנן עטיפת־סדין מכערת, לכתפיהן קשורה מטפחת
בד גסה ושערות ראשן עשויות כזנבות סוסים.
הילדים, שהתגוללו בין רגלי האמהות, היו נראים
כדמות מפלצת גם בעיני קופים. וכל העדה מראה
כחבר מנדים שהטל עליהם חרם מטעם הכנסיה. כל
ההמון הזה בא אז בדרך ישרה ממצרים התחתונה
לרימס, בעשותו קפנדריה דרך פולין. ספרו כי
הם באו להתודות לפני האפיפיור, והאב הקדוש
הטיל עליהם לכפרת עונות כי ישוטטו בעולם שבע
שנים רצופות ולא יעלו לישן במטה; משום כך הם
קוראים לעצמם בעלי תשובה ומפיצים מסביבם צחנה.
נראה הדבר כי הם היו קדם ישמעאלים, שכן האמינו
באל יפיטר והיו תובעים מס בשעור עשר לטרה
בכסף טור102 מכל ההגמונים
והחשמנים וראשי המנזרים. והם הסתמכו על כתב
הרשאה שנתן להם מידי האפיפיור. הם באו לרימס
כדי להנבא עתידות לבריות בשם מלך אלג’יר
ובשם קיסר אשכנז. והלא תבינו מעצמכן, כי ענין
זה שמש סבה מספיקה שיסגרו בפניהם את שערי
העיר. לפיכך תקעה כל העדה את אהליה על הגבעה
שליד שער ברן, הוא המקום ששם עומדת טחנה
וזרועים מסביב בורות של גיר. ובני רימס נהרו
אליהם המונים המונים. הם הסתכלו בידו של בן־אדם
ונבאו כל מיני נבואות משנות; היו מסגלים
להנבא על רשע ומנאץ, כי יתעלה להיות אפיפיור.
בינתים התחילו סובבות שמועות נוראות בדבר ילדים
שנגנבו מהוריהן, ארנקי כסף שנגנבו מכיסי
בעליהם ואמצות בשר אדם שהיו כביכל מאכל
לצוענים. הפקחים אמרו לשוטים: ‘אל תלכו אליהם’,
והם עצמם התגנבו בסתר ויצאו מחוץ לעיר. בעיר
שררה אפוא התרגשות רבה. ואולם דבר אחד החזק
ודאי: הם נבאו לחשמן אחד כמה נבואות וכלן
נתקימו. האמהות היו כשכורות נצחון על דבר
בנותיהן אשר הצועניות חזו להן גדולות ונצורות,
בקראן מעל כף ידן את הכתוב שם בשפת עם לועז
ובשפת התרכים. זו נועדה להיות בת־זוג לקיסר,
לשניה נתן אפיפיור, לשלישית – שר גדוד.
שנטפלרי המסכנה לא ידעה את נפשה מרב סקרנות;
אף היא השתוקקה לדעת את מנת גורלה, אם לא נגזר
על בתה שתנשא לקיסר ארמניה, או כדומה לזה.
היא הביאה אותה לבסוף אל הצועניות, והללו הרבו
להשתאות אל הילדה, לטפוה המון לטיפות, נשקוה
מנשיקות פיהן השחור, והשתוממו על היד
הזעירה, אבוי! – לשמחת לבה של האם. ויותר מכל
התענגו על רגליה החמודות של התינוקת ועל נעליה
הנאות. לילדה לא מלאה עדין שנה. היא ידעה כבר
למלמל, הצטחקה בחדוה כנגד האם, היתה שמנה
ועגלה ככדור ואלף שרטוטי חן היו לה כמו
למלאך קטן. היא נבהלה מאד מפני הצועניות ולא
פסקה מבכי. ואולם האם העתירה עליה המון נשיקות
ונסתלקה לביתה כשהיא שמחה עד בלי די על
הנבואות הטובות ששמעה מפי המנחשות בדבר
אגנס שלה. זו נועדה להיות יפת־תאר, צנועה,
אשתו של מלך. פקט שבה אפוא לדירתה העלובה
שברחוב פול־פן ולבה מלא גאוה על המלכה אשר
נשאה בזרועותיה. למחרת היום השתמשה בשעת
כשר, כשהילדה ישנה את שנתה על גב מטתה
(שכן היא ישנה תמיד יחד עם בתה), סמכה בחשאי
את הדלת אל מנעולה ומהרה ללכת אל אחת
ממכרותיה הגרה ברחוב דה לה־זשסרי, כדי לספר
לה כי יבוא יום ומלך אנגליה והדכס של כוש
יעמדו לפני בתה לשרת אותה בשבתה לסעד אל
השלחן, – ועוד המון דברים מפליאים כאלה.
כשחזרה הביתה לא שמעה על המדרגות את קול
בכיה של הילדה, ואולם היא אמרה בלבה: ‘גם זו
לטובה! הילדה לא הקיצה עדין משנתה.’ היא ראתה
כי הדלת פתוחה יותר מאשר בשעת לכתה; והנה
היא נכנסה פנימה, האם המסכנה, והחישה את צעדיה
לעבר המטה… הילדה נעלמה; המטה היתה ריקה;
לא נשארה על המקום אלא אחת מנעליה הזעירות
והנחמדות של התינוקת. האם התפרצה מתוך החדר,
ירדה בקפיצה אחת מעל המדרגות, התחילה חובטת את
ראשה אל הקיר ונתנה את קולה בצעקה: ‘התינוקת
שלי! היכן התינוקת שלי? מי גזל את התינוקת
שלי?’ הרחוב היה שומם, הבית עמד במקום נדח; איש
לא ידע להגיד לה דבר ברור. היא נחפזה לרוץ
העירה, חפשה בכל הרחובות, התרוצצה כל היום הנה
והנה כאחוזת שגעון ופחד, חקרה בפתח כל דלת
וחלון ומראה כחית־יער שאבדו לה גוריה. היא
נשמה בכבדות, רצה בחוצות כששערותיה פרועות,
מראה היה נורא עד כדי זועה והאש אשר יקדה
בעיניה לא נתנה לדמעותיה לפרץ החוצה. היא עצרה
בעוברים ושבים ונתנה עליהם בקול צעקה: ‘היכן
בתי! התינוקת שלי! בתי הקטנה והנחמדה! מי
ישיב לי את בתי והייתי כל הימים שפחתו ושפחת
כלבו ושפכתי למענו את דם לבי, אם יצוה לי את
הדבר.’ נפגש לה הכמר מסן־רמי והיא קראה אליו:
‘רבי הכהן, בצפרני ידי אחרש את פני האדמה
ובלבד שתשיבו לי את ילדתי!’ זה היה מחזה קורע
לב, אודרד; בעיני ראיתי כיצד אדם אחד קשה לב,
השתדלן מרן פונס לקבר, שפך דמעות. אוי לה
לאם מסכנה זו!… בערב שבה הביתה. בזמן שהיא
נעדרה מן הבית ראתה אחת משכנותיה איך ששתי
צועניות נכנסו בחשאי לדירתה, כשהן נושאות
חבילה בזרועותיהן, ונחפזו לברח משם בסגרן
אחריהן את הדלת. ומאותו רגע ואילך היה הולך
ונשמע מתוך הבית קול צעקה כקול בכיו של
תינוק. האם נתנה את קולה בצחוק חדוה, עלתה ביעף
במדרגות, הדפה בכח רב את הדלת ונכנסה
פנימה… מה נורא היה המחזה, אודרד! במקום אגנס
הקטנה והנחמדה, זו הילדה ורדת הלחיים
והרעננה, אשר היתה לאמה כמתנת אלהים, זחל על
הרצפה מתוך צעקות יצור מפלצת מתעב, שנראה
חגר ברגלו ועור בעינו האחת ולקוי במומים. האם
נזדעזעה והסתירה את פניה. ‘אבוי!’ קראה פקט,
'וכי המכשפות הללו הפכו את בתי ליצור זה
המעורר זועה? האנשים מהרו וסלקו מעל פניה את
השקוץ. שלולא כך היתה דעתה נטרפת עליה.
הלז היה בודאי פרי בטנה של צוענית שהרתה
לאחד השדים. מראהו היה כבן ארבע, והוא מלל
בשפה משנה שלא היתה דומה כלל ללשון של
בני־אדם; המלים הללו לא היו כלל בגדר של
דבור־פה. ושנטפלרי התנפלה על הנעל הזעירה –
השריד האחרון מכל חמודותיה בחיים. וכך רבצה
הרבה זמן קפואה ודוממה ונטולת נשימה, וכלם
חשבו שכבר יצאה נשמתה. ולפתע פתאם התחילה
מרעידה בכל גופה, המטירה המון נשיקות עזות על
השריד היקר ונתנה את קולה בבכי מר, כאלו
נשבר לבה בקרבה. וזאת אגיד לכן, כי כלנו
התיפחנו אתה בבכי. היא פתחה ביללה: ‘אוי לי
עליך, בתי! איך, איך, בתי הנחמדה?’
התאניה קרעה את לבותינו לגזרים. מדי אזכר את
זאת אמרר בבכי גם היום. הלא ידעתן כי הילדים הם
מח עצמותינו… איסטש עלוב שלי! מה יפית, בן
יקיר! אלו ידעתן כמה הוא חביב! אתמול סח לי
כדברים האלה: ‘אני רוצה להיות איש צבא’ – אי לך,
איסטש שלי, מה אעשה אם אשכל אותך! –
ושנטפלרי קפצה פתאם ממקומה והתחילה מתרוצצת
ברחובותיה של רימס, כשהיא צועקת בקול גדול:
‘קומו צאו! אל מחנה הצוענים! התקבצו ובואו
שמשי בית־הדין, והעלו על המוקד את המכשפות!’
– בין כה והצוענים נעלמו! היה ליל אפלה מסביב.
האנשים לא יכלו לרדף אחריהם. למחרת היום מצאו
על הערבה שבין גי ובין טילוי, במרחק של שני
מילים מרימס, שירים של מדורה גדולה, כמה סרטים
מתלבשת הילדה של פקט, טפות דם וגללי
תישים. הלילה שעבר היה ליל שבת. וכך נתחור
הדבר, כי הצוענים ערכו להם כאן נשף הלולים
וסעדו את לבם בבשר הילדה בחברת בעל־זבוב,
כדרך מאמיניו של מחמד. שנטפלרי לא בכתה
בשמעה את הדברים הנוראים האלה; היא הניעה את
שפתיה, כרוצה לדבר אבל לא יכלה להוציא הגה
מפיה. למחרת היום זרקה שיבה בשערותיה! וכעבר
עוד יום אחד נעלמה ולא נודעו עקבותיה.”

“הרי זה באמת ספור מעורר זועה,” אמרה
אודרד, “אפילו איש מברגונדיה היה מוריד
דמעות.”

ועכשו איני תמהה כלל לכך," הוסיפה
ג’רוז נפך משלה, “שפחד הצוענים נפל עליך
ולא ירפה ממך כל הימים.”

“ויפה עשית,” הוסיפה אודרד לדבר,
“שנסתלקת תכף ומיד מן המקום ומשכת
אחריך את איסטש הקטן, הרי גם אלה הם צוענים
שבאו מפולין.”

“לא כך הדבר,” הפטירה ג’רוז, “שמעתי אומרים כי הללו באו מספרד ומקטלוניה.”

“מקטלוניה? אין זה בגדר הנמנעות,”
השיבה אודרד. “פולוניה, קטלוניה, ולוגרה – שלש
מדינות אלו מתחלפות לי תמיד זו בזו. ואולם דבר
אחד ברור בהחלט – כי הללו הם באמת צוענים.”

“וכי שנים חדות להם בפיהם,” הוסיפה
ג’רוז משלה, “ובכח השנים האלה הם יכלים
לכרסם ילדים קטנים. ואם יאמר לי אדם שגם
אסמרלדה טעמה בשר ילדים, לא אתמה על הדבר, אף
על פי שפיה קט ביותר. עזה של אסמרלדה זו
עושה להטים מגנים, ואין להעלות על הדעת כי אין
כאן קרטוב של כשפים.”

מהיט המשיכה את דרכה מתוך שתיקה.
היא היתה שקועה בהזיה, זו ההזיה שדרכה לבוא
אחרי מארע רב־יסורים ושאינה פוסקת אלא לאחר
שהזדעזעות היסורים עוברת במלא כל הלב. תוך
כדי כך פנתה אליה ג’רוז בשאלה:

“וכי אין איש יודע מה שעלתה לה לשנטפלרי זו?”

מהיט לא ענתה דבר. ג’רוז חזרה על
השאלה, משכה את מהיט בזרועה, קראה לה בשמה.
לבסוף התעוררה מהיט ממחשבותיה.

“מה שעלתה לה לשנטפלרי זו?” חזרה
כמה פעמים בלי כונה על המלים האלה,
שפעלתן היתה חדשה לגמרי לגבי אזנה; לבסוף
התאמצה וכונה את לבה למובן של המלים: “אהה!
הדבר נשאר חידה,” ענתה מתוך התעוררות. לאחר
הפסקה חזרה לדבריה ואמרה:

“כמה אנשים העידו, כי ראו אותה
בצאתה בשעת הדמדומים דרך שער פלשנבו,
לעמת זאת אמרו אחרים, כי היא עזבה את העיר רימס
לפנות בקר ויצאה דרך שער בזה. איש עני אחד
מצא צלב זהב, שהיה תלוי על צלב האבן העומד בין
האילנות אשר במקום השוק. זה היה אותו העדי
שהביא אותה בשנת 61 לידי עברה. היא קבלה אותו
במתנה מאת אהובה הראשון, הרוזן יפה התאר לבית
קורמונטריל. פקט לא רצתה בשום אפן למכר אותו
אפילו בימי עניה הרעים ביותר. היא דבקה בו בכל
נפשה, כאלו יקר לה כחייה. וכשראינו את
הצלב הזה הפקר, אמרנו כי היא נגזרה מארץ
החיים. והנה באו כמה אנשים מקברה לה־ווט
ואמרו, כי ראו אותה צועדת יחפה על פני אבני
הגיר, הלך וצעד בדרך העולה לפריס. אבל אם כך
הדבר – הרי היתה צריכה לצאת דרך שער וסל; וכל
השמועות הללו גם הכחישו האחת את השניה.
ואולם דעתי אני היא פשוטה כמשמעה, שפקט
יצאה דרך שער וסל, אבל היא גם יצאה מן העולם
הזה.”

“לא הבינותי את הדברים,” אמרה ג’רוז.

“וסל,” ענתה מהיט מתוך בת־צחוק של תוגה, “זהו שם הנהר שבמקומנו.”

“שנטפלרי המסכנה!” אמרה אודרד בחרדה, “היא מתה בטביעה!”

“היא מתה בטביעה!” חזרה מהיט על
הדברים, “ואביה גוברטו, אשר שט פעם בסירה עם
הזרם העובר ליד גשר טנקי ופיו היה מלא שיר, – מי
מלל לו אז כי יבוא יום וגם בתו תעבר ליד הגשר
הזה, אבל ללא שירים וללא סירה.”

“והיכן הנעל הקטנה?” שאלה ג’רוז.

“זו נעלמה יחד עם האם.”

“אי לה לנעל עלובה זו!” אמרה אודרד.

אודרד, אשה בעלת בשר הנוטה
להתרגשות, היתה מרצה בודאי אלו המשיכה
בתאניה אחרי מהיט. ואולם ג’רוז, שהצטינה
בסקרנות יתרה, לא חדלה משאל שאלות. “ומה היה
סופה של המפלצת?” אמרה זו פתאם למהיט.

“איזו מפלצת?” תמהה מהיט.

“אותו יצור מפלצת מזרע הצוענים,
שהמכשפות נתנו לשנטפלרי במקום התינוקת
שלה. מה עשיתם לו? הלא הטבעתם אותו לכל הפחות
בנהר?”

“לגמרי לא!” ענתה מהיט.

“כיצד? משמע שהמתם אותו בשרפה?
ובאמת מיתה זו יפה לו יותר. הרי זה ולד של
מכשפה!”

“לא זה ולא זה, ג’רוז. אדוננו החשמן
חמל על הנער מזרע הצוענים, עשה לו השבעה, אצל
עליו קדשה, גרש מתוכו את כל רוחות הטמאה ושלח
אותו לפריס, כדי שיניחוהו שם כדין אסופי על
מטת העץ שבנוטר־דם.”

“אי להם, לחשמנים הללו!” אמרה ג’רוז
כנרגנת, “ידעונים גדולים הם, ומפני כך אינם
עושים כמעשה הבריות. וכי יש להעלות על הדעת,
אודרד, שיניחו ולד של שדים בין ילדים אסופים?
הרי אין ספק בדבר, כי אותו קטן הדומה למפלצת
היה מזרע השדים. ואולם הגידי נא לי, מהיט, מה
עשו לו לזה בפריס? מבטחתני, כי לא נמצא בפריס
איש מן הרחמנים שישים אליו לב?”

“לא ידעתי כלום על אדות זה,” ענתה
האשה מרימס; “בזמן ההוא קרה הדבר שבעלי קנה
את משרת הלבלרות בבית המשפט של ברו, המקום
הנמצא במרחק שני מילים מרימס, ואנחנו הסחנו
את דעתנו מכל הענין הזה; ודעו לכן כי על גבול
ברו מתרוממות שתי הגבעות של סרגי, ומשום כך
אין העין רואה משם את מגדלי בית הכנסיה של
רימס.”

מתוך שיחה זו המושכת את הלב הגיעו
שלש הברגניות הכבודות אל ככר גרב. הספור רב
הענין של מהיט הוא שגרם, כי הן עברו על פני ספר
התפלות הצבורי ולא עמדו על ידו, אלא כוננו
בלי משים את צעדיהן אל עמוד הקלון, במקום שהמון
העם הלך וגדל מרגע לרגע. יש לשער כי מחזה זה,
שמשך אליו את כל העינים, היה משכיח מלבן גם
את בור הצלמות וגם את הנפש שהן אמרו לקבע
לעצמן באותו מקום, – לולא איסטש זה, בחור מגדל
בן שש הנגרר אחרי אמו, שהזכיר להן פתאם את
מטרת דרכן. “אמא,” קרא הנער, כאלו הרגיש כי
בור הצלמות נשאר כבר מאחוריהם, “המתר לי עכשו
לאכל את העוגה?”

אלו היה איסטש פקח יותר, כלומר
פחות רעבתן, היה משהה יותר את הענין, ורק לאחר
שובו הביתה, בית אנדרי מוסניה שברבע
האוניברסיטה רחוב מדם לה־ולנס, בהפריד בין העוגה
ובין בור הצלמות שתי הזרועות של נהר הסנה
וחמשת הגשרים של העיר העתיקה, – היה יכל לפתח
בשאלה מהססת: “אמא, המתר לי עכשו לאכל את
העוגה?”

ואולם ברגע זה, כשאיסטש שאל
לא־מחכמה את שאלתו, נתעורר פתאם זכרונה של מרת
מהיט.

“רבוני!” קראה מהיט, “הלא הסחנו
מלבנו את בעלת התשובה! הוליכוני נא לבור
הצלמות ואתן לה את העוגה.”

“תכף ומיד,” ענתה אודרד, “הרי זה מעשה צדקה.”

ואולם דבר זה היה עלול להפר את מחשבתו של איסטש.

“אינני רוצה בכך, העוגה היא שלי!” אמר
הנער והטה חליפות את אזניו לצד השכם, פעם
לימין ופעם לשמאל, כמביע בזה תרעמת
יתרה.

שלש הנשים שבו על עקבותיהן,
וכשהגיעו אל צריח רולנד אמרה אודרד אל השתים
האחרות:

“אל נביט שלשתנו יחד לתוך הבור,
שכן דבר זה עלול לעורר את כעסה של הנזירה.
אתן שתיכן תעשו את עצמכן כמעינות בספר
התפלות, ואני אציץ בינתים דרך האשנב; פני
ידועים קצת לנזירה, וברגע כשר אקרא לכן
לגשת.”

והיא נגשה לבדה אל האשנב. תוך כדי
רגע זה, כשמבטה נפל לתוך הבור, הסתמנה על
פני כל דמותה הבעה של רחמים רבים, ופניה
הגלוים ומפיקים גיל נשתנו פתאם שנוי צבע
והבעה. כאלו עברה ממקום של אור שמש למקום של
אור ירח; בעיניה נקוו דמעות, פיה נתעות כמו
לפני בכי. מיד רמזה באצבעה לשתי חברותיה
שתגשנה לראות.

מהיט נגשה בלב הומה, בצעדה בחשאי
על ראשי אצבעותיה, כאלו קרבה לגשת אל מטת
חולה ההולך למות.

ואמנם מעציב מאד היה המחזה
שנתגלה לעין הנשים השתים, המביטות
כקפואות ונטולות נשימה דרך האשנב אשר לבור
הצלמות.

התא היה צר ורחבו גדול מעמקו,
תקרתו מקמרת בסגנון גוטי וחללו דומה ביותר
לחללה של מצנפת חשמנים גדולה. על פני לוח
האבן החשוף, המכסה על קרקע הבור, ישבה או, נכון
יותר, רבצה אשה. סנטרה נשען על ברכיה, שהיו
נתונות בין זרועות הידים ולחוצות בחזקה כלפי
החזה. ומדי שבתה כך פרושה לנפשה, כשהיא
לבושה ועטופה כלה בשק חום רב־קפלים ושערותיה
הלבנות והארכות נופלות על פניה וגולשות עד
לכפות הרגלים – לא נראתה מתחלה לעין אלא
כדמות משנה המתפלשת על הקרקע האפלולית של
התא, כעין משלש משחיר, שאור היום, הנופל דרך
אשנב התא, חצה אותו בדיוק לשני חלקים, אחד כהה
ואחד בהיר. היא דמתה לאחת מן הדמיות שמחציתן
אור ומחציתן צל, ואין לראות כמותן אלא בחלומות או
ביצירתו הנפלאה של גויא: כלן חורות וקפואות
וקודרות והן מתפלשות על מצבת קבר או נשענות אל
סורג של בית־סהר. זו לא היתה אשה או גבר, יצור חי
או דמות מוצקה: רק צורה ערטילאית, דמות־חלום
שממשות והזיה נפגשות בה יחד כעין האור והצל.
כמרפרפים בלבד נסתמנו פניה הכחושים
והחמורים מבעד לשערותיה הפזורות לארץ; מתחת
לגלימתה הציץ כל־שהוא קצה הרגל החשופה, שקפאה
מתוך עוית על פני הרצפה הקשה כקרח. המעט
מדמות האדם, שהציץ מתוך לבוש היגון, היה בו
כדי לעורר זועה.

דמות זו שנראתה צמודה אל הקרקע,
היתה כחדלת תנועה, כחדלת מחשבה, כחדלת
נשימה. מראה לא העיד על יסורים ועל הרגשת
חושים, אם כי עטיפתה, בחדש ינואר, לא היתה אלא
שק של בד דק והיא שכבה ערמה כמעט על רצפת
אבן, כלואה ללא אש בבור כלא זה אשר אשנבו
המשפע סגר את הדרך בפני קרני השמש וקלט רק
את הרוח הבאה מצפון. אפשר היה לחשב, כי היא
נהפכה לנציב אבן בין אבני בית־הכלא ונציב קרח
בקרת החרף. ידיה היו שלובות זו בזו ומבט עיניה
אומר קפאון. מי שראה אותה חשבה ברגע הראשון
לרוח בלהות, וברגע השני – לפסל. אמנם מזמן
לזמן נפתחו שפתיה הכחלות והרעידו אגב
נשימה, אבל תנועת שפתים זו היתה חדלת חיים
כתנועת עלים הנדים ברוח.

מזמן לזמן התמלט מבט מתוך עיניה
הקודרות, מבט שלא יתאר במלים, מבט עמק ונוגה
ומאמץ שהיה פונה בלי הרף – דבר זה לא נראה
למסתכל העומד מבחוץ – אל אחת הפנות של התא, –
מבט שמשך, כנראה, את מחשבותיה הנוגות של
הנפש הסובלת הזאת אל איזה דבר מסתורי. ולדמות
זו קראו אפוא בשם “מתבודדת” – בגלל תא מושבה –
ובשם “נזירה בעלת תשובה”, בגלל לבוש
השק.

שלש הנשים – שכן גם ג’רוז נגשה
ועמדה על יד מהיט ואודרד – הציצו דרך האשנב.
ראשיהן סגרו את הדרך בפני האור הקלוש הנופל
אל בור הכלא, והאמללה הנגזלת לא הרגישה,
כנראה, בכך. “הבה נחדל מהפריע אותה,” אמרה
אודרד בלחש, “יש לה עכשו שעה של יחוד הלב: היא
מתפללת.”

תוך כדי כך התבוננה מהיט בראש זה
החור והפרוע ומשחת התאר, – וחרדת לבה גדלה
מרגע לרגע ועיניה מלאו דמעות. “הרי זה דבר מוזר
עד מאד,” מלמלה לנפשה.

היא תחבה את ראשה לבין מוטיו של סורג
האשנב, ומבטה הגיע עכשו עד לאותה הפנה
ששם נח בלי הרף מבטה של האמללה.

וכשהוציאה את ראשה מתוך האשנב
שטפו הדמעות על פניה. “מה שמה של אשה זו?”
שאלה את אודרד.

אודרד השיבה: “היא נקראת אצלנו בשם האחות גודול.”

“ואנכי,” אמרה מהיט, “אקראנה בשם פקט לה־שנטפלרי.”

אחרי כן שמה את אצבעה על פיה ורמזה
לה לאודרד המשתוממת, שאף היא תכניס את ראשה
אל האשנב ותעיף את מבטה בתוך התא.

אודרד הביטה לתוך התא וראתה בפנה,
מקום שם נח מבטה הקסום והקודר של המתבודדת,
נעל קטנה העשויה משי ורד ומסלאה בהמון גדילי
כסף וזהב. אחרי אודרד הביטה פנימה גם ג’רוז;
ולבסוף, לאחר שראו את האם האמללה, בכו כל שלש
הנשים יחד.

ואולם גם מבטיהן של הנשים וגם בכין
לא הפריעו את המתבודדת. ידיה נשארו שלובות
כשהיו, שפתיה אלמות ועיניה קפואות; ומי שידע
את קורות חייה נשבר לבו בקרבו מדי ראותו את
מבטה הצמוד אל הנעל הקטנה.

שלש הנשים לא הוציאו מפיהן אף הגה
אחד; הן לא העזו לדבר דבר, ולו גם בלחישה.
למראה השתיקה העמקה והצער העמק, למראה שכחת
נפש זו שאין לה דבר בעולם מחוץ לעצם אחד, היו
הנשים בעיניהן כעומדות לפני מזבח הקדש בחג
הפסח או בליל חג המולד. הן היו כאחוזות־אלם., הן
יחדו את לבן לתפלה, היו מוכנות ומזמנות לכרע
על ברכיהן.

ג’רוז – זו שהיתה סקרנית יותר מכלן
ומשום כך גם פחות רגשנית – אמרה לבסוף להביא
את המתבודדת לידי דברים.

“האחות,” קראה ג’רוז, “האחות גודול.”

שלש פעמים חזרה על קריאתה וקולה
הלך וחזק מפעם לפעם. המתבודדת לא זעה: לא מלה
ולא מבט, לא אנחה ולא סמן של חיים.

ואז התחילה אודרד לדבר בקול רך
ומלטף: “האחות!” קראה אודרד, “אחותי הקדושה
גודול!”

השתיקה לא פסקה, המתבודדת לא זעה.

“אשה מוזרה עד מאד!” קראה ג’רוז. “זו לא תחרד אם גם ירעים על אזנה קול רובה!”

“אפשר שהיא חרשה,” אמרה אודרד.

“ויכל היות שהיא עורת,” הוסיפה ג’רוז.

“ואולי אין בה רוח חיים,” הפטירה מהיט.

אם נפש זו לא נסתלקה לגמרי מתוך
הגוף המאבן, חדל התנועה והרגש, הרי שהיא
נסתתרה לפחות ונתחבאה במעמקי מעמקים,
במקום שהחושים החיצוניים לא יוכלו להגיע
עדיה.

“אין לנו עכשו,” אמרה אודרד, “אלא
להשאיר את העוגה על גב האשנב; והרי אפשר
שיעבר איזה פרחח וישימנה בכיסו. ובכן מה
נעשה לה שתבוא לידי התעוררות חושים?”

איסטש, שתשומת לבו היתה נתונה עד
עכשו לעגלה קטנה הנהוגה על ידי כלב גדול,
הבחין פתאם בדבר, לאחר שאותה עגלה נסתלקה
לדרכה, כי שלש הנשים מביטות דרך האשנב.
והנה נטפל אליו רגש של סקרנות; הוא עלה על אבן
מאבני השפה של הכביש, עמד על בהנות רגליו,
תחב את פרצופו התפוח ואדם הלחיים לתוך
האשנב וקרא בקול: “אמא, הביטי וראי מה שאני
רואה!”

קולו של הילד, קול צח ורענן ומצלצל,
גרם לה למתבודדת שתזדעזע. היא הפנתה את
ראשה הצדה במהירות של קפיץ עשוי עשת, שתי
ידיה הכחושות והגרמיות התחילו מסלקות את
השערות מעל המצח ועיניה ירו על הנער מבטים
שהפיקו תמהון ומרירות ויאוש. מבטיה אלו היו
כעין ברקים.

“אלי שבשמים!” קראה פתאם
המתבודדת בהסתירה את ראשה בין ברכיה
ובתתה קול צרוד הקורע כביכל את חזה לגזרים,
“מדוע נגזר עלי לראות ילדים זרים?”

“שלום, גברתי!” אמר הנער מתוך כבד־ראש.

ואולם המתבודדת נזדעזעה עד כדי
חלחלה. רעדה ממשכה אחזה את כל גופה; שניה
נקשו זו לזו, ראשה התרומם במקצת והיא השמיעה
בכבשה את מרפקיה במתנים ובשימה את כפות
רגליה בתוך ידיה, כרוצה לחמם אותן: “הה, מה
אעשה לקר זה!”

“אשה מסכנה!” אמרה אודרד בקול ספוג רחמים, “שמא את רוצה שנביא לך אש?”

המתבודדת נענעה ראשה לאות מאון.

“יהי כרצונך,” הוסיפה אודרד לדבר
והושיטה בקבוק כנגד פניה, “הא לך יין רקח, שתי
ממנו ויחם לך.”

זו נענעה שוב ראשה, העמידה בפני אודרד מבט קופא ואמרה כמשיבה: “מים.”

אודרד הוסיפה להפציר. “אל נא, אחותי, לא
עת מים הוא חדש ינואר. שתי מעט מיין הרקח ואכלי
את עוגת התירס הזאת אשר אפינו למענך.”

היא דחתה מלפניה את העוגה, שהושיטה לה מהיט, ואמרה: “לחם שחור.”

“הא לך,” אמרה ג’רוז שנתעוררה גם היא
לרחמים ופשטה מעליה את מעילה העליון, “מעיל זה
יחמם אותך יותר מאשר מעילך. קחי ולבשי
אותו.”

זו דחתה מלפניה גם את המעיל, כשם שדחתה את היין ואת העוגה, ואמרה: “שק.”

“ואולם הרי ידוע לך בודאי,” הפצירה שוב אודרד טובת המזג, “כי חג לנו היום.”

“אני מכירה בכך,” ענתה הנזירה, “זה
שני ימים שכדי לא נתמלא מים.” ולאחר הפסקה
התחילה שוב: “חג לנו היום; נשכחתי מלב, וכך
נאה לי. אני זרה לעולם כשם שהעולם זר לי. בכבות
הגחלת יצטנן האפר.”

והיא הורידה שוב את ראשה על ברכיה,
כאלו נתעיפה מרב דברים. אודרד הפשוטה
והרחמנית חשבה, כי הנזירה קבלה בדבריה
האחרונים על הקר, ולפיכך ענתה מתוך טוב לב:
“הרוצה את שנביא לך קצת אש?”

“אש!” אמרה הנזירה אגב הטעמה מוזרה.
“ושמא תביאו קצת אש גם בשביל הפעוטה הקבורה
באדמה זה חמש־עשרה שנה?”

כל אבריה היו מרטטים, קולה רעד,
עיניה ירו ברקים, היא נזדקפה ועמדה על ברכיה;
ופתאם הצביעה בידה הרזה והחורת על הנער
המביט בה בעינים מלאות תמהון. “סלקו מכאן את
הנער!” נתנה את קולה בצעקה. “הצוענית מתהלכת
במקום הזה.”

ותוך כדי כך נפלה אפים ארצה; מצחה
נחבט בלוח האבן מתוך נקישה חזקה, כאלו אבן
פגעה באבן. שלש הנשים חשבו בלבן, כי היא
נפחה את נפשה. ואולם כעבר רגע התחיל גופה
מתנועע שוב, והנשים הנצבות עליה ראו אותה
כשהיא זוחלת על ברכיה ומרפקיה ומתקרבת אל
הפנה ששם התגוללה הנעל הקטנה. לבבן לא קם
בקרבן והן הסבו את עיניהן מנגד המקום; הן לא
יספו לראות, אולם אזנן קלטה קול המון נשיקות
וגניחות שנתערבו בהן מזמן לזמן צעקות קורעות
לב ונקישות עמומות, מעין נקישות של ראש הנחבט
בקיר; ולבסוף, לאחר נקישה אחת חזקה ביותר,
שהחרידה את הנשים עד כדי זועה, נאלם הכל.

“וכי זו המיתה את עצמה?” אמרה ג’רוז
והעזה להכניס את ראשה דרך האשנב. “האחות!
האחות גודול!”

“האחות גודול!” חזרה גם אודרד על הקריאה.

“אלי שבשמים! היא מוטלת כאבן שאין
בה רוח חיים!” הפטירה ג’רוז; “האמנם נפחה את
נפשה? גודול! גודול!”

מהיט, שלא ידעה את נפשה מרב
התרגשות, באה אף היא בשדולי דברים. “חכו רגע,”
אמרה אל חברותיה; אחרי כן גחנה לתוך האשנב
וקראה בקול: “פקט! פקט לה־שנטפלרי!”

ילד, המלהיב בתמו את הפתילה העוממת
של כדור שרפה וגורם לו לכדור זה שיתפוצץ
כנגד פניו – אינו נרתע לאחור בפחד רב כל כך,
כשם שנרתעה מהיט לאחר קריאת השם, כשראתה
את פעלת הדבר.

הנזירה נזדעזעה בכל גופה, נזדקפה
על רגליה היחפות ותקעה לתוך האשנב עינים לוהטות
כל כך שאודרד ומהיט ובת־לויתן והילד קפצו
כלם אחורנית עד לחומת המזח של הנהר.

בין כה ופניה האימים של הנזירה
נצמדו אל סורג האשנב. “אללי! אללי!” צעקה מתוך
צחוק מעורר זועה, “הצוענית קראה בשמי.”

אותו רגע נצמד מבטה הפרוע של
הנזירה אל המחזה אשר ליד עמוד הקלון. מצחה
נחרש קמטים אגב הרגשת תעוב; היא פשטה מתוך
התא את שתי זרועותיה הרזות כזרועות השלד,
וצעקה בקול הדומה לקול המרדה: “הלא את זאת,
בת־מצרים! את קראת לי, גונבת הילדים! ובכן,
ארורה את! ארורה! ארורה! ארורה!”




ד. נטף דמעה במחיר נטף מים


המלים האלה שמשו מעין נקדת־אחוד
לשני מחזות שארעו בעת ובעונה אחת זה לצד זה,
אלא שלכל אחד מהם היה מקום־מעשה מיחד: האחד,
כפי שראינו זה עכשו, ארע בבור הצלמות,
והשני, כפי שהקורא יראה מתוך הדברים הבאים,
ארע במעלה עמוד הקלון. המחזה הראשון התחולל
לעיני שלש הנשים, שהקורא כבר הכירן לדעת;
עדי־ראיה למחזה השני היו המוני האנשים
שנתקבצו, כפי שספרנו למעלה, על פני ככר
גרב, מסביב לעמוד הקלון ועמוד התליה.

המון זה שארבעת שמשי בית־הדין,
העומדים למן השעה התשיעית בבקר בארבע
פנותיו של עמוד הקלון, הפיחו בלבו את התקוה,
כי יוציאו כאן לפעלה ענש בית־דין ממדרגה
בינונית, לא תקוה למעשה תליה, כמובן, אלא
לסדר מלקות או לכריתת אזן, בקצור: תקוה לאיזה
דבר שהוא, – המון זה עצם במהירות גדולה כל כך,
שארבעת השמשים, בראותם את עצמם נדחקים
במדה יתרה, הכרחו פעם בפעם לחלק לקהל חבטות
ראויות לשמן בשבטים ולהוליך את הסוסים הליכה
אחורנית כנגד הרואים, כדי ש“יצטמקו”, – כפי
שהיו אומרים בימים ההם. המון עם זה, שהיה רגיל
להמתין הרבה עם כל מחזה ענש פמבי, לא הראה גם
עכשו סמנים של קצר־רוח. הרואים הוציאו את זמנם
כשהם מתבוננים אל עמוד הקלון: הלז היה בנין
פשוט בצורת מעקב נבוב, שגבהו עשר רגל, בערך.
במדרגות גסות, העשויות אבנים בלתי מהקצעות
ונקראות בפי הבריות בשם “סלם־הבשת”, היו
עולים אל הרחבה העליונה, במקום שאופן אחד, העשוי
עץ אלון, היה קבוע במצב מאזן. את החוטא המסכן
היו כופתים על האופן, כשהוא מעמד על ברכיו
וידיו קשורות על הגב. מוט של עץ, המתנועע לפי
שלשלת קטנה החבויה בתוך הבנין, הסב לו לאופן,
שנמצא כל הזמן במצב מאזן, תנועה של סבוב,
ודבר זה גרם כי פרצוף הנענש היה נפנה לכל צדי
הככר. מעשה ענש זה היה נקרא בפי הבריות בשם
“סבוב החוטא”.

הננו רואים אפוא, כי עמוד הקלון על
ככר גרב לא היה לו אף מקצת מן השעשועים לעין
שהיו מצוים אצל עמוד הקלון אשר על יד אולמי
השוק. כאן לא היה כלום מאמנות הבניה ומן
התפארת של מצבת בנין. לא גג בצורת צלב או
מגדל בן שמונה קצוות, לא עמודים קטנים
ורכי־גזרה שראשיהם, סמוך לגג, עטורים בכותרות
נושאות עליהן פתוחי עלים ופרחים ולא מרזבי גג
שצורתם מפלאה ומשנה עד מאד, לא גלופי עץ ולא
פסילי אבן מחצבים בשלמות ובטעם טוב – כלום לא
היה כאן מכל אלה.

העין לא ראתה כאן אלא שתי רחבות של
אבני מחצב ושתי חומות בנויות אבן־חול, ועל יד
אלה – עמוד תליה, מעשה אבן, שהיה מכער, צנום
וחסר כל קשוטים. חובביה של אמנות הבניה
הגוטית לא היו משעשעים כאן ביותר את עיניהם.
ואולם אמת הדבר, כי חובבי הראוה של ימי הבינים
לא היו להוטים ביותר אחרי מצבות בנין ולא בקשו
כלל יפי אצל עמוד הקלון.

לבסוף הגיע החוטא אל המקום כשהוא
קשור אל החלק האחורי של קרון, וכשהעלו אותו על
גבי הרחבה וכפתו אותו בחבלים וברצועות לעיני
כל ההמון הממלא את הככר – הריעה מרחבי הככר
צעקת קלסה אדירה שנתערבו בה תשואות צחוק
ומחיאות כפים. הרואים הכירו את קוזימודו.

ואמנם זה היה קוזימודו. הגלגל החוזר
של המזל היה כאן מיחד במינו. באותו מקום ממש
על עמוד הקלון עמד קוזימודו אמש כאפיפיור
וכנסיך של הלצים, מלויו הדכס של מצרים,
המלך של טון והקיסר של גליל, והמון העם שולח
לו תשואות חן, מנשא את שמו ומשחר את פניו
בברכה. אין ספק בדבר, כי בכל ההמון לא היתה אף
נפש אחת – ובכלל זה גם הוא בעצמו, המנצח לשעבר
והחוטא המסכן של עכשו – שחשבה מחשבות על
אדות השתלשלות דברים זו. גרנגואר וחכמת
החיים שלו נעדרו ממקום המעשה הזה. ועוד מעט
והאיש מישל נוארה, המחצר המשבע של המלך
ירום הודו, הסה את העם והכריז את פסק הדין כפי
שנחרץ ונתן לפקדה על ידי האדון השופט
העליון. אחרי כן הלך המחצר ונתיצב על אנשיו,
הלבושים מדי שרד, מאחורי הקרון.

קוזימודו, הרגיל בשויון־נפש, לא העלה
על פניו כל הבעה. כל כח התנגדות נטל ממנו על
ידי “חבלי הכפיתה החזקים והמוצקים”, כפי שהיו
קוראים לזה בימים ההם בלשון של הבלשת, וזה
רוצה לומר כי הרצועות והכבלים חתכו בודאי את
בשרו. ויש להוסיף, כי אותו דבר נעשה מעין מסרת
קבועה בכל בתי־הכלא לאסירים ולעובדי עבודת
פרך, ובזכותה מתקימות שלשלות הכפיתה גם
בקרב עמנו האמון על תרבות ועל רך ועל מדות
אנושיות – ואין לשכח גם את הבניו ואת
הגליוטינה.

קוזימודו הניח להם שיוליכוהו
וידחפוהו, שיטלטלוהו ויכריחוהו לשבת,
שיכפתו אותו ויסירו מעליו את הכבלים. הכרת
פניו לא ענתה בו מאומה, חוץ מהשתוממות של פרא
או שוטה. כלם ידעו כי הוא חרש; ואפשר היה לאמר
עליו, כי הוא גם עור בעיניו.

הושיבוהו על ברכיו על גב לוח העץ
העגל: הוא נכנע לכך. הפשילו את כתנתו ואת
חלצתו עד למתניו: הוא לא התנגד לכך, כפתו אותו
שוב ברצועות ובכבלים: הוא הניח להם שיחזקו
אבזם וקשר. רק לפרקים נשם ונשף בקול גדול,
כאותו עגל שראשו משרבב לאחור ומתנודד על שפת
הקרון של הקצב.

“שוטה שכמותו,” אמר י’ן פרולו דה־מולן
אל ידידו רובן פוספן (שהרי מובן מאליו, כי שני
הסטודנטים הלכו אחרי החוטא המסכן), “הוא לא חש
ולא מרגיש יותר מאותה חפושית הכלואה בתוך
הקפסה.”

הרואים צחקו כמשתוללים בשעה
שנחשפו לעיניהם חטוטרתו ולוח חזהו, הדומה
לחזה הגמל, וכתפיו הבצוקות והשעירות. ובעת
שנמשכה הוללות זו יצא בן־אדם אחד, נמוך קומה
ורחב כתפים, שהיה לבוש מדים כאחד מפקידי
העיר, ועלה על הרחבה ונתיצב ליד החוטא המסכן.
לא עברו רגעים מעטים וכל הקהל נשא את שמו על
שפתים. זה היה מרן פירה טורטרו, הפקיד המשבע
הממנה על הסגופים בשטלה.

קדם כל העמיד באחת הפנות על עמוד
הקלון שעון של חול שנרתיקו העליון היה מלא
גרגרי חול גסים הנגרים והולכים אל הנרתיק
התחתון; אחרי כן פשט את מעילו העליון ונטל
לידו הימנית מגלב קטן, שהיה עשוי רצועות ארכות
של עור לבן ונוצץ, והרצועות הללו, קלועות וזרועות
קשרים, המון ווי מתכת להן לכל ארכן. מתוך
תנועה מרשלת שרבב בידו השמאלית את הכתנת
מעל זרועו הימנית וגללה עד למרום כתפו.

אותה שעה קרא י’ן פרולו, לאחר שהרים
ראשו מעל כל העומדים סביבו (לתכלית זו טפס ועלה
על שכמו של רובן פוספן): “בואו וראו, אדוני
וגבירותי! ראו כיצד מלקים כהלכה את שומר
הפעמונים אשר לאחי הכהן, את מרן קוזימודו,
השוטה בעל הדמות המפלאה אשר חטוטרת לו כראש
של צריח ורגלים לו כעמודים עקמים!”

ההמון נתן את קולו בצחוק, והילדים והנערות הצעירות לימים צחקו ביותר.

לבסוף רקע הפקיד המלקה ברגלו.
האופן התחיל מסתובב. קוזימודו הכפות התנודד.
התמהון, שנסתמן בפניו המכערים, עורר את
הרואים לצחוק משנה. ופתאם, ברגע שהגלגל
הסובב העביר לפני מרן פירה את גבו הנשא של
קוזימודו, הרים מרן פירה את ידו; הרצועות הדקות
השמיעו באויר קול שריקה חדה, כאגדה של
עכנאים, וירדו בכח גדול על גבו של האמלל.

קוזימודו נזדעזע, כאלו הקיץ פתאם
משנתו. עכשו נתחור לו הדבר. הוא התחיל מתפתל
בכבליו; רטט עז, פרי תמהון וכאב, חלף בשרירי
פניו, אבל הוא לא השמיע אף קול אנחה. רק את ראשו
הטה לצדדין, לימין ולשמאל, והיה מוליך אותו הנה
והנה כאותו פר שזבוב הבקר עקץ לו בירכו.

אחרי המלקה הראשונה נחתה בבשרו
מלקה שניה, אחריה שלישית ורביעית, וכן הלאה.
האופן הסתובב וגשם המלקות ירד בלי הרף. מיד
התחיל הדם נוזל והולך, זרם מן החבורות על פני
כתפיו השחורות של הגבן והיה נתז טפות טפות
על פני ההמון בכל פעם שהרצועות חצו ברעש את
האויר.

קוזימודו – כך נראה היה, לכל הפחות –
חזר אל שלות נפשו הרגילה. מתחלה נסה לאט
בסתר לנתק את כבליו, בלי שאמץ ביותר את
כחותיו לעיני הרואים. רק עיניו להטו, שריריו נעשו
דרוכים, אבריו נתכוצו והרצועות והכבלים
נתמתחו. התאמצותו היתה גדולה ועצומה, מעין
התאמצות של יאוש; ואולם מכשירי הסגוף המנסים
של בית המשפט עמדו בפני התאמצות זו. הם
התמתחו בקול שאון, אבל עמדו בשלמותם.
קוזימודו כרע תחתיו עיף ויגע. פניו לא היו עוד
כפני אדם נדהם, אלא הביעו מרירות ורפיון רוח.
הוא סגר את עינו היחידה, הוריד את ראשו על חזהו
והיה כמת. מרגע זה ואילך פסקו אבריו מהתנועע.
שום דבר לא הוציא אותו עוד מקפאונו. לא הדם שזרם
בלי הפסק והמלקות שנחתו בבשרו ביתר עז, לא
חמת המלקה, שהתלהב מתוך מעשה ידיו ונעשה
שכור ממלאכת ההצלפה, ולא המיתן של רצועות
המגלב האימות שחתכו עכשו בכח נוסף ושרקו
ביתר עז מאשר כנפי חרקים.

והנה פקיד אחד מפקידות שטלה, שהיה
לבוש שחורים ושהה כל הזמן על סוסו השחור ליד
הסלם, נטה לבסוף את מקלו העשוי עץ הבנים
והצביע על שעון החול. התלין הפסיק את מלאכתו.
האופן נעצר. עינו של קוזימודו נפתחה שוב
בלאט.

סדר המלקות נגמר. שני עוזריו של שר
הסגופים המשבע נגבו את גבו הנוזל דם של
הנענש, מרחו לו משחה שסתמה מיד את פי
הפצעים, ועטפו את גבו במין מטפחת חומה שלפי
צורתה היתה דומה לגלימה של מתפללים. תוך כדי
כך שרבב מרן פירה טורטרו כלפי מטה את רצועות
המגלב האדמות, והדם ירד מעליהן נטפים נטפים
לארץ.

ואולם מנת חלקו של קוזימודו לא נשלמה
עדין. עכשו נטל עליו לעמד שעה תמימה אל עמוד
הקלון, כדי לשאת את תוספת הענש אשר מרן
פלוריאן הוסיף ברב חכמתו על פסק הדין שיצא מאת
האדון רובר אסטוטוי; וכל זה כדי שיתאמת פתגם
החכם: “Surdus absurdus103”



והנה הוסב שעון החול לצד אחר, הגבן
נשאר כפות על האופן ולמשפט נתן
מלא־ספוק.

המון העם – כך היה בימי הבינים ביחוד
– מקומו בחברה האנושית הוא כמקום הילד
במשפחה. וכל זמן שהוא שרוי בבערות־נעורים ולא
נתבגר עדין במובן הרוחני והמוסרי, אפשר לאמר
עליו מה שנאמר על הילד:





“גיל זה אינו יודע רחמים.”





כבר אמרנו למעלה, כי קוזימודו היה
שנוא על כל יודעיו, ולא סבה אחת בלבד גרמה לכך.
בכל המון העם הזה לא נמצא אף איש אחד שלא היה
תובע, או דמה בלבו כי הוא תובע, חוב של טינה
מקוזימודו. השמחה הקיפה את כל העם משראו
אותו עולה על עמוד הקלון; ודבר הענש אשר סבל,
וכמו כן מצבו העלוב לאחר הענש, לא עוררו רחמים
בלב הרואים, אלא, להפך, הפיחו ביתר עז את
השנאה בכל הלבבות, שכן שנאה זו נוספה עליה
עכשו שמחה לאיד.

ולכן לאחר שהמון העם פיס בלבבו את
“רגש הצדק הנעלב”, כפי שאומרים עוד כיום הזה
בלשון הלהג של המצנפות הרבועות104, הגיע התור לנקמת היחידים ולכל המון
חליפותיה. אף כאן, כמו באולם הגדול, השתוללו
ביותר הנשים. כל אחת מהן שמרה לו עברה: הללו
בשביל רשעותו הללו בשביל כעורו. והנקובות
לאחרונה התהוללו ביתר עז.

“אי לך, ולד של השטן!” קראה האחת.

“רוכב־מטאטא שכמותך!” צעקה השניה.

“פרצוף עלוב שבעלובים,” נהמה
השלישית, “וכי היית נמשח לאפיפיור הלצים אלו
קרה הדבר היום ולא אתמול!”

“גם זו לטובה,” הוסיפה זקנה אחת חליה
בשלשלת הדבורים, “היום ראינו את העויתו מעל
עמוד הקלון, מתי נזכה לראותה מעל התליה?”

“אי לך, שומר פעמונים ארור, מתי
יחבשו לראשך את הפעמון הגדול ויורידוך לבור
שחת?”

“ובכן בן־שדים זה הוא המעורר את הפעמונים לצלצולי תפלה?”

“ראו נא פרצוף זה העלול לגרם הפלה
לאשה מעברת יותר מאשר כל סמי רוקחים
למיניהם!”

ושני הסטודנטים, י’ן פרולו ורובן
פוספן, שרו במלא גרונם את הפזמון העתיק השגור
בפי העם:








"חבל תליה עב

לצואר הגנב!

ולשת הקוף

מלקות לאין סוף!"








וכמטר ירדו על ראש קוזימודו כל מיני
גדופים, ומכל עבר עפו אליו קריאות קלסה, קללות,
צחוק ואבנים.

קוזימודו היה חרש, אבל עינו היטיבה
לראות; וזעם ההמון נסתמן בהבעת פרצופים לא
פחות מאשר בקריאות דברים. וחוץ מזה הנה האבנים
שנזרקו בו הגידו לו את דבר הצחוק המשתולל
מסביבו.

בראשונה החזיק מעמד. אבל לבסוף פקעה
סבלנותו, שלא זעה ממקומה גם בשעת הצלפותיו
של שר המלקות, ובשרו נחשף לכל עקיצותיהם של
בני הרמש האלה. הפר יליד אסטוריה, שלא רגז
כמעט לפגיעותיו של כידון הפרש, לבש חמות בשל
הכלבים.

מתחלה העיף לאטו על פני ההמון מבט
שכלו איום. ואולם כיון שהוא עצמו היה כפות, לא
עצר מבטו כח לגרש את הזבובים המוצצים את דם
פצעיו. מיד התחיל חורג מתוך כבליו, ולפרכוסיו
העצומים היה האופן העתיק לימים מרעיד ומשמיע קול
נפץ. ואולם לרגל זה נתרבו עוד יותר דברי הלגלוג
וקריאות הקלסה.

האמלל, שהיה כפות כחית היער ולא
יכל לנתק מעליו את כבליו, שב אל מנוחתו; רק
לפרקים בקעה ממעמקי לבבו אנחה רבת זעם.
פרצוף זה לא הביע בושה, לא נתכסה באדמומית של
קצף. הוא היה יותר מדי רחוק ממצב החברה האנושית
וקרוב מדי אל הטבע, ולא ידע מה פרושה של בושה.
ואף גם זאת, האם חסר רגש הכבוד מעלה או מוריד
במצב של כעור כזה? ואולם הקצף והשנאה
והיאוש הוסיפו להקדיר את הפרצוף המכער הזה
בעננה אשר הלכה הלך וזעם ואשר אשה
המתלקחת יותר ויותר התמלטה בברקים לאין מספר
דרך עין הצקלוף.

ואולם העננה לבשה פתאם אור בעת
שכמר בא ברכיבה על פרד וחצה את ההמון. מסכן זה
פניו נתבהרו מדי ראותו מרחוק את הפרד ואת
הכהן. במקום עוית הקצף נחה עכשו על פניו
בת־צחוק פלאית, האומרת כלה חסד וענוה ורך.
וככל אשר התקרב הכהן כן הוסיפה בת־צחוק זו
להשתפך בגלוי ולספג אור ונדיבות לב. דומה
היה, כי האמלל מקדם בברכה את פני מצילו. ואלם
ברגע שהפרד נתקרב אל עמוד הקלון ורוכבו היה
יכל להכיר את הנענש – השפיל הכהן את מבטו,
הפך פתאם את פניו לשוב והריץ את פרדו כמי
שנחפז להפטר מתביעות שיש בהן פחיתות כבוד,
או כמי שמונע את עצמו מפגש איש מסכן ומהיות
מכר על ידו במצב עלוב כזה.

אותו כמר היה הכהן דום קלוד פרולו.

ושוב ירדה העננה הקודרת על מצחו של
קוזימודו. במשך איזה זמן עוד נתערבה בקדרות
פניו גם בת־צחוק; ואולם בת־צחוק זו לא הביעה אלא
מרירות ורפיון־לב ועצב לאין סוף.

הזמן נמשך והלך. זה כשעה וחצי,
לכל הפחות, עמד כאן מכה פצעים, מענה, נתון לבוז
ונרגם כמעט באבנים.

ופתאם התנודד שוב בתוך כבליו; והוא
הפסיק את שתיקתו העקשנית ומתוך יאוש־משנה, עד
כדי להרעיד את כל הבנין אשר מתחתיו, נתן את
קולו בצעקת זעם שדמתה לנביחה יותר מאשר
לקריאת אדם ושעלתה וגברה על צעקות הבוז של
ההמון: “מים!”

צעקת חלכה זו לא עוררה אף קרטוב רחמים
בלבבות, אלא הוסיפה תענוג־משנה להמון חביב זה
מבני פריס שעמד לרגלי הסלם ושלא היה כמעט,
על צד האמת, פחות אכזרי ושטוף בהמיות מאשר
הקבצנים הללו, הידועים כבר לקורא, שלא היו
בעצם אלא אספסוף פריסי, נחותי הדרגה האחרונה.
איש מן העומדים מסביב לא נענה לקול האמלל, חוץ
מאלה אשר לעגו לצמאונו. אמנם ברגע זה עלול היה
קוזימודו לעורר תעוב ושממון במקום רחמים –
בגלל פניו האדמים כארגמן ושטופים בזעה,
מבטיו הנבוכים, פיו המעלה קצף מרב זעם וכאב
ולשונו המשרבבת למחצה החוצה. ויש עוד להוסיף,
כי אלו נמצאה בתוך ההמון נפש רחמנית אחת, איש
או אשה, שיצרה הטוב היה מפתה אותה להגיש
ליצור המסכן כוס מים, – גם אז, אני אומר, היתה
נפש רחמנית זו נמנעת מעשות את מעשה הטוב
בשביל הבוז והבשת הצמודים אל עמוד
הקלון.

עברו רגעים אחדים וקוזימודו העיף את
מבטו על פני ההמון וחזר על קריאתו כשהוא
מתחנן עוד יותר מאשר קדם: “מים!”

“הא לך מים לשתיה!” קרא רובן פוספן
והשליך בפניו ספוג שהרים מתוך המדמנה. “הא
לך, מנול חרש אזנים, הנה השיבותי לך את
גמולך.”

אשה אחת זרקה אבן בראשו: “מכאן
ולהבא תדע שאין להפריע בלילות את הבריות על
ידי צעקות תפלות.”

“שמעני, בחורי!” נהם איש אחד נכה
אברים שהרים את הקב שלו והתאמץ לפגע
בקוזימודו, “התוסיף לשלח בנו את כשפיך ממרום
המגדלים של נוטר־דם?”

“הא לך לפס ושתה מתוכו!” פתח איש אחר
והשליך כד שבור בחזהו של קוזימודו. “אתה
הסבות לי את הרעה כי עברת על יד אשתי והיא
ילדה לי ילד בעל שני ראשים!”

“והחתולה שלי ילדה גור חתולים בן שש רגלים!” נהמה זקנה אחת.

“מים!” קרא קוזימודו בשלישית כשהוא נושם ושואף בכבדות.

ברגע זה ראה קוזימודו, כי נד הרואים
נחצה לשנים. מתוך ההמון יצאה נערה צעירה לימים
לבושה תלבשת מוזרה. היא הוליכה אחריה עז קטנה
וצחורה שקרניה מזהבות ונשאה בידה תף מתפי
הבסקים.

עינו של קוזימודו ירתה רשפים. זאת
היתה הצוענית אשר רצה אמש לגנב: מעשה גנות –
דבר זה נקבע בלבו מתוך הרגשה לא־ברורה –
שעליו הוא נענש עכשו; אם כי זה לא התאים כלל
למציאות, שכן כל הענש לא בא על קוזימודו אלא
מפני שהיה חרש ונדון על ידי חרש. הוא לא פקפק
כלל בדבר כי זו התקרבה אליו כדי לקחת נקם
ממנו ולפגע בו כשם שפגעו בו אחרים.

והוא אמנם ראה כי היא עולה מתוך חפזון
במדרגות. קצף וכעס שמו מחנק לגרונו. אלו יכל
היה מפוצץ ברגע זה את עמוד הקלון; אלו יכל
להחריב בברק עינו כי אז היה שם את הצוענית עפר
ואפר בטרם שהיא תגיע אל הרחבה.

היא הלכה והתקרבה בדממה אל קוזימודו,
שהתנודד ללא הועיל ברצותו להסתלק מפניה,
הוציאה ממחבוא החגורה כד של דלעת והגישה אותו
בלאט אל שפתיו היבשות של האמלל. ברגע זה ירד
מעינו הנחרה והלוהטת נטף דמעה גדול,
שהתגלגל לאטו על פניו המכערים והמטרפים
מיאוש. יתכן שזאת היתה הדמעה הראשונה בכל
ימי חייו של האמלל הזה.

מתוך כך הסיח את דעתו מן השתיה.
הצוענית העלתה העויה על פניה, ומדי הצטחקה
הגישה את צואר הבקבוק אל פיו המלא שנים
עצומות. קוזימודו התחיל לוגם לגימות גדולות. הוא
היה צחה־צמא.

וכשגמר לשתות מתח את שפתיו: אין זאת
כי אם רצה לנשק את היד הנאה שהגישה לו עזרה.
ואולם הנערה הצעירה, שאולי נוטה היתה לחשדנות,
כיון שזכרה עדין את מארע החמס של הלילה העבר,
השיבה בחפזון את ידה בתנועה של פחד, כאותו
ילד הנרתע לאחור מפני חיה נושכת.

ואז שלח בה החרש המסכן מבט מלא תוכחה ועצב לאין סוף.

מכל מקום נוגע עד הלב היה המחזה
בשעה שהנערה, המפיקה רעננות וטהר וחן והיא
גם רפת־כח במאד מאד, באה בלב נכמר כדי לעזר
לאחד מרשע ומכער הנמצא בצרה גדולה. על עמוד
הקלון נראה המחזה כמלא רוממות.

גם ההמון התלהב למראה החזיון הזה והתחיל מוחא כפים מתוך קריאות: “האח! הידד!”

תוך כדי רגע זה ממש הבחינה הנזירה,
דרך האשנב אשר לתא מושבה, בצוענית הנצבת
על עמוד הקלון, ושלחה כנגדה את הקללה
האימה: “ארורה את, בת מצרים! ארורה! ארורה!”




ה. מה שארע לה בסופה לעוגת התירס


אסמרלדה החזירה וירדה ברגליה
הכושלות מעל עמוד הקלון. וקולה של הנזירה היה
רודף והולך אחריה: “רדי לארץ! רדי לארץ! בת
גנבים מצרית! יבוא יום ותעלי לכאן!”

“הנזירה שלנו רגילה לשטיות כאלה!”
נדברו ביניהם הרואים כמתרעמים; ואולם שום דבר
אחר לא נעשה מצדם. הנשים מסוג זה הטילו פחד על
הבריות, ולכן נחשבו לקדושות. בימים ההם היו
האנשים מונעים את עצמם מפגע במי שמתפלל
יומם ולילה.

הגיע הזמן להוריד את קוזימודו מעל
עמוד הקלון. הוא שחרר מכבליו וההמון נתפזר
לכל העברים.

מהיט, שחזרה מככר גרב בלוית
חברותיה השתים, עמדה פתאם מלכת משהגיעה
סמוך לגשר הגדול: “אמר לי, איסטש בני, מה היה
בסופה של העוגה?”

“אמא,” אמר הנער, “בעת שדברתן עם
אותה אשה היושבת בבור – בא כלב גדול ושלח את
שניו בעוגה שלי. ואז אכלתי אני את
המותר.”

“כיצד, בחורי, וכי אכלת את העוגה עד תמה?”

“אמא, הכלב אשם בכך. אמרתי לו את
זה, והוא לא שמע לדברי, ועל כן אכלתי גם אני את
המותר.”

“הרי זה נער משחת מאין כמוהו,” אמרה
האם כשהיא נוזפת וצוחקת כאחת. “הביטי וראי,
אודרד! הלז מכלה את כל הדבדבנים הגדלים
בגנתנו שבשרלרנג', והסבא שלו רואה בזה
סמן, כי הוא עתיד להיות שר אלף לכשיגדל… אוי
לך אם תוסיף לעשות כדבר הזה, מר איסטש… לך
לך, בחור שכמותך!”




ספר שביעי

א. אין מגלים סוד לעז


עברו שבועות רבים. היה יום בתחלת
חדש מרס. השמש, אף על פי שדברטם, אבי כל
ממליצי מליצות, לא קרא אותו עדין בשם “הארכידכס
בין מאורות השמים”, זרע אור וניל עד בלי די. זה
היה אחד מימי האביב הרכים והנעימים, אשר בני
פריס עושים אותם חגים ומבלים אותם כימי שבתון
בטיולים ובמקהלות על פני ככרות העיר. בימים
כאלה, המלאים אור וחם וגיל, יש שעה אחת שבה
כדאי ביותר להשתאות אל נוטר־דם. זמנה של שעה
זו מגיע כשהשמש יורדת לשקע והיא תלויה
כנגד ההיכל ממש. קויה, המתאזנים והולכים
מרגע לרגע, מסתלקים לאטם מעל מרצפת הככר
ועולים עליה מאנכת לארך החזית של בית הכנסיה,
במקום שהם מסירים את מעטה הצל מעל הבליטות
המעגלות, הרבות לאין מספר, ושופכים זהר רב על
פני הכותרת האמצעית, הגדולה בין חברותיה, עד
שזו נעשית דומה לעין ציקלוף הלוהטת למול אש
המפוח של חרש ברזל.

שעה זו היתה אז בעולם.

ממול בית הכנסיה הרם, המאדים
מקרני השמש, על גזוזטרה עשויה אבן אשר מעל
לשער הבית המהדר והגוטי העומד בפנה שבין
הככר ורחוב המסגד, − ישבו בחבורה נערות
צעירות וטובות מראה והיו מבלות את זמנן בצחוק
ובשעשועים. לפי הצעיף הארך שהשתלשל מקצה
כפת הראש, המסלאה בפנינים, וירד עד לכפות
הרגלים, לפי הכתנת יקרת הרקמה שכסתה על
כתפיהן והבליטה, כאפנת הימים ההם, את חזה
נעוריהן הנאה; לפי ההדור של השמלות התחתונות,
שהיו כלולות ביקר (איזה עם משנה!) עוד יותר מאשר
השמלות העליונות, לפי החור, המשי והקטיפה אשר
לשמלותיהן, ואחרון אחרון, לפי ידיהן הצחורות
שהעידו על חיי בטלה שאין בהם עבודה, אפשר היה
להכיר על נקלה, כי הנערות הללו הן בנות
עשירים. בחבורה זו ישבו באמת העלמה פלר דה־ליס
לבית גונדלוריה וחברותיה: דיאנה לבית שריסטיל,
אמלוט לבית מונמישל, קולונב לבית ג’פונטן
והנערה הפעוטה לבית שנשבריה, − כל אלה בנות
למשפחות מיחסות, שנתאספו עכשו בבית הגברת
האלמנה גונדלוריה לשם האדון הנעלה בויה
ואשתו הגבירה העתידים לבוא בחדש אפריל לפריס,
כדי לבחר משמר כבוד בשביל יורשת העצר,
הנסיכה מרגרט, − הואיל והיו צריכים ללכת
לפיקרדיה ולקבל את הנסיכה מידי מלויה אנשי
פלנדריה. והנה כל האצילים הכפריים
שבסביבה השתדלו עכשו להנחיל את הכבוד הזה
לבנותיהם, ורבים מאלה כבר הביאו או שלחו את
הבנות לפריס. הנערות הללו, שספרנו עליהן
למעלה, נמסרו על ידי הוריהן להשגחתה המעלה
של הגברת אלואיז לבית גונדלוריה, היא אשה
אלמנה מבעלה, מי שהיה שר אלף בגדוד
רובי־הקשת של המלך, המתגוררת ביחידות עם
בתה היחידה בביתה העומד על ככר נוטר־דם
בפריס.

גזוזטרה זו, ששם נתכנסו הנערות,
חברה אל חדר שרפידת קירותיו המהדרה, וצבעה
כתם ושפתיה זהב, היתה עשויה מעור הבא
מפלנדריה, קורות התקרה, המנחות זו אצל זו
בסדר מקביל, שעשעו את העין בהמון גלופים
מפליאים, רבי גונים ומקשטי זהב. הארונות
המחטבים היו מסלאים בגזרי אמל מתנוצצים; ראש
של חזיר־בר, העשוי פינס, קשט כעטרה שלחן
מהדר אחד שהיו לו מדרגות כפולות, − סמן לדבר כי
הגברת, המחזיקה אותו ברשותה, היא אשתו או
אלמנתו של אביר הנושא משרה בגיסות המלך.
בירכתי החדר, ליד הקמין המקשט בשלטי
המשפחה ומכסה כלו ציורים, ישבה בכרסה
מהדרה, שרפידת קטיפה לה כעין האדם, הגברת לבית
גונדלוריה אשר חמשים שנות חייה נתנו את
אותותיהן גם בפניה וגם בתלבשתה. על ידה עמד
איש צעיר נשוא פנים למדי, אם כי טרזן והדרן
במקצת: אחד מן הבחורים היפים שהנשים מגידות
פה אחד את תהלתם, אף על פי שגברים יודעי־נסיון
מבטלים אותם בלבם. האיש הצעיר היה לבוש
תלבשת נהדרה של שר אלף מיעד לפקדות בגדוד
הקשתים של המלך, וזו דומה היתה כל כך
לתלבשתו של יפיטר, המתארת בחלק הראשון של
ספורנו,שאין לנו צרך להלאות את הקורא
בתאורה.

הנערות הצעירות מקצתן ישבו בחדר
ומקצתן על הגזוזטרה; אלו היו מסבות על כרים
עשוים מקטיפה בעלת גדילים הבאה מאוטרכט,
אחרות ישבו על שרפרפים עשוים עץ אלון שהיו
מקשטים בגלופי פרחים וכל מיני ציורים מחטבים.
כל אחת מן הנערות החזיקה בידה קצה־שפה של אריג
גדול, שכלן היו משתפות במלאכתו, מלאכת מחט,
ואותו אריג חלק גדול ממנו היה משתרבב ויורד
על מחצלת הקש המכסה את הרצפה.

הנערות פטפטו זו עם זו בלחש
והשמיעו לפרקים צחוק כבוש, כדרך נערות
שבחברתן נמצא איש צעיר. ואותו איש צעיר,שעורר
בחבורה זו את יצר ההתהדרות של הנשים, היה
כמסיח את לבו מן הבנות שבמסבה; ובעוד העלמות
היפות מנחשות לדעת למי מהן יתן האיש הצעיר את
תשומת לבו, נראה זה כעסוק בשפשוף הפרפה של
תלי הפגיון ומוציא מלאכה זו לפעל בנעל היד
העשויה עור הצבי.

מזמן לזמן דברה אליו הגברת הזקנה
דברי לחש, והאיש הצעיר היה כמתאמץ וענה לה
מתוך נמוס מעשה ותפל. לפי בת־הצחוק, הרמזים
וקריצות העינים שהגברת אלואיז שלחה לבתה
בשעת שיחה זו, אפשר היה להכיר על נקלה, כי
המדבר היה כאן מעשה ארוסין מחלט, ואולי גם
נשואין קרובים, בין האיש הצעיר והעלמה פלר
דה־ליס. ואולם אדישות מכונת זו שמצד קצין הצבא
העידה ברור – על החתן, לכל הפחות – כי אין אהבה
מצויה כאן כלל וכלל. תנועות פניו של האיש הצעיר
הביעו מבוכה ושממון; שרי החמשים שבזמננו
רגילים לכנות “דבר” כזה בלשון מיחדת משלהם:
“שעמום עד לידי מיתה משנה!”

האשה הטובה, שהעריצה את בתה מתוך
חבה יתרה של אמהות, לא הבחינה כלל בהתלהבות
פחותה זו שמצד הקצין, אלא השתדלה לבאר לו
בדברי לחש כמה זריזה היא העלמה פלר דה־ליס
בשעה שהיא עובדת במחט או שוזרת את
הגדילים.

“יואל נא לראות, ידידי,” אמרה האם
ומשכה את הקצין בשרולו, כדי לדבר אליו מפה
לאזן, “יואל נא להסתכל בה בשעה שהיא מרכינה
את עצמה ועושה את מלאכתה.”

“אמנם כן,” ענה האיש הצעיר וחזר אל שתיקתו מתוך קרירות והסח דעת.

כעבר רגע אחד הכרח שוב לגחן אל הגברת אלואיז, וזו הוסיפה לדבר אליו:

“וכי יש בעולם נערה חמודה ונעימה
כארוסתו? למי עור צחור ושערות בהירות כאלה? וכי
ידיה אינן כלילות יפי? האין צוארה נטוי ברב חן
כצואר הברבור? מה רבה קנאתי שאני מקנאה בך
לעתים! מה מאשר אתה שזכית להיות גבר בין
גברים, קל שכמותך! הלא פלר דה־ליס שלי ראויה
להערצה בשל יפיה ואתה הלא אוהב אותה אהבה
עזה כמות?”

“ודאי שכך,” ענה האיש הצעיר כשהוא מהרהר בענינים אחרים לגמרי.

“ואולם מוטב שתכנס עמה בשיחה,”
אמרה פתאם הגברת אלואיז והדפה אותו מעליה
מתוך דחיפה קלה, “לך ואמר לה דבר; בזמן
האחרון אני רואה בך בישנות יתרה.”
יהא הקורא סמוך ובטוח, כי הבישנות
לא היתה מצויה גם בין מדותיו הטובות וגם בין
מדותיו הרעות של שר האלף. מכל מקום הלך למלאות
את הדבר שנתבקש לעשות.

“קרובתי היפה,” אמר האיש הצעיר
בגשתו אל העלמה פלר דה־ליס, “מה טיבו של מעשה
רקמה זה שאת עוסקת בו עכשו?”

“קרובי היפה,” ענתה העלמה פלר דה־ליס
כמתרעמת, “הלא שלש פעמים אמרתי לך את הדבר:
זה עתיד לתאר את המערה של נפטון.”

נראה שהעלמה פלר דה־ליס היטיבה להבין
יותר מאשר אמה את קרירותו ופזור נפשו של
הקצין. הלז ראה הכרח לעצמו להתחיל בשיחה.

ומי יזכה במעשה־נפטון זה?" פתח האיש הצעיר בשאלה.

“זו תהיה מתנה לבית המנזר
נט־אנטואן דה־שנף,” ענתה פלר דה־ליס בלי הרים
את עיניה.

הקצין לקח בידו גדיל מגדילי הרקמה.

“הלא תגידי לי, קרובתי היפה, מה טיבו
של בלש בעל־בשר זה התוקע בחצוצרה מתוך
לסתות תפוחות?”

“הרי זה טריטון,” ענתה הנשאלת.

בתשובותיה הקצרות של פלר דה־ליס היה
עוד משום רגז. האיש הצעיר הבין, כי הוא מצוה
ברגע זה ללחש דבר־מה על אזן הנערה: אמירה תפלה
או מחמאה, או כל דבר שהוא. הוא גחן אפוא על אזנה;
אבל דמיונו לא ילד דברים שברך ובקרבת הלב חוץ
מאלה: “מה טעם לה לאמא שהיא לובשת מין שמלה
מפלאה, המקשטת בסמן השלט של המשפחה, כפי
שלבשו אמותינו הזקנות בימי שרל השביעי? הלא
תבארי לה, קרובתי היפה, שהדבר יצא עכשו
מגדר הטעם הטוב, וכי בשל סמני השלט הרקומים
בשמלתה היא דומה לצמיד של קמין המתהלך על
פני ארץ.”

פלר דה־ליס הרימה את עיניה היפות שהביעו ברגע זה תוכחה:

“וכי אלה הם דברי האמון שאני שומע מפיך?” אמרה הנערה בלחש.

ואולם הגברת אלואיז הטובה, שראתה את
השנים כפופים זה לזה ומדברים ביניהם דברי
לחש, סגרה בנעמות את ספר תפלותיה ואמרה
לנפשה:

“הנאהבים והנעימים!”

הקצין, שמבוכתו גדלה מרגע לרגע,
נשא פתאם את עיניו אל לוח הרקמה וקרא בקול: “הרי
זה מעשה רקמה נחמד עד מאד.”

כאן ראתה לעצמה הזדמנות טובה העלמה
קולונב ג’פונטן, יפהפיה בהירת שער וצחורת פנים
ששמלתה כעין הכחל עשויה משי דמשק, ואמרה
כמתבישת אל פלר דה־ליס (ובלבה קותה, כי
הבחור היפה יתעורר לענות לה דברים):
“גונדלוריה חביבתי, הראית את התחרים הנמצאים
בארמון רוש־גויון?”

“הלא זה הארמון אשר ליד הגן הנעול של
סוכנת הלבנים מלובר?” שאלה מתוך צחוק דיאנה
לבית שריסטיל, זו שצחקה בכל הזדמנות
והזדמנות בשל שניה היפות.

“ושם נמצא המגדל העתיק לימים אשר
לחומה הישנה של פריס?” הוסיפה אמירה משלה
אמלוט לבית מונמישל, − יפהפיה שחורת תלתלים
שרגילה היתה להתאנח ללא שום סבה בשעה
שאחרים נתנו את קולם בצחוק.

“קולונב חביבתי,” ענתה מרת אלואיז.
“וכי כונתך לאותו ארמון שהיה שיך לפנים,
בימי המלך שרל הששי, לאציל לבית בקויל? שם
נמצאים באמת תחרים נהדרים שמולדתם היא
הוט־ליס.”

“שרל הששי! שרל הששי!” מלמל
הקצין הצעיר לנפשו כשהוא מסלסל את שפמו,
“רבונו של עולם, אשה טובה זו זכרונותיה מגיעים
לימי מתושלח!”

מרת גונלוריה הוסיפה לדבר: “התחרים
הללו יפים עד מאד; מלאכתם מלאכה יקרה לאין
ערך!”

הפעוטה ברנג’ר שנשבריה, ילדה
זקופה כבת שבע שהשקיפה דרך הסורג של
הגזוזטרה על פני הככר, קראה ברגע זה:

“הביטי וראי, הדודה פלר דה־ליס! כמה
יפה רקדנית זו הרוקדת שם לקול התף ומסביבה המון
אנשים!”

מן הרחוב נשמע באמת קשקוש עמום של תף בסקי.

“אין זו בודאי אלא אחת הצועניות
שבאו אלינו מבוהמיה,” אמרה פלר דה־ליס והפכה את
ראשה לצד הככר מתוך תנועה של רשלנות.

“נלך לראות! נלך לראות!” קראו רעותיה
העליזות ונחפזו להתיצב ליד הסורג של
הגזוזטרה, בעוד אשר פלר דה־ליס, המהרהרת
בחתנה האדיש, הלכה אחריהן בצעדים מדודים;
ואולם הקצין, השמח בלבו על מקרה־פתאם זה
ששחרר אותו משיחה בלתי נעימה, העלה על פניו
הבעת רצון של איש צבא היוצא מן המשמר,
ונסתלק אל ירכתי החדר. משמר זה שליד פלר
דה־ליס היפה היה בעצם נעים ונחמד, וכך גם נראה
לפנים בעיני הקצין; ואולם הלז נתפס לאדישות
שהלכה וגדלה מיום ליום; הרעיון בדבר הנשואין
הקרובים לבוא חדל לשמח אותו במשך הימים. ויש
להוסיף כי מזגו היה חסר קביעות, וטעמו – אין
להעלים את הדבר הזה – היה טעם גס קצת. אמנם
מלדה היה אציל שבאצילים, אבל מזמן שלבש את
השריון קנה לעצמו כמה הרגלים של איש צבא.
בתי המרזח היו לו לרצון, הם וכל הכרוך בהם.
הוא ידע נחת רק בזמן שסח שיחת הפקר, טפל בעסקי
אהבה של איש צבא, נזדמן אצל יפהפיות קלות דעת
ונחל נצחונות קלים. אמנם בנעוריו הקנו לו במדה
כל שהיא גם חנוך וגם השכלה, אבל הוא יצא לרשות
עצמו בעודנו עול ימים, נכנס לעבודת הצבא
בעודנו צעיר מדי, והגהוץ החיצוני של בן
האצילים היה מטשטש והולך מכח השפשוף של
כלי הנשק הנתונים על שכמו. אמנם לפרקים בא
לראות את פני פלר דה־ליס מתוך שאר־רגש של
ידידות־כבוד, אולם בשבתו אתה היה שרוי במבוכה
כפולה: ראשית, מפני שבזבז את רגשות חייו
במקומות אחרים ולא השאיר לזו אלא שירים מעטים;
ושנית, במסבת נשים מהגנות, הלובשות צניעות
כשריון, היה מפחד שמא יכשלנו פיו הרגיל
באלות ויפליט לפתע פתאם סילון של דבורים שאינם
נהוגים אלא בבתי מרזח. מה נורא היה הדבר אלו
קרה כמקרה הזה!

יש להוסיף כי למרות כל אלה היה תובע
מן הנשים הרבה חן, פאר שבתלבשת ויפי
שבגוף. ידמה לו כל אחד כחפצו את הקשר שבין
הדברים האלה; אני רק את הדבר ספרתי.

והנה הוא נשען זה רגעים אחדים אל
הסורג המקשט של הקמין והיה שותק ומהרהר את
הרהוריו, עד שלפתע פתאם הפנתה פלר דה־ליס את
ראשה ופנתה אליו בדברים. הנערה המסכנה לא
התרעמה אלא מתוך כפית הלב.

“קרובי היפה, הרי ספרת לנו כי לפני
שני חדשים, בהיותך במשמר הלילה, הצלת נערה
צוענית מידי חבר שודדים?”

“דומה לי שכך, קרובתי היפה,” ענה הקצין.

“ובכן,” הוסיפה הנערה להגיד, “יכל היות
כי זוהי הצוענית הרוקדת עכשו למטה על פני
הככר. לך נא וראה בעיניך אם תכיר אותה, פבוס
היפה.”

בדברי הבקשה האלה ובזה שחלקה לו
תשומת־לב וקראה לו בשמו – העידה פלר דה־ליס בלי
משים, כי היא רוצה להתפיס. הקצין פבוס משטופר
(כי הוא הוא המופיע לפני הקורא מראשית הפרק
הזה) יצא לאטו אל הגזוזטרה. “הנה שם,” אמרה פלר
דה־ליס והניחה בלאט את ידה על זרועו של פבוס,
“רוקדת נערה בתוך מעגל של אנשים. הזאת היא
הצוענית אשר הצלת?”

פבוס הביט אל המקום ההוא ואמר:

“זוהי הצוענית, הכרתיה לפי העז הכרוכה אחריה.”

“מה נחמד הוא באמת גדי עזים זה!” אמרה אמלוט וספקה כפים מרב התפעלות.

“האם קרניה הן מעשה זהב ממש?” שאלה ברנג’ר.

מרת אלואיז פתחה עכשו בדברים, בלי שהתרוממה מעל כסאה:

“האין זו אחת מן הצועניות שנכנסו אשתקד לפריס דרך שער ג’בר?”

“אמי החביבה,” אמרה פלר דה־ליס בקול
רך, “השער הזה נקרא עכשו בשם שער
התפת.”

העלמה לבית גונדלוריה ידעה היטב, כי
הקצין איננו גורס את אפני הדבור הנושנים
השגורים בפי אמה.

הלז התחיל באמת ממלמל לעצמו, כשהוא
מעלה על שפתיו בת־צחוק אומרת לגלוג: “שער ג’בר!
שער ג’בר! אין זאת כי אם שרל הששי נכנס
בשעתו דרך שער זה!”

“דודתי,” קראה ברנג’ר, שפתאם העמידה
את עיניה הזריזות בראשי המגדלים של נוטר־דם,
“מי הוא האיש השחור הלז אשר שם במרומים?”

הנערות הצעירות נשאו כלן את עיניהן
כלפי מעלה. והנה אל מעקה הגג אשר למגדל
הצפוני עמד באמת איש אחד והיה נשען לצד ככר
גרב. אפשר היה לראות היטב את תלבשתו ואת ידיו
התומכות את ראשו. אגב, האיש עמד זקוף כפסל. עינו
הביטה בלי נוע אל פני הככר אשר למטה. הוא היה
דומה במקצת לפרס שהבחין באנקור והצמיד אליו את
עיניו.

“זהו האדון הכהן מיוזס,” אמרה פלר דה־ליס.

“אם את מיטיבה לראות אותו מכאן, סמן שעיניך חדות,” הפטירה ג’פונטן.

“כמה הוא מתבונן אל הנערה הרוקדת!” אמרה דיאנה לבית שריסטיל.

“אוי לה לצוענית זו!” קראה פלר דה־ליס, "האב הכהן איננו אוהב את בני מצרים.

“חבל שאותו בן־אדם העמיד בה עינים!”
הוסיפה אמלוט לבית מונמישל, “זו רוקדת
להפליא!”

“קרובי היפה פבוס,” אמרה פתאם פלר
דה־ליס, “הרי אתה מכיר את הצוענית הקטנה – רמז נא
לזו שתעלה אלינו; זה יגרם לנו שעשועים.”

“כן, כן!” קראו כל הנערות פה אחד ומחאו כף.

“הרי זה רעיון של שטות,” ענה פבוס,
“ודאי שנשכחתי כבר מלבה, ואין אני יודע
אפילו את שמה. אך כיון שאת רוצה בכך, עלמה
נכבדה, אנסה לעשות את הדבר.” והוא הרכין את
עצמו מעל לסורג הגזוזטרה וקרא בקול:
“הפעוטה!”

ברגע זה לא תופפה הצוענית על הטנבור
שלה. היא הפנתה את ראשה אל הצד אשר משם בא
הקול הקורא אותה; מבטה המזהיר נצמד אל פבוס
והיא היתה פתאם כמתאפקת.

“הפעוטה!” קרא הקצין בשניה ורמז לה בידו לבוא.

הנערה הצעירה נסתכלה בו עוד הפעם,
ופתאם נתכסו פניה אדמומית, כאלו אחזה אש
בלחייה, ומדי הסתירה את הטנבור תחת זרועה
עברה בין הרואים המשתאים אליה ושמה את פניה
אל הבית אשר שמה קרא לה פבוס לבוא; היא צעדה
צעדים מדודים ורפים, מבטה היה נבוך כמבט צפור
הנמשכת מתוך קסם אחרי הנחש.

כעבר רגע נעלה מסך הרקמה מעל הדלת,
והצוענית הופיעה על הסף כשפניה מאדימים והיא
נבוכה ונושמת בכבדות; עיניה הגדולות היו מורדות
ארצה; היא לא הרהיבה את לבה לצעד הלאה צעד
אחד.

ברנג’ר מחאה כף.

והרקדנית הוסיפה לעמד בלי נוע על סף
הדלת. דמותה עשתה רשם מוזר על חבורת הנערות.
אין ספק בדבר, כי כל אחת מהן הרגישה בלבה
חפץ סתום ובלתי ברור למצא חן בעיני הקצין יפה
התאר; ודאי שכלן יחד עגבו על מדי הפאר של
הקצין, וכמו כן בטוח הדבר כי מזמן שזה בא
למסבתן נתעוררה בלב כלן קנאה נסתרת, שהן
בעצמן העלימו עין ממנה וזו הציצה בכל זאת מדי
רגע מתוך תנועותיהן ודבוריהן. ואולם כיון
שכלן היו יפות במדה שוה, לפיכך נלחמו ביניהן
בכלי נשק דמים זה לזה, וכל אחת ואחת יכלה לקוות
במדה אחת לנצחון. ואולם משנכנסה הצוענית
נפסק בן־רגע שווי המשקל הזה. יפיה של זו היה
נפלא כל כך, שדמותה נראתה כקורנת על סף החדר.
בחדר הצר, בתוך מסגרת הקירות המכסים טפיטים
וכיורים, יפתה והזהירה הצוענית שבעתים מאשר
על הככר הרחבה. היא דמתה למאור שעלה להאיר
באפלה. העלמות הנעלות בעל כרחן השתאו אליה.
כל אחת מהן ראתה את עצמה פתאם פגומת יפי. משום
כך שנו בן־רגע את תכנית המלחמה (אנו נוטלים
רשות להשתמש בבטוי זה), בלי שהשמיעו אף מלה
אחת זו לזו. אבל כל אחת מהן כונה יפה מאד לדעת
השניה. רגשות הנשים ממהרות לבוא לידי שתוף
והתאמה יותר מאשר רוח הגברים. אויבתן נצבה
לקראתן; כלן הרגישו בכך, כלן הבינו את הדבר.
כשם שטפת יין אחת עושה את המים אדמים, כן
עלולה אשה יפה אחת, משנכנסה למסבה גדולה של
נשים יפות פחות ממנה, להשכין רוח חדשה – בפרט
כשאין בכל הקהל הזה אלא גבר אחד.

משום כך זכתה הצוענית לקבלת פנים
קרה עד מאד. העלמות בחנו אותה מכף רגל ועד ראש,
החליפו אחרי כן ביניהן מבטים והגידו זו לזו את
הכל: הן הבינו אשה ללב רעותה. והנערה הצעירה
עמדה והמתינה שיפנו אליה בדברים; היא היתה
כנפעמה ולא יכלה להרים את עיניה.

הקצין פתח ראשונה בדברים. “באמונה,”
אמר בלשון גלויה, כיד סכלותו הטובה עליו, “הרי
זו נערה נחמדה! מה דעתך לכך, קרובתי
היפה?”

אמירה זו, שמעריץ אחר, בעל רגשות
עדינים יותר, היה משמיע אותה לפחות בלחש, לא
היתה עלולה להבריח את קנאת הנשים הנצבות
כאורבות מסביב לצוענית. פלר דה־ליס השיבה לקצין
מתוך בת־צחוק ממתקה והטעמה מעשה של
שויון־נפש: “לא גרועה ביותר.”

יתר העלמות היו כמתלחשות.

לבסוף פתחה מרת אלואיז, שאף היא היתה
במקנאות בגלל בתה, ואמרה לרקדנית: “גשי
הנה, הפעוטה!”

“גשי הנה, הפעוטה!” חזרה ואמרה
בגאון מעורר צחוק ברנג’ר הקטנה, זו שקומתה
בודאי לא הגיעה עדין עד למתני הצוענית.

הצוענית צעדה צעדים אחדים לקראת הגברת הנעלה.

“ילדתי היפה,” אמר פבוס ברגש וצעד
אף הוא צעדים אחדים בעקבות הצוענית, “אינני יודע
אם נפל בחלקי האשר הגדול שתשובי
ותכירני…”

היא הפסיקה את דבריו בהפנותה אליו את
מבטה ואת בת־צחוקה המפיקים חבה לאין קץ.
וענתה: “כן הדבר!”

“זו מחוננת כח של זכרון,” הפטירה פלר דה־ליס.

“אמנם כן,” השיב פבוס, “אותו ערב
נסתלקת מפני במהירות רבה. וכי הטלתי עליך
אימה?”

“לא כן הדבר!” אמרה הצוענית.

בקולה של הצוענית, באמרה “כן
הדבר” או “לא כן הדבר”, היה צפון משהו שאין
להביעו במלים, ופלר דה־ליס נפגעה על ידי משהו
זה.

“במקומך, יקירתי,” הוסיף הקצין לדבר,
לאחר שלשונו התרה מאסוריה מדי דברו אל נערה
פשוטה, “השארת לי בן־בליעל זעום פנים,
עור־עין ועמוס חטוטרת, המשמש, כמדמני, שומר
פעמונים אצל החשמן. עליו ספרו לי, כי הוא
ולד־כלאים והוריו הם כמר אחד ושדה מבנות
השדים. יש לו לזה שם משנה מאד: קוראים לו
קוטמבר, שבת התמרים, ליל הצום – או דבר דומה
לזה! – בקצור, הוא נקרא על שם יום אחד מימי הצומות
הגדולים. והוא שהתכונן לתפס אותך בחזקה,
כאלו נוצרת להיות טרף לשמשי מסגדים! זוהי
חצפה יתרה! חזיז ורעם! ינשוף זה מה רצה לעשות
לך? הגידי נא!”

לא ידעתי," ענתה הנערה.

“אכן זוהי חצפה שאין כמוה! מוליך
פעמונים הולך לגנב נערה כאחד הרוזנים! כפרי
הולך לגנב את הציד המיעד לאצילים! מי שמע כדבר
הזה! אבל אמת היא כי הוא שלם את חצפתו שבעתים!
מרן פירה טורטרו יודע לקרצף כמשרת ארוות
מצין; ואם הדבר יגרם לך הנאה אמר לך, כי אותו
טורטרו דש בעקרבים את שומר הפעמונים
שלך.”

“מסכן שכמותו,” אמרה הצוענית
שלשמע הדברים האלה זכרה את המחזה אשר על
עמוד הקלון.

הקצין נתן את קולו בצחוק. “חי השטן
וחי טלפיו! רחמים אלו למה הם דומים? לזנב נוצות על
אחורי חזיר! תהא כרסי תפוחה ככרס האפיפיור,
אם…”

הוא נשתתק פתאם. “סלחנה, גבירותי! דומה לי שדבר שטות יצא מפי.”

“בושה וחרפה, אדוני!” אמרה העלמה מרת ג’פונטן.

“הוא סח עם נערה זו בלשון שהיא רגילה
בה,” הוסיפה ואמרה בחשאי פלר דה־ליס, שכעסה
הלך הלך וגדל מרגע לרגע. כעס זה לא נתמעט בעת
שהקצין, נלהב כלו בשל הצוענית או בשל עצמו
הוא, הסתובב לעיניה על עקבו ואמר בעזות, בלשון
המחמאות הגלויה של אנשי הצבא:

“יפה היא הנערה, חי נפשי!”

“אלא שהיא לבושה תלבשת פרע,” אמרה דיאנה לבית שריסטיל וגלתה את שניה היפות.

אמירה זו היתה בבחינת קו־אור ליתר
העלמות. זו גלתה לפניהן את הצד החלש של
הצוענית. כשנבצר מהן להטיל דפי ביפיה –
התחילו מדברות סרה בתלבשתה.

“ודאי שכך, הפעוטה שלי,” אמרה
העלמה מונמישל, “כיצד עלה בדעתך לטיל בחוצות
בלי עטיפת צואר ועטיפת חזה?”

“ושמלתה היא קצרה עד לאין שעור,” הוסיפה העלמה ג’פונטן.

“חביבתי,” פתחה שוב העלמה פלר דה־ליס
מתוך רגז גדול למדי, “את בעצמך תהיי האשמה
בדבר אם יאסרוך הבלשים על דבר חגורת הזהב
שלך.”

“אי לך, הפעוטה שלי”, אמרה העלמה
שריסטיל מתוך בת־צחוק שכלה נזיפה, “אלו
הפשלת שרול על גב זרועך כדרך הצנועות, לא
היתה זו נשזפת כל כך בשמש.”

המחזה היה ראוי לכך שיזכה לראות
בו אדם נבון יותר מאשר פבוס: לראות בנערות
הנאות הללו אשר שתו סחור סחור על הרקדנית
ושלחו בה את לשונותיהן העוקצות כלשונות נחשים;
לראות כיצד הנערות הללו, חדלות רגש ומצטחקות,
חפשו וחטטו כמתקלסות בתלבשתה המבריקה
והתפלה של הצוענית ובקשוטיה העשוים זהב סרק.
לא היה קץ לצחוק וללעג ולדברי הקלסה! אמירות
שיש בהן מן העקיצה והזלזול ומבטים המפיקים
רע לב ירדו כמטר על ראש הצוענית. דומה היה
שרואים כאן את העלמות הללו מבנות רומא שעשו
שעשועים לנפשן מדי נקבן במחטים את החזה של
אמה יפה. אפשר היה לדמות אותן לכלבות ציד,
להוטות־עין ופעורות־נחירים, המתרוצצות במעגל
מסביב לעפרת אילים שמבט האדון אסר עליהן
לקרעה לגזרים.

וכי מה היתה זו לעמת בנות האצילים
האלה, אם לא רקדנית עלובה העושה את מלאכתה
בחוצות ובשוקים? דומה היה שהיא אינה נחשבת
בעיניהן למאומה, והן דברו על אדותיה דברים שהיא
שומעת, דברו עליה בקול רם כעל איזה דבר שהוא
בלתי־נקי ושפל־ערך ויש בו כדי לבדח את
הדעת. הצוענית הרגישה בעקיצות מחטים אלו,
מזמן לזמן התלקחה אדמומית בושה על לחייה,
נתלהטה אש קצף בעיניה; דומה היה כי על שפתיה
תלויה מלה ספוגה שאט־נפש; היא העלתה על פניה
העויה זו הרגילה אצלה, הבאה לשם הבעת בוז;
ואולם היא עמדה לבלי ניד ותלתה בפני פבוס מבט
רך האומר עצב ויאוש. מבט זה הפיק גם אשר וחבה.
אפשר היה לחשב, כי היא כובשת את יצרה מפחד
שמא יגרשוה מכאן. פבוס עצמו היה שרוי בצחוק
והגן על הצוענית מתוך ערבוב של רחמים וחסר
נמוס.

“אל תשימי לב לדבריהן, הפעוטה,” חזר
ואמר כשהוא מרעיש את הדרבנות. “אמנם תלבשתך
היא במקצת פרועה ומוזרה; אבל איזה פגם יש בזה
לגבי נערה נחמדה כמוך!”

“רבונו של עולם!” קראה העלמה ג’פונטן
צהבת השער והסבה את צוארה הזקוף מתוך
בת־צחוק ספוגה מרירות: “רואה אני כי האדונים
רובי־הקשת אשר בצבא המלך נמשכים על־נקלה
אחרי בנות הצוענים היפות.”

“ומדוע לא?” שאל פבוס.

לתשובה זו של הקצין, שנאמרה מתוך
שלות נפש וירדה כאבן הנופלת בלי משים, פרץ
הצחוק מפי קולונב ודיאנה, מפי אמלוט ופלר
דה־ליס, וזו האחרונה גם דמעות נקוו בעיניה.

הצוענית, שהשפילה את עיניה מדי
שמעה את דברי קולונב לבית ג’פונטן, חזרה
והצמידה אותן אל פני פבוס ומבטה הפיק גאוה
וחדוה. ברגע זה גדל יפיה עד מאד.

הגברת הזקנה שהתבוננה לכל המחזה
היתה כנעלבת ולא יכלה להסביר לעצמה את מראה
עיניה.

“רבונו של עולם!” צעקה הזקנה לפתע
פתאם, “וכי מה זה מתרוצץ כאן בין רגלי? אוי ואבוי!
חיה נתעבה שכזו!”

זאת היתה העז שהלכה לבקש את אדונתה
ומצאה אותה עכשו בחדר, אלא שקפצה לקראת זו
ונסתבכה תוך כדי כך בשפעת השמלה
המשתלשלת מרגלי הגברת.

מקרה זה הטה את פני הדברים לעבר אחר.
הצוענית שחררה את עזה בלי להוציא מלה
מפיה.

“או, הרי זוהי העז שרגליה כזהב!” קראה ברנג’ר ורקדה מרב שמחה.

הצוענית כרעה על ברכיה ולחצה אל
לחיה את ראשה הנעלה של העז. דומה היה כי היא
מבקשת מאתה סליחה על אשר עזבה אותה
לנפשה.

תוך כדי כך גחנה דיאנה על אזנה של קולונב.

“רבונו של עולם! כיצד הסחתי דבר זה
מדעתי? הלא זוהי הצוענית עם העז הכרוכה אחריה.
אומרים עליה כי היא בעלת כשפים, ועזה יודעת
לעשות כל מיני להטים.”

“גם זו לטובה!” אמרה קולונב, “העז תשעשע אותנו ותעשה לנו בלהטיה.”

“הפעוטה, צוי לעזך שתעשה לנו להטים!”

“איני מבינה למה אתן מתכונות בדבריכן,” השיבה הצוענית.

“להטים, קסמים או כשפים – יהי זה מה שיהיה.”

“איני מבינה.” והיא התחילה מלטפת את
העז החמודה וקראה כמה פעמים בזו אחרי זו:
“די’לי! די’לי!”

ברגע זה הבחינה פלר דה־ליס בכיס קטן,
עשוי עור רקמה, שהיה תלוי לה לעז על צוארה. “מה
זה?” שאלה את הצוענית.

הצוענית תלתה בזו את עיניה הגדולות
וענתה מתוך כבד־ראש: “דבר זה הוא סוד כמוס
עמדי.”

“מה מאד חפצתי לדעת את סודך,” אמרה פלר דה־ליס לנפשה.

תוך כדי כך התרוממה הזקנה ממקומה כשהיא שרויה בכעס.

“שמעי, הצוענית! וכי מה יש לך לעשות
כאן, אם לא תראי לנו מרקודיך ומרקודי
עזך?”

הצוענית פנתה ללכת לעבר הדלת ומעל
שפתיה לא ירד אף דבור אחד. ואולם ככל אשר
התקרבה אל הדלת, כן האטה את צעדיה. כעין אבן
מגנט כפתה אותה למקומה. ופתאם נשאה אל פבוס את
עיניה הרטבות מדמע ועמדה מלכת.

“שהדי במרומים!” קרא הקצין, “לא מן
הדין הוא שתצאי מן הבית. שובי על עקבותיך
ורקדי לפנינו מרקודיך. ואולם מה שמך,
יפתי?”

“אסמרלדה,” אמרה הצוענית ולא גרעה עיניה מן הקצין.

לצלצול השם הזה, שהיה בו מן הזרות, נתנו העלמות את קולן בצחוק אדיר.

“וכי שמעתם מימיכם,” אמרה דיאנה, “כי יקראו לנערה בשם נורא כזה?”

“מכאן אתם רואים,” השיבה אמלוט, “כי רקדנית היא.”

“חביבתי,” קראה מרת אלואיז מתוך
חגיגיות, “הוריך לא העלו את השם הזה מתוך אגן
הטבילה.”

זה רגעים אחדים שברנג’ר, בלי שאיש
הבחין בדבר, משכה אחריה את העז אל פנת החדר על
ידי עוגה מתוקה. בן־רגע נהפכו השתים לידידות
טובות. הילדה הסקרנית התירה את הכיס הקטן מעל
צוארי העז, פתחה את סגורו ואת מה־שבתוכו
השליכה אל מחצלת הקש שעל הרצפה: זאת היתה
אלפא־ביתא שאותיותיה היו חרותות, אות ואות לבד, על
לוחות זעירים העשוים עץ אשכרוע. אך נתגלגל
צעצוע זה אל הרצפה, וברנג’ר ראתה לתמהונה כי
העז, שעשתה, כנראה, את אחד מלהטיה, התחילה
בוררת בקרניה המזהבות אותיות מיחדות, סדרה
אותן כה וכה וערכה אותן בלאט למערכה אחת. כעבר
רגע יצאה מלה אחת, שהיתה, כנראה, שגורה ביותר
על העז, הואיל וזו לא פקפקה הרבה בעת הסדור,
וברנג’ר קראה לפתע פתאם, בספקה את כפיה
מתוך תמהון:

“הדודה פלר דה־ליס, הביטי וראי מה שעשתה כאן העז!”

פלר דה־ליס מהרה לגשת למקום המעשה,
ונזדעזעה. האותיות המסדרות על הרצפה נצטרפו
כדי מלה שלמה −

פבוס

“וכי העז היא שכתבה את זאת?” שאלה פלר דה־ליס.

“כן הדבר, דודתי,” ענתה ברנג’ר.

הדבר היה למעלה מכל ספק; הילדה לא ידעה את מלאכת הכתיבה.

“ובכן זהו הסוד!” הרהרה פלר דה־ליס.

בין כה וכה ולצעקת הילדה נגשו כל
אנשי הבית למקום המעשה: האם, העלמות, הצוענית
והקצין.

הצוענית ראתה מה שעוללה לה העז. היא
נתאדמה, אחרי כן החוירה ברעדה ועמדה כנאשמה
לפני הקצין, שנסתכל בה מתוך בת־צחוק אומרת
שביעת־רצון ותמהון.

“פבוס!” התלחשו ביניהן העלמות כמשתאות, “הרי זה שמו של הקצין!”

“אכן כח זכרונך חזק מאד!” אמרה פלר
דה־ליס אל הצוענית שעמדה עכשו כמאבנת. ותוך
כדי כך נתנה את קולה בבכי גדול. “אויה!” קוננה
מתוך יסורים והסתירה את פניה בין כפות ידיה
היפות, “אין זו אלא מכשפה!” ואותו רגע שמעה קול
אים העולה ממעמקי לבה: “הלזו היא צרתך!”

היא התעלפה.

“בתי! בתי!” נזעקה האם כאחזת זועה. “צאי מכאן, צוענית בת־תפת!”

הצוענית אספה ברגע אחד את האותיות
שהמיטו עליה פרענות, משכה אחריה את די’לי על
ידי רמז ויצאה דרך הדלת האחת, בעוד אשר דרך
הדלת השניה הוציאו את פלר דה־ליס.

הקצין פבוס, שנשאר לבדו בחדר, עמד
רגע אחד כתוהה בין דלת לדלת; − אחרי כן יצא ללכת
אחרי הצוענית.




ב. יש הבדל בין כמר לפילוסוף


אותו כמר, שהעלמות ראוהו עומד במרום
המגדל הצפוני כשהוא גוחן אל פני הככר אשר
למטה ומסתכל בצוענית הרוקדת, היה באמת הכהן
קלוד פרולו.

הקורא לא שכח בודאי את התא הקטן
ומלא המסתורין, אשר הכהן יחד לעצמו במגדל
הזה (דרך אגב נגיד כאן, כי זהו התא, כנראה,
שכיום אפשר להציץ לתוכו דרך חור אחד צר ומרבע
הנמצא, בגבה של קומת אדם, מצד מזרח של הרחבה
אשר עליה יתרוממו המגדלים: אין זו כיום אלא
מאורה חשופה, ריקה ושוממה. וקירותיה
מדלדלי־הטיח עוטים עכשו פה ושם ציורים מכערים
כעין הכתם, המתארים את המראה החיצון של בתי
מסגד. יש לשער, כי מאורה זו משמשת מקום דירה
משתף לעטלפים ולעכבישים, וכי הזבובים
נשמדים כאן בידי אויבים משני סוגים).

יום יום, שעה לפני זריחת השמש, היה
הכהן עולה בסלם המדרגות אשר למגדל וסוגר על
עצמו את התא הקטן, במקום שהיה מבלה לפרקים
לילות שלמים. אותו יום, ברגע שהכהן נגש אל
הדלת הנמוכה אשר לחור מחבואו והכניס לתוך
המנעול את המפתח הקטן מעשה חרש אמן, שהיה
שמור אתו כל הימים בכיס התלוי על מתניו, קלטה
אזנו קול המלה, כקול התף והמקשקשת. קול השאון
הגיע מככר המסגד. התא, כפי שכבר צינו
למעלה, רק אשנב אחד היה לו וזה נשקף על פני
המסגד. קלוד פרולו שב והוציא בחפזון את
המפתח, וכעבר רגע עמד נזעם וצופה במרום
המגדל, במקום שהבחינה בו עין העלמות.

והנה הוא עמד כאן קודר ומאבן, וכלו
מבט אחד ומחשבה אחת. לרגליו השתרעה כל פריס
העיר, על ראשי גגותיה אלף ודמות גבעותיה מסביב
המתרוממות לאטן זו בצד זו, על נהר המתפתל
מתחת לגשרים והמוני תושביה המתגודדים
ברחובות, על ענן העשן המתמר במרומים ועל
שלשלת הגגות הדומים לגבעות ומתארים מסביב
לנוטר־דם את עגוליהם המצטפפים והולכים. אבל
מכל המון העיר הזאת לא נתגלה לעין הכהן אלא
מקום אחד: ככר המסגד; בכל המון האנשים האלה
לא ראה אלא דמות אחת: את דמות הצוענית. קשה היה
להגיד מה טיבו של מבט זה ומה האש היוקדת בתוכו.
מבט זה קפא, אך קרבו התעלמו רעדה וחילה;
ולמראה גופו הקפוא, שהיה מזדעזע לפרקים בלי
משים, כאותו עץ המתנועע ברוח; למראה ידיו
הקפואות, שנראו מאבנות יותר מאשר אבן המעקה
שעליו היו נשענות; ולמראה בת־הצחוק הקפואה
שעותה את פניו – אפשר היה לחשב, כי החיים
נסתלקו מכל יצורי גוו של קלוד פלורו ולא שרדו
אלא בעיניו.

הצוענית יצאה במחולות; היא סובבה את
הטמבור בראש אצבעה וזרקה אותו חליפות כלפי
מעלה, ואותה שעה רקדה את רקוד
הסרבנדים105 בקלות ובזריזות
ובשמחה, ולא הרגישה בכבד המבט הנורא אשר
נחת בה.

מסביבה התגודדו המון אנשים; מזמן
לזמן יצא בן־אדם לבוש מעיל קצר כעין הכתם והאדם
ושם משטר למעגל האנשים; אחרי כן היה פורש
הצדה, יושב לו על כסא במרחק צעדים אחדים מן
הרקדנית, והיה מניח על ברכיו את ראשה של העז.
נראה היה כי הוא המלוה של הצוענית. קלוד פרולו
לא יכל לראות, ממרום המקום ששם עמד, את רשמי
פניו של אותו האיש. ודומה היה כי הכהן, מרגע
שהבחין באלמוני זה, התחיל מתבונן חליפות אל
השנים, אל האלמוני ואל הרקדנית, ומבטו הלך
הלך וקדר. פתאם הסב את פניו ורטט עבר בכל גופו.
“מי הוא האיש הלז?” מלמל לעצמו, “הלא ראיתיה תמיד
הולכת לבדה!”

והוא נתכנס לתוך בית המדרגות
המקמר וירד למטה, ומדי עברו על פני דלתו של
תא הפעמונים, שהיתה פתוחה למחצה, ראה דבר־מה
והכה בתמהון: לעיניו נתגלה קוזימודו כשהוא
גוחן לתוך המפלש של גנונות הצפחה הדומים
לתריסים עצומים, ומביט החוצה אל פני הככר. הלז
היה שקוע בהתבוננות רבה כל כך, שלא הבחין
באביו אומנו שעבר על ידו. מענו הפרועה נשקפה
הבעה מיחדת במינה: זה היה מבט נלהב ורך
כאחד.

“הדבר נראה לי מוזר עד מאד,” מלמל קלוד
לנפשו, “וכי הוא מביט אל הצוענית?” הוא הוסיף וירד
למטה. כעבר רגע יצא הכהן השקוע בדאגות דרך
הפשפש אשר לרגלי המגדל ופנה ללכת לעבר
הככר.

“מה עלתה לה לצוענית זו שנעלמה
מכאן?” שאל הכהן מדי התכנסו לבין הרואים
שנתאספו במקום לקול הטמבור.

“לא ידעתי,” ענה אחד מן העומדים על ידו,
“לפני רגע אחד נסתלקה מכאן. נדמה לי שהיא
נקראה לבוא אל הבית ההוא, כדי שתרקד רקוד
פנדנגו106, והיא הלכה לשם.”



במקום הצוענית, על שטיח זה שפטורי
ציציו נעשו בליל אחד תחת רגליה הרוקדות, ראה
הכהן רק את האיש הלבוש כתם ואדם, זה שגמר אמר
לקבץ אגורות אחדות ולשם כך טלטל כסא בין
שניו, כשהוא הולך סחור סחור במעגל, ידיו נעוצות
בצדי גופו, ראשו נטוי לאחור, פניו אדמים וצוארו
משרבב. הוא כפת אל הכסא חתול אחד, ששאל מאת
אחת השכנות, וזה ילל בקול מעורר רחמים.

“אי שמים!” קרא הכהן ברגע שהמקיון
עבר מקרוב והוא שטוף זעה ונושא את כסאו עם
חתולו, “כיצד נתגלגל לכאן מרן פטר
גרנגואר?”

קולו העז של הכהן הטיל על המקיון
המסכן אימה כל כך, ששווי המשקל נסתלק
ממנו ומבנינו הנפלא, וצמד משאו, הכסא
והחתול, נפל בערבוביה על ראשי הרואים ועורר
מהומה עצומה.

קרוב לודאי, שפטר גרנגואר היה צפוי
לקבל גמול ישוה לו מצד בעלת החתול ומצד כל
אלה שנחבלו על ידו וקבלו שריטות פנים, − לולא
השתמש במבוכה שקמה מסביב וברח לתוך בית
הכנסיה, לפי רמז מצד קלוד פרולו שקרא לו ללכת
אחריו.

אותה שעה היה הבית שומם וקודר,
ירכתי האולם כבר מלאו אפלולית; המנורות,
הדולקות בחדרי התפלה, האירו ככוכבים ממרום
הכפות העצומות. ורק הכותרת הגדולה שמצד צפון,
הטובלת את גוניה המאליפים באור השמש
השוקעת, הזהירה ככוכב בתוך החשכה והטילה
מזהרה על עברי האולם, לאחר שהשנים עברו
כצעדים אחדים, נשען קלוד פרולו אל אחד העמודים
ותלה בפני גרנגואר את מבטו הקופא. ואולם
גרנגואר לא נבעת מפני המבט הזה; רק היה
כנכלם על אשר נקרה בתלבשת מקיונים כזו בפני
איש המדע הנכבד. מבטו של הכהן לא היה בו
משום לגלוג וקלסה; זה היה מבט בוחן מתוך
כבד־ראש ושלוה.

הכהן פתח ראשונה בדברים.

“גש הנה, מרן פטר, יש לי לשאל את
פיך כמה וכמה דברים. קדם כל תגיד לי, מה עלתה
לך שנעלמת מעיני כל זה כשני חדשים, ועכשו
נתגלית בלב הרחוב בתלבשת נהדרה זו, שחציה
כתם וחציה אדם ומראה כתפוח הבא
מקודבק?”

“אדוני הנעלה,” אמר גרנגואר בקול
תאניה, “לבושי הוא באמת זר ומוזר, ומשום כך
אני עומד מביש לפניך, אדוני, כאותו חתול שענדו
לראשו דלעת חלולה. ואני מודה ומתודה, כי עולה
אני עושה לנוטרי קרת שאני מטיל עליהם את הטרח
לכבד במלקות את גבו של אחד פילוסוף, מתלמידי
פתגורס. אבל מה כל התוכחה הזאת, מרני הנכבד?
האשמה בזה היא חלצתי הישנה, זו עזבה אותי
לאנחות בראשית החרף ונתנה אמתלה לכך שהיא
נהפכה לבלויי סחבות ומן הדין הוא שתמצא מקום
מנוחה בתוך סל הסמרטוטר. מה יכלתי לעשות?
הציויליזציה לא הגיעה עדין לידי מצב זה
שהאנשים יתהלכו ערמים ללא לבוש, כפי שרצה
דיאוגנס בשעתו. ויש להוסיף על כך, כי רוח קרה
ביותר נשבה בימים ההם, וכי לא יתכן כלל
להתחיל כהלכה בחדש ינואר את הענין הזה המכון
לטובת האנושות. והנה נפל לידי לבוש זה, ואני
לקחתיו ולבשתיו לבשרי במקום חלוקי הישן, זה
שהיה נסגר באפן פחות מדי הרמטי לגבי אחד
מתלמידיו של הרמס, כמוני אני. לפיכך אני עומד
לפניך, אדוני, בלבוש של מקיון דגמת גנסט
הקדוש. אמנם אין זה בגדר הרגילות, אבל הרי אנו
מוצאים שאפולו רעה את צאן אדמנצוס.”

“כמה נאה משלח־יד זה שאחזת בו!” ענה הכהן.

אני מוכן להודות בדבר, כי מוטב לו
לאדם שיעסק בפילוסופיה ויחבר חרוזים, שילבה
את האש בכירה או יתחמם ליד האש שנפלה לו
משמים – ולא יטלטל חתולים על פני מרצפת הרחוב.
והרי משום כך נדהמתי באולתי בשעה שאדוני
פנה אלי בדברים, והייתי כחמור הרואה את הצלי
על גבי השפוד. ואולם זכר, אדוני הנעלה, כי
בן־אדם זקוק למחיה בכל יום ויום, וכי החרוזים
האלכסנדרונים הנאים ביותר אין טעמם בפה
כטעם הגבינה הבאה מברי. והנה קמתי וחברתי
לכבוד הגברת הנסיכה מרגרט מפלנדריה את שיר
הכלולות הידוע לאדוני; ואולם העיר מנעה ממני
את תשלומי, מתוך אמתלה שיצירה זו אין ערכה
מרובה: כאלו אפשר ליצר טרגדיה מעין אלו של
סופוקלס במחיר ארבעה סלעים! ובכן, הייתי קרוב
לכך שאגוע ברעב. ואולם לאשרי נמצאו בפי
מלתעות חזקות, ואמרתי למלתעותי: עשו כל מיני
פלאים וגבורות לשם שווי המשקל: תהי מחיתכן
מוטלת על עצמכן "Ale te ipsam107 “.
חבורה של קבצנים, שנעשו ידידי, למדוני כל
מיני להטים, מעשי הרקולס כביכל, ועכשו אני נותן
מדי ערב לשני את מזונן שהשתכרו יומם על ידי
מלאכת עצמן. ובכל זאת – concendo: מודה
ומתודה אנכי, שפרנסה עלובה זו אינה לפי
כשרונותי הרוחניים וכי האדם לא נוצר לבלות את
חייו כשהוא מקיש בטמבור ונועץ שנים בכסאות.
אבל, מרני הנכבד, לא די לו לאדם שיבלה את חייו,
הוא זקוק גם למזונות.”

דום קלוד הקשיב בדממה לדברי בן
שיחתו. ולפתע ירו עיניו מבט בוחן וחודר כל כך,
שגרנגואר ראה את עצמו כאלו נחשפו כל צפונות
נפשו.

“שמעתי דבריך, מרן פטר; אבל כיצד
קרה הדבר שנתחברת אל רקדנית זו מבנות
מצרים?”

“אודה ולא אבוש,” אמר גרנגואר, “כי זאת היא אשתי ואנכי בעלה.”

עינו הקודרת של הכהן ירתה ברקים.

“עלוב שכמותך, היתכן שעשית כדבר
הזה?” צעק הכהן מתוך חמה עזה ותפס את זרועו של
גרנגואר; “היתכן כי הפרת ברית אל ושלחת את
ידך בנערה הזאת?”

“אני נשבע בחלקי שלעולם הבא, אדוני
הנעלה,” ענה גרנגואר כשהוא רועד בכל אבריו,
“כי מעולם לא נגעתי בה באצבע קלה – אם חששו
של אדוני מכון לפרט זה.”

“וכיצד דברת על בעל ואשה?” שאל הכהן.

גרנגואר נחפז לספר בקצרה
לבן־שיחתו את כל הדברים הידועים לקורא: תלאותיו
בחצר הפלאים וברית הנשואין אשר כרת על ידי כד
שנשבר. לפי דרך, יצא מדבריו, כי נשואין אלה
לא הביאו עדין כל פרי לבעליהן והצוענית רחקה
מבעלה כמו ביום הראשון. “פרט זה הוא תפל
ביותר,” אמר גרנגואר בסוף דבריו, “אבל כל אותו
הדבר לא ארע לי אלא מפני שארשתי לי נערה
בתולה.”

“מה כונתך בדברים האלה?” אמר הכהן
אשר שב לאט לאט אל מנוחתו מדי שמעו את דברי
הספור.

“לא על נקלה אפשר להסביר את הדבר,”
ענה הפיטן. “זהו ענין שבאמונה תפלה. אשתי,
כפי שספר לי זקן אשמאי אחד שקוראים אותו
אצלנו בשם הדכס של מצרים, היא אסופית או, מה
שדומה לזו, שתוקית. על צוארה תלויה לה קמע
אחת, ובעזרת קמע זו היא עתידה כביכל למצא באחד
הימים את הוריה. ואולם אסור לה שתאבד את
תמתה, שאם לא כן יסתלק כחה של הקמע.
ומשום כך אנחנו מתנהגים שנינו לפי מדה של
חסידות.”

“רואה אני מדבריך, מרן פטר,” השיב דום
קלוד שמצחו טהר עכשו לגמרי מעננים, “כי נערה
זו שמרה את תמתה עד היום הזה?”

“וכי סבור אתה, דום קלוד, כי גבר יש
בכחו להכריע את האמונה התפלה? אמונה זו נבלעה
במחה. סבורני כי פרישות זו כדרך הנזירות
חזיון בלתי רגיל הוא לגבי נערה צוענית הנוחה
לרעות. ואולם זו שלשה דברים לה המסיעים בידה:
ראשית, הדכס של מצרים, שהכניס אותה אל תחת
חסותו ושומר אותה, אולי, לעת מצא, כדי
שימכרנה באחד הימים לכמר בעל כרס; שנית,
כל אנשי החבורה שלה, המעריצים אותה כשם
שאנו מעריצים את העלמה הקדושה, ואחרון אחרון –
פגיון אחד נחמד, שאשה נערצה זו אינה מניחה
אותו מידה, למרות כל אסוריו של ראש הבלשת,
ומוציאה אותו מנרתיקו בעת ששולחים יד לנגע
בגופה. זו דומה בעיני לצרעה אמיצת לב,
באמונה!”

הכמר הקיף את גרנגואר בשאלות לאין מספר.

אסמרלדה היתה, לפי דברי גרנגואר,
נערה טובה ונחמדה וכלילת חן; נערה תמימה ועליזה
שעניני העולם הזה אינם ידועים לה ומעוררים בה
התלהבות; דומה היתה לאחת הדמיות שאדם רואה
בחלומו; לבה הולך ביותר אחרי מחולות,
חיי־תשואות ואצילות; נערה בבחינת דבורה,
שלרגליה כנפים בלתי־נראות והיא מסתובבת
במחול החיים; וטבעה זה בא לה מתוך החיים
שהיתה רגילה בהם מילדותה. גרנגואר בדק ומצא,
כי בעודנה ילדה קטנה עברה בנדודיה את ספרד
ואת קטלוניה, ואפילו את סיציליה; והוא שער כמו
כן, כי מחנה הצוענים, שעליו נמנתה, הביא אותה גם
למדינת אלג’יר; אל חבל הארץ הנקרא אחיה, היא
אחיה הגובלת מצד אחד באלבניה הקטנה ויון,
ומצד שני בימה של סיציליה, מקום שם הדרך
המוליכה אל קונסטנטינופול. הצוענים, ככה ספר
גרנגואר, הם נתיניו של מלך אלג’יר, הוא מלך
המושל בחומות הלבנות. קרוב לודאי, כי אסמרלדה
נכנסה לצרפת דרך הונגריה בעודנה צעירה מאד
לימים. ומכל ארצות נדודיה אספה אסמרלדה אל
קרבה ערב רב של שפות מוזרות, של פזמונים
ומחשבות מפלאות, וכל אלה יצרו לה לשון נקדה
וטלואה, דגמת תלבשתה שהיה בה מסגנון פריס
ומסגנון אפריקה כאחד. וראוי לספר, כי בכל
הפרורים, שהיא היתה מצויה שם, אהבוה הבריות גם
על עליצותה, חנה וערות רוחה, וגם בגלל רקודיה
וזמרותיה. בכל העיר לא היו, לפי דבריה, אלא שני
יצורי־אדם ששנאו אותה והטילו עליה אימה:
הנזירה היושבת במגדל רולנד, אשת מנזר מנולת
אשר טינה בלבה על הצוענית ודרכה להמטיר אלה
וקללה מדי עבר הרקדנית המסכנה על פני
חלונה; ועוד כמר אחד אשר תמיד, מדי ראותו אותה
ישלח בה מבטים ומלים המטילים עליה פחד. פרט
אחרון זה גרם לו לכהן מבוכה רבה, אלא שגרנגואר
לא הבחין כמעט בדבר – שכן שני החדשים
האחרונים הספיקו למחות מלב הפיטן קל הדעת את
זכר הערב אשר בו פגע בצוענית וראה באותו מעמד
גם את הכהן. – ואולם הרקדנית לא ידעה כל פחד;
היא לא עסקה בנחוש, ומשום כך היתה בטוחה כי לא
יגוללו עליה אשמת כשפים, אשמה זו שהיו מטילים
לעתים קרובות ביותר על נשים צועניות. ומלבד זה
הרי גרנגואר עמד לימינה כאח, לאחר שלא עלה
בידו להיות לה לאיש. הפילוסוף שלנו נשא בכלל
בסבלנות את הנשואין האלה, שלא היו נשואין
אלא למראית עין. שהרי מטתו ולחמו היו עכשו
נאמנים. בקר בקר היה יוצא ממחנה הרמאים, על פי
רב בלוית הצוענית; רגיל היה לתמך בידה בשעה
שהיא יצאה לפרשת הרחובות וקבצה על יד את
האגורות; ערב ערב היה שב יחד אתה אל מעונם, היא
פרשה לחדרה וסגרה את הדלת על בריח, והוא שקע
בתרדמת ישרים: ארח חיים נעים למדי מכל
הבחינות ונוח ביותר למחשבה ולהזיה. וחוץ מזה,
לא ידע הפילוסוף שלנו, לאמתו של דבר, אם הוא
אוהב את הצוענית אהבת נפש. אהבה דומה לזו נתן
כמעט גם לעזה של הצוענית. העז היא בריה
נחמדה במאד מאד, רכת מזג, נבונת שכל ומלאת רוח.
עז מלמדת. – דבר החיות המלמדות היה נפרץ מאד
בימי הבינים, הבריות היו משתאים להן במדה
שאין לשער, אם כי אומניהן של אלה רבים מהם היו
נשרפים חיים. ואולם גרנגואר סבור היה, כי להטי
הכשפים של אותה עז בעלת הרגלים המזהבות אינם
אלא מעשים שבאחיזת עינים, ואינם יוצאים מגדר
התמימות. הוא באר את טיבם לכהן, והלז מצא בכל
הדברים האלה ענין רב. על פי רב די היה שיחזיקו
את הטמבור כנגד העז באפן זה או אחר, כדי שהעז
תעשה את מעשה הלהטים המבקש. הצוענית היא
שחנכה אותה, שכן נערה זו כשרונה לכל
ההמצאות האלה גדול כל כך, שבמשך שני חדשים
הצליחה ללמד את העז שתערך מאותיות מטלטלות את
השם “פבוס”.

“פבוס!” אמר הכהן, “מה טיבו של שם זה?”

“לא ידעתי”, ענה גרנגואר. “יכל היות
שמלה זו נראית בעיניה כמצרפת לאיזה כח נעלם
שלמעלה מדרך הטבע. בעת שהיא מדמה את עצמה
בודדה לנפשה היא חוזרת לעתים קרובות על המלה
הזאת בקול חרישי.”

“האמנם לבך בטוח,” השיב דום קלוד
אגב מבט בוחן, “כי אין זו אלא מלה סתם, ולא
שם?”

“שם של מי?” אמר הפיטן.

“וכי ידעתי?” אמר הכהן.

“הבה אמר לך אדוני הנעלה, כיצד אני
רואה את הדבר הזה. הצוענים הללו מחזיקים
במנהגים תפלים ומתפללים לשמש. ומכאן המלה
‘פבוס’.”

“דבר זה אינו מחור לי במדה שהוא מחור לך, מרן פטר.”

“מכל מקום אין זה חשוב ביותר. נניח לה
לזו שתמלמל את המלה פבוס כמה שהיא רוצה. ורק
זאת אני יכל לאמר בודאות, כי די’לי נוטה לי אהבה
לא פחות מאשר אדונתה.”

“מי היא די’לי זו?”

“זאת היא העז.”

הכהן הניח את ידו על סנטרו והיה
כאיש שקוע בהרהורים. פתאם הפנה את עצמו
בחזקה כנגד גרנגואר.

“המוכן אתה להשבע כי לא נגעת בה?”

“במי?” שאל גרנגואר! “בעז?”

“לא, באשה זו.”

“כלומר, באשתי? לא ולא, אני נשבע על כך.”

“ולעתים קרובות הנכם מתבודדים יחד?”

“ערב ערב, במשך שעה שלמה.”

דום קלוד העלה קמטים במצחו.

“אוי ואבוי! הנאהבים והנעימים אין דרכם לעסק בתפלה בשעות היחוד.”

“נשבעתי גם נשבעתי, כי אם גם
אמלא את פי כל מיני תפלה לא תשגיח בי זו יותר
משתרנגלת משגיחה בבית כנסיה.”

“השבע לי בחיי אמך,” הוסיף הכהן
לדבר מתוך התרגשות רבה, “כי לא נגעת ביצור
הזה באצבע קלה.”

“מוכן אני להשבע גם בחיי אבי, שכן
אין שום הבדל בדבר מבחינה זו. ואולם תרשני,
אדוני הנעלה, שאשאל אותך שאלה אחת גם
אני.”

“דבר ואשמעה.”

“מפני מה דברים אלו קרובים ללבך, אדוני?”

פניו החורים של הכהן האדימו כלחי
נערה צעירה לימים. הוא שהה רגע אחד ולא ענה דבר;
ולבסוף התחיל מדבר בלי שעלה בידו להסתיר את
מבוכתו.

“הבה אגיד לך, מרן פטר גרנגואר.
דומה לי שנפשך לא אבדה עדין את חלקה שלעולם
הבא. אני דואג לשלומך ורוצה להיטיב לך. ואולם אם
תגע באצבע קלה בגופה של הצוענית, זו
בת־התפתה, סופך שאתה נותן את נשמתך לשטן.
הלא ידוע לך כי אין אדם יורש גיהנם אלא אם חטא
בגופו. אוי ואבוי לך אם תהין לגשת אל האשה
הזאת, ראה הזהרתיך!”

“פעם אחת נתפסתי לנסיון כזה,” אמר
גרנגואר והתגרד מאחורי אזנו; “נסיתי אליה
לדבר ביום כלולותינו, ונכויתי.”

“כיצד הרהבת את לבך לעשות כדבר הזה, מרן פטר?” ושוב קדרו פניו של הכהן.

“ובפעם אחרת,” הוסיף הפיטן לספר
מתוך חיוך, “הצצתי דרך חור המנעול אשר
לחדרה, וראיתי אשה יפה מאין כמוה.”

“יקחך אפל!” צעק הכהן בקול אים,
ומדי הדפו מעליו בדחיפת־גב את גרנגואר
הלום־התמהון נתרחק מן המקום בצעדים מהירים
ונעלם בתוך אולמי העמודים האפלולים אשר לבית
הכנסיה.




ג. הפעמונים


אנשי הסביבה ליד נוטר־דם התבוננו
ומצאו, כי מיום המעשה על עמוד הקלון חדל
קוזימודו להרעים את הפעמונים בתאוה עזה. מקדם
היה זה מוליך את פעמוניו בכל הזדמנות שבאה
לידו: הלמות ותיקין של שחרית הנמשכת עד לשעת
הצהרים, הולכה של כל הפעמונים בשעת עבודת
הקדש הגדולה, זו שהזמרה לוי לה, צלצולי־שמע
של הפעמונים הקטנים בשעת סדור קדושין או
טבילה, עת שהאויר מלא צלילים מאליפים הערבים
לאזן. המסגד העתיק לימים, המרעיד כלו מקולות
ההלמות, מלא היה כל הימים מצלצלי התרועה האלה
אשר לפעמונים. דומה היה כאלו קבעה כאן את
מושבה נפש ערטילאית אחת, רעשנית ועקשנית, וזו
נתנה את זמרתה בלשונותיהם של כל הפעמונים.
עכשו כאלו נסתלקה נפש זו מכאן, המסגד שרוי
היה ביגון כביכול, והשתיקה היתה יפה לו; לחגים
ולהלויות לא נתנה אלא הלמות פעמונים מצויה,
יבשה וקרחה, הכל לפי המדה הנהוגה ולא למעלה
מזה. משאון תאומים זה שבמסגד: המית העוגב
מבפנים והלמות הפעמונים מבחוץ – לא נשאר עכשו
אלא קול העוגב. הנגינה כאלו נסתלקה מתוך
המגדלים. וקוזימודו הלא ישב ישב עוד בתוכם; מה
אפוא הדבר אשר נתרגש ובא עליו? האם בושה
ויאוש מלאו את לבו מיום המעשה אשר על עמוד
הקלון? הקלטה נפשו לארך ימים את שריקות המגלב
של שר המלקות? האם התעצב אל לבו על המעשה
אשר עשו לו ועל ידי כך נסתלקו מקרבו כל
התאוות, לרבות גם תאות נפשו הנתונה
לפעמונים? או אולי קמה לה צרה ל“מריה”, היא
הגדולה בבנות הפעמונים אשר לנוטר־דם,
וקוזימודו החליף אותה ואת ארבע־עשרה אחיותיה
באחת נאה מהן ונעימה שבעתים?

אותה שנה, שנת החסד, 1482 לספירה, חל
חג הבשורה ביום עשרים וחמשה לחדש, שהיה
שלישי בשבת. ואותו יום היה האויר רך וצח כל
כך, שקוזימודו נמשך שוב אחרי הפעמונים. הוא
טפס אפוא ועלה אל המגדל הצפוני, בעוד אשר
למטה פתח שמש המסגד לרוחה את שער הבית, זה
שבימים ההם עשוי היה דלתות עץ אדירות מצפות עור
ומשבצות במסמרות ברזל, מזהבות ומקפות סביב
סביב בזר של גלופים “העשוים מלאכה נאה עד
מאד”.

משהגיע קוזימודו אל תא הפעמונים
העליון, התחיל מתבונן בששת הפעמונים מתוך
צער ומנוד ראש, ודומה היה כי הוא קובל בלבו על
דבר־מה, זר ואלמוני, שקם למחיצה בינו ובין
הפעמונים אהובי נפשו. וכשהביא את אלה לידי
תנועה, כשידו התחילה מוליכה את קהל הפעמונים;
מדי ראותו – והרי אזניו אטומות היו משמע – את קול
האוקטבה הרועד, שהיה מדלג בסלם הקולות כצפור
המדלגת מענף אלי ענף; ובעת שהחרש המסכן
נלכד בידי מלאך הנגינה – זה המחבל המפיץ
סביבו אלמות מזהירות של זמירות, צלצולים ושברי
נעימות – שב קוזימודו להיות מאשר כמו לפנים, הוא
שכח את הכל ולבו רחב ופניו הזהירו.

הוא התרוצץ הנה והנה. ספק את כפיו, רץ
מעמוד אל משנהו, הלהיב את ששת הזמרים בקריאות
ובתנועות־יד, כאותו מנצח המזרז את אנשיו
המנגנים לפניו.

“התחילי בדבר,” היה זה מדבר והולך,
“התחילי, גבריאלה, הורידי את קולותיך העצומים על
פני הככר, כי חג לנו היום… טבולד, אל נא
תתעצל, רואה אני כי קולך פוחת והולך; עורה נא,
עורה לעבודה! מה לך, עצלן, וכי עלתה בך חלדה?
הנה כך! חושה מהרה! חושה! אסור שיראו את
הענבל. החרישה את אזניהם כשם שהחרשת את
אזני… יפה אתה עושה עכשו, טבולד, יישר
כחך!… ג’ילום! ג’ילום! אתה הגדול בין כלם
ופסקיה הוא הקטן ביניכם, ואולם פסקיה הוא המטיב
לדלג. בהן שלי כי השומעים מבחינים בקולו יותר
מאשר בקולך… כן תעשי, גבריאלה שלי, הרימי
את קולך, אל תחשכי! שמעו נא, אתם השנים, בני
אנקורים שכמותכם! מה לכם כי חדלתם לתת את
קולכם?… מה היה לפי המתכת שלכם שנתחלפו לו
זמירות בפהוקים? עורו, עורו לעבודה! חג הבשורה
לנו היום! מזג האויר הוא יפה, מן הדין הוא שתיף גם
הלמותכם… ג’ילום המסכן! רואה אני כי נתעיפת
עד לידי קצר נשימה, בחור כרסני שלי!”

הוא היה נתון כלו לדבר אחד – לזרז את
ששת פעמוניו שהתחרו בדלוגים והיו מניעים את
גביהם הנוצצים דגמת שירה של פרדות־ספרד
רעשניות, שהמחמר אחריהן מטיל בהן מזמן לזמן
קריאות זרוז. ופתאם, כשמבטו נפל דרך קשקשי
הצפחה הרחבים, המכסים את קיר המגדל הזקוף עד
כדי חלק מגבהו, ראה והנה נערה אחת, מקשטת
בתלבשת מוזרה, נתיצבה על המגרש, פרשה על
הארץ שטיח קטן, אשר גדי עזים בא ורבץ עליו,
ומסביב לה נתאספו במעגל להקת אנשים. למחזה
הזה נפנה קוזימודו בלי משים למחשבות אחרות
ותאות הנגינה שלו נצטננה חיש מהר, כאותו שרף
הקופא מתוך נשיבת הרוח. הוא הפסיק את מלאכתו,
פנה ערף לפעמונים, הרכין את עצמו מתחת לשפוע
הגג העשוי צפחה, והצמיד אל פני הרקדנית מבט
עדין, מלא רך והזיה, כאותו מבט של קוזימודו
שנתגלה פעם לעיני הכהן והביא אותו לידי
תמהון. אותה שעה נשתתקו כל הפעמונים
בבת־אחת, למגנת לבם של חובבי הצלצול שעמדו
לפי תמם על גשר החלפנים, כדי לשמע אל הרנה,
ועכשו נסתלקו להם מתוך תמהון לבב, דגמת
הכלב שהראו לו עצם והושיטו לו אבן.




ד. ΑΝ’ΑΓΚΗ108


בקר נאה אחד באותו חדש מרס, סבורני –
יום עשרים ותשעה לחדש זה ושביעי בשבוע
הנקרא על שם איסטש הקדוש, התבונן וידע ידידנו
הצעיר, הסטודנט י’ן פרולו, כי בבגדיו, אשר לבש
עכשו, אין אף כיס אחד המחזיק מטבע של מתכת.
“ארנקי המסכן,” אמר הסטודנט בהוציאו את הארנק
מתוך כיס המכנסים, "מה עשית לי! ריק אתה ואין
בקרבך אף קשיטה עלובה אחת! כמה דלדלו אותך
הקביא והשכר וונוס אלילת האהבים! עכשו
נתרוקנת, כלך רפה וזרוע קמטים! פיך כפיה של
אשה מרשעת! הגידו לי, רבי ציצרו ורבי סנקה,
אשר ספריכם הבלוים פזורים סביב על פני רצפת
חדרי, מה יתן ומה יוסיף לי אם איטיב לדעת גם מיהודי
אשר על גשר החלפנים וגם משר האוצר הממנה על
המטבעות, כי סלע המלך משקלו שלשים וחמש
אנקיות, שכל אחת מהן מכילה עשרים וחמשה סו
ושמונה אגורות בכסף פריס, וכי סלע הצלב משקלו
שלשים ושש אנקיות, שכל אחת מהן מכילה עשרים
וששה סו ושש אגורות בכסף טור – בו בזמן שאין
לי בכיס אף פרוטה אחת עלובה! אי לך, ציצרו
הקונסול! הרי פרענות זו אי אפשר להפטר ממנה
על ידי נסחות־עקיפין, כגון quemadmodum109 או verum enim vero110!



הוא לבש את בגדיו ולבו זעף עליו. בעת
שנעל את נעליו עלה רעיון במחו; מתחלה דחה אותו
מעל פניו; ואולם הרעיון שב ונתעורר בשנית; וי’ן
פרולו לבש את החזיה שלו באפן מטעה, דבר מעיד
על מלחמה עצומה שבנפשו. לבסוף השליך את
מצנפתו לארץ וקרא בקול: “מילא! יהיה מה שיהיה!
אלך ואתיצב לפני אחי. אמנם הוא יכבדני בדרשה
שלמה, אבל בשכר זה אקבל סלע כסף.”

והוא לבש בחפזון את המעיל הקצר,
אשר זר עורות מקיף את קצותיו, חבש את הכובע
ונסתלק לדרכו בלב מלא יאוש.

הוא הלך לארך רחוב דה־לה־הרף, בדרך
עולה לעיר העתיקה. ובעברו ברחוב־דה־לה־הושט,
במקום שהאויר מלא תמיד ריחות של מאכלים צלוים,
נזדעזעו נחירי אפו והוא הציץ בתאות נפש לתוך
בית התבשיל הגדול אשר עליו קרא הנזיר
הפרנציסקני קלטג’ירון באחד הימים את הקריאה
הרוממה: “Veramente, queste rotisserie sono cosa
stupenda111” ואולם י’ן פרולו לא היה לו
כסף לשלם את ארחת הבקר. ולפיכך נפטר מתוך
אנחה ונכנס בשער שטלה־קטנה, הוא השער אשר
מגדליו העצומים, שדמות להם כעלה תלתן
בן־תאומים, עומדים כשומרים על פתח העיר
העתיקה.

מדי עברו במקום דחקה לו השעה והוא
לא עשה כמנהג המקבל ולא השליך אבן בפסלו של
אותו עלוב פרינה לקלרק, זה שבימי שרל הששי
בגד בעמו והסגיר את פריס לידי האנגלים – מה
שגרם לו לצלם דמותו, המזהם תמיד ומרסק־פנים
בשל האבנים הנזרקות בו, שיעמד במשך שלש
מאות שנה למזכרת עון בקרן הזוית של רחוב
דה־לה־הרף ורחוב דה־בוסי ויהא נראה כעמוד קלון
שאינו פוסק עולמית.

י’ן פרולו עבר את הגשר הקטן, חלף על
פני רחוב נב־סנט־ג’נוביב והגיע אל נוטר־דם. כאן
התחיל שוב תוהה ומפקפק, ובמשך כמה רגעים היה
הולך וסובב את פסלו של לג’רי, כשהוא מדבר
וחוזר ומדבר אל עצמו מתוך רוח נכאה: “הדרשה
היא ודאית, סלע הכסף הוא בגדר של ספק.”

הוא נטפל אל שמש־מסגד אחד שיצא
ברגע זה מן המנזר. “היכן הוא עכשו הכהן
מיוזס?”

“דומני שהוא נמצא עכשו בתא הסתרים
שלו אשר במגדל,” ענה השמש, “ואני מיעץ לך,
אדוני, שתמנע את עצמך מלבוא לפניו, אם אינך בא
בשם אחד הגדולים, כגון האפיפיור או אדוננו
המלך, ירום הודו.”

י’ן ספק כפים. “בחיי השטן! כאן
מצאתי לי הזדמנות טובה להעיף עין בספר הכשפים
החשוד!”

ומזרז על ידי רעיון זה נכנס בצעדים
נמרצים דרך בן־שער קודר, והתחיל מתרומם בסלם
המדרגות על שם אגידיאוס הקדוש, הוא הסלם אשר
בו יעלו לקומת המגדל העליונה. “אני רוצה לראות
את הדבר במו עיני!” דבר י’ן אל נפשו בדרך
לכתו. “נשבעתי בכל קדש! מבטחני, כי תא סתרים
זה, המשמש מקום מחבואים לאחי הנכבד, ראוי הוא
שיעמדו על טיבו! אומרים על אחי, כי הוא מעלה על
האח מדורות עצומות ומלבן באש אדירה זו את אבן
החכמים. אין אבן החכמים נחשבת בעיני מחצץ חוצות
ואני טוב לי לאפות על אש כזו עוגת ביצים בשומן,
מאשר למצא שם את הגדולה באבני החכמים
הגדולים!”

כשהגיע אל יציע העמודים עמד רגע
להנפש, ופיו פלט אלות וקללות על ראשו של סלם
מדרגות זה שאין לו גמר: אחרי כן המשיך את דרכו
ויצא בדלת הצרה של המגדל הצפוני, זו הסגורה
עכשו בפני הקהל. לאחר רגע עבר על פני בית
הפעמונים ופגע ברחבה קטנה שבין המדרגות
ושדרך ממנה אל מבוא צדדי; ושם, מתחת לכפה
מקמרת, פגע בדלת נמוכה הבנויה קשת חדה,
ולאורו של אשנב היורים הקרוע בקיר המדרגות
שמנגד, יכל היה להתבונן למנעולה האדיר של
הדלת ולצפוי הברזל שלה העצום במאד מאד. מי
שרוצה עכשו לבוא ולראות את הדלת הזאת ילך
ויכירנה לפי הכתבת החרותה באותו מקום על הקיר
הכהה באותיות מאירות עינים: “אני מעריץ את
קורליה, 1823. חתום: אוג’ן” (“חתום” כתוב בגוף
הכתבת).

“הו!” קרא הסטודנט, “זהו, כנראה, המקום שאני מבקש.”

המפתח היה נעוץ בפי המנעול. הדלת
לא היתה צמודה אל הסף; הסטודנט פתח אותה לאטה
והכניס את ראשו דרך הפתח.

קרוב לודאי שהקורא מכיר ויודע את
יצירותיו של רמברנדט, זה הראוי להקרא בשם
שקספיר של אמנות הציור. והנה בין לוחות הגלוף
הרבים, המפליאים ביפים, יש אחד המתאר, כפי
שמשערים, את דקטור פויסט ואשר למראהו יתמלא
לב הרואה חרדת קדש. על פני הציור נראה תא קודר;
באמצע התא עומד שלחן מכסה המון כלים נוראים
(גלגלות של מתים, גלובוסים, אביקים, קמפסים,
גוילי קלף כתובים בכתב חרטמים). לפני השלחן
נצב הדקטור כשהוא לבוש חלוק גדל מדה ועוטה
מצנפת עורות המכסה את ראשו עד לגבות העינים.
רואים רק את מחצית גופו של האיש. הוא התרומם למחצה
מעל הכרסה הרחבה עד מאד; ידיו המקמטות נשענות
אל השלחן, והוא מתבונן מתוך סקרנות ואימה אל
עגול רחב ומזהיר, מצרף מאותיות כשפים, המאיר
כספקטרום של שמש על פני הקיר אשר בירכתי
החדר האפל. שמש זו, פרי תורת הקבלה, כאלו
מאירה בפעל ממש לעין הרואה וממלאה את החדר,
השרוי בדמדומים, אור־מסתורין. המחזה הוא נורא
ונאדר כאחד.

מעין תא של פויסט ראה גם י’ן שלנו,
כשהרהיב עז בנפשו והכניס את ראשו דרך הדלת
הפתוחה למחצה. גם החדר הזה היה קודר ושרוי
באור דמדומים. גם כאן ראתה העין כרסה רחבה
ושלחן גדול, קמפסים, אביקי זקוק, שלדי חיות
תלויות ויורדות מעל התקרה, גלובוס מתנועע על
גלגלים שעמד על הרצפה, גלגלות סוסים שהיו
מוטלות בערבוביה בין בקבוקים מלאים רדודי זהב
מתנוצצים, גלגלות מתים שהיו מנחות על גוילי
קלף הזרועים מראשם ועד סופם אותיות וציורים
שונים, כתבי־יד עבי־כרס המתגוללים אחד על גב
שני ושולי הקלף שלהם מקמטים, בקצור – כל
האשפה של המדע שהיתה מכסה כלה אבק וקורי
עכביש; ואולם כאן לא ראתה העין את העגול המצרף
מאותיות מאירות ואת הדקטור המקסם המסתכל
במחזה הזהר כאותו נשר המביט אל השמש…

ואולם התא לא היה ריק מאדם. בתוך
הכרסה ישב איש אחד והיה גחון על גבי השלחן.
י’ן שלנו, שעמד מאחורי האיש, ראה רק את כתפיו
ואת אחורי גלגלתו של זה; אך לא קשה היה להכיר
את הגבחת. הקרחה הזאת, אשר הטבע אצל לה
תגלחת שאין לה חלוף, כאלו התכון לרמז על ידי
סמל חיצוני זה, כי הכהן הקדש מלדה לעבודת
הכנסיה.

י’ן הכיר את אחיו; ואולם הדלת נפתחה
מתוך אושה קלה כל־כך, שדום קלוד לא הרגיש
במציאותו של האורח. הסטודנט הסקרן ראה לעצמו
הזדמנות טובה והתכונן לסיר בעיניו את החדר
באין מפריע. כירה רחבת מדה, שי’ן לא הבחין בה
קדם, נמצאה משמאל לכסא, מתחת לחלון. רצועת
האור שנפלה דרך פי החלון, חדרה דרך עגול
הקורים של העכביש אשר תלה בטוב טעם את מטוהו
הנאה בתוך הקשת באשנב הגג והוא עצמו, האורג
הממחה, ישב בלי נוע בתוך, באמצע הגלגל
העשוי אריג תחרים. על הכירה עמדו בלי סדר כל
מיני כלים, כדי טינית, אביקי זכוכית ואביקי זקוק
הממלאים בפחם. י’ן הוציא אנחה מלבו בראותו כי
בחדר אין אף מחבת אחת. “הללו הם כלי בשול קרים!”
אמר בלבו.

בכירה לא בערה עכשו כל אש, ולא עוד
אלא שנראה היה כי האש לא העלתה זה ימים רבים
בכירה. בין שאר הכלים המשמשים לאלכימיה ראה
י’ן מסכת אחת של זכוכית, שהכהן, כפי הנראה,
היה מכסה בה את פניו מדי בשלו אחד מסממניו
האימים, וזו התגוללה עכשו בפנה כשהיא מכסה
כלה אבק ומראה כאחת הגרוטאות הנשכחות. על
ידה התגולל מפוח, אף הוא מכסה אבק, ועל גבו
היתה חרותה כתבת שאותיותיה נחשת: “Spira.
Spera112”

כל מיני כתבות אחרות התנוססו על
הקירות, כדרך הנהוג אצל אנשי האלכימיה; מהן
היו כתובות בדיו ומהן שנחרתו בחרט ברזל:
המון כתבות מתנוססות בשלל גונים וכתובות גוטית
ועברית, יונית ורומאית; ערבוביה רבה של כתבות
הערוכות אחת על גב השניה, חדשות על גבי ישנות,
וכלן מערבבות ומסבכות כבדיו של שיח אשר
בסבך או כרמחים בשעת תגרה. הללו היו באמת
ערב רב לקוח מתורותיהם של כל הפילוסופים, אסף של
כל מיני פתגמים ומאמרי חכמה, פרי רוחה של
האנושות. פה ושם התנוסס מאמר נבחר, שהבריק
מתוך קהל חבריו כנס המרחף מעל לחדי הרמחים. זה
היה, על פי רב, פתגם קצר ביונית או ברומאית, מן
הפתגמים הנבחרים של ימי הבינים: − "Unde?
Inde? – Homo homini monstrum. Astra, castra, nomen, numen. – Sapere
aude. – Flat ubi vult.113 או כדומים לאלה.
יש שהיתה קבועה כאן מלה סתם, ללא כל משמעות;
ואחרון אחרון – יש שהתנוסס פתגם רגיל מפתגמי
המוסר של הכנסיה, כשהוא נתון בצורה של
אכסמטרים קצובים, כגון זה, למשל: "Coelestem
dominum, terrestrem dicito domnum114 " היו גם
מאמרות כתובים בשפת עבר, ואולם י’ן, שהיה בור
למחצה גם ביונית, לא הבין באלה אף כמלא אות אחת;
בינות הפסוקים האלה היו זרועים גם פה וגם שם כל
מיני צורות של כוכבים ואנשים בדמות משלשים
מצטלבים, ומתוך כך נראה היה קיר התא המזהם
כגליון של ניר אשר קוף העביר על פניו עט טבול
בדיו. מלבד זה שררה בתא הקטן עזובה גמורה וכל
המראה העיד על מקום השרוי בחרבנו; וכל הכלים
האלה, הפסולים למחצה, העידו אף הם על בעליהם כי
זה ימים רבים נזור מעבודתו ועסק בענינים
אחרים.

אותו בעל הבית שישב עכשו גחון על
גבי מגלה המקשטת בציורים מפלאים, הכרת
פניו העידה בו, כי רעיון אחד מוציא אותו פעם
בפעם מתוך עיונו וגורם לו כל הזמן צער. כך, על
כל פנים, חרץ י’ן את משפטו לאחר שאחיו שקע
כמה פעמים בהרהורים ממשכים וקרא לבסוף בקול,
כאדם המדבר אל נפשו מתוך הזיה:



“אמנם כן, שמענוה מפי מנו115 וצרטוסטרא116 הורה
לנו את זאת! השמש נוצרה מאש, הירח נוצר מן
השמש; האש היא נשמת כל; חלקי העצם הזה, קטנים
שבקטנים, שוטפים ונגרים בלי הרף במלא עולם
בדמות זרמים שאין להם סוף! ובכל מקום שהזרמים
האלה נתקלים זה בזה על פני רקיע השמים – שם
נברא האור; ובמקום שהם נתקלים זה בזה על פני
האדמה – שם הם בוראים את הזהב… האור והזהב –
שניהם אינם אלא חטיבה אחת! אש הנהפכת לעצם
מוצק… אין כאן אלא ההבדל בין הנראה והממשי
של עצם אחד, בין צורתו הנוזלת והמוצקה, ההבדל
שבין מים לקרח, ולא יותר… דברים אלה אין בהם
כלל משום הזיה… זהו חק מחקי הטבע… ואולם אי
דרך לחשף את תעלומות החק הזה ולתת את הפתרון
בידי המדע? האמנם! וכי אור זה, שידי טובלת בו,
הוא זהב? לאמתו של דבר אין אנו רוצים אלא לאכף
חקים חדשים על החלקים הקטנטנים של אותו העצם
ולשוות עליהם את צורת המוצק… אבל כיצד נגיע
לידי כך? – היו שאמרו, שצריך לטמון באדמה קרן
אור של השמש, אורהואס[117], למשל… אמנם כן, אורהואס הוא שאמר
כך… אורהואס נטל מאור השמש וטמן אותו בחיק
האדמה, במסגד הגדול שבקרדובה, הלא הוא קבור
שם תחת העמוד הראשון, משמאל למזבח הגדול של
הקורן; אבל אין לפתח את פי המערה אלא לאחר
שמונת אלפים שנה, ואז ידעו אם הנסיון
הצליח.”

“לעזאזל,” אמר י’ן אל לבו, “הרבה זמן יעבר עד שהדבר יגיע לידי סלע כסף.”

“…אחרים אמרו,” הוסיף הכהן לדבר, "כי
מוטב יהיה להשתמש באור הלקוח מסיריוס. אבל
קשה הדבר לקבל קרן אור כזו הנקיה מכל
תערבת, משום שבקרוב־מקום יש כמה כוכבים
אחרים ואור של אלו מתערב באור הסיריוס. פלמל
סבור היה, כי אש האדמה היא הטובה ביותר לתכלית
זו… פלמל! כמה רמזים צפונים בשם הזה!
Flamma118 אמנם כן, הדבר תלוי באש!
האש היא הכל… אבן היהלם גלומה בפחם, הזהב
אצור בתוך האש. אבל כיצד נעביר אותו ממצב
למצב?.. מגיסטרי היה אומר, כי יש שמות נשים
שצלצול ערב וקסם־רזים להם כל כך, שדי בהם אם
מוציאים אותם מן הפה בשעת המלאכה… נחזה בספר
מה שכתב מנו: ,במקום שחולקים כבוד לנשים,
שם האלים שמחים; במקום שמבזים את הנשים, שם
אין התפלה מגיעה עד לשער השמים. – פי האשה
הוא תמיד טהור; הוא דומה למים חיים, הוא דומה לקרן
שמש! – טוב שיהיה לאשה שם נעים וערב, כדי
שיביא את הדמיון לידי התעוררות; טוב ששם האשה
יסתים בהברות ארכות ויהא נשמע לאזן כצלצול
של ברכה.' “…אמנם כן, נכונים דברי החכם;
שכן אנו אומרים: מריה, סופיה, אסמרל –…חזיז
ורעם! שוב נטפל אלי אותו רעיון!”

והוא סגר בחזקה את הספר. הוא העביר את
ידו על מצחו, כאלו רצה לגרש את הרעיון המציק
לו; אחרי כן לקח בידו מסמר אחד ופטיש קטן,
שהקת שלו היתה מכסה כלה סמנים מוזרים,
ילידי תורת הרזים.

“זה כמה זמן,” פתח ואמר מתוך בת־צחוק
מפיקה מרירות, “חדלתי מראות סמן ברכה
בנסיונותי! אותו רעיון, שנקבע בראשי, הטיל עלי
את מרותו והוא מטריד את מחי כעלה תלתן לוהט.
אפילו לא עלה בידי למצא פשר למעשה התעלומה
של קסיאודורוס119, זה שמנורתו
דלקה ללא שמן וללא פתילה. והרי דבר זה אינו מן
הקשים ביותר.”

“הלואי והויה בך הדבר!” – רטן י’ן בפני עצמו.

“…הנה כך,” המשיך הכהן את דבריו,
“יש שרעיון אחד יחידי נטפל אל אדם ועושה אותו
רפה־אונים ואוילי! אהה! קלוד פרנל, שנבצר ממנה
לגרם לנקולאוס פלמל שיתבטל ממלאכתו
הגדולה, ולו גם לרגע אחד – כמה היתה זו מלגלגת
עלי! כיצד? האמנם אני מחזיק בידי את פטיש
האשפים אשר לרבי יחיאל? אותו רבי נורא ואים,
כשהיה מכה בפטיש זה על גב המסמר ומקלל את
אחד מאויביו, מיד נתקימה קללתו ואויבו נבלע
באדמה כדי עמק אמה אחת, ואפילו היה רחוק ממקום
המעשה אלפים מיל. ואף המלך בכבודו ובעצמו,
שלא נזהר לנפשו ודפק על דלתו של עושה
הפלאים, נבלע עד למעלה מברכיו באדמת פריס, היא
עיר ממלכתו… מעשה זה קרה לפני שלש מאות שנה…
יהי כן! עכשו נמצאים ברשותי גם הפטיש וגם
המסמר, ושניהם אינם משמשים בידי אלא כלים
כשרים, דגמת הפטיש שבידי הנפח. והרי אין
אני חסר אלא מלת כשפים אחת, זו שרבי יחיאל היה
אומר מדי הכותו בפטיש על המסמר.”

“שטיות!” עבר הרהור במחו של י’ן.

“… הבה ואראה מה שיהיה, הבה ואנסה
את כחי…” הוסיף הכהן לדבר מתוך התרגשות. “אם
יזנק מראש המסמר זיק כעין הכחל, סמן שהמלאכה
הצליחה בידי. אמן־איתן! אמן־איתן!.. לא זהו
הלחש… סיג’ני! סיג’ני!.. יהא רצון שמסמר זה
יכרה בור קבר למי שנקרא בשם פבוס!.. לכל
הרוחות! שוב גבר עלי אותו רעיון!” והוא השליך
מידו את הפטיש בכעס גדול. אחרי כן צנח לתוך
הכרסה והרכין את עצמו כל כך על גב השלחן,
שנעלם מעיני י’ן מעבר לערמה גדולה של ספרים.
במשך כמה רגעים לא ראה י’ן מדמות אחיו אלא את
אגרוף היד שקפא מתוך עוית על הספר. ופתאם קם
דום קלוד מעל מקומו, לקח מחוגה בידו ובלי דבר
דבר רשם באותיות גדולות על הקיר את המלה
היונית:



ΑΝ’ΑΓΚΗ

“אחי אינו אלא שוטה,” אמר י’ן בלבו; מוטב היה לכתב במקום זה את המלה
Fatum120,; שכן לא כל אחד מחיב לדעת יונית."



הכהן צנח שוב על הכרסה ותמך את ראשו בשתי ידיו, כדרך חולה שראשו כבד ולוהט.

הסטודנט הביט כמשתאה אל אחיו. ודאי
שהוא לא הבין את זאת. – הוא אשר לא העלה מעולם על על
לבו ולא שמר כל חק מחוץ לחקי הטבע הנכונים, הוא
אשר שלח כחפצו את רסן תאוותיו והגות רוחו
הגדולה היתה תמיד בבחינת ים חרב, שכן בכל בקר
ובקר היה פותח לה בנדיבות תעלות שפך חדשות;
הוא לא ידע כמה סוער ומעלה קצף ים התאוה אשר
לאדם בעת אשר יסתם לו כל מוצא, כמה ירום, כמה
יך את גליו וינקר את הלב, כמה ים זה חורג
ממסגרותיו כשהוא נאנק במסתרים ומרעיד מתוך
זעזועים כבושים, עד שהוא מפורר את סכריו ופורץ
לצאת מתוך אפיקיו. הקליפה הקשה והקרה של קלוד
פרולו, זו כסות הקרח אשר לשומרי צניעות פרושים
וקשים, גרמה לו לי’ן שיטעה בדבר אחיו טעות
גמורה. הסטודנט העליז לא העלה מעולם על דעתו,
כי מתחת לשלג המכסה על שיא האטנה חבויה
במסתרים לבה קודחת והומיה.

אין אנו יודעים, אם הרהורי לבו הביאוהו
מיד לידי תפיסה זו! ואולם למרות קלות דעתו הבין
בלבו, כי הוא ראה דברים שהיו אסורים לו בראיה;
כי הוא בא בגנבה וראה את תאוות הסתרים אשר
לאחיו הגדול, וכי טוב לו לזה שלא ידע מה שקרה.
עכשו, כשהכמר נשתקע שוב לתוך דממת קפאון,
הוציא הסטודנט בלאט את ראשו והרעיש את צעדיו
מאחורי הדלת, כמי שבא אל חברו ומודיע את דבר
בואו.

“יכנס!” קרא הכמר מתוך התא; “אני
מחכה לאדוני. בכונה השארתי את המפתח
בדלת; יכנס מרן יעקב.”

הסטודנט נכנס כעז פנים. הכמר, שלא
היה מוכן לקבל אורח כזה בתא היחוד שלו, נשאר
יושב בכרסה ופניו הביעו פחד. “האמנם זה אתה,
י’ן?”

“בכל אפן זה אחד ששמו מתחיל באות י'.”
ענה הסטודנט כשפניו אדמים ומביעים עזות
וחדוה.

פניו של דום קלוד עטו הבעה שבכבד־ראש.

“מה לך כאן?”

“אחא,” ענה הסטודנט כשהוא משתדל
להעלות על פניו הבעה של דרך־ארץ, בקשת רחמים
ועניוות וכשהוא מועך את מצנפתו בין ידיו כאחד
שכלו תמימות, “חפצתי לבקש את כבודך…”

“מה בקשתך?”

“שעור בתורת המוסר שבחסרונו אני
מרגיש מאד מאד,” וי’ן לא העז להוסיף ולהגיד בקול:
“ומעט כסף שבחסרונו אני מרגיש עוד יותר.” סוף זה
של אמירתו נשאר בבחינת דבר שלא בא
לעולם.

“אדוני האברך,” אמר הכמר בקול חמור, “אין דעתי נוחה ממך כלל וכלל.”

“אהה!” נאנח הסטודנט.

דום קלוד התנודד במקצת יחד עם הכרסה והביט בעינים בוחנות בפני י’ן.

“לא ניחא לי שאני מדבר אתך פנים אל פנים.”

זה היה פתח־דבר אים ונורא. י’ן הכין את עצמו לקראת מכה עצומה.

“י’ן, בכל יום ויום אני שומע שמועות
לא־טובות עליך למה יצאת למהלמות עם אותו
בן־רוזנים ששמו אלברכט רמונשן והכית אותו
במקלך מכות נמרצות?”

“הו!” קרא י’ן, “יש ידים לדבר! הלז,
נושא־כלים עלוב, היה משתעשע בזה, שהריץ את
סוסו בתוך המדמנה והתיז רפש על
הסטודנטים.”

“ומה קרה.” המשיך הכמר לדבר, “בדבר מהיט פרג’ל אשר קרעתם את מעילו? Tunicam
dechiraverunt121 − כתוב בכתב האשמה.”

“לא כדאי כלל לדבר על כגון זה! כל המעשה אינו אלא בשל מצנפת עלובה!”

“כתב האשמה אומר tunicam ולא cappettam[122]. המבין אתה רומאית?”



י’ן לא ענה דבר.

“כך הדבר,” הוסיף הכמר לדבר במנוד
ראש, “מכאן יש לראות כיצד לומדים עכשיו חכמה
ומדעים! את הרומאית אין מבינים עוד כהלכה, הסורית
היא כספר החתום, היונית שנואה כל כך על
הלומדים שהם פוסחים על כל מלה יונית, בלי לקרא
אותה ובלי לראות בזה משום בורות, והם רגילים
עכשו לומר: ‘Graecum est, non legitur123’.”



הסטודנט הרים את עיניו מתוך הבעה
האומרת החלטה. “אחי ומורי, תן לי רשות ואתרגם
לפניך לצרפתית צחה את המלה היונית ההיא,
הרשומה על הקיר.”

“איזו מלה?”

“.ΑΝ’ΑΓΚΗ”

אדמומית קלה חלפה ועברה על לחייו
המקמטים של הכמר, מעין תמרת עשן המבשרת בחוץ
את הזעזועים הפנימיים של הר־פרצים. הסטודנט לא
הבחין כמעט בזה.

“הגידה אפוא, י’ן,” אמר האח הגדול מתוך יגיעה, “מה פרוש המלה הזאת?”

“גזרת הגורל.”

דום קלוד החויר, ואולם הסטודנט הוסיף
לדבר לפי תמו: “והמלה אשר למטה, זו שנכתבה
באותה היד שכתבה את המלה הראשונה – ‘Αναγνεία,−
פרושה:,כח הטמאה’. הנך רואה, אדוני, כי
היונית לא נשכחה עדין מפי הבריות.”

הכמר היה שרוי בשתיקה. שעור־למוד זה
שביונית גרם לו הרבה הרהורים. וי’ן הקטן, שהיה
מלמד בכל תחבולות הערמה של בחור מבלה עולם,
ראה שעה זו ככשרה להצעת בקשתו. לפיכך הטעים
את קולו עד רך ביותר, ופתח ואמר:

“אחא רחימאי, וכי אתה כועס עלי בשל
קצת מכות ומהלמות שחלקתי בשעת תגרה לנערים
ריקים או לבעלי פרצופים שאין איש יודע מי הם,
− quibusdam marmosetis −? מכאן אתה רואה, אחא רחימאי, שאין אני בור ברומאית.”

ואולם כל הצביעות המחניפה הזאת לא
השפיעה כלל על האח הגדול והקפדן את השפעתה
הרגילה. צרברוס124 לא שלח את
שניו בעוגות הדבש. מעל מצחו של הכמר לא
נסתלק אף קמט אחד.

“מה כונתך בזה?” שאל הכמר בקול חמור.

“יהי כך, נדבר דברים ברורים! הנה זאת
היא בקשתי,” ענה י’ן בעז לב, “אני זקוק
לכסף.”

לשמע הודעה גלויה זו קבלו פתאם פני הכמר הבעה של מלמד להועיל ושל אבהות.

“הרי ידוע לך, אדוני י’ן, כי אחזתנו
אשר בטירשף, אם נצרף יחד את המס שמקבלים
מהקרקע ואת המס הבא מעשרים ואחד בית, אינה
מכניסה בסך־הכל אלא שלשים ותשע לטראות,
אחד־עשר סול ושש אגורות בכסף פריס. אמנם
ההכנסה גדלה בחמשים אחוז מכפי שהיתה בימי
האחים פקלה, אף על פי כן אין זה סכום גדול.”

“אני זקוק לכסף,” אמר י’ן במנוחה של פילוסוף סטואי.

“הרי ידוע לך, כי בית משפט הכנסיה
הוציא פסק דין שעשרים ואחד בתים אלה הם הקדש
לגליל הכהנה ושיכים לו לגמרי כאחזת מס,
ואנחנו יכלים להפקיע את הנחלה רק בתנאי,
שנשלם לכבוד החשמן דמי פדיון שתי ככרות
כסף מצפה זהב, ששוין שש לטראות בכסף פריס.
ועדין לא הספקתי לצבר על יד את הסכום
הזה.”

“ידוע לי שאני זקוק לכסף,” חזר י’ן על אמירתו בפעם השלישית.

“ומה תעשה בכסף הזה?”

לשאלה זו נצת שביב תקוה בעיני י’ן.
הוא העלה שוב על פניו את ההבעה שכלה מתיקות
וחנפה.

“האמינה לי, אחי היקר קלוד, כי לא עלה
על לבי להוציא כסף לדברים מגנים. לא בקשתי
ממך כסף כדי שאוכל לבלות את ימי בבתי היין
או שארכב על פני חוצות בלוית משרתים, וסוסי
לבוש שמיכה רקומת זהב. לא, אחא, כסף זה דרוש לי
לשם מעשה טוב.”

“מה טיבו של מעשה טוב זה?” שאל הכמר תמה במקצת.

“הענין הוא בשנים ידידים שלי. הללו
רוצים לקנות חתולים בשביל תינוקה של אלמנה
עניה היושבת במנזר. הרי זה פשוט מעשה צדקה.
הקניה תעלה בשלשה דינרים, ואני רוצה להשתתף
במפעל זה.”

“מה שמם של שני הידידים האלה?”

“פטר ל’אסומר ובפטיסט קרוק־אואזון.”

“המ!” אמר הכמר; השמות האלה יאים הם
למעשה צדקה כשם שרובה מפוצץ יאה למזבח
הקדשים."

ברור הדבר, כי י’ן לא הצליח כלל וכלל בבחירת השמות, והוא עמד על כך באחור זמן.

“מלבד זה,” הוסיף קלוד מתוך פקחות,
“היכן ראית חתולים שמחירם שלשה דינרים, בפרט
כשהם יוצאים לתינוקה של אלמנה היושבת במנזר?
ומאימתי התחילו אלמנות ללדת ילדים במנזר?”

י’ן פתח שוב בדברים גלויים:

“מילא, אגיד לך את האמת. אני זקוק לכסף
כדי שאוכל הערב ללכת אל איזבו לה־טירי היושבת
בול־ד’אמור.”

“הולל עלוב שכמותך!” קרא הכמר.

Αναγνεία!"' " קרא י’ן.

מלה זו, שי’ן לקחה מעל קיר התא
ונסתיע בה במזיד, השפיעה על הכמר רשם מיחד
במינו. הוא נשך את שפתיו וכעסו הפך להיות
אדמומית של בושה. “צא מעל פני,” אמר תוך כדי רגע
זה אל י’ן, “אני ממתין לאורח.”

הסטודנט נסה את כחו בנסיון אחרון.

“אחי קלוד, תן לי לכל הפחות מעט כסף שאוכל לקנות לי אכל.”

“היכן אתה עומד בספר ההלכות של גרטיאן?” שאל דום קלוד.

“החוברות האלה אבדו לי.”

“והיכן אתה עומד בלמודי ההשכלה שברומאית?”

“גנב נגנב ממני ספרו של הורציוס.”

“וכמה למדת בספרי אריסטו?”

“זה הדבר! אחא, מי הוא אותו סופר־מוסר
קדמון שהיה אומר, כי מאז ומעולם היו דעותיהם
הפסולות של הכופרים מוצאים להם מקום מקלט בסבך
הפילוסופיה של אריסטו? לא לי הוא אריסטו זה! יקרה
לי אמונתי ואיני רוצה להזיק לה על ידי המטפיסיקה
של הפילוסוף.”

“אישי הצעיר,” הוסיף הכמר לדבר,
"בשעת כניסתו האחרונה של המלך נמצא בין
המלוים אציל אחד עול ימם, שעל אכף סוסו היה חרות
פתגם הראוי להיות נלמד על ידך: '.Qui non
laborat non manducet125

האברך המלמד שתק רגע אחד, אצבעו
היתה נתונה על גב אזנו, עיניו הביטו לארץ ופניו
הפיקו כעס. פתאם הפנה את עצמו כנגד קלוד מתוך
קלות תנועה של אנקור.

“ובכן, אחי החביב, אתה מסרב לתת לי סו
אחד בכסף פריס, שאוכל לקנות לי לחם אצל
האופה?”

“Qui non laborat non manducet”

לשמע התשובה הזאת שיצאה מפי
הכמר קשה־הערף, הסתיר י’ן את פניו בכפות ידיו,
כאשה המתיפחת בבכי, וצעק בקול מלא
יאוש:

“Orororororoi!”

“מה פרושו של זה?” שאל קלוד כשהוא משתומם למעשה האולת של אחיו.

“וכי מה יש כאן לשאל!” קרא הסטודנט
ותלה שוב בקלוד את עיניו החצופות, לאחר שעשה
אותן באגרופיו ושוה עליהן אדמומית של בכי. “הרי
זה יונית! אנפסט זה לקוח מאסכילוס ויש בו בטוי
נמרץ ביותר לרגש הצער.”

ובדברו את הדברים האלה נתן את קולו
בצחוק הומה ואוילי כל כך, שגם הכמר היה רגע
אחד כמצטחק בעל כרחו. קלוד עצמו היה באמת
האשם בדבר, שכן הוא פנק את הנער יותר
מדי.

“הו, אחא רחימאי קלוד,” המשיך י’ן לדבר
בשאבו תקוה מתוך בת־הצחוק של אחיו, “הביטה
וראה את הנעלים הקרועות שעל רגלי. ואין לך נעל
עלובה יותר מזו השולחת את סליתה החוצה.”

הכמר העלה שוב על פניו הבעה שבכבד־ראש.

“שלח אשלח לך נעלים חדשות. אבל כסף לא תקבל מידי.”

“תן לי, אחא, סו אחד, סו קטן ועלוב.”
הוסיף י’ן לבקש מתוך הכנעה. “למד אלמד בעל־פה
את ספר ההלכות של גרטיאן; אהיה מאמין בכל לבי
באלהים; אהיה כפתגורס בשעתו לכל מדע ולכל
מדה טובה – אך חנני ותן לי סו אחד במתנה! הטוב
לך שיבלעני לוע הרעב, זה אשר אראנו ממולי
והוא שחור ומסריח ועמק יותר מאשר השאול ויותר
מאשר חטמו של נזיר?”

דום קלוד הניע את ראשו הזרוע קמטים.

“Qui non laborat…”

י’ן לא נתן לו לכלות את דבריו.

“יהי כך,” צעק הסטודנט בקול רם,
“לעזאזל! תחי השמחה! הבה אבלה את ימי בבתי
היין, אקרא לריב ולמהלמות, אשבר כדי יין
ואתהלך עם העלמות!”

ובדברו את הדברים האלה זרק את
מצנפתו כנגד הקיר וקשקש באצבעותיו כמו
במקשקשת.

הכמר תלה בו מבט קודר.

“י’ן, אתה אדם חסר נפש.”

“אם כך הדבר הרי אין אני חסר, אם לדבר
בלשון אפיקור, אלא משהו הבא ממשהו שאין לו
שם.”

“י’ן, הגיעה השעה שתחזר בתשובה.”

“הנה כך!” קרא הסטודנט והביט חליפות
באחיו ובאביקים שעל גבי האח, “כאן כל דבר
ודבר הוא בעל קרנים, גם הבקבוקים וגם
הדבורים!”

“י’ן, דע לך כי אתה עומד בשפוע של מדרון. התדע לאן יובילוך רגליך?”

“אל בית היין,” אמר י’ן.

“בית היין משמש פרוזדור לעמוד הקלון.”

“אין זה אלא פנס כיתר הפנסים
שבעולם; יתכן שדיאוגנס היה מוצא את האדם לאורו
של פנס זה.”

“עמוד הקלון הוא פרוזדור לבית התליה.”

“התליה אינה אלא מאזנים, אשר
בקציהם האחד תלוי בן־אדם ובקצהם השני תלויה
כל הארץ כלה. אשרי האדם.”

“התליה היא פרוזדור לגיהנם.”

“שם בוערת אש גדולה.”

“י’ן, י’ן, רע ומר יהיה סופך.”

“די לי שראשיתי היתה טובה.”

ברגע זה נשמע קול צעדים מעל המדרגות.

“הס!” אמר הכמר והניח את אצבעו על
פיו, “זהו מרן יעקב. שמע מה שאגיד לך, י’ן,” הוסיף
הכמר בקול חרישי “שמר את פיך כל הימים ואל
תספר דבר מכל אשר ראו עיניך ואשר שמעו
אזניך במקום הזה. לך החבא מאחורי הכירה ועמד
במקומך בלי נוע.”

הסטודנט השתוחח מאחורי הכירה;
וברגע זה עלה במחו רעיון מועיל. “כך אעשה, אחא
קלוד, שתק אשתק אם תתן לי דינר כסף”

“הס! אני נותן לך הבטחה שתקבל ממני את הדינר.”

“חיב אתה לתת לי במזמן.”

“הא לך!” קרא הכמר והשליך לאחיו את
ארנק הכסף. י’ן שב והתחבא מאחורי הכירה, וברגע
זה נפתחה הדלת.




ה. שני אנשים לבושי שחורים


האיש שנכנס היה לבוש שחורים ועל
פניו שכנה עננת קדרות. י’ן (מובן מאליו שהוא
התקין את עצמו במחבואו כדי כך שיוכל לראות
ולשמע את הכל) שם את לבו קדם כל לדבר אחד –
להבעת העצב השפוכה על בגדיו ועל פניו של
האורח. אף על פי כן נשקף כעין סבר של חביבות מעל
הפנים האלה; אבל זאת היתה חביבות של חתול או של
שופט, − בקצור, חביבות מתוקה. האיש היה כלו
שיבה, בעל פנים מקמטים, שנותיו קרובות לששים,
עיניו רגילות לקריצות, גבותיו לבנות, שפתו
התחתונה משרבבת לאחור וידיו מגשמות. ולאחר
שי’ן הבין את טיבו של האורח, כלומר, שזה אינו
אלא רופא או פקיד בבית המשפט וחטמו נטוע רחוק
ממקום הפה, סמן לטפשות, − מיד פרש לפנה
רחוקה שבמחבואו ולבו נעכר בקרבו על אשר
נגזר עליו לבלות שעות רצופות מתוך הסבה רעה
ובמסבת אנשים גרועה.

בין כה וכה והכמר לא התרומם אפילו
ממקומו לכבודו של האורח, הוא רק בקש אותו דרך
רמיזה שישב על הכסא העומד ליד הדלת, ולאחר
שתיקה, שנמשכה כמה רגעים והיתה כעין המשך
לסדר הרהורים שקדם לה, פנה הכמר אל אורחו ואמר
אליו בלשון של חסד: “שלום לך, מרן יעקב.”

“שלום לך, מרני,” ענה האיש לבוש השחורים.

שתי האמירות האלה – “מרן יעקב” מצד
אחד ו“מרני” מצד שני – נאמרו כל אחת בהטעמה
מיחדת, והבדל היה ביניהן כמו בין “אדוני”
ו“אדוני הנעלה,” או בין “Domine” ו־Domne“”. נראה היה שכאן מדבר המורה אל תלמידו.

“ובכן!” הוסיף הכמר לדבר, לאחר שקמה
שוב שתיקה והאורח לא העז לפתח בדברים, “האם הוא
מצליח בעבודתו?”

“אהה, מרני היקר,” אמר האורח מתוך
בת־צחוק נזעמה, “אני מוליך כל הזמן את המפוח,
ויש לי אפר עד בלי די. ואף קרטוב אחד של
זהב.”

דום קלוד העלה על פניו העויה של
קצר־רוח. “לא לזה נתכונתי עכשו, מרן יעקב
שרמולו, אלא למשפט שכבודו עורך לאותו
מכשף. דומני שכבודו אמר לי, כי האיש נקרא
בשם מרן צנן וכי הוא פקיד בלשכת המונים? ההודה
הנאשם שהתעסק בכשפים? וכבודו הצליח בחקירה
ודרישה?”

“לא הצלחתי, לצערי,” ענה מרן יעקב
ובת־צחוקו הנזעמה נצמדה שוב אל שפתיו; "לא זכינו
לראות בנחמה זו, בן־אדם זה הוא קשה כחלמיש; הוא
לא יודה באשמתו גם אם נצלה אותו באש. אנחנו
מצדנו עושים כל מה שביכלתנו כדי להוציא את
האמת לאור; סגפנו אותו עד כדי שבירת עצמות; לא
הנחנו מידינו אף תחבולה אחת, כפי שאומר אותו
לץ ששמו פלוטוס:



“Advorsum stimulos, laminas, crucesque, campedesque, Nervos, catenas,
carcers, numellas, pedicas, boias.126
ואולם מכל אלה יצאנו וידינו על
ראשינו; הרי זה בן־אדם נורא. הוא סכל את כל
תחבולותי.”

“ובביתו לא גליתם שום דבר חדש?”

“אדרבה,” אמר מרן יעקב והתחיל מחפש
בכיסו שעל מתניו. “גויל זה מצאנו. ועליו רשומות
כמה מלים סתומות. בינינו יש אחד המבין קצת
עברית, זהו מר פילף ליליה, עורך־דין למשפטים
פליליים, שעסק במשפט היהודים מרחוב
קנטרשטן שבברוסל.”

ותוך כדי כך פרש מרן יעקב גויל של
קלף. “יואל נא לתת לי את זה,” אמר הכמר. הוא תלה את
עיניו בקלף ואמר: “הרי זה בפעל ממש ענין של
כשפים, מרן יעקב! ‘אמן –
איתן!’ זהו השם המפרש שהרוחות משתמשים בו
בשעת אספות המכשפים. 'Per ipsum et cum ipso,
et in ipso127! לחש זה יש בו כח לסגר את השטן בגיהנם. ‘Hax, pax max’ – לחש זה לקוח מחכמת
הרפואה, משתמשים בו לרפא נשיכות של כלבים
שוטים. מרן יעקב! כבודו משמש מרשה מטעם המלך
בבית המשפט של הכנסיה: להוי ידוע לו, כי
גויל זה הוא שקוץ משומם!”

“אנו אומרים לנסות את האיש בסגופים
חדשים. ואף גם זה,” הוסיף מרן יעקב ושלח עוד הפעם
את ידו לתוך הכיס שעל מתניו, “מצאנו אצל מרק
צנן.”

זה היה כלי מסוג הכלים שהתגלגלו
בהמון על האח של דום קלוד. “אה!” אמר הכמר, “הרי זה
מצרף של אלכימאים!”

“אני מודה ומתודה,” אמר מרן יעקב
והצטחק כמי שמהסס ומתביש במקצת. “כי גם את
הכלי הזה נסיתי באש הכירה, ואולם גם כאן לא
הצלחתי, כשם שלא הצלחתי בכלי שלי.”



הכמר הביט אל הכלי בעינים בוחנות. “וכי מה חרת זה על המצרף? ‘Och! Och!’ − המלה המגרשת את
הפרעשים. אותו מרק צנן אינו אלא שוטה! חוששני
שכבודו לא יוציא מכור זה זהב! הכלי אינו ראוי
אלא לדבר אחד – שכבודו יחזיק אותו בקבה בימות
הקיץ.”

“וכיון שאנו עוסקים עכשו בשבושים,”
אמר המרשה של המלך, “לפיכך, כשנכנסתי,
בדקתי בדיקה יפה את חזית השער אשר למטה.
אשאל אפוא את אדוני הנכבד אם הוא סמוך ובטוח, כי
תחלתה של פרשת הבריאה היא מצירת על הצד
הפונה אל בית־החולים, וכי מרקור הוא אחד מתשעת
הפסילים הערמים, הנצבים על מסד הבנין של
נוטר־דם, והוא הפסל אשר כנפים לו בעקבות
רגליו?”

“כן הדבר,” ענה הכמר; “שהרי אוגוסטן
גיפו מעיד על כך: אני מתכון לאותו דקטור איטלקי
שהחזיק ברשותו בן־שדים אחד בעל זקן, והלז היה
מגלה לו את כל הסודות, ואפשר שנרד למטה ואני
אבאר את הכל במקום המעשה.”

“אני מודה לו, מרני היקר,” הגיד
שרמולו והשתחוה, “ואולם ראה זה שכחתי! אימתי
אצטרך לשים בבית־הכלא את המכשפה
הקטנה?”

“איזו מכשפה?”

“כונתי לאותה צוענית הידועה גם
לאדוני, זו הרוקדת יום יום לפני בית הכנסיה, אף
על פי שפקיד הבית אסר עליה את הדבר. לצוענית זו
עז שנכנס בה ‘דבוק’, והעז עושה כשפים
בקרניה, יודעת קרא וכתב ומבינה יפה בחשבון,
והרי די בזה לחיב את הצוענית מיתת בית־דין. הדבר
מנוי וגמור והמשפט יתחיל בקרוב. ואותה רקדנית
היא יצור נעים ונחמד, באמונה! עיניה השחורות יפות
מאין כמוהן! שתי אבני אדם מארץ מצרים! אימתי יש
להתחיל, לפי דעתו?”

פני הכמר החוירו כפני מת.

“עוד נעין בדבר,” מלמל בקול חנוק;
ולאחר רגע אסף את כחו ואמר: “יעסק לעת עתה
בענין מרק צנן.”

“אל ידאג לכך,” ענה שרמולו אגב
בת־צחוק. כשאחזר אצוה ויעלו אותו שוב על מטת
העור. אבל אין זה אלא בכור שטן: הוא הביא לידי
אפיסת הכחות גם את פירה טורטרו, והלז אגרופיו
הלא כבדים משלי. כפי שאומר פלוטוס שלנו:
Nudus vinctus, centum pondo es, quando pendes per pedes128 '
, – ועוד יש לנו סליל לשם סגוף! והוא
הטוב בין כל אמצעי הסגוף הנמצאים ברשותנו.
והלז יטעם את טעמו של הסליל."

דום קלוד היה כאחד שדעתו מפזרת מתוך עצבות. הוא הפנה את עצמו כנגד שרמולו.

“מרן פירה… חפצתי לומר, מרן יעקב, יוסף נא לטפל באותו מרק צנן.”

“ודאי שכך, דום קלוד. לבי לבי על
אותו מסכן! סופו יהיה כסופו של מומל. אבל מדוע
נואל ללכת אל משתה המכשפות? והוא הלא פקיד
בלשכת המונים וראוי היה לו לדעת מה שאומר החק
של קרל הגדול: Stryga vel masca129 ', ובנוגע לאותה פעוטה…
שמה של זו הוא אסמרלדה… אשהה את הדבר עד
שאקבל פקדה מפי אדוני. וזאת אבקש: בעת
שנעבר דרך השער יואיל אדוני לבאר לי מה
פרושו של אותו גנן המציר בפתח הכניסה של בית
הכנסיה, וכי אין זה הזורע הנזכר בספר
הברית?… אי, מרני, במה הוא מהרהר עכשו?…”

דום קלוד, שהיה שקוע בהרהורים, לא
הקשיב עוד לדברי בן־שיחתו. שרמולו, ששלח את
עיניו בעקבות מבטו של הכמר, ראה והנה זה
מתבונן שלא מדעת במטוה העכביש המכסה את
אשנב המגדל. אותו רגע בא ביעף זבוב אחד, שיצא
לקראת שמש אדר, השתער אל פני המטוה ונפל
בשבי. מדי התנודד המטוה הגיח העכביש האדיר
מתוך מחבואו, התנפל מתוך קפיצה אחת על הזבוב,
כפף את גופו של זה לשנים בין רגליו הקדמיות
ומחץ את ראש הזבוב בחרטמו הנתעב. “זבוב מסכן!”
קרא המרשה מטעם המלך בבית משפט הכנסיה,
והוא הרים את ידו כרוצה להציל את הזבוב. ואולם
הכמר, שהיה כאיש המתעורר פתאם משנתו, תפס
מתוך תנועת עוית את זרועו של האורח.

“מרן יעקב,” קרא הכמר, “יניח לו לגורל שיעשה את מלאכתו!”

המרשה הסב את פניו כמשתומם; דומה
היה לו כי זרועו נלחצה בצבת ברזל. עיני הכמר
היו להוטות ופרועות ונצמדו בלי נוע אל החבורה
הקטנה הכוללת את הזבוב ואת העכביש.

“אמנם כן!” הוסיף הכמר לדבר בקול הבא
ממעמקי הנפש, “הנה אנחנו רואים בעינינו את
סמל כל היש. הזבוב עף על כנפיו, שרוי בחדוה,
נשא לקראת חייו החדשים, הוא תר אחרי האביב, אחרי
האויר הצח ואחרי החפש: הרי כך הדבר! ואולם
כשהוא נופל לתוך מטוה התחרים המסכן – מיד בא
העכביש, העכביש הנורא! אבוי לך, רקדנית
מסכנה! אי לך, זבוב מסכן הנדון לכליה! מרן
יעקב, יעזב נא את אלה לנפשם! זוהי גזרת הגורל!..
אי לך, קלוד, שאתה העכביש. וגם בבחינת זבוב
אתה, קלוד!.. אתה נשאת ביעף לקראת המדע, לקראת
האור והשמש; נכסף נכספת אל האויר הצח, אל
הזהר הרב אשר לאמת בת הנצחים; ואולם
כשפרצת לבוא בפתח אשר משם בוקע אור
הסנורים ומשם יבואו אל עולם חדש, הוא עולם
הבהירות, ההכרה והידיעה, − והנה לא ראית, זבוב
שתום עינים, את קורי העכביש הדקים אשר הגורל
פרש בינך ובין האור; בעינים עצומות פרצת
לדרכך, אויל עלוב שכמותך, והנה מפרפר אתה
בין צפרני הברזל של הגורל וראשך מנפץ
וכנפיך מרסקות!.. מרן יעקב! מרן יעקב! אל יגע
בעכביש!”

“אני מבטיח את אדוני,” הפטיר שרמולו
מדי הביטו כמשתאה אל הכמר, “כי לא אגע לרעה
בעכביש. אבל ירפה נא מזרועי, מרני, בבקשה
ממנו! ידו לוחצת כמו צבת.”

הכמר נתן אזן קשבת לדברי איש
שיחתו. “אי לך, שכמותך!” הוסיף לדבר כשהוא
מביט בלי הרף אל האשנב. “וכי מדמה אתה שאלו
יכלת וקרעת את המטוה הנורא הזה בכנפיך,
כנפי יתוש, כי אז היית מגיע אל מקור האור? אללי!
כיצד היית חודר דרך קיר הזכוכית אשר במרחק־מה
מן המקום הזה, דרך המעצור השקוף, החיץ העשוי
גביש אשר קשה הוא מכל מתכת והוא חוצץ בין כל
חכמה אשר בעולם הזה ובין האמת? הה, נסכל כל
המדע אשר לאדם. כמה יודעי חכמה באים ביעף
ממרחקים ומנפצים את ראשם! כמה שיטות של
פילוסופיה נדחקות מתוך המיה שבערבוביה אל
החיץ השקוף הזה, חיץ הנצחים!”

הוא נשתתק. הרעיונות האלה, שעלו
לאחרונה במחו ושהיה בהם משום ודאות, השפיעו
עליו כעין מנוחה. ויעקב שרמולו השיב אותו בהחלט
אל המציאות, לאחר שפנה אליו בדברי שאלה: “הנה
כן, מרני היקר, אימתי יסיע לי בענין עשית
הזהב? נכסף נכספתי לדבר הזה.”

הכמר הרים את ראשו מתוך בת־צחוק
מפיקה מרירות. “מרן יעקב, יעין נא בספרו של
מיכאל פסלוס: “Dialogus de energia et operatione
daemonum130” דברים אלה, שאנחנו עוסקים בהם עכשו, אינם כשרים בתכלית.”

“אל ידבר בקול רם, מרני! אף אני חושש
לכך,” ענה שרמולו. אולם אדם כמוני מכרח לעסק קצת
באלכימיה, שכן איני אלא מרשה מטעם המלך
בבית המשפט של הכנסיה ומשכרתי לשנה רק
שלשים סלע בכסף טור. אפשר לדבר על כל אלה
בלחישה."

ברגע זה קלטה אזנו החרדה של שרמולו כעין מצמוץ חניכים הבא מירכתי האח.

“מה הקול הזה אשר אנכי שומע?”

זה היה הסטודנט, השוכב בדחק
ובשעמום, שמצא לבסוף במחבואו פרסת לחם נקשה
וחתיכת גבינה מעבשת וערך לעצמו בו במקום
סעדת בקר. רעבונו הגדול גרם לו שיהא ממצמץ
בשפתיו אגב כל לעיסה ולעיסה, ואושה זו היא
שהגיעה לאזני המרשה והטילה עליו פחד.

“אין זה אלא אחד מחתולי,” נחפז הכמר לענות, “הטורף עכברים בפנה.”

באור זה הרגיע את רוחו של שרמולו.

“אמנם כן, מרני,” השיב המרשה מתוך
בת־צחוק מפיקה יראת־כבוד, "כל חכמי הפילוסופיה
הגדולים היו נוהגים להחזיק בביתם חיה לשם
שעשועים. יזכר נא אדוני מה שאומר סרביוס:
“‘Nullus enim locus sine genio es’”[131'

והואיל ודום קלוד היה חושש שמא תארע
תקלה חדשה על ידי י’ן, לפיכך הזכיר לתלמידו
החשוב, כי יש להם עוד לסיר כמה פסילים שבחזית
השער; ושניהם יצאו מן התא בלוית אנחת־רוחה
מצד הסטודנט, זה שהתחיל מפחד בפעל ממש שמא
תטביע ברכו את חותמה בבשר הסנטר שלו.




ו. שבע אלות שנאמרו בראש חוצות


.“Te Deum laudamus132!” קרא מרן י’ן בצאתו
מחור מחבואו, הלך הלכו להם הינשופים השנים.
הו! אי! הקס! פקס! מקס! הפרעש! הכלבים השוטים!
לעזאזל, שבעתי את שיחתם של אלה! ראשי הומה
כמגדל פעמונים. וכתוספת לזה קבלתי גם גבינה
מעבשת! עכשו אצא לי החוצה, אשא אתי את ארנק
הכסף אשר בא לי מידי אחי הגדול ואסבא יין
כאות נפשי!"

הוא הציץ בחבה והשתוממות לתוך
הארנק היקר, התקין כהלכה את בגדיו, צחצח את
נעליו, נער את האפר מעל שרוליו, נתן את קולו
בשיר צפצוף, קפץ קפיצה באויר, סיר את התא כדי
לראות אם אין דבר שאפשר לקחתו בתורת צידה
לדרך, נטל מעל האח מלא חפניו קמעות עשויות
פניני זכוכית, מתוך כונה לתת אותן מתנה
לאיזבו לה־טירי, פתח אחרי כן בדחיפה את הדלת, −
זו שאחיו לא סגר אותה על מסגר, לאות חסד מצדו,
והוא, י’ן, השאיר אותה פתוחה, למזכרת תעלולים
אחרונה, – וירד בלול המדרגות כשהוא מקפץ
ומדלג כצפור. בעברו על פני המדרגות נתקל
במשהו שנרתע הצדה תוך רטון; הוא שער
בנפשו כי זה קוזימודו; השערה זו בדחה אותו כל
כך, שלא פסק מצחוק עד סוף המדרגות. וגם בצאתו
אל פני הככר היה נותן עוד את קולו בצחוק.

הוא רקע ברגלו לאחר שדרך שוב על
קרקע ישרה. “הה!” קרא י’ן, “מה טובה וכבודה את,
מרצפת של פריס! ארור יהיה סלם המדרגות העלול
להלאות גם את המלאכים שיעקב ראה בחלומו עולים
ויורדים בסלם השמים! מה המריצני לטפס ולעלות
בעמוד אבן זה הבוקע שחקים? לא טרחתי אלא כדי
שאתן לתוך כרסי גבינה מעבשת ואראה את מגדלי
פריס דרך אשנב של גג!”

הוא הרחיק ללכת כצעדים אחדים והבחין
בינשופים השנים, הלא המה דום קלוד ומרן
יעקב, שעמדו והתבוננו מתוך עיון רב באחת
מקבוצת הפסילים שעל יד שער הבית הגדול. הוא
נגש אליהם בחשאי ושמע את הכמר מדבר בלחש אל
שרמולו: "במצות גיליום מפריס נחקק באבן תכלת
זו צלמו של איוב. איוב משמש סמל לאבן החכמים,
זו אשר נגזר עליה לעבר דרך כל מיני צרופים
וסגופים למען תגיע לידי תכלית השלמות, כדבר
שכתב לולוס: “Sub conservatione formae specificae salva
anima133” 



“אין דבר זה נוגע לי כלל,” אמר י’ן
בלבו, “שהרי אנכי מחזיק עכשו בארנק
הכסף.”

ברגע זה הגיע לאזניו קול חזק ומצלצל
שהרעים בזו אחר זו כמה אלות נמרצות: “חי אלהים! –
חי המקום! – בשם בורא העולם! – נכון כנכון אלהים!
– בשם השטן! – חי נפש האפיפיור שברומא! – חזיז
ורעם!”

“בחיי נפשי נשבעתי,” קרא י’ן, כי
אין זה אלא ידידי פבוס, קצין הצבא, הוא ולא
אחר."

הכמר עמד ובאר למרשה המלך את ענין
הדרקון המכניס את זנבו לתוך מקוה מים ומעלה
עשן וראש של מלך – וברגע זה פגע באזנו השם
“פבוס”. דום קלוד נזדעזע, הפסיק באמצע, לתמהונו
הרב של שרמולו, הפנה את ראשו וראה את אחיו י’ן
העומד בפתח הבית של משפחת גונדלוריה ומדבר
אל קצין צבא חשוב. ואמנם זה היה שר האלף פבוס
לבית שטופר. הוא נשען בגבו אל קיר הבית אשר
לכלתו וקלל כעובד אלילים.

“באמונה! הנה שר האלף פבוס,” אמר י’ן
והושיט את ידו לקצין. “אדוני מקלל בתאות נפש
עצומה.”

“חזיז ורעם!” ענה שר האלף.

“חזיז ורעם גם על ראשך!” השיב
הסטודנט. “ואולם הגד לי, שר־אלף נחמד, מה גרם
למטר המליצות האלה?”

“סליחה ומחילה, ידידי י’ן,” קרא פבוס
בלחצו את יד הסטודנט, “קשה לעצר בסוס בורח.
ואני זה טבעי שאני פולט אלות דרך דהרה. הנה
יצאתי עכשו מבית טובים זה, וכשאני בא לשם פי
מלא תמיד אלות וקללות; הכרח לי להקיא אותן, שאם לא כן ישימו
מחנק לגרוני. שאול ואבדון!”

“היש את נפשך ללכת אתי לבית היין?”

הצעה זו הרגיעה את רוח הקצין.

“מה מאד חפצתי ללכת, אבל חסר כסף אנכי.”

“ולי יש כסף!”

“האמנם? הבה אראה את הדבר במו עיני!”

י’ן, כמי שנוח לחברו ומתרברב עליו
במקצת, הוציא את הארנק לעיני קצין הצבא. בין כה
וכה והכמר, שנסתלק מאצל שרמולו מכה
התמהון, נגש אל השנים והתחיל מתבונן בהם
ממרחק צעדים אחדים, בעוד שהללו לא שמו אליו לב
והיו מסתכלים מתוך עיון רב בארנק הכסף.

פבוס קרא: “אכן ראיתי ארנק כסף
בכיסך, י’ן, − למה הדבר דומה? לירח בתוך עביט
של מים. הוא נשקף משם, אבל איננו נמצא שם. מה
שרואים אינו אלא צלו. חי אלהים! אני מוכן להשבע,
כי הארנק מלא אבני חצץ!”

י’ן ענה בשלוה גמורה: “עוד מעט ותראה מה טיבם של אבני חצץ אלה שכיסי רצוף מהם.”

וי’ן, בלי להחמיץ אף רגע, נטל את הארנק
ושפך את מה שבתוכו על אחת מאבני השפה של
הרחוב. ואותה שעה היה מראה פניו כפני רומאי
העוסק בהצלת המולדת.

“אי שמים!” מלמל פבוס, “פרוטות,
קשיטות, גם גדולות וגם קטנות, אגורות, ששוין
כמחצית אגורה בכסף טור. אגורות שבכסף פריס.
ליארדים, ליארדים ממש!”

י’ן לא אבד כלום ממנוחתו והכרת
ערכו. ליארדים אחדים נתגלגלו לתוך הרפש;
הקצין, השרוי בהתלהבות, הרכין את עצמו כדי
להרימם מעל הארץ. י’ן לא נתן לו לכלות את
מעשהו.

“חדל מזה, הקצין פבוס לבית שטופר!”

פבוס מנה את הכסף ופנה אחרי כן מתוך חגיגיות אל י’ן:

“התדע ידע, אדוני, כי הסכום עולה
לעשרים ושלשה סולים בכסף פריס! ממי גזלת
אמש את הכסף ברחוב קוף־גיל?”

י’ן שרבב לאחור את ראשו המעטר
תלתלים צהבים ואמר מתוך גאוה, כשעיניו
עצומות למחצה:

זה בא לנו מאחינו, ואחינו הוא כמר ואיש חלש!"

“חזיז ורעם!” קרא פבוס, “אכן לזה יקרא איש נכבד!”

“עת לשתות,” אמר י’ן.

“לאן נלך?” שאל פבוס; “הנלך אל בית היין המכנה 'תפוחה של חוה'?”

“לא, קציני, כי אם אל ‘החכמה העתיקה’ נלך. כאן יש משחק מלים134, ואני מרגיש בטעמם של דברים כאלה.”



“אין לנו עסק עם משחק מלים, י’ן!
ב’תפוחה של חוה' היין משבח יותר, ומלבד זה
– ליד הדלת, באורה של חמה, גדלה שם גפן,
ומראה משמח את לבי בשעת השתיה.”

“יהי כך! נשימה פעמנו אל חוה ואל
תפוחה,” הגיד הסטודנט ושלב את זרועו בזרוע
פבוס. “ועוד זאת חפצתי לאמר לך, קציני החביב, לפני
רגע שמעתי מפיך את שם הרחוב קוף־גיל; עכשו
אוחזים לשון נקיה ואומרים: רחוב
קוף־ג’ורג'135.”



הידידים השנים שמו את פעמיהם לבית
היין המכנה “תפוחה של חוה”. למותר הוא לספר,
כי הללו אספו לפני לכתם את הכסף וכי הכמר
הלך אחריהם.

הכמר הלך אחריהם כשרוחו נזעמה
ורגשותיו הומים בקרבו. הזהו האיש המכנה בשם
“פבוס”, השם הארור שנקר במחו למן הזמן שהוא,
הכמר, נפגש עם גרנגואר? הוא לא ידע את הדבר;
מכל מקום זה היה אחד ששמו פבוס, ושם הקסמים
המריץ את הכמר שילך בחשאי בעקבות החברים
קלי הדעת ויקשיב תוך כדי כך לכל מה שהם
מדברים ויתבונן בעינים חרדות אל כל תנועותיהם.
יש להוסיף כי לא היה שום קשי בדבר לתפס את כל
השיחה שלהם, כיון שהם שוחחו ביניהם בקול רם
ולא השתדלו ביותר להעלים את סודותיהם מאזני
עוברים ושבים. הם שוחחו על דו־קרב, על בחורות, על
משתי יין וכל מיני תעלולים כאלה.

כשבאו לקצה רחוב מתעקם קלטה אזנם
קול רעש של תף בסקי, והקול בא לקראתם מקרן
זוית של רחוב סמוך. דום קלוד שמע מה שהקצין אמר
לחברו:

“לעזאזל! הבה נחישה את צעדינו!”

“מדוע ולמה, פבוס?”

“מפחד אני שמא תראני הצוענית.”

“איזו צוענית?”

“פעוטה זו המוליכה אחריה את העז.”

“זו שקוראים אותה אסמרלדה?”

“כן הדבר, י’ן. איני יכול לשמר
בזכרוני את השם המשנה הזה. הבה נחישה את
צעדינו. חוששני שהיא תכיר אותי. איני רוצה לדבר
עם נערה זו בראש חוצות.”

“וכי אתה מכיר את הנערה הזאת, פבוס?”

אותו רגע ראה הכמר והנה פבוס מגחך,
גוחן על אזנו של י’ן ולוחש לו לזה מלים אחדות;
ותכף לאחרי כן נתן פבוס את קולו בצחוק והניע את
ראשו כאיש המכיר את גבורות עצמו.

“הנכון הדבר?” שאל י’ן.

“חי נפשי!”

“הערב?”

“כן?”

“האם אתה בטוח שזו תבוא למקום הראיון?”

“וכי נסרחה חכמתו, י’ן? האפשר לפקפק בדבר?”

“קציני פבוס, אשריך שאתה לוכד לבבות!”

הכמר שמע את דברי השיחה הזאת
בשלמותם. שניו נקשו זו לזו: רטט ממש תקף את
כל גופו. הוא עצר את מהלכו לרגע אחד וסמך את
עצמו כאיש מכה שכרון על אחת מאבני השפה;
ותכף לאחרי זה חזר והלך אחרי שני הפוחזים
העליזים.

ברגע שהשיג אותם היו הללו עסוקים
בשיחה חדשה. הם נתנו את קולם בשיר פזמון
עתיק:








"חמסנים ינובו דשנים ורעננים,

ויוצאים לתליה הגנבים הקטנים?"











ז. כמר כעין רוח ערטילאית


בית היין המפרסם, המכנה “התפוח של
חוה”, נמצא ברבע האוניברסיטה, בקרן זוית שבין
רחוב דה־לה־רונדל ורחוב דה־לה־בטוניה. כלו שכן
באולם נמוך וגדול למדי שבקומה התחתונה,
ואותו אולם תקרתו היתה מקמרת וקשת הקמרון
האמצעית נשענה על עמוד עץ גדול שהיה צבוע כעין
הצהוב. במלא האולם עמדו שלחנות, על הקירות היו
תלוים בדי־בדיל נוצצים; כל היום מלא הבית המון
סובאים ועלמות; חלון זכוכית אחד נשקף אל פני
הרחוב, ליד הדלת עמדה גפן; מעל לדלת זו חרקה
טבלה של פח ועליה היתה מצירת דמות אשה
המחזיקה תפוח; הטבלה, שהחלידה מן הגשמים,
הסתובבה ברוח על מוט הברזל ששמש לה כן. נס
רוח זה, הנשקף על פני הרחוב, היה שלטו של בית
המרזח.

הלילה ירד על הארץ; הרחוב נתכסה
אפלה; בית המרזח, המואר באורים רבים, הבהיק
מרחוק כבית מפוח המאיר בחשכה. מן הבית נשמע
קול צחצוח כוסות, שאון סובאים על אלותיהם
ומריבותיהם, וכל ההמלה הזאת חדרה דרך החלון
אשר שמשותיו היו מנפצות. מבעד לאד, שזרם מן
האולם המחמם וכסה את מרפסת הזכוכית, אפשר היה
לראות את האנשים המסתובבים בערבוביה, מזמן
לזמן פרצה החוצה תרועת צחוק. העוברים ושבים,
ההולכים לעסקיהם, חלפו בחפזון על פני החלון
הזה ולא הפנו את מבטיהם להציץ לתוך הבית. רק יש
שאחד הנערים, עול ימים ולבוש קרעים, התרומם על
בהונות רגליו, שרבב את עצמו עד לחלון המרפסת
והכריז לתוך בית המרזח את קריאת הלצון הידועה,
שהיו מטילים אותה בימים ההם כנגד השכורים:
“עלה, סובא, סובא, סובא!”

אותה שעה היה איש אחד מתהלך
בתמידות הנה ושוב לפני בית המרזח, הציץ מזמן
לזמן לתוך הבית והלך וחזר אל מקומו כאותו איש
צבא הסובב את מקום המשמר. האיש כסה במעילו על
פניו. את מעילו קנה זה עכשו אצל התגר המתגורר
ליד בית המרזח, ודאי כדי להגן על גופו מפני
הקרירות של ערבי מרץ, ואולי גם כדי לכסות על
מלבושו העליון. מזמן לזמן עמד שוהה לפני
החלון ושמשותיו המחספסות: הוא הטה אזנו
לשמוע, הציץ פנימה ורקע ברגלו.

סוף סוף נפתחה דלתו של בית המרזח.
האיש לא המתין, כנראה, אלא למארע זה. מן הבית
יצאו שנים סובאים. רצועת האור, שחדרה דרך הדלת
הפתוחה, הטילה אדמומית בפניהם הנסוכים חדוה.
האיש לבוש המעיל נתכנס לתוך שער של בית אשר
מעבר הרחוב השני והתקין לו שם מארב.

“חזיז ורעם!” קרא אחד משני הסובאים,
“עוד מעט והגיעה השעה השביעית. למועד זה יעדתי
את הראיון.”

“הלא אמרתי למר,” פתח השני ולשונו
התנהלה בפיו בכבדות, “כי אינני מתגורר ברחוב
דה־מובז־פרול, indignus, qui inter mala verba habitat136
– מעוני נמצא ברחוב י’ן פן־מולה, in vico Johannis־Pain־Mollet
– ואם יכחיש את זה סמן שאינו אלא
מקרין קרנים. כל אחד יודע, כי מי שרוכב על דב
קונה לו אמץ־לב לכל ימי חייו; ומר הפנה את חטמו
לצד התאוות, דגמת יעקב הקדוש של
בית־החולים.”

“ידידי י’ן, אתה שתית לשכרה.” אמר חברו.

זה שדבר קדם ענה מתוך פיק ברכים:
“רואה אני כי אתה מכריז ומודיע את זה מתוך הנאה;
אבל כבר נמנו וגמרו, כי בני אפלטון היו דומים
לפני כלב ציד.”

הקורא כבר הכיר בודאי, כי אלה הם
שני ידידינו מאז, הקצין והסטודנט. ודאי שהכיר
אותם גם האלמוני שהלך אחריהם כאורב; שכן צעד
לאטו בעקבותיו הנפתלות של פבוס, זה שהיה
גדול מחברו בשתיה והלוכו לא נפגם עכשו אלא
לרגלי הסטודנט השכור. האלמוני לבוש המעיל
הטה אזן קשבת לשיחת השנים ושמע היטב את כל
הדברים שהללו החליפו ביניהם:

“לכל הרוחות, השתדל נא ללכת קוממיות,
אדוני המסמך לדקטוריה; הרי ידוע לך, אדוני,
שאני מכרח ללכת לדרכי. השעון משמיע כרגע את
השעה השביעית. לשעה זו קבעתי לי ראיון עם
בת־חוה אחת.”

“הרפה ממני, אדוני, ראה בקשתיך!
אני רואה כוכבים ואני רואה כידונים מבריקים.
דמיתיך, מר, לארמון דמף־מרטן שהתפקע מתוך
צחוק.”

“נשבעתי ביבלותיה של הסבתא
שלי, י’ן, כי אתה מתמיד יותר מדי בפטפוטיך.
ועוד דבר חפצתי להגיד לך, י’ן, הנשאר לך עוד
קצת כסף בכיס.”



“אדוני הרקטור, אין בזה משום שגיאה: בית המטבחים הקטן, parva boucheria.”
“י’ן, ידידי מר י’ן! הלא ידוע לך, כי יעד
יעדתי לאותה פעוטה מקום ראיון בקצה הגשר של
מיכאל הקדוש, וכי לא אוכל להוליך אותה אלא לבית
הסרסרות פלורדל, זו המתגוררת ליד הגשר, ואת
שכר החדר אצטרך לשלם במזמן. קבצנית זקנה
זו, המעטרת זקן, לא תתן לי את החדר בהקפה. י’ן!
עשה נא את בקשתי! היתכן שהוצאנו לשתיה את כל
הכסף שבא מידי אותו כמר? וכי לא שרדה אף אגורה
אחת בכסף פריס?”

“מי שמכיר ויודע כי לא הוציא את
שאר־זמנו לבטלה, קונה לו תבלין־סעדה משבח
וטוב בטעמו!”

“השד והשבר! יקח השד את כל פטפוט
ההבל הזה! ענה ואמר, י”ן מארץ השדים, היש לך עוד
קצת כסף בארנק? בשם אלהים, תן לי מן הכסף הזה!
ואם לאו – אבדק את כל כיסיך, ואם גם אראה אותך,
אדוני, מצרע כאיוב ומכה שחין כקיסר
בשעתו."

“אדוני, הרחוב גליש הוא רחוב הגובל
בקצהו האחד אל רחוב דה־לה־וררי ובקצהו השני –
אל רחוב דה־לה־טיקסרנדרי.”

“כן הדבר, ודאי שכן! ידידי הטוב מר
י’ן, ידידי המסכן, כזה הוא רחוב גליש, אין כל
ספק בדבר. ואולם, בשם אלהים, התפכח נא עד כדי
צלילות הדעת! זקוק אני רק לסו אחד בכסף פריס,
בגלל הראיון שקבעתי לי לשעה השביעית.”

"יהי שקט מסביב! הטו אזן לפזמון:








בבוא יום ואת החתול יאכלו עכברים –

את כסאו ד’אראס המלך אז ירים.

ומצולת הים – מה עמקה המצולה –

אם למועד סן־י’ן יכס קרח את כלה, –

אז יצאו בני אראס ללכת בדרך

העולה מעירם – ודרכו בקרח."





“אי לך בכור שטן שכמותך, הלואי
ויחולו עליך כל פיד וכל שבר, עליך ועל מעי
אמך!” קרא פבוס; הוא הדף מעל פניו את הסטודנט
הלום השכרון, וזה נרתע כנגד הקיר וצנח לבסוף
באין אונים למרצפת הרחוב הקימת מימי פיליף
אוגוסט. מתוך שאר רחמי־אח, המצוים תמיד בלבו
של כל שכור, נשא פבוס את רגלו וגלגל את ידידו
י’ן עד למקום משכב, אחד ממשכבי העני אשר
ההשגחה הציעה אותם ליד כל אבני השפה שבפריס
ואשר העשירים מכנים אותם מתוך בוז בשם “ערמות
אשפה”. הקצין הטיל את ראשו של י’ן על ערמה תלולה
של קלחי כרוב, ומיד התחיל הסטודנט משמיע קול
נחרה נאדרה, ואולם בלבו של הקצין להטה עדין
שארית חמה. “לא אכפת לי אם אפילו יקחך כאן
השד!” קרא פבוס אל הסטודנט הנרדם, והלך לו
לדרכו.

האלמוני לבוש המעיל, שעמד מללכת
אחרי הקצין, שהה רגע אחד ליד הסטודנט הישן,
כאלו לא ידע להחליט דבר; אחרי כן הוציא אנחה
מלבו וחזר ללכת אחרי הקצין.

נעשה גם אנחנו כמו שעשו אלה
ונפקיר את הסטודנט הנרדם לרחמי שמים, ואם
הדבר טוב בעיני הקורא נלך גם אנחנו בעקבות
השנים.

לאחר שהקצין פבוס פנה לרחוב
סנט־אנדרה דז־ארק הבחין בדבר, כי מי־שהוא הולך
בעקבותיו. הוא הסב במקרה את ראשו הצדה, ותוך
כדי כך ראה דמות של אדם המתחמקת והולכת לצדי
הבתים בדרך אשר הוא הולך. הוא עמד מלכת, ואז
עמדה גם זו מלכת; הוא חזר והלך לדרכו, וגם
הדמות עשתה כמוהו. דבר זה לא גרם לו דאגה יתרה.
“מילא!” אמר הקצין אל נפשו, “הלא כיסי ריק ואין בו
אף פרוטה אחת!” ליד בית המדרש אוטון פסק מלכת.
לפנים בלה כאן זמן קצר ו“עשה חיל בלמודים” –
כפי שקרא לזה בלשונו; ומתוך תאות התעלולים
המצויה אצל תלמידים, זו שדבקה בו גם לאחר צאתו
מבית האולפנא, לא היה הקצין עובר ליד אותו הבית
בלי שיפגע בפסלו של החשמן פטר ברטרנד
וינבל אותו במעשה אשר עליו יקונן פריאפוס
בשיר ההתול של הורציוס: Olim truncus eram
ficulnus137“” הוא נהג לעשות את מעשהו
בהתלהבות מרבה, עד שהכתבת על גבי הפסל –
“Eduensis episcopus138” – היתה
מטשטשת לגמרי. הוא עשה אפוא כמנהגו ועמד
לפני הפסל. הרחוב היה ריק מאדם. ואותו רגע,
כששב ורכס את שרוכיו וחטמו נטה כלפי מעלה,
הבחין בצל המתקרב אליו בצעדי חרש, וראה כי זה
עטוף במעיל ובמצנפת. ומשנגש הצל סמוך אליו –
עמד מלכת וקפא במקומו דגמת הפסל של החשמן
ברטרנד. הצל תלה בפבוס עינים קופאות המלאות
אש חרדה, כאש הלוהטת לילה באישון העין של
החתול.

הקצין היה עז לב, ואלו נקרה לפניו
שודד ואלה בידו – לא היה בא לידי פחד. ואולם
דמות זו – פסל מהלך, אדם שהפך אבן – הטילה עליו
אימה גדולה. בימים ההם פשטו בין הבריות
ספורים שונים על דבר רוח ערטילאית של נזיר אחד
המשוטטת בלילות בחוצות פריס, – והנה הדם של
הספורים האלה צף ועלה עכשו בזכרונו של הקצין.
רגעים אחדים שהה במקומו כתוהה, לבסוף הפסיק את
השתיקה ונתן קולו בצחוק מעשה:

“ישמע נא, מר, אם השערתי נכונה וכבודו
הוא שודד, אז הוא עתיד להוציא מידי לא יותר מאשר
האנפה מוציאה מקליפת האגוז. ידידי, אני בן
למשפחה שירדה מנכסיה. מוטב שילך למקום אחר
בשכנות. בתא התפילה שעל יד בית המדרש
שמורים גזרי עץ ששרדו באמת מצלב המשיח,
והללו טמונים בארגז של כסף.”

הצל שלח את ידו מתחת למעילו וזו
נצמדה לזרוע פבוס בכח של צפרן הנשר. ותוך
כדי כך פתח הצל ואמר:

“הקצין פבוס לבית שטופר!”

“בשם השטן!” קרא פבוס, “הרי הוא יודע מי אני!”

“ולא רק את שמו בלבד אני מכיר,” הוסיף
האלמוני לבוש המעיל לדבר וקולו היה כקול עולה
מקבר. “הערב יש לו ראיון.”

“כן,” ענה פבוס מתוך תמהון.

“בשעה השביעית.”

“בעוד רבע שעה.”

“בביתה של פלורדל.”

“כן הדבר.”

“אצל הסרסרית המתגוררת ליד גשר מיכאל הקדוש.”

“המלאך מיכאל, כמו שכתוב בתפילה.”

“פושע!” מלמל האלמוני, “הוא ילך שמה עם אשה!”



Confiteor“139”



“ואשה זו היא…”

“אסמרלדה.” אמר פבוס בקול ער. קלות דעתו שבה אליו לאט לאט במלואה.

לשמע השם הזה התחיל האלמוני לוחץ את זרועו של פבוס מתוך חמה שפוכה.

“הקצין פבוס לבית שטופר – אתה מדבר שקר!”

אלו ראה מי־שהוא באותו רגע כיצד
נשתלהבו פני הקצין מקצף, כיצד זה נרתע לאחור
בכח רב כל כך, שנשתחרר מן היד האוחזת אותו
כמו צבת; אלו ראה מי־שהוא את תנועת הגאוה של
היד הנשלחת אל הפגיון ואת הבעת הקצף,
שנסתמנה לעמת הבעת הקפאון של האלמוני
לבוש המעיל, – אלו ראה מי־שהוא את כל אלה, היה
מזדעזע מאימה. המחזה היה דומה במקצת למחזה
הקרב שבין דון י’ואן והפסל.

“בשם אלהים והשטן!” צעק הקצין.
“אנשי בית שטופר אינם רגילים לשמע מלה כעין זו!
התהין לחזר על הדברים שהוצאת מפיך?”

“אתה מדבר שקר!” אמר הצל מתוך מנוחה גמורה.

הקצין חרק שנים. אותו רגע שכח לגמרי
את הנזיר המתהלך כצל ואת כל האמונות התפלות
הכרוכות בענין זה. עיניו לא ראו אלא בן־אדם
ואזניו לא שמעו אלא דבר עלבון. “הו! הרי לך
התחלה יפה!” קרא הקצין בקול חנוק מכעס. תוך כדי
כך שלף את פגיונו ואמר מתוך רעדה (שהרי
הקצף, דגמת הפחד, מביא את האדם לידי רעדה):

“גש הנה, בלי שהות! אחת־שתים!
לפגיונות! שלוף את פגיונך! לא אשקט עד שאשפך
את דמך אל האבנים האלה!”

ואולם האיש הנצב לקראתו לא נע ולא זע.
וכשראה זה והנה מתנגדו מוכן לקרב ומלא חמה עד
כדי להתפקע – פתח את פיו לדבר ואמר בקול
מביע מרירות:

“הקצין פבוס, אתה תאחר את מועד הראיון.”

אנשים מסוגו של פבוס התרגשותם
העזה דומה למרק־חלב, זה שטפה אחת של מים קרים
די בה להפיג את רתיחתו. המלים הפשוטות,
שיצאו מפי האלמוני, גרמו לו לקצין שיוריד את
הפגיון הנטוי בידו.

“אישי הקצין,” הוסיף האיש לדבר, מחר או
מחרתים, בעוד חדש או לאחר עשר שנים – תמצאני
נכון להתראות אתך פנים ולתקע את חרבי בלבך;
ואולם עכשו אין לך אלא ללכת למקום הראיון."

“נכון הדבר,” אמר פבוס כמי שרוצה
לתרץ דבר בעיני עצמו, “שתי עלילות נאות
נזדמנו לי בבת־אחת, דו־קרב ונערה המחכה לי
במקום נועד; עכשו מה טעם שאבטל את האחת מפני
השניה, בזמן שאני יכל לצאת את חובת
שתיהן.”

והוא השיב את הפגיון לתוך הנדן.

“לך למקום הראיון,” אמר האלמוני שנית.

“אדוני,” ענה פבוס מתוך מבוכה קלה,
“אני מודה לך על נמוסך הטוב. מכל מקום להוי ידוע
לך, כי למחר אנו עומדים להתראות פנים ולהלחם זה
בזה עד שפך דם. ותודתי נתונה לך על אשר
הרשיתני לבלות בנעימים עוד שעה קלה אחת.
מתחילה אמנם קויתי, כי יעלה בידי למגר אותך
ארצה וגם אספיק לבוא בעוד מועד אל היפה, בפרט
שמנהג הוא בידי יודעי חן לכפות על הנשים שעה
קלה של המתנה. אבל כבודו נראה לי בעל־ריב נמרץ,
ומוטב לדחות את המערכה למחר. הנני הולך אפוא
לקים את הראיון; זה, כפי שידוע לאדוני, נקבע
להיות בשעה השביעית.” תוך כדי כך התחיל פבוס
מתגרד מאחורי אזנו. “הו, לעזאזל! דבר אחד נשכח
מלבי! אין לי אף סו אחד כדי לשלם את מחיר הדירה
בעלית הגג, ואותה קבצנית זקנה תדרש את הכסף
במקדם. זו אינה מקיפה לי.”

“קח קצת כסף להוצאות.”

פבוס הרגיש, כי ידו הקרה של
האלמוני הניחה לתוך כף ידו מטבע גדולה של
כסף. והוא לא כבש את יצרו, אלא לקח את הכסף
ולחץ את יד הנותן.

“באלהים נשבעתי!” קרא פבוס, “כי לב טוב לאדוני!”

“דבר אחד אני דורש מאדוני,” אמר האיש
הזר. “תוכיח לי כי בכל מה שאמרתי לא היה שמץ
אמת וכי דבריך הם נכונים. תחביא אותי באיזו פנה
שהיא, כדי שאוכל לראות בעיני אם בת זוגך היא
אותה האשה שקראת קדם בשמה.”

“הוי!” ענה פבוס, “אין אני מתנגד לכך
כל עקר. אנו יכולים להשתמש בתא של מרתה
הקדושה; דרך האשנב שבאותו חדר תוכל, אדוני,
להביט כאות נפשך.”

“נלך אפוא,” השיב הצל.

“הנני לשרתך, אדוני,” אמר הקצין.
“אפשר שאדוני הוא השטן בכבודו ובעצמו; אבל
הערב נהיה ידידים טובים, מחר אשלם לך את כל מה
שחבתי לך בכסף ובפגיון.”

ושניהם החישו את צעדיהם והלכו
לדרכם. כעבר רגעים אחדים בשרה להם המית הנהר,
כי הם נמצאים על פני גשר מיכאל הקדוש, זה הגשר
שבימים ההם היה מכסה בתים.

“מתחלה אכניס אותך למקום המחבואים
שלי,” אמר פבוס לבן־לויתו, “אחרי כן אלך ואביא
את היפה שלי המחכה לי על יד שטלה־קטנה.”

בן־לויתו לא השיב דבר; מדי לכתם יחד
איש ליד רעהו לא השמיע האלמוני אף מלה אחת. פבוס
עמד מלכת ליד דלת נמוכה אחת ודפק עליה בחזקה;
בחרכי הדלת הופיע קו־אור.

“מי שם?” קרא קול צורח.

“בשם אלהים! בשם המקום! בשם מי שאמר והיה העולם!” ענה הקצין.

מיד נפתחה הדלת ולעיני הבאים נגלו
אשה זקנה ומנורה עתיקה שהיו מרעידות שתיהן
גם יחד. הזקנה היתה שחוחה מאד, לבושה בלויי
סחבות, והרעידה את ראשה המעטף במטפחת
שנוצצו בו שתי עינים קטנות. כלה היתה זרועה
קמטים – למן ידיה ועד פניה וערפה; שפתיה היו
מפשלות מאחרי חניכיה ומסביב לפיה גדלו ציציות
שער לבנות ושוו עליה מראה חתולה בעלת שפם.
בדירה הקטנה שרר חרבן כמו בגוף הזקנה;
הקירות לא היו מכסים אלא בטיח בלבד, קורות
התקרה השחירו, הקמין הפך מעי מפלה, קורי
עכביש מלאו כל פנה; באמצע עמדו כמה שלחנות
מתמוטטים וכסאות שבורים, באפר ישב ילד מזהם,
ובירכתי החדר ראתה העין כבש או, נכון מזה,
סלם עץ שהוליך עד לדלת שבתקרה. משנכנסו
השנים אל החדר משך האלמוני, בן־לויתו של
פבוס, את מעילו עד למרום עיניו. ואולם הקצין שפיו
לא פסק מפלט אלות, נחפז “להעלות אור בדינר
הכסף”, כפי שאומר רניה הנפלא שלנו. “החדר של
מרתה הקדושה.” הכריז הקצין.

הזקנה כנתה אותו בשם “אדון נעלה”
והטמינה את דינר הכסף באחת המגרות. לידה
נתגלגלה עכשו המטבע שפבוס קבל מידי
האלמוני לבוש המעיל. אותו רגע כשהזקנה הסבה
את פניה, קם הילד ארך השערות ולבוש הקרעים
מעל האפר, נגש אל המגרה, הוציא את הדינר והניח
במקומו עלה יבש שקטף מעל חבילת הזרדים.

הזקנה רמזה לשני האורחים, המכנים
בפיה בשם אצילים, שילכו אחריה, ועלתה ראשונה
בסלם. משהגיעה לקומה העליונה הציגה את
המנורה על גבי תבה, ופבוס, כאורח רגיל בבית
הזה, פתח את הדלת הפונה אל חדר אפל. “יכנס הנה,
ידידי,” אמר פבוס אל בן־לויתו. האלמוני צית בלי
השמיע מלה; הדלת נסגרה שוב על מסגר; הוא שמע
בהסיע הקצין את הבריח על פני הדלת וברדתו
תוך כדי רגע מעל הסלם יחד עם הזקנה. האור
נעלם.




ח. יש תועלת בחלונות הנשקפים על פני הנהר


קלוד פרולו (שהרי אנו מניחים מראש כי
הקורא הוא נבון־דבר יותר מאשר פבוס ולא ראה
במשך כל המארע שום נזיר ערטילאי, אלא את הכמר
בלבד), קלוד פרולו גשש רגע אחד כה וכה במחבואו
האפל, אשר הקצין סגרו עליו מבחוץ. זאת היתה אחת
מאותן הפנות הנדחות שהבנאים מיחדים פעמים
בין הקיר והגג. אלו העבירו קו מאנך באמצע
מאורה זו, כפי שפבוס כנה אותה לנכון, היה יוצא
כעין משלש. יש להוסיף, כי בחדר לא היה שום חלון
או אשנב, ומפני שפוע הגג אי־אפשר היה לעמד
שם קוממיות. קלוד ישב אפוא על הארץ ונתכנס
לתוך אבק ושפך של גפס; ראשו להט, ידיו גששו
מסביב על פני הרצפה ומצאו שבר של זכוכית; הוא
הצמיד את זה אל מצחו, והונח לו מעט.

מה נתרחש ברגע הלז בנפשו הקודרת
של הכמר? רק הוא לבדו ואלהים ידעו את הדבר הזה.
לפי איזו שלשלת אימה נקבעו עכשו במחו
אסמרלדה ופבוס ויעקב שרמולו ואחיו הצעיר,
אשר אהבו אהבת נפש ואשר השאירו על רבצו בחוץ,
וגלימת הכהנה שלו ואולי גם שמו הטוב, העתיד
להקבר בין כתלי דירתה של מרת פלורדל, − בקצור,
כל המחזות וכל המארעות אשר נתרגשו ובאו
עליו? אבל דבר אחד ברור, כי כל אלה התאחדו
במחו לחטיבה אחת נוראה.

הוא שהה מתוך המתנה כרבע שעה; וזמן
זה ארך לו כמאה שנה. פתאם קלטה אזנו קול חריקה
מעל מדרגות העץ; מי־שהוא עלה למעלה. הדלת
שבתקרה נפתחה שוב; הופיעה קרן־אור. בדלת
המתלעת של חדרו היה סדק אחד רחב למדי; הוא
הצמיד אל סדק זה את פניו. וכך היה יכל לראות מה
שנעשה בחדר השני. בראשונה עלתה מתוך הדלת
הזקנה הדומה בפניה לחתול ונשאה בידה מנורה,
אחרי כן פבוס, שהיה מסלסל בשפמו, ואחרי כן עוד
דמות שלישית: אסמרלדה, היצור היפה והנחמד.
הכמר דמה לראות בעיניו דמות מזהירה עולה מן
הארץ. רעדה אחזתו, עננה כסתה על עיניו, הדם הלם
בעורקיו, מסביב לו המה הכל והסתובב כמו במחול;
הוא חדל לראות ולשמע.

כשהתעורר מעלפונו לא היו בחדר
הסמוך אלא פבוס ואסמרלדה לבדם; הם ישבו על
ארגז העץ ליד המנורה, זו שאורה המרעיד הרקיד
לעיני הכמר את שתי הדמיות הצעירות האלה ואת
המטה העלובה שעמדה בירכתי החדר.

סמוך למטה נראה חלון, שזגוגיותיו
המחספסות היו שבורות ודומות למטוה עכביש
שרסק בגשם; דרך הפרצים העגלים
שבזגוגיות נשקפה פנת רקיע ונראה הירח הנח
על כר של עננים רכים.

הנערה הסמיקה מבושה, היתה כלה
נבהלה ואחוזת רעדה. עפעפיה הארכים והמורדים
הצלו על לחייה ארגמן. הקצין, אשר הנערה לא
העזה להרים אליו את עיניה, הבהיק כלו מחשק. והיא,
השרויה במבוכה, הוליכה ברב חן את קצה אצבעה על
פני הספסל והתותה ללא כונה כל מיני קוים,
כשעיניה מורדות ומביטות אל אצבעותיה. כף רגלה
לא נראתה לעין; העז הקטנה הניחה על זו את גופה.
הקצין היה לבוש לתפארת: מסביב לצוארו ולפרקי
הידים עטה מתפחים עשוים רקמת זהב – הללו
נחשבו בימים ההם למעשה קשוט יוצא מן
הכלל.

רק בעמל רב קלט דום קלוד את חלופי
הדברים שבין בני הזוג, כיון שהדם רתח והלם
ברקתו.

(יש משהו החוזר יום יום בכל שיחות
הפה של הנאהבים. אין כאן אלא אמירה אחת: “אני
אוהב אותך – אני אוהבת אותך,” – ונעים צלצול זה יש
שהוא נשמע כריק ותפל לאזן אדם המקשיב ללא
ענין; ואולם קלוד לא היה מקשיב בחסר ענין.)

“הו!” אמרה הנערה הצעירה בלי שהרימה
את עיניה, “אל תבוז לי, אדוני פבוס. לבי אומר לי,
כי עשיתי מעשה לא מהגן.”

“היתאר הדבר כי אני אבוז לך, ילדתי
היפה!” השיב הקצין מתוך יתרון נמוס שכלו
הדרת חן. “חי אלהים! האנכי אבוז לך? על מה
ומדוע?”

“בגלל אשר הלכתי אחריך, אדוני.”

“אם כך הדבר, יפתי, אנחנו שונים מאד
בדעותינו. לבי עלול לרחש לך לא בוז, כי אם
שנאה.”

הנערה הצעירה הביטה אליו כנבהלה: “שנאה? וכי מה האון אשר פעלתי?”

“בגלל אשר לא נעתרת לי אלא אחרי הפצרות רבות.”

“אבוי לי!” קראה הנערה. “אני חללתי את
נדרי. עכשו אין לי תקוה עוד למצא את הורי.. פג
כחה של הקמע. אבל מה בכך? וכי זקוקה אני עכשו
לאב או לאם?”

ובדברה את הדברים האלה תלתה בפני
הקצין את עיניה הגדולות והשחורות שרטבו מגיל
ומרך.

“יקחני השד אם הבינותי שמץ דבר מכל אשר דברת!” קרא הקצין.

אסמרלדה התאפקה מדבר דבר, וכעבר
רגע נטפה דמעה מתוך עינה, אנחה יצאה מבין
שפתיה, והיא השמיעה: “הו, אדוני הנעלה, אני אוהבת
אותך.”

מסביבה נדף כעין ריח של טהרה, על
דמותה התעלם קסם של תם – והקצין היושב על ידה
לא חש את עצמו בנעימות. ואולם המלים ששמע מפי
הנערה עודדו את רוחו. “את אוהבת אותי!” אמר הקצין
מתוך תשוקה עזה והניח את ידו מסביב לגזרת
הנערה. הוא לא חכה אלא להזדמנות זו.
הכמר ראה את המחזה ובחן בקצה אצבעו את חד הפגיון הטמון בחיקו.

“אדוני פבוס,” הוסיפה הצוענית לדבר
והסירה בלאט את יד הקצין הלוחצת את חגורתה,
“הנך טוב ונדיב ויפה תאר; אתה הצלת את נפשי,
ואני רק נערה מסכנה שגדלה בין הצוענים. לפנים
הייתי הוזה על קצין צבא שיבא ויציל את חיי. עוד
לפני שהכרתיך ראיתי אותך בחלומי, פבוס שלי;
האיש אשר ראיתי בחלומי לבש מדים יפים כמדיך,
מראהו הפיק גאוה ולמתניו ראיתי פגיון; שמך,
אדוני, הוא פבוס, וזה שם יפה; אהבתי את שמך,
אהבתי את הפגיון אשר אתה חוגר. שלף את
פגיונך, אדוני, ואביטה בו במו עיני.”

“הרי לך, ילדתי,” אמר הקצין והוציא את פגיונו מתוך הנדן.

הצוענית התבוננה בנצב ובלהב,
נסתכלה ברב חן אל חתימת השם החרותה בפלדה,
אצלה נשיקה לפגיון ונשאה אליו את אמריה: “אתה
הפגיון אשר לגבור. אני אוהבת את הקצין
שלי.”

פבוס השתמש בהזדמנות זו ככל אשר
יכל, ונשק לה לצוענית על גב ערפה הנחמד שהיה
נטוי ברגע זה. הנערה הסמיקה מתוך כך כדבדבן
ונרתעה ממקומה.

הכמר חרק על כך שניו במאורתו האפלה.

“אדוני פבוס”, פתחה הצוענית, “הרשני
נא ואדבר אליך את דברי. הואילה נא להתהלך לפני
כמעט הנה ושוב, למען אראך במלא קומתך ואשמע
את קול דרבנותיך המצלצלים. מה יפה אתה!”

הקצין התרומם ממקומו כדי לעשות
נחת־רוח לנערה, ואותו רגע מלמל כנגדה מתוך
בת־צחוק של הנאה: “כילדה קטנה את בעיני! ואולם
הואיל והגענו לכך, חביבתי, הגידי לי אם ראית אותי
במדי הפאר שאני לובש בשעת התהלוכות של
הצבא?”

“חבל מאד שלא ראיתיך בכך.”

“המדים הללו אין כמוהם ליפי.”

פבוס חזר וישב על ידה, ואולם הפעם נתקרב הרבה יותר מאשר קדם.

“שמעי ואגידה לך, ילדתי המתוקה…”

הצוענית טפחה פעם ושתים בידה
הנחמדה על פי הקצין, ותנועה זו הבליטה ביתר
שאת את טבע הילדות שלה – על רוח התעלולים
המפעם אותה, על חנה וחדותה.

“לא, לא! לא אתן לך לכלות את דבריך. האהבת אותי? אמר לי אם אהבת אותי.”

“היש עוד לשאל אם אהבתי אותך, כרוב
חיי?” קרא הקצין וכרע לפניה על ברכיו כריעה
למחצה. “גופי, דמי, נפשי – כלם הם ברשותך. אני
אוהב אותך, רק אותך לבד אהבתי בכל ימי
חיי.”

אמירת אהבה זו היתה שגורה כל כך על
שפתי הקצין, שהוא פלט אותה עכשו בנשימה אחת
ולא הטיל בה אף שבוש אחד. בשמע הצוענית את
ודוי האהבה הזה, הסוער בסערת החשק, הרימה את
עיניה אל התקרה המזהמה, שהיתה פרושה כאן
במקום שמים, ושלחה מבט שכלו אשר שמימי.
“הו,” מלמלה הנערה בלחש, “מה טוב למות ברגע
זה!”

פבוס השתמש ב“רגע זה” ולקח בגזלה
נשיקה מאת היפה, ונשיקה זו גרמה שוב ענויים
לכמר הרובץ בפנתו.

“למות?!” קרא הקצין, “על מה תדברי כן,
כרובי הנחמד? שעה זו לא נוצרה אלא לשם חיים,
ביפיטר נשבעתי ובכל קדושיו! למות בשעה
שאתה עומד לטעם מן המתוק המתוק הזה! אין זה אלא
שחוק מביש, נשבעתי בשם כל פרי הבשן!…
ודאי שדברת דברי משל… שמעי ואגידה לך,
סימילר יקירתי… אסמרנדה… סליחה ומחילה, יש
לך שם לועז ומוזר כל כך שאיני יכל להעלות אותו
בזכרוני. סבך הוא לרגלי, ואני נאחז בו מדי פעם
בפעם.”

“רבונו של עולם,” אמרה הנערה
המסכנה, “חשבתי ששמי הוא נאה בגלל היותו
יקר מציאות! עכשו שהוא מאוס עליך הייתי רוצה
שיקראו לי בשם גוטון.”

“הו! אל נצטער בשל דבר קטן כזה,
ילדתי המתוקה; זהו שמך שיש להתרגל בו,
והענין תם ונשלם. במשך הזמן אלמדנו
בעל־פה, ואז ילך הכל כשורה. שמעי אפוא
ואגידה לך, סימילס היקרה: אני מעריץ אותך עד כדי
שגעון. אהבתי אשר אהבתיך היא נפלאה במאד מאד.
ויש נערה אחת המתפקעת מרב קנאה…”

הנערה המקנאה נכנסה באמצע דבריו: “מי זאת?”

“אל אלהים, וכי דבר זה עומד לשטן על דרכנו?” אמר פבוס; “הלא תאהביני?”

“הה!…” אמרה הנערה.

“טוב ונעים! זהו העקר. וגם את תראי מה
גדולה אהבתי אשר אהבתי אותך. יקחני השד
הגדול והנורא אם לא תהיי את המאשרה בבנות.
אנחנו נשכר לנו באיזה מקום בית קטן, את
רובי־הקשת שלי אעביר בתהלוכה לפני חלונך.
כלם רוכבי סוסים, ומצינים הם מפרשיו של הקצין
מניון. בפלגתי נמצאים נושאי רמחים, רובי־קשת
וקלעים המזינים בנחשי אש. אני אוליכך לראות
במחזה התפארת שעורכים לבני פריס ברולי. שם
תחזינה עיניך שמונים אלף איש חמושים, שלשים אלף
לובשי שריון, עוטי מגן וצנה, ששים ושבעה
דגלים אשר לאגדות האמנים, את הדגלים אשר
לפרלמנטים, ללשכת המונים, ללשכת האוצר ולבית
יציקת המטבעות, − בקצור: מחזה תפארת אשר אין
כמוהו. גם אביאך לארמון המלך לראות את האריות.
כל הנשים אוהבות להביט בחיות דורסות.”

זה כמה רגעים היתה הנערה כהוזה,
מתוך הרהורים נעימים הקשיבה לצליל קולו של
הדובר אליה ולא שמה לב לתכן דבריו.

“הו! את תהיי המאשרה בבנות!” הוסיף
הקצין לדבר ופתח בחשאי את החגורה של
הצוענית.

“מה אתה עושה לי, אדוני?” קראה הנערה
מתוך התרגשות. מעשה־כפיה זה הפיג את
הזיתה.

“כלום,” ענה פבוס; “רק אמרתי כי את
מכרחה להסיר מעליך את תלבשת ראוה זו המעוררת
לעג, − אם רוצה את להיות עמי.”

“אעשה כרצונך בזמן שאשב אתך יחד,” ענתה הנערה ברך.

היא שקעה בהרהורים ובשתיקה.

הקצין, שענות הנערה הוסיפה לו אמץ
לב, חבק אותה, בלי שמחתה בידו, והתחיל מתיר
בלאט את חשנה, והכמר הנאנק ראה ממקום מחבואו
את קצות כתפיה החומות והענגות שנתגלו מתוך
צעיף התחרים כירח העולה מתוך הערפל.

הנערה החרישה, כאלו לא הרגישה
בדבר. עיני הקצין האמיץ ירו ברקים. ופתאם
פנתה אליו הנערה בדברים:

“פבוס,” אמרה אליו בקול מביע אהבה לאין קץ, “למדני את דתך.”

“את דתי את רוצה ללמד?” קרא הקצין ונתן
את קולו בצחוק. “את תובעת ממני שאלמדך את
דתי? חזיז ורעם! מה תתן ומה תוסיף לך דתי?”

“אז נוכל לבוא בברית הנשואין,” ענתה הנערה.

הקצין העלה על פניו הבעה שהכילה
כאחת תמהון, בוז, שויון־נפש ותאוה שאינה
יודעת מעצור.

“הבל הבלים!” קרא הקצין, “וכי מכרחים לבוא בברית הנשואין?”

הצוענית החוירה והורידה את ראשה כאבלה.

“יפתי וחמדת לבי,” הוסיף פבוס לדבר
בקול ספוג רך, מה טיבן של השטיות הללו?
הנשואין אין בהם חשיבות יתרה. וכי פסולים הם
לאהבה בני־זוג שלא עמדו בפני כמר ולא המטירו
עליהם פסוקים ברומאית?"

ובדברו את הדברים האלה בקול היוצא
מעמק הלב, נגש פבוס קרוב מאד אל הצוענית; ידיו
חבקו שוב את הגוף הענג והמתרפק; להט עיניו גדל
יותר ויותר והכל יחד בשר, כי לאדון פבוס צפוי
אחד מאלה הרגעים שבהם גם יפיטר עושה כל מיני
שטיות והומרוס המשורר אין לו מוצא אלא לקרא
לעזרתו את עב הענן.

ואולם דום קלוד ראה את הכל. הדלת היתה
עשויה חפיסי עץ רקובים של חביות, ובמקומות החבור
של אלה מצאה עינו, עין של צפור טרף, די חרכים
להציץ לתוך החדר הסמוך. ואלו ראה מי־שהוא ברגע
זה את פניו של הכמר האמלל, הפנים הצמודים אל
מזוזת הדלת המתלעת, היה מדמה לראות פני נמר
שהבחין מתוך כלובו בתן הטורף עפרת צבאים.
עינו להטה כלהבת אש דרך החרכים שבדלת.

פתאם משך פבוס בחזקה את מטפחת
החזה של הצוענית. הילדה המסכנה, שישבה עד
כה חורת ותוהה, הסמיקה מבושה ונרתעה ממקומה.
היא שלבה את שתי ידיה על לוח לבה ועמדה קפואה
על מקומה, ולולא אדמומית זו שבפניה אפשר היה
לחשב אותה לפסל המסמל את הבושה. עיניה הביטו
בלי הרף לארץ.

ידו החצופה של הקצין הסירה את הלוט גם מן הקמע הכרוכה מסביב לצואר הצוענית.

“מה זה?” שאל הקצין בהשתמשו
באמתלה כדי להתקרב שוב אל הנערה אשר זה עכשו
הבריחה מעל פניו.

“אל תגע בה!” ענתה הנערה מתוך
התרגשות, “קמע זו מגנה עלי. בזכותה אמצא
באחד הימים את משפחתי, אם אהיה ראויה לכך. הו,
הרפה נא ממני, אדוני הקצין. הה! אמי! אמי
המסכנה! איך, אמי? מהרי ובואי לעזרתי! רחם
עלי, אדוני פבוס! השב לי את מטפחת החזה!”

פבוס פנה הצדה ואמר בקול קר:

“העלמה! עכשו אני רואה כי אינך אוהבת אותי כלל.”

“האנכי לא אהבתי אותך!” קראה הילדה
המסכנה והאמללה ונלחצה בן־רגע אל הקצין, והוא
משך אותה והושיבה על ידו. “האנכי לא אהבתי
אותך, פבוס שלי! מדוע, איש רע, תדבר כדברים
האלה ותקרע את לבי לגזרים? הה! שובה אלי! קחני
אליך, קח ממני את אשר תקח! עשה בי כחפצך,
אני כלי שלך. מה לי הקמע הזאת? מה לי אמי?
אתה נחשבת לי כאם, כי על כן אהב אהבתיך עד
מאד! הלא תביט אלי, פבוס שלי, פבוס אהובי ומחמל
נפשי! הנני על ידך, שים בי את עיניך; אנכי
הנערה הקטנה, ואתה לא תגרש אותי מעל פניך;
הנה באתי, בלי אשר קראת לי באתי אליך, באתי
לשחר את פניך. נפשי, חיי, עצמי ובשרי יחד
נתונים לך, אישי הקצין. יהי כאשר אמרת, אני
מסכימה לכך! לא נבוא בברית הנשואין; הדבר הזה
הוא למורת רוחך; ואף גם זאת – מי אני ומה ערכי?
אנכי נערה אשר לקחה מאשפתות, ואתה, פבוס
שלי, הנך בן אצילים. באמת, דבר כזה הוא
בבחינת בדיחה! רקדנית אשר תנשא לקצין צבא! –
רוח שטות נכנסה בי. לא, פבוס, לא; אני אהיה לך
אהובה, שעשועים, דבר תענוגות, בכל זמן שתרצה
בכך; נערה שאינה נכספת אלא להיות כלה
שלך. ראויה אני שימיטו עלי קלון, שיבוזו לי
ויחללו את כבודי: ואולם מה בכך? חלף כל אלה הלא
אדע את אהבתך! אנכי אהיה הגאה והמאשרה בין
הנשים. ובעת שיסתלקו ממני נעורי או
שיקפץ עלי כעור, פבוס, כשיבוא יום ולא אהיה
ראויה עוד לחלק אתך אהבה, אדוני הנעלה: אז לא
תגרש אותי מעל פניך ואני אהיה לך לשפחה.
אחרות תרקמנה חגורות בשבילך; אנכי, השפחה,
אדאג לכך. אז תרשני, אדוני, שאצחצח את
דרבנותיך, אנקה את מעילך, אנער את האבק מעל
מגפי הרכיבה שלך. הלא כן תעשה, פבוס שלי,
ולא תמנע ממני את הנדבה הזאת? ועד אשר לא יבוא
היום ההוא – קחני ואהיה שלך! ועתה, פבוס, קח
הכל מידי ותן לי חלף זה את אהבתך! בנות הצוענים
אין להן בחיים אלא דבר אחד: אויר לנשימה ואהבה
ללב.”

ובדברה את הדברים האלה כרכה את
זרועותיה מסביב לצוארי הקצין; היא בחנה אותו
בעיניה מראשו ועד כף רגלו, פניה הביעו
תחנונים ובת־צחוקה המתוקה נחנקה כמעט מדמעות.
חזה הרך נלחץ אל חלצתו העשויה אריג ואל קשורי
הרקמה החדים. גופה הנחמד התפתל על
ברכיו.

פתאם ראתה הנערה והנה מעל לראשו של
פבוס מבצבץ ראש אחר: פרצוף מעות כעין העפר,
כתם, ומבט עין של מנדה ומגרש מגו; ליד
הפרצוף הזה הופיעה יד וביד היה נטוי פגיון.
הללו היו ראשו וידו של הכמר; הוא שבר את הדלת
והופיע בחדר. פבוס לא ראה אותו. ולמראה דמות
אימים זו קפאה הנערה ללא ניד ולשונה היתה
כנאלמה: כיונה המרימה את ראשה
ורואה את הפרס המציץ לתוך קנה בעינים
אימות.

שפתיה נאלמו והיא לא יכלה לצעק.



לעיניה ירד הפגיון על ראשו של פבוס ועלה שוב
כשהוא עשן מדם.

“ארור!” נאנק הקצין וכרע לארץ.

היא התעלפה.

אותו רגע, כשעיניה נסגרו וחושיה
נסתלקו ממנה, נדמה היה לה כי שפתיה נלחצו
בנשיקה לוהטת שיקדה יותר מן הברזל המלבן של
התלין.

כשהקיצה מעלפונה ראתה את עצמה
מקפה חילי המשמר; לעיניה נשאו משם את הקצין
השותת דם; הכמר נעלם; החלון, הקרוע בקצה
החדר ונשקף על פני הנהר, היה פתוח לרוחה; על
הארץ מצאו מעיל וחשבו אותו ללבושו של הקצין,
והיא שמעה את הדברים אשר נאמרו סמוך על
ידה:

“זו עוסקת בכשפים, ועכשו דקרה בפגיונה את אחד הקצינים.”






כרך שני

ספר שמיני:

א. שקל שהפך עלה נובל


גרנגואר וכל חצר הפלאים היו שרוים
בחרדה גדולה. זה חדש ימים אשר אסמרלדה אבדה
ודבר לא נודע על אדותיה: ובגלל זה התעצבו מאד אל
לבם הדכס ממצרים וכל רעיו הקבצנים; גם העז
נעלמה ולא נודעו עקבותיה: ובשל כך גדל צערו
של גרנגואר כפלים. ערב אחד נעלמה הצוענית
מביתה, ומאז לא בא מאתה כל אות חיים. החפושים
לא הביאו שום תוצאות. אחדים מן הקבצנים התגרו
בגרנגואר וספרו לו, כי באותו ערב ראו את
הצוענית בסביבת הגשר של מיכאל הקדוש והיא
עברה משם בלוית אחד הקצינים; ואולם בעל זה,
שנשא את אשתו לפי מנהג הצוענים, היה פילוסוף
נוטה לכפירה; ומלבד זאת היה ידוע לו יותר מאשר
לאחרים, כי אשתו היא נערה תמה. במשך הזמן
נוכח לדעת, כי תם הנפש וכח הקמע נצטרפו אצל
הצוענית לחטיבה אחת ואצלו לה מדה גדולה של
צנעות; והוא חשב ומצא בדיוק את כחה של אותה
צניעות, על כן היה לבו סמוך ובטוח מבחינה
זו.

ולפיכך נראה לו דבר העלמה של
הצוענית כחידה סתומה, תוגה כבדה ירדה על לבו.
הצער הוסיף לו רזון על רזונו, עד כמה שדבר כזה
היה בגדר האפשרות. מארע זה השכיח מלבו את כל
הענינים האחרים, הוא גם חדל לטפל בדברי ספרות
והזניח אפילו את ספרו הגדול שקרא לו בשם
“De figuris regularibus et irregularibus”140 והיה
מוכן להביא אותו לבית הדפוס מיד לאחר שישיג
קצת כסף (הוא התחיל מפטפט על דבר הדפוס מזמן
שראה בעיניו את החבור “Didascalon” הנדפס באותיות המפרסמות של
ונדלן).

יום אחד, כשעבר עצוב רוח על פני
בית־הסהר לפושעים, ראה והנה המון רב למדי צובא
על הדלת אשר לארמון המשפט.

“מה הדבר?” שאל את האיש הצעיר שיצא ברגע זה מבית המשפט.

“לא ידעתי, אדוני,” ענה האיש הצעיר.
“שמעתי אומרים כי שופטים עכשו אשה אחת
שהמיתה קצין צבא על ידי דקירת פגיון. דומה לי
שמאשימים אותה במעשה כשפים; החשמן וראש
בית המשפט של הכנסיה התערבו בדבר, ואחי,
הוא הכמר מיוזס, נכנס אף הוא ראשו ורבו בענין
זה והנה חפצתי לראות את פני אחי, אבל לא יכלתי
לגשת אליו בשל הצפיפות, והריני מצטער על כך,
שכן אני זקוק לכסף”.

“חבל מאד, אדוני!” אמר גרנגואר,
“הלואי ויכלתי להלוות לך איזה סכום; ואולם אם
ימצא את כיסי נקובים, ידע שזה בא להם לא מרב
שקלים.”

גרנגואר לא ערב את לבו להגיד לאיש
הצעיר, כי הוא מכיר את אחיו הכמר; מעת המחזה
בבית הכנסיה לא הוסיף גרנגואר לראות את פני
הכמר, והוא נקוט בלבו על רשלנותו זו.

הסטודנט נסתלק לדרכו, וגרנגואר
התכונן ללכת עם הקהל אשר נדחק ועלה במדרגות
המוליכות אל אולם המשפט. מקבל היה אצלו, כי אין
דבר מפיג את העצבות יותר מאשר מחזה של משפט
פלילי, שכן אדם רואה אז על פי רב כל מין שטות
ותפלות מצד השופטים. המון העם, שבלע אל קרבו
את גרנגואר, נדחק ועלה מתוך שתיקה. לאחר הליכה
תפלה וממשכת דרך פרוזדור ארך, שנמשך על
פני הארמון, הגיע גרנגואר עד לדלת נמוכה אשר
לאולם אחד, וכאן, משכמו גבוה מעל כל העם, השקיף
גרנגואר מעל ראשי האנשים וסיר בעיניו את
האולם.

האולם היה רחב ידים וקודר, ובשל
קדרותו נראה גדול עוד יותר. השמש נטה לבוא; דרך
החלונות הגבוהים, הבנוים קשת חדה, לא חדר אלא
אור קלוש שכבה למחצה לפני שהגיע למרום הכפה,
זו שנבנתה אבן כמעשה שבכה והמון פסיליה
נראים היו באפלה כמתרוצצים איש לעמת רעהו פה
ושם דלקו כבר נרות על השלחנות וזרעו אור על
ראשי הלבלרים הכפופים על גב נירותיהם. חלק
האולם אשר אצל הפתח נתמלא קהל רואים; מימין
ומשמאל ישבו אל שלחנותיהם אנשים לבושים בגדי
שרד; בירכתי האולם ישבו על גב בימה המון
שופטים, נזעמים וקפואי פנים, ושורותיהם
האחוריות התעלמו בחשכה. הקירות היו זרועים
חבצלות לאין מספר. מתוך האפלולית נראתה
כמטשטשת דמות של צלב, ומכל צד ופנה הבריקו
ראשי כידונים אשר אור הנרות הבעיר בהם זהר
רב.

“אדוני,” אמר גרנגואר אל אחד משכניו
העומדים על ידו, “מי הם האנשים האלה היושבים שם
ברחבה ככהנים גדולים במועצות הכהנה?”

“אדוני,” ענה השכן, “היושבים מימין
הם יועצי הסתרים ואלה היושבים משמאל הם
שופטים חוקרים: מרנים לבושי שחורים ואדונים
לבושי אדמים.”

“ומי זה,” הוסיף גרנגואר לשאל, “אותו כרסתן היושב שם למעלה ומוריד פלגי זעה?”

“זהו אב בית־הדין.”

“ומי הם העתודים אשר מאחוריו?” הפטיר
גרנגואר אשר לא רחש חבה יתרה למעמד הפקידים,
יכל היות – מתוך איבה לארמון המשפט, מיום
שפרי עטו נחל שם מפלה.

“אלה הם האדונים השופטים בלשכת הערעורים אשר לארמון המלך.”

“ומי הוא חזיר־הבר אשר מלפניו?”

“זהו המזכיר לבית המשפט של הפרלמנט.”

“ותנין היאור אשר מימין?”

“מרן פיליף ליליה, העורך־דין לדיני נפשות מצד המלך.”

“וחתול גדול ושחור זה אשר משמאל?”

“מרן יעקב שרמולו, המרשה בבית
משפט הכנסיה מצד המלך, ועל ידו יושבים
השופטים אשר במשפט הכהנה.”

“הגד לי אפוא, אדוני,” אמר גרנגואר,
“למה נקבצו ובאו הנה כל האדונים המהגנים
האלה?”

“הם באו הנה לשפט.”

“את מי הם שופטים? אינני רואה כלל את הנאשם?”

“אשה היא העומדת למשפט, אדוני. זו
חבויה עכשו מעיניך; פניה נטוים לצד אחר וההמון
עומד בינה ובין אדוני. הנה! הבט למקום שעומדים
סיפים אחדים.”

“מי היא האשה הלזו?” שאל גרנגואר. “התדע את שמה?”

“לא ידעתי אדוני; זה עכשו נכנסתי
לכאן. אבל דומה לי שענין המשפט הוא מעשה
כשפים, הואיל ואב בית־הדין של הכנסיה בא לראות
במשפט.”

“עת לכל חפץ!” אמר הפילוסוף שלנו.



“עינינו תחזינה כאן אנשים בלבושי
שרד האוכלים בשר אדם. אין מחזה זה יותר גרוע
משאר המחזות שבעולם.”

“אדוני?” הפטיר שכנו של גרנגואר,
“וכי אין מרן יעקב שרמולו נראה עכשו כאדם
הנוטה לרחמים?”

“אדוני!” ענה גרנגואר, “מעולם לא נתתי
אמון בהבעת פנים רכה, אם נחירי האף הם חדים
והשפתים דקות.”

ברגע זה נתבעו בעלי השיחה השנים לשתיקה. השופטים גבו עכשו עדות חשובה.

“אדונים נעלים,” פתחה בדברים באמצע
האולם אשה זקנה אחת, שהיתה עטופה כלה המון
בלויי סחבות ומראה היה כצרור סמרטוטים מתנועע,
“אדוני הנעלים, מה שאספר לכם הוא אמת לאמתה,
כשם שאמת הוא הדבר כי אנכי העומדת לפניכם הנני
האשה מרת פלורדל וזה ארבעים שנה דירה קבועה לי
על גשר מיכאל הקדוש ואני משלמת בדיוק מסים
וארנוניות; דלת דירתי היא ממול ביתו של הצבע
טסן־קלר, ואותו בית עומד במעלה הנהר. זקנה
עניה אנכי עכשו, ואוּלם לשעבר הייתי נערה יפה,
אדוני הנעלים! בימים האחרונים יש שבאים
ומטיפים לי אמרים: “מרת פלורדל, מוטב שהכישור
שלך לא יזמזם כל כך לעת הערב; השטן כרוך
ביותר אחרי נשים זקנות. הכל יודעים כי אותו נזיר
ערטילאי, שאשתקד היה עושה את תעלוליו בסביבת
בית המנזר של הצלבנים, התחיל מהלך עכשו
בעיר העתיקה. השמרי לך, מרת פלורדל, מנזיר זה
שלא ידפק על דלתך”. ערב אחד ואני יושבת אל
הכישור, והנה קול דפיקה על הדלת. שאלתי מי
הדופק ולתשובה שלחו לי מעבר הדלת אלה וקללה.
פתחתי את הדלת. נכנסו שני אנשים. איש לבוש
שחורים ועל ידו קצין יפה תאר. על פני השחור לא
נראו אלא עינים לוהטות, שתי גחלים לוחשות. מחוץ
לעינים היה הלז מעטף כלו במעילו ובצנפתו. הם
אמרו לי: “הבי לנו את החדר של מרתה הקדושה”.
זוהי עלית ביתי, אדוני הנעלה, חדר הכבוד שלי.
והם נתנו לי שקל כסף. טמנתי את שקל הכסף
במגרה, ואמרתי אל לבי: “בכסף הזה אקנה מחר
אמורין בבית המטבחים לה־גלוריט”. העליתי אותם אל העליה.
כשנכנסו לאותו חדר עליה נעלם פתאם האיש
לבוש השחורים. דבר זה התמיהני במקצת. הקצין,
שהיה נאה כאחד מרמי המעלה, שב וירד אתי אל
החדר התחתון, ויצא מן הבית. עבר
זמן כדי טויה של רבע ציצית, והנה שב הקצין
ואתו נערה יפת תאר, נערה נאה כבבה שהיתה
מבהיקה כחמה אלו צחצחו אותה במקצת. זו הוליכה
אחריה שעיר עזים, גדול היה אותו שעיר עזים, אלא
ששכחתי אם שחור או לבן. דבר זה הביאני לידי
הרהורים. ענין הנערה לא התמיה אותי כלל, לא כן
שעיר העזים!… לא אהבתי את בעלי־החיים הללו,
שכן עבדקנים הם ובעלי קרנים. יש בזה מצורת
גברים. ונוסף על כך יש לאלו מעין נגיעה לכשפים.
אף על פי כן לא הוצאתי מפי שום דבור. שהרי נתנו
על ידי שקל כסף. עשיתי כהלכה, אדוני השופט,
וכי לא כך הדבר? העליתי את הקצין ואת הנערה אל
חדר העליה והשארתי אותם לבדם, כלומר אותם ואת
שעיר העזים יחד. ירדתי שוב אל חדרי התחתון
ושלחתי את ידי אל הכישור… ודעו לכם, רבותי,
כי ביתי הוא דיוטה מעל לדיוטה: אחורי הבית פונים
אל הנהר, דגמת שאר הבתים אשר על הגשר,
והחלון למטה והחלון למעלה שניהם נשקפים על
פני המים… הייתי נתונה אפוא למלאכת הטויה. לא
ידעתי כיצד נתגלגלו למחי הרהורים בדבר
הנזיר הערטילאי, אלא שגרם לכך אותו שעיר עזים
וגם הנערה היפה שתלבשתה היתה משנה
במקצת. לפתע פתאם שמעתי קול צעקה מן החדר
העליון, דבר־מה נחבט שם אל הרצפה ונפתח החלון
העליון. נגשתי במרוצה אל חלון חדרי אשר מתחת
לחלון העליון וראיתי במו עיני גוף שחור שעף
באויר ונפל לתוך המים. זאת היתה דמות ערטילאית
הלבושה כאחד הכמרים. בחוץ זרחה הלבנה במלא
אורה. ראיתי את כל זה ראיה שלמה. הלז פנה ושחה
לצד העיר העתיקה. אחוזת חיל וחלחלה קראתי
למשמר. הנוטרים באו ולא ידעו מתחלה מה שקרה
והיו שרוים בנחת, ועל כן חלקו לי מהלמות.
ספרתי להם דברים כהויתם. עלינו למעלה,
והתדעו מה שראינו שם? חדרי העלוב שטוף בדם,
הקצין סרוח על הארץ ובערפו נעוץ פגיון, הנערה
עושה עצמה כמתה ושעיר העזים משתולל כמטרף.
“אי שמים,” אמרתי, “שבועים ימים לא יספיקוּ לי עד
שאטהר את הרצפה. אצטרך לגרד אותה, הדבר יקשה
במאד מאד”. הם הוציאו מן הבית את הקצין, את
האברך המסכן! ואת הנערה שהיתה ערמה כמעט
לגמרי… עקר שכחתי! הצרה הגדולה באתני
למחרת הבקר, אמרתי לקחת לידי את שקל הכסף,
כדי לקנות אמורין, והנה לא מצאתי במקומו אלא
עלה נובל.”

הזקנה נשתתקה. לחש חרדות עבר
באולם. “הדמות הערטילאית ושעיר העזים – אלה הם
דברים השיכים לכשוף,” אמר אחד מן האנשים
העומדים ליד גרנגואר. – “וענין העלה
הנובל!” הוסיף לכך איש אחר. – “אין
כל ספק בדבר,” הפטיר שלישי, “כי זוהי מכשפה
שנתחברה אל הנזיר הערטילאי ושניהם יחד היו
שוסים את קציני הצבא.” גם גרנגואר נזדעזע על
הדבר והיה מוכן ומזמן כמעט להסכים לדעת
שכניו.

“האשה פלורדל,” אמר אב בית־הדין
מתוך הדרת כבודו, “האמרת את כל דבריך בפני
בית המשפט?”

“אמרתי את כל דברי, אדוני הנעלה,”
ענתה הזקנה, “רק עוד זה אגיד, כי בכתב האשמה
השוו את ביתי למאורה מעקמה ומעלה סרחון;
ובדברים כאלה יש משום חרוף וגדוף. הבתים שעל
הגשר אינם נאים ביותר, כיון שהם מלאים מדי קני
אדם; אף על פי כן אנו מוצאים שם גם קצבים, והללו
הם אנשים אמידים ונשותיהם בנות עשירים ויודעות
נקיון.”

אותו איש מאנשי הרשות, שגרנגואר
השוה אותו לתנין היאור, התרומם עכשו
ממקומו.

“הסו!” קרא הפקיד. “אבקשכם, רבותי,
כי תשימו אל לבכם את דבר הפגיון אשר מצאו
בידי הנאשמה. האשה פלורדל, ההבאת הנה את
העלה שמצאת במקום השקל, מתנת ידו של
השטן?”

“כן, אדוני הנעלה,” ענתה הזקנה; “לאחר זמן מצאתיו שוב; הנהו.”

שמש בית המשפט נתן את העלה הנובל
לידי התנין, אשר הניע בעצב את ראשו ומסרו לידי
אב בית־הדין, הלז מסרו למרשה המלך – והעלה עבר
סביב סביב בכל הבית.

“זהו עלה של עץ לבנה,” אמר מרן יעקב
שרמולו, “ואף זה מוכיח כי יש כאן מעשה
כשפים.”

אחד מן היוֹעצים נפנה לדבר.

“שמעיני, העדה. שני אנשים נכנסו
לביתך בבת־אחת. האיש לבוש השחורים, שאחר כך
נעלם מעיניך ולבסוף ראית אותו שוחה במים
בלבוש של כמר, וקצין הצבא. מי מן השנים נתן על
ידך את השקל?”

הזקנה שקלה רגע את הדבר בדעתה, אחרי כן אמרה:

“קצין הצבא.”

“הנה כן,” הרהר גרנגואר בלבו, “עבדה זו יש בה לסתר את דעתי הקודמת.”

בין כה ופיליפ ליליה, הדין של המלך למשפטים פליליים, התערב שוב בדבר.

“אזכיר לפניכם, רבותי, כי הקצין
הנרצח העיד על ערש חליו, והדבר נכתב עלי
גליון, כי ברגע הראשון, לאחר שנלוה אליו האיש
לבוש השחורים, עבר הרהור עמום במחו – שמא
בן־לויתו הוא הנזיר הערטילאי; ועוד העיד הקצין
ואמר, כי בן־לויתו הערטילאי הפציר בו לקים את
הראיון, וכשהוא, הקצין, ענה ואמר שאין לו כסף –
נתן לו הלז שקל כסף, ואת שקל הכסף הזה מסר
הקצין לידי האשה פלורדל בתורת דמי תשלומים.
יוצא אפוא כי אותו שקל היה מטבע שבא מן
התפתה…”

דברים מיסדים אלה השתיקו כנראה
את הפקפוקים גם בלבו של גרנגוֹאר וגם בלבם
של יתר הספקנים שבין הרואים.

“התעודות הן בידיכם, רבותי,” סים
הדין של המלך מדי צנחו על מקומו; “והרשות
בידיכם לדון על פי עדותו של פבוס לבית
שטופר.”

לשמע השם הזה התרוממה הנאשמה
ממקומה, ראשה גבה מעל כל ההמון, וגרנגואר
נזדעזע לראות כי זאת היא אסמרלדה. פניה כסו
חורון, ושערותיה, שהיו תמיד עשויות בחן
ומקלעתן מקשטת במטבעות כסף, נפלו עכשו
בערבוביה פרועה על כתפיה; שפתיה החוירו,
עיניה השקועות בחוריהן עוררו אימה בלב הרואה.
אבוי למסכנה זו!

“פבוס!” קראה הצוענית מתוך בלבול
חושים, “היכן הוא פבוס? הה, אדונים נעלים, בטרם
תמיתוני רחמו עלי והגידו לי אם עודנו חי?”

“החרישי, בת־אדם,” השיב אב בית־הדין, “אין זה מעניננו עכשו.”

“הה! רחמו עלי והגידו לי אם עודנו חי!”
אמרה הצוענית שנית ופרשה את כפיה הנאות
ששלח בהן רזון; ותוך כדי כך נשמע צלצול
כבלים מעל פני שמלותיה.

“טוב אפוא!” אמר הדין של המלך בקול קשה. “הוא גוסס. הדי לך בזה?"

האמללה צנחה בחזרה על כסאה, לא
נתנה קול ולא הורידה דמעה ופניה החוירו כפסל
שעוה.

אב בית־הדין גחן אל האיש אשר ישב
לרגליו ולבושו גלימה שחורה, לראשו חבושה מצנפת
זהב, שרשרת כרוכה מסביב לצוארו ובידו
מטה.

“שומר הסף, הבא לפנינו את הנאשמה השניה.”

עיני כל הנאספים נפנו לצד הדלת
הנמוכה אשר מדי הפתחה נכנס אל האולם, לחרדתו
הגדולה של גרנגואר, גדי עזים נאה שקרניו
וטלפיו היו מזהבים. היצור הנאה נשאר רגע אחד
עומד על הסף ופשט את צוארו כאלו נצב על ראש
סלע גבוה ולרגליו השתרע מרחב אין סוף. פתאם
ראתה העז את הצוענית, קפצה מעל לשלחן ומעל
לראשו של לבלר אחד, ובשתי קפיצות הגיעה עד
לברכי גברתה; מיד כרעה בתנועת חן לרגלי
הצוענית והתחילה מבקשת מאת גברתה לטיפת־יד
או לטיפת מלים; ואולם הנאשמה לא נעה ולא זעה ולא
חננה את די’לי המסכנה במבט עין.

“אמנם כן… הבהמה הנתעבה שהיתה
בביתי,” אמרה הזקנה פלורדל, “ואני הכרתי
בודאות את שתיהן!”

יעקב שרמולו התערב עכשו בדבר.

“רבותי, אם הדבר טוב בעיניכם – נתחיל לחקר את פי העז.”

העז הופיעה באמת כנאשמה שניה.
בימים ההם היה זה דבר רגיל מאד – לתבע בהמה
למשפט על חטא של כשפים. בין תעודות החשבון
של מנזר אחד משנת 1446 אנו מוצאים רשימת חשבון
בדבר סכומי הכסף שהוצאו במשפט ג’ילט סולרד
והחזירה שלו, ש“הומתו על חטאיהם מיתת בית־הדין
בקורביל”. ואלו הן ההוצאות העקריות: שכר
המאורה שהחזיקו שם את החזירה, חבילות זרדים חמש
מאות שנקנו בנמלה של מורסן, לחם ושלשה היני
יין שנתנו לנאשם לסעדה אחרונה ושהתלין
חלקה אתו חלק כחלק, ואחרון אחרון – הוצאות
שמירה ואבוס לחזיר במשך אחד־עשר יום, כל יום
שמונה אגורות בכסף פריס. ולא רק בהמות היו
תובעים לדין, פעמים עשו גם יותר מזה. בין פסקי
הדין של קרל הגדול ולואי החסיד יש המטילים ענש
קשה על דמיות האש שיעזו להופיע בחלל
האויר.

בין כה וכה ומרשה המלך בבית־הדין של הכנסיה נשא את קולו ואמר:

“לשטן, אשר נכנס בעז זו ולא נכנע
בפני שום השבעות, הננו מודיעים, כי אם יוסיף
לעשות בכשפיו ויטיל אימה על בית־הדין, נכרח
לכפות אותו על ידי תליה או שרפה.”

גרנגואר נתכסה זעה קרה. שרמולו
נטל מעל השלחן את התף הבסקי אשר לצוענית,
ובהושיטו לעז את התף באפן רשמי כביכל שאל
אצלה:

“כמה השעה?”

העז נסתכלה בו בעינים נבונות, הרימה
את כף רגלה המזהבה ודפקה שבע דפיקות. היתה
באמת השעה השביעית. רטט זועה עבר על פני
ההמון. גרנגואר לא יכל עוד להתאפק.

“היא ממיטה אסון על ראשה!” צעק
גרנגואר בקול גדול; “הלא עיניכם הרואות כי כל
מעשיה הם בלי דעת.”

“הסו, הרואים אשר באולם!” קרא שומר הסף בכעס.

יעקב שרמולו הוסיף לנסות את העז
במעשי להטים כעין מעשה התף, שאל אותה לתאריך
היום, החדש והשנה, וכדומה לכך – כל אלה
פלאים שעברו כבר לעיני הקורא. והנה מין
טעות־ראיה היתה בדבר, טעות השכיחה בשעת ברור
של משפטים, וכל המון הרואים העומדים תחת כפת
ארמון המשפט נזדעזעו למראה תעלוליה של
די’לי, אף על פי שרבים מהם אולי הביטו לא פעם
בתעלולים תמימים אלה מקרן של רחוב וענו
במחיאות כפים. איש לא פקפק כי אבי השדים
יושב בקרב העז. הדבר נעשה גרוע עוד יותר לאחר
שמרשה המלך נטל מעל צואר העז את כיס העור
המלא אותיות מטלטלות, זרק כל מה שבתוכו על
הרצפה ונתן לה לעז שתברר בכף רגלה אותיות
שונות מתוך האלפא־ביתא המפזרת ותערך את השם
הנורא – “פבוס”. כשפים אלה, שהצמיתו את חיי
הקצין, נראו עכשו כדבר נעלה מעל כל ספק,
והצוענית, – זו הרקדנית הנחמדה שחנה הקסים
לעתים קרובות את האנשים אשר ברחוב – היתה עכשו
בעיני כל הרואים כמכשפה אימה.

והיא היתה כנעדרת חיים; תנועותיה
הנחמדות של די’לי, איומיהם של השופטים
החוקרים והקללות הכבושות שנפלטו מפי הקהל –
שום דבר מכל אלה לא עורר עוד את מחשבתה. היא לא
הקיצה אלא לאחר ששמש בית המשפט נדנד אותה
בלי רחמים, ואז קם אב בית־הדין ונשא את קולו
בחגיגיות יתרה ואמר:

“שמעי, הנערה, עמך הוא שבט הצוענים
ואת התמכרת לכשפים. בליל עשרים ותשעה
לחדש מרץ האחרון רצחת ודקרת בפגיון את אחד
הקצינים מצבא היורים אשר למלך, את הקצין
הנקרא בשם פבוס לבית שטופר – ורצח זה נעשה על
ידך בעזרת העז המכשפת, העומדת אף היא למשפט,
על דעת השטן וכת שלו ובכח קסמיך
ותחבולותיך. הישנך עוד מכחישה את הדבר?”

“אללי!” קראה הנערה בקול רם וכסתה את
פניה בכפות ידיה. “פבוס שלי! יסורי גיהנם
באו עלי כתמם!”

“הישנך עוד מכחישה את הדבר?” שאל אב בית־הדין בקול קר.

“כן, אני מכחישה את הדבר!” אמרה
הצוענית בקול נורא והתרוממה ממקומה. עיניה ירו
ברקים.

אב בית־הדין הוסיף לשאל נמרצות: “ומה תגידי למעשה הפשע שמטילים עליך?”

היא ענתה בקול חנוק:

“הלא כבר אמרתי מה שהיה לי לאמר. איני
יודעת כיצד לבאר את הדבר. הרוצח הוא כמר, כמר
אחד שאיני מכירה אותו; כמר נתעב המרדף
אותי!”

“הנה זה אנו אומרים,” השיב השופט, “הנזיר הערטילאי.”

“הה, אדונים נעלים! רחמו עלי! הלא נערה עלובה אנכי…”

“בת צוענים,” אמר השופט.

מרן יעקב שרמולו קבל את רשות הדבור ואמר בקול רך:

“בשים לב לדבר, שהנאשמה מכחישה את
אשמתה בעקשנות יתרה, הנני מציע לגזר עליה
סגוף.”

“אני מסכים לכך!” אמר אב בית־הדין.

האמללה רעדה בכל גופה. אף על פי כן
התרוממה ממקומה לפי פקדת נושאי הסיף והלכה
בצעדים מאששים כמעט בין שתי שורות של
חניתות, כשמרן יעקב שרמולו וכהן בית המשפט
אשר לכנסיה הולכים לפניה. מיד הגיעה לדלת אחת
שמן הצד, זו נפתחה לפניה ונסגרה אחריה,
ובעיני גרנגואר היה הדבר, כאלו אטרה עליה
תהום את פיה.

וכשנעלמה הצוענית נשמעה געיה
מעוררת רחמים. גדי העזים הוא שפעה מתוך
געגועים על גברתו.

ישיבת בית־הדין נפסקה. וכשאחד
היועצים הפנה את תשומת־לב חבריו ואמר, כי
השופטים יגעים וקשה להם להמתין עד שתגמר
פרשת הסגופים, ענה על כך אב בית־הדין כי כל
פקיד מפקידי בית־הדין מחיב לדעת, שהחובה קודמת
לכל.

“מה ראתה קבצנית נאלחה ועלובה זו,”
אמר שופט אחד זקן, “שבחרה להעלות לסגוף עם
חשכה, בזמן שאדם נושא את נפשו לסעדת
ערב!”




ב. המשך הספור בדבר שקל שהפך עלה נובל


לאחר עליות וירידות על פני מדרגות
ומבואות אפלולים, במקום שדלקו מנורות גם בעצם
היום, הביאו אנשי המשמר את אסמרלדה למקום
המטרה ושמשי בית־הדין דחפוה לתוך חדר אפל
ונורא עד מאד. חדר זה, עגל לפי תבניתו, נמצא
בקומה התחתונה של צריח עבה, אחד מן הצריחים
שגם במאה האחרונה הם מבצבצים עדין מתחת
לנדבכי הבנינים שערמה עליהם פריס החדשה. כל
חלון לא היה במרתף זה, כל פתח לא היה קרוע
בקירותיו, חוץ מפתח הכניסה שדלת ברזל עצומה
סגרה עליו. ואולם אור לא חסר כאן: בקיר העבה היה
קבוע תנור, בתוך התנור בערה אש גדולה אשר
מלאה את המרתף זהר אדמדם וטשטשה לגמרי את
אור הנר העלוב שעמד באחת הפנות. מסורג הברזל
הנופל, שהיה עשוי לסגר את פי התנור והיה מורם
עכשו כלפי מעלה, לא נראו לאור האש אלא חדי
המקלות התחתונים בדמות שנים מפזרות, ומשום
כך היה מראה התנור כדרקון יורק אש. לאור היוצא
מפי התנור ראתה האסירה בחדר המון כלי משחית
שהיא לא ידעה את תשמישם. באמצע המרתף, סמוך
לרצפה כמעט, היה פרוש מזרון של עור, מעל
למזרון היתה תלויה רצועה שקצה התחתון עשוי
עניבה וקצה העליון עובר בתוך טבעת נחשת,
וטבעת זו נתונה בפיה של מפלצת חרומת אף החצובה
באבן הגמר של הכפה. בתוך התנור נערמו בלי
סדר צבתות ומספרים וסכיני מחרשה, וכל אלה
התלבנו על הגחלים הלוהטות. לאור התנור האדם
כדם לא נראו בחדר אלא כלי משחית אימים
המפזרים בלי סדר.

אבדון זה נקרא פשוט בשם “חדר הסגוף”.

על המטה היה סרוח להנאתו פירה
טורטרוּ, הוא שר הסגוף המשבע. משרתיו, בני
גמדים בעלי פרצופים מגשמים, שהיו לבושים
מכנסי בד וחגורים סנרי עור, הפכו מצד אל צד את
כלי הסגוף אשר על הגחלים. לחנם התחזקה
הנערה המסכנה בלבה; משנכנסה אל החדר הזה
תקפה אותה חלחלה.

שמשי בית־הדין נתיצבו מצד אחד,
הכהן אשר לבית משפט הכנסיה עמד מן הצד
השני. הלבלר, על קלמוסו ושלחנו, נמצא בפנת
החדר. מרן יעקב שרמולו נגש אל הצוענית ועל
פניו שכנה בת־צחוק רכה מאד.

“ילדתי החביבה,” אמר מרן יעקב, “העוד תוסיפי להכחיש את הכל?”

“כן” ענתה הנערה וקולה היה רפה מאד.

“באפן כזה אנו מכרחים, לצערנו,
להוציא מפיך דברים על ידי חקירה חריפה יותר, אם
כי לא חפצנו בכגון אלה… הואילי נא ושבי על מטה
זו… מרן פירה, פנה מקום לעלמה וסגר את
הדלת.”

פירה התרומם ממקומו כמתרעם.

“אם אסגר את הדלת,” רטן מבין שפתיו, “תכבה האש בתנורי.”

“כרצונך, חביבי,” השיב שרמולו, “השאר נא את הדלת פתוחה.”

ובינתים הוסיפה אסמרלדה לעמד על
רגליה. מטה זו ששמשה ערש ענויים להמון
אמללים רבים, הטילה עליה אימה גדולה.

הפחד הקפיא את מח עצמותיה; היא נצבה
במקומה ולבה מת בקרבה מרב זועה. שרמולו נתן
רמז, ושני השמשים אחזו בה והושיבו אותה על
גב המטה. הללו לא גרמו לה שום כאב; ואולם
ברגע שאנשים אלה החזיקו בה ועור המטה נגע
בגופה – הרגישה כאלו כל דמה שטף ועלה אל
לבה. היא העיפה על פני החדר מבט פרוע מיגון.
דומה היה לה, כי מכשירי הסגוף הנתעבים זעים
ממקומם ומתקרבים אליה, ועוד מעט ונחתו בכל
גופה וצבטוה ושלחו בה את שניהם, – כל כלי
המשחית האלה שנבדלו משאר הכלים שהיא
הכירה, כשם שהעטלפים ומרבי־הרגלים
והעכבישים נבדלים מיתר הרמשים
והצפרים.

“היכן הוא הרופא?” שאל שרמולו.

“הנני!” ענתה גלימה שחורה שנעלמה עד כה מעיני אסמרלדה.

חיל אחז את הנערה.

“העלמה,” הוסיף מרשה המלך לדבר בקול
מתחנף, “בפעם השלישית: התוסיפי עוד להכחיש את
כל הדברים שנאמרו בכתב האשמה?”

הפעם לא יכלה אסמרלדה לענות אלא בתנועת ראש. קולה מת בגרונה.

“את עומדת במריך?” אמר יעקב שרמולו,
“לא נשארה לי אפוא בררה אחרת אלא למלאות את
חובת משרתי, ואני מצטער מאד על כך.”

“אדוני המרשה,” אמר פירה בקול גס, “במה נתחיל עכשו?”

שרמולו הרהר רגע אחד והעלה על פניו
את ההבעה המעלפה של אדם המאמץ את מחו כדי
למצא חרוז.

“התחילו בסנדל הספרדי,” אמר לבסוף.

האמללה ראתה את עצמה נעזבה מאדם
ומאל ויאושה גבר כל כך, שראשה נפל מאליו על
חזה, כדבר שאין בו רוח חיים.

אמן הסגופים והרופא נגשו אליה
שניהם יחד. ואותו רגע התחילו שני השמשים
ממששים בחדר הנשק שלהם. ולקשקוש הברזל
של הכלים הנוראים האלה נזדעזעה הנערה
האמללה כצפרדע מתה ששולחים בה זרם
חשמלי.

“הה!” לחשה הנערה בקול חשאי שלא
הגיע אף לאזן איש אחד, “הה, פבוס שלי!” אחרי כן
שבה ונאלמה ונקפאה כנציב שיש. המחזה היה
יכל לקרע כל לב, חוץ מלב השופטים. דומה היתה
לנפש חוטאת שהשטן הביאה לפתחי התפתה המלא
מוקדי אש והתחיל תובע ממנה מענה דברים.
והגויה המסכנה שהמון המשורים, האופנים
וכלי הסגוף למיניהם היו מוכנים ומזמנים לשלח
בה את שניהם, היציר שנדון להיות טרף לצפרנים
הדורסים של תלינים וצבתות, – בת עני זו היתה
הנערה המתוקה, הטהורה ורפת הכח, גרגר הדחן
אשר משפט הצדק של האדם הטילו לבין אבני הרחים
של הסגוף למען יטחן עד דכא!

בין כה וכה ומשרתיו של פירה טורטרו
שלחו בה את כפות ידיהם הבצקות וחשפו דרך
גסות את רגלה הנחמדה, זו כף הרגל הנחמדה אשר
עוברי רחובות השתאו פעמים כה רבות מכל פנת
רחוב אל חנה ואל יפיה.

“חבל!” מלמל אמן הסגופים כשראה את הרגל בתארה היפה.

אלו היה כאן הכמר ברגע זה – ודאי
שהיה נזכר במשלו על אדות העכביש והזבוב. בין
כה וכה והאמללה ראתה, מבעד לצל המכסה על
עיניה, כי הביאו את “הסנדל הספרדי”; ולא עבר
רגע אחד ורגלה נלחצה בין הקרשים המסמרים
ונעלמה מתחת למכשיר האים. ואז שב אליה כחה
מרב פחד.

“הסירו מעלי את הדבר הזה!” צעקה
הנערה מתוך סערת כל חושיה; ובזקפה את קומתה
מתוך תנועה פרועה מאד צעקה שוב: “רחמו
עלי!”

היא קפצה מעל המטה, כי אמרה להתנפל
לרגלי מרשה המלך, אבל רגלה נשארה כפותה אל
בול עץ האלון, המגשם והמסמר, והיא צנחה שוב אל
מטת הסגוף, דגמת דבורה שתלו לה כדור עופרת
בכנפה.

לפי רמז מצד שרמולו הטילו אותה שוב
על המטה, ושתי ידים גסות קשרו מסביב לגופה
הרך את הרצועה התלויה ויורדת מעל התקרה.

“אני שואל אותך בפעם האחרונה: המודה
את בכל מה שנאמר בכתב האשמה?” אמר שרמולו
בלי לגרע אף מעט מהבעת החסד שעל פניו.

“אני חפה מפשע.”

“וכיצד, העלמה, תבארי את כל הדברים הנאמרים בכתב האשמה?”

“הה, אדוני הנעלה! לא ידעתי דבר.”

“הנך מכחישה אפוא את אשמתך?”

“את הכל.”

“עשה כמצוה עליך,” אמר שרמולו אל פירה טורטרוּ.

פירה סובב את בית היד של הסליל,
הסנדל הספרדי נתכוץ והאמללה הוציאה
מגרונה אחת מן הצעקות האימות שאין להן בטוי
בשום שפה של בני אדם.

“הפסיקה נא,” אמר שרמולו אל פירה. “התתני תודה?” שאל את הצוענית.

“אני מודה בכל!” קראה הנערה המסכנה. “אני מודה! אני מודה! רחמו עלי!”

מדי לכתה לקראת סגופים לא ידעה מה דל
כחה. – אבוי לך, ילדה מסכנה, אשר חייך עברו
עד עכשו בגיל ובשלוה ובנעימות: הכאב הראשון
הכריע אותך!

“הרגש האנושי מצוה עלי להגיד לך,”
אמר המרשה של המלך, “כי בהתודותך על עונך
תהיי צפויה לענש של מות.”

“אני מצפה לכך,” ענתה הנערה. והיא
צנחה שוב על מטת העור כשגופה תלוי בתוך
הרצועה, כל אבריה רצוצים ומר המות כאלו סר
אליה.

“התעודדי, היפה, קומי ועמדי רגע
קוממיות על רגליך,” אמר מרן פירה בהרימו אותה
מעל המטה: “מראיך ככבשת הזהב התלויה לצוארי
השליט מברגונדיה.”

יעקב שרמולו נשא את קולו ואמר:

“הלבלר, כתב עלי גליון… הנערה
למשפחת הצוענים, המודה את בזה שלקחת חלק
במשתי דודים של בני השדים, במקהלותיהם
ובכשפיהם, וכי ארחת לחברה עם רוחות ערטילאות,
מכשפות ושדי לילה? תני מענה.”

“כן,” ענתה הנערה בקול חשאי כל כך שאמרתה חלפה כנשימת פה.

“ומודה את בכך, כי ראית במו עיניך
את התיש שאשמדאי קובע בעבים למען יראוהו
המכשפים והמכשפות הם לבדם מקרב בני האדם,
ויבואו אל מקהלותיהם?”

“כן.”



“ואת מודה בזה שהשתחוית לשקוצים, לאליליהם הנתעבים של הצלבנים141?”



“כן.”

“וכי עגבת על השטן שנתגלגל בעז
האהובה שלך, היא העז העומדת יחד אתך למשפט
הזה?”

“כן.”

“ואחרון אחרון – המודה את בכך, כי
לקחת לך לעזרה את שר השדים ואת הרוח
הערטילאית, הנקראת בפי העם בשם “הנזיר התועה”,
ובליל עשרים ותשעה לחדש מרץ האחרון רצחת
ודקרת בפגיון את הקצין פבוס לבית שטופר?”

היא נשאה אל הפקיד את עיניה הגדולות
והקפואות וענתה כמכונה, בלי כל רטט וחרדה:
“כן.” היה נראה לעין כי נפשה רצוצה לאין
מרפא.

“רשם, הלבלר,” אמר שרמולו, ואל
התלין אמר: “התירו את האסירה והוליכוה חזרה אל
אולם המשפט.” ולאחר שהאסירה נשתחררה מתוך
הסנדל הספרדי בדק המרשה של המלך את רגלה,
המאבנת עדין מכאב. “הנה כך!” קרא המרשה,
“הדבר לא הזיק לך ביותר. השמעת את צעקתך
למועד הנכון. עוד תוסיפי לצאת במחולות, יפתי!”
ותוך כדי כך פנה אל מלויו אשר מבית משפט
הכנסיה: “ראו, הצדק הנה הופיע! זאת היא נחמתנו,
רבותי! העלמה תעיד בנו, כי התנהגנו אתה בכל
מדה של רחמים.”




ג. סוף הספור בדבר שקל שהפך עלה נובל


כשחזרה הצוענית לאולם המשפט,
צולעת וחורת – קדמו כלם את פניה במלמול רצון.
הרואים שמחו על המתנתם שמצאה את ספוקה, דגמת
הרואים בתאטרון כשהם נפטרים מהפסקה אחרונה
ושמחים למסך המתרומם ולמשחק המתקרב לקצו.
השופטים היו מרצים בלבם מפני שהאמינו, כי
ארחת הערב לא תאחר עכשו לבוא. אפילו העז הפעוטה
פעתה מתוך חדוה. היא השתערה לרוץ לקראת
גברתה, אבל קשורה היתה אל הספסל.

בין כה וכה והלילה ירד על הארץ.
הנרות, שלא הוסיפו עליהם חדשים, הפיצו אור קלוש
כל כך, שהעין לא הבחינה בקירות האולם. הצללים
עטפו את כל הדברים אשר באולם כמו בערפל.
מתוך החשכה בצבצו פרצופי־שופטים אחדים שלא
נשקפה מעליהם כל הבעת רגש. כנגד אלה, מקצה
האולם הארך, הסתמנה מתוך האפלולית נקדה לבנה
ומטשטשת. זאת היתה הנאשמה. היא זחלה והגיעה
אל מקומה. שרמולו הגיע אף הוא למקומו מתוך
הלוך של גאוה וצנח על כסאו; אחרי כן התרומם
שוב ממקומו ומסר מודעה, בלי שהראה את עצמו
מתגאה על הצלחתו: “הנאשמה הודתה על
עונה.”

“העלמה למשפחת הצוענים,” פתח אב
בית־הדין בדברים, “ההודית בכל חטאותיך –
בכשפים ובזמה וברצח שרצחת את פבוס לבית
שטופר?”

לבה נלחץ בקרבה. היא התיפחה באפלה.

“אני מודה בכל, בכל מה שאתם רוצים,” אמרה בקול רפה, “אך המיתוני חיש מהר!”

“אדוני המרשה מטעם המלך בבית
המשפט של הכנסיה,” אמר אב בית־הדין, “חבר
השופטים מוכן לשמע את נאומו ואת הצעותיו.”

מרן שרמולו הניח לפניו מחברת עצומה,
ומתוך נענועים רבים וכיד אמנותו של עורך־דין
הטובה עליו התחיל קורא מתוך הכתב נאום לטיני,
שבאה בו כל הוכחת הדברים של המשפט כשהיא
מיסדה על תאורי מליצה בנסח ציצרו ומקשטת
במראי־מקומות מתוך פלויטוס, זה המליץ למחזות
התולים החביב ביותר על שרמולו. וחבל שאין
בידינו להביא את הנאום הזה לפני הקורא. הנואם
נשא את דבריו מתוך התרגשות רבה. עוד לא הספיק
לגמר את ההקדמה – ופלגי זעה כבר ירדו מעל מצחו
ועיניו יצאו מחוריהן. פתאם עמד מדבר באמצע
פסוק ומבטו הרך, המביע כרגיל אפילו טפשות,
נתמלא חמה לאין הכיל. “רבותי,” קרא שרמולו (את
הדברים האלה קרא בצרפתית, כיון שלא היו
כתובים במחברת), “ראו כמה השטן מסכסך
במשפט זה וכמה ידו נטויה עכשו לחבל את
מעשינו. הביטו וראו!” ובדברו את הדברים האלה
הצביע על גדי העזים, זה שראה את שרמולו
בנענועיו ואמר בלבו כי טוב לו לעשות כמוהו;
וכן עשה – ישב על אחוריו, התחיל מנענע ברגליו
הקדמיות ובראשו עטוף הזקן וחקה ככל אשר יכל
את להטי תנועותיו של המרשה מטעם המלך בבית
משפט הכנסיה. משחק זה, כפי שהקורא יכל
לזכר, היה אחד מתעלוליו המחכמים ביותר של גדי
העזים. והנה מקרה זה, בתורת “הוכחה” אחרונה,
פעל פעלה גדולה. על רגלי העז שמו מוסרות,
והמרשה מטעם המלך חזר אל נאומו. הנאום ארך
הרבה זמן, אבל סופו היה נפלא עד מאד. להלן אנו
מביאים את הפסקא האחרונה, והקורא יוסיף על זה
מדמיונו את קולו הצרוד ואת תנועותיו הנלהבות
של מרן שרמולו: “הנה כי כן, רבותי. הואיל ועון
המכשפה הוכח לעיני כל, חטאה גלוי וידוע
וכונתה לעשות את הפשע מקים בידינו – לכן אנו
מודיעים על דעת בית הכנסת הקדוש נוטר־דם בפריס,
אשר זכות לו להושיב ערכאות למשפטים קלים
וחמורים בקהלה קדושה זו, כי אנו תובעים,
בהסכמת השופטים היושבים לדין, את הדברים
האלה: ראשית – ענש כסף; שנית – ודוי בפמבי על
סף השער הגדול אשר לבית הכנסת הגדול נוטר־דם;
שלישית – פסק דין אשר יטיל ענש מות על המכשפה
ועל עזה ויקבע להן מקום־גרדם במקום הנקרא
בפי כל בשם “ככר גרב”, או על האי שבנהר הסנה
הגובל עם פרדס המלך.”

הוא צנף שוב את מצנפתו וחזר וישב על כסאו.



“אהה!” נאנח גרנגואר מתוך צער רב, “bassa latinitas142!”



סמוך למקום הנאשמה קם על רגליו איש
אחר לבוש גלימה שחורה; זה היה הסניגור של
הנאשמה. השופטים הפכחים התחילו מתלחשים
כמתרעמים.

“הסניגור, אל יאריך בדברים,” אמר אב בית־הדין.

“אדוני הנשיא,” השיב העורך־דין, “הואיל
והנאשמה התודתה על חטאה, לפיכך אין לי לאמר
לשופטים אלא דברים אחדים. הנה הנסח של החק:
“מפלצת שטרפה בן־אדם – מחיבים אותה לשלם קנס
שמונת אלפים אגורות, שהן מאתים סו במטבע זהב.”
אני מבקש מאת חבר השופטים להטיל על הנאשמה,
שאני בא־כחה, את הקנס הזה.”

“הרי זה חק שפקע כחו,” אמר העורך־דין למשפטים פליליים אשר מטעם המלך.



“Nego143!” ענה הסניגור.



“גשו למנין הדעות!” קרא אחד היועצים;
“מעשה הפשע אינו מוטל בספק והשעה
מאחרת.”

התחילו מונים את הדעות בלי שהשופטים
יצאו מן האולם, הם ענו “כן” לכל דבר ודבר בלי כל
תנאים; שעתם היתה דחוקה. הם ערטלו זה אחר זה
באפלה את ראשיהם עטורי הזקנים, ואב בית־הדין
הציע לפני כל אחד בקול חשאי את השאלה הנוראה
המוציאה משפט לחיים או למות, דומה היה כי
הנאשמה המסכנה מסתכלת בפני השופטים, אבל
עינה העכורה לא ראתה שום דבר.

אחרי כן התחיל הלבלר רושם דבר־מה על
הגליון; לבסוף מסר לידי אב בית־הדין מגלת קלף
ארכה. ואותו רגע שמעה האמללה כיצד התנועע
פתאם קהל הרואים, הרמחים התקרבו אחד אל אחד
ומישהו נשא בקול קר את הדברים הבאים:

“הנערה למשפחת הצוענים, ביום אשר
יקבע על ידי אדוננו המלך, למועד הצהרים, יעלו
אותך לקרון, כתנת לעורך, רגלך יחפה וחבל כרוך
מסביב לצוארך, ויובילוך עד לפני השער הגדול
אשר לנוטר־דם, שם יתנו בידך נר שעוה אשר
משקלו שתי לטראות ואת תתודי בפמבי על
חטאתיך, ואז יביאו אותך אל ככר גרב וימיתו
אותך מיתה גמורה על גרדם העיר; ואף לעזך יעשו
כן. ולבית המשפט של הכנסיה תשלמי שלשה
דינרי־אריות במטבע זהב – על עון אשר כשפת,
עשית מעשה קוסמת ורצחת נפש את פבוס לבית
שטופר. ואלהי הרחמים יצרר את נשמתך!”

“הו, חלום חלמתי!” מלמלה הנערה; ואותו
רגע נחתו בה ידים גסות וטלטלו אותה
ממקומה.




ד. Lasciate ogni speranza144


בימי הבינים כל בנין שנגמר עמד עד
כדי חציו כמעט מתחת לאדמה. כל מצודה ובית
כנסיה, אם לא נבנו קורות ברזל כמו נוטר־דם, היה
להם מתחת בית מרתף עמק. כל בית מסגד הכיל מתחת
לאדמה מסגד שני, נמוך תקרה, אפלולי, מלא
מסתורין, חסר חלונות ושרוי בדממה – לעמת ההיכל
אשר ממעל לאדמה, שהיה שטוף נגהות והמה יומם
ולילה מקול העוגב ומהלמות הפעמונים; יש
שמרתף כזה שמש בית קברות. מרתפי הארמונות
והמצודוֹת שמשו על פי רב בתי־כלא, פעמים יחדו
אותם למקום קבורה, ויש שהיו עושים אותם גם בית
קברות וגם בית־כלא. הבנינים העצומים האלה, שאת
אפן צמיחתם וגדולם תארנו במקום אחר, לא נבנו
בעצם חומות־יסוד, אלא שלחו שרשים באדמה בדמות
חדרים, מבואות ומדרגות שהתפשטו לכל העברים
כחלקי הבנין העליון. בתי מסגד, ארמונות
ומצודות שקעו אפוא כמלא חצי גופם באדמה.
המרתפים אשר לבנין היו בבחינת בנין שני,
שהכניסה אליו היתה לא דרך עליה אלא דרך
ירידה, והדיוטות שלו התפשטו כפי הדיוטות
שלמעלה וכמספרן. דגמת היערות וההררים
הנשקפים מתוך מי יאור כנגד היערות וההררים
אשר על שפתם.

במצודה סנט־אנטואן, בארמון המשפט
ובארמון לובר שמשו המרתפים בתי־כלא.
דיוטותיהם של בתי־הכלא האלה לבשו קדרות
ונתכוצו ככל אשר העמיקו לרדת לתוך האדמה,
מספר השכבות היה שם כמספר הדרגות אשר
לאימה. דנטה יכל היה להשכין את הגיהנם שלו
באחד המדורים האלה. כל בית־כלא כזה בצורת
אפרכסת היה מעמיק והולך עד שנעשה כעין מאורה;
במאורה כזו השכין דנטה את השטן, ואולם החברה
האנושית חבשה שם את הנדונים למות. האמלל אשר
השלך לבור זה נפרד לנצח מאור היום, מהאויר,
מהחיים, מכל התקוות; הוא לא יצא משם אלא כדי
לעלות אל הגרדם או על המוקד. ישׁ שנרקב שם
חיים; על כגון זה היו הבריות אומרים כי “הוא
נשכח מלב”. הנדון ידע כי על ראשו נערמו שכבות
אבנים ושומרי־כלא להפריד בינו ובין בני־האדם,
וכל בית־האסורים, וכל המצודה המסגרת הזאת
שמשה מנעול עצום ומשלם שסגר עליו את עולם
החיים.



והנה לתוך בור צלמות כזה, הדומה בצורתו לחבית, למאורה הנקראת “in pace145” ונמצאת בבית הצינוק שנוסד על ידי לואי
החסיד – השלכה אסמרלדה הנדונה למות, ודאי
כדי שלא תברח על נפשה, ורבצה שם מתחת, ועל
ראשה הבנין העצום של ארמון המשפט. זבוב מסכן
זה שלא יכל לגרע אף צרור מקירות הכלא! אמנם גם
ההשגחה העליונה וגם בני־האדם עשו לה גם יחד
רעה גדולה יותר מדי; לא היה צרך במדה גדושה של
אסון וענויים אך ורק כדי להדק לעפר את היצור
החלש הזה.

היא רבצה כאן ואבדה במצולת חשכה,
נקברה חיים, שקעה בבור תחתיות, נכלאה בין
חומות וקיר. אלו נסתכל בה עכשו אחד שראה אותה
באור השמש רוקדת ועליזה – היה מזדעזע מאימה.
היא קפאה בקר מלילה וממות, נשיבת רוח לא לטפה
עוד את שערותיה, קול אדם לא בא באזניה, אור היום
לא נצנץ לעיניה; שבורת גו ועמוסת כבלים רבצה
כאן ליד כד המים וככר הלחם, בתוך שלולית
המים הנקוים מן הטחב אשר בצינוק, – ללא תנועה,
ללא נשימה כמעט, ולא חשה עוד כמעט ביסוריה.
פבוס, אור השמש, היום הבהיר, האויר הצח, רחובות
פריס, רקודים אשר יענה להם הד תשואות,
שיחת־אהבים ערבה בינה ובין הקצין; אחרי כן
הכמר, הזקנה, הפגיון, הדם, הסגוף, עמוד
התליה –

כל אלה עוד תעוּ ועברו במחה, פעם
בדמות מרננת ומזהירה ופעם כחזיון בלהות
מתעב; אבל זו לא היתה אלא התגוששות לאין קץ
המתעלמת בחשכת הצינוק, או זו היתה זמרה רחוקה
שנשאה על פני האדמה ולא הוסיפה לרדת למעמקי
התהום, במקום אשר האמללה נקברה חיים. במצב
עלוב זה לא הוסיפה עוד המסכנה להבדיל בין יקיצה
לשנה, בין חלום למציאות – כשם שלא ידעה להבדיל
בין יום ללילה. כל אלה נהפכו במחה לערבוביה
גמורה, היא לא הרגישה כלום, לא ידעה כלום, לא
חשבה כלום; לא נשארה לה אלא ההזיה, לכל היותר.
מעולם לא נדח יצור אדם באפן כזה לתוך
בלימה.

מעת שנתחרשה ונקפאה ונשארה
חדלת־הרגשה לא קלטה אזנה אלא פעמים או שלש
פעמים אושת דלת מאזנת שנפתחה אי־שם מעל
לראשה; אף קרן אור קלושה לא חדרה אז למאורתה,
ורק יד נעלמה השליכה לה פת לחם שחור. אף על פי
כן היה זה מעין מגע ומשא בינה ובין הבריות,
אותו שומר שבא לעתים מזמנות.

רק דבר אחד נקלט עוד מאליו באזנה:
התקרה המעפשת מעל לראשה דלפה מטחב והזילה
טפה אחרי טפה מתוך הפסקות קצובות. חדלת־רגש
הקשיבה לשאון הנטפים הנופלים לתוך שלולית
המים אשר לרגליה.

טפה זו הנופלת לתוך שלולית המים
היתה הדבר היחידי אשר התנועע מסביבה, השעון
היחידי המורה את הזמן, פלטת אושה יחידה מכל
שאון החיים אשר המה על פני האדמה.

ואחרון אחרון: מזמן לזמן בא־זחל
דבר־מה מתוך הרפש והמאפליה ועבר כמגע קר על
ידה או על רגלה, והיא נזדעזעה.

כמה זמן כבר עבר עליה בבית הצינוק?
היא לא ידעה זאת. היא זכרה את משפט המות אשר
יחרץ באחד המקומות על מישהו; וזכר זכרה, כי
הובילו אותה לאיזה מקום; וכי היא הקיצה אחרי כן
כמאבנת בישימון אפלה. היא התחילה זוחלת על
כפות ידיה; אבל טבעות ברזל צבטו את קרסליה
וכבלים השמיעו קול צלצול. היא הכירה וידעה, כי
מסביב שתו עליה קירות חומה ותחתיה הצעה אלמת
תבן בתוך שלולית של מים וכי בכלאה לא היו
אשנב לאויר ומנורה לאור. ואז ישבה על ערמת הקש;
פעמים, כדי לשנות קצת ממצבה, ישבה על השלב
האחרון של הכבש הנמצא בחדר הכלא שלה. פעם
אחת התחילה סופרת את הרגעים לפי קצב נפילתם של
הנטפים; אבל מחה החולה הפסיק מאליו מלאכת יגון
זו, ושוב אפף אותה טמטום חושים.

ואולם לאחרונה, באחד הימים או באחד
הלילות (שהרי יום בהיר ואשון לילה צבע אחד היה
להם בקבר הזה), קלטה אזנה קול שאון שהיה חזק
יותר מן האושה שהתעוררה בבוא השומר לתת לה את
כד המים ואת ככר הלחם. היא הרימה את ראשה
וראתה קרן־אור אדמדמת חודרת דרך חרכי הדלת או
האשנב שהיה קרוע בכפת התא הנקרא “in
pace”. אותו רגע נקש הברזל הכבד, הדלת
חרקה על ציריה המחלדים והורמה אל על, והצוענית
ראתה לעיניה פנס ויד־אדם וחלק הגוף התחתון של
שני אנשים, הואיל והדלת היתה נמוכה מכדי
שתוכל לראות גם את ראשי האנשים. האור הכה אותה
בסנורים והיא סגרה את עיניה, וכשחזרה ופתחה את
עיניה – היתה הדלת שוב סגורה, הפנס עמד על שלב
משלבי הכבשׁ ולפניה נצב לבדו אחד משני
האנשים. גלימת נזיר ארכה ירדה על כפות רגליו
של האלמוני, ברדס שחור אף הוא כסה על עיניו. אף
שרטוט אחד מדיוקנו לא היה גלוי לעין, לא הפנים
ולא העינים. עמד כעין תכריך שחור של בר־מינן
ומבעד לתכריך התנועע דבר־מה. מבטה הקופא של
הנערה נצמד במשך כמה רגעים אל דמות בלהות
זו. ואולם גם הנערה וגם האלמוני לא דברו דבר. הם
היו דומים לשני פסילים הנצבים אחד מול השני. רק
שני דברים היו כחיים בקבר הכלא: פתיל הפנס,
שהשמיע קול נפץ בתוך האויר הטחוב, והטפה
הנופלת מן הכפה, שהפריעה בקשקושה הקצוב את
הרשרוש הפרוע הזה והרעידה את אור הפנס על
פני מי השלולית המרפשים. לבסוף הפסיקה
האסירה את הדממה: “מי אתה, אדוני?”

“כמר אנכי.”

המלה, ההטעמה, צלצול הקול – כל אלה הטילו עליה חרדה.

הכמר הוסיף לדבר בקול כבוש:

“המוכנה את לכך?”

“למה?”

“למות.”

“הה!” קראה הנערה, “האם בקרוב אמות?”

“מחר.”

ראשה, שהורם מתוך תנועת חדוה, צנח לה שוב על חזה.

“עוד יהיה לי לחכות הרבה זמן,” מלמלה הנערה; “ולמה לא ימיתוני היום?”

“את אמללה אפוא במאד מאד?” אמר הכמר לאחר הפסקה קצרה.

“הקר מציק לי מאד,” ענתה הנערה.

היא שלחה את ידיה ואחזה בכפות
רגליה: תנועה זו רגילה אצל האמללים המתענים
בקר, כפי שראינו גם אצל בעלת התשובה אשר
במגדל רולנד. שניה של האסירה נקשו זו
לזו.

נראה היה כי הכמר שולח את מבטו מבעד הבדרס, ומתבונן בכל התא מסביב.

“אין אור!” קרא הכמר, “אין אש! היא מתפלשת בתוך המים! מה נורא הדבר!”

“כן,” ענתה האסירה ופניה היו נסוכים
הבעה מטמטמת, זו שבאה לה מרב יסורים. “כל
העולם רשאי להנות מאור היום; ולמה אשב אנכי
בלי הרף במחשכים?”

“הידעת,” אמר הכמר לאחר הפסקה קלה, “מדוע זה נתנו אותך בבית־הסהר?”

“דומה לי שידעתי את זה קדם,” אמרה
האסירה והעבירה את אצבעותיה הכחושות על פני
גבות עיניה, כרוצה לעורר את כח זכרונה, “אבל
עכשו נשכח הדבר מלבי.”

ופתאם התחילה בוכה כילדה קטנה.

“אדוני, אני רוצה לצאת מן המקום הזה.
הקר מציק לי כאן, אני שרויה בפחד בשל
בעלי־החיים המתרוצצים על פני גופי.”

“טוב הדבר, בואי עמי.”

ותוך כדי כך אחז הכמר בזרועה.



האמללה היתה כנציב קרח. ואף על פי כן עבר רטט
בבשרה מדי געת בה יד האלמוני.

“הו,” מלמלה הנערה, “כאלו יד המות הקרה נגעה בבשרי. מי אתה אדוני?”

הכמר הפשיל את הברדס שלו; הנערה
הביטה בו בעינים קופאות. היא הכירה את הפרצוף
הנורא אשר רדף אחריה זה ימים רבים, את ראש־השטן
אשר הופיע לעיניה בבית האשה פלורדל כשהוא
גחון מעל לראשו של פבוס אהובה, את העין אשר
הבריקה כנגדה ברגע האחרון בעת שהופיע
הפגיון.

למראה דמות זו, ששמשה לה מעין מזל
ממאיר, שהביאה עליה אסון אחרי אסון וגרמה לה
שתלך למות על הגרדם – למראה דמות זו נערה
הצוענית מעליה את עלפון החושים. דומה היה לה
כאלו הוסר הלוט מעל פני זכרונה. ברגע אחד קמו
לפני עיני רוחה כל פרטי אסונה הנורא, למן מארע
הלילה בבית הזקנה פלורדל ועד משפט המות
אשר נחרץ עליה על ידי בית־הדין, ולא מערבבים
ובלתי ברורים, כפי שׁראתה אוֹתם קדם, אלא כלם
ברורים, בולטים, צורמים בבהירותם, רבי ענין
ורבי זועה. הזכרונות המטשטשים למחצה,
שנשכחו כמעט לגמרי בעקב היסורים העצומים, –
כל אלה נתעוררו בקרבה לחיים חדשים בראותה
את הדמות הקודרת, כשם שבקרבת האש יוצאות על
גבי הניר הלבן האותיות שנכתבו בדיו שאינה
נראה. דומה היה לה כאלו כל פצעיה התחילו שוב
שותתים דם.

“הה!” קראה הצוענית כשידיה מכסות
על עיניה והיא כלה מרעידה מתוך רטט עוית, “הרי
זה הכמר!”

ואותו רגע צנחו ידיה כלפי מטה,
כנטולות רוח חיים, והיא ישבה נאלמה, ראשה מורד,
עיניה נטויות לארץ וכל גופה מרעיד בלי
הפוגות.

הכמר התבונן בנערה דגמת דאה
שראתה עפרוני מסתתר בשבלי הקמה והתחילה
חגה חוגים בתכלת השמים, טסה הרבה זמן בחשאי
מתוך עגולים הולכים וצרים, ולבסוף התנפלה על
טרפה במהירות הברק ונעצה בו את צפרניה.

הנערה פתחה במלמול חשאי:

“כלה את מעשיך! כלה את מעשיך! את
אחרון תעלוליך!” והיא אספה את ראשה לבין כתפיה
מתוך זועה לאין קץ, ככבשה מתחת לתנופת הגרזן
של הקצב.

“וכי אני מעורר בך רק זועה?” אמר הכמר לבסוף.

היא לא ענתה דבר.

“האם אני מטיל עליך פלצות?” חזר ושאל עוד פעם.

שפתיה נתעותו, כאלו רצתה לצחק.

“כן,” הוציאה מפיה, “התלין מתקלס
בקרבנו. כן הדבר, זה ירחים שהוא מרדף אותי,
שולח בי איומים ומטיל בי אימה! מה מאשרה הייתי
לולא נקרה על דרכי! הוא ולא אחר הפילני לתוך
התהום! הה, אלי שבשמים! הוא הוא הרוצח… הוא
ולא אחר הרג את פבוס שלי!” אותו רגע פרצה יבבה
מגרונה והיא נשאה את עיניה אל הכמר. “אי לך, איש
עלוב! מי אתה? מה הרע אשר עשיתי לך? אתה הרעות
לי מתוך איבה? אוי ואבוי! במה חטאתי לך?”

“אני אוהב אותך,” אמר הכמר.

היא כבשה כרגע את דמעותיה; נסתכלה
בו כמו מתוך טרוף הדעת. הוא כרע לפניה על
ברכיו והתבונן בה בעינים לוהטות.

“השמעת? אני אוהב אותך!” חזר הכמר על דבריו.

“הזאת היא אהבה!” אמרה האמללה מתוך רטט.

“זאת היא אהבת בן־אדם אשר אבד את עולמו!” ענה הכמר.

שניהם שהו רגע אחד בשתיקה, כאלו
נדהמו תחת מעמסת רגשותיהם: הוא כמטרף והיא
כנפעמה ברוחה.

“שמעי את אשר אגיד לך!” אמר הכמר
לאחרונה ושלוה מוזרה ירדה עליו; “אגלה לך את
הכל. אספר לך את הדבר אשר היה סוד כמוס עמדי
ולא גליתיו לנפשי גם בשעות של חשבון הלב,
בשעות אין־קץ אשר לנדודי לילה, כשהחשכה גוברת
עד מאד ונדמה שאלהים לא יוכל עוד לראות אותנו.
שמעי אפוא. דעי לך, הנערה, כי מאשר הייתי
לפני שראיתיך.”

“ואף אנכי כן!” נאנחה הנערה בחשאי.

“אל נא תפסיקי את דברי… אמנם כן,
מאשר הייתי, בכל אפן ראיתי את עצמי מאשר. שרוי
הייתי בטהרה ובקרבי שכנה נפש זכה ומאירה.
ראשי היה זקוף וקורן מראש כל אדם. כמרים שאלו את
פי לדרכי הצניעות, מלמדים דרשו את עצתי
בעניני חכמה. אמנם כן, החכמה היתה כל חפצי;
כאחות היתה לי, ואני הסתפקתי באחות. וגם
בשנות הגברות לא היה לבי הולך אחרי מחשבות
זרות. לא פעם כמה בשרי מדי עבר לפני דמות
אשה. התשוקה, אשר בהיותי עלם פתי אמרתי כי
הכרעתיה לנצח, שבה לא פעם ומשכה באזקי אשר
רתקתי בהם, אנכי העלוב, אל מזבח הכהנה. אבל
הצום והתפלה והלמוד וסגופי המנזר השליטו
שוב את הנפש על הגוף. ומלבד זה הייתי מתרחק מן
הנשים. כי כמעט פתחתי את אחד הספרים – וכל אדי
הטמאה שבמחי נמוגו כליל בפני ברק החכמה.
בן־רגע – והממשות העכורה של הארץ חלפה עברה
מנגד עיני, ואנכי לבשתי שלוה וענג וחדוה
למראה הזהר הרך אשר לאמת בת הנצחים. קל היה לי
לנצח את השטן כל עוד פתני רק בדמיות־חלוף של
נשים אשר נקרו לפני ברחוב ובבית התפלה ועל
פני השדה ולא רדפו אחרי לענותני בחלומות.
אללי! אם לא אנכי נחלתי את הנצחון – אז רק אלהים
ישא את העון הזה, כי על כן ברא את השטן חזק
יותר מן האדם… שמעי את אשר אספרה… יום אחד…”
כאן הפסיק הכמר את דבריו, והאסירה שמעה את
אנחותיו אשר פרצו מחזהו והעידו על מחנק ומלחמה
כבדה.

והוא הוסיף לדבר:

“… יום אחד סמכתי את עצמי אל חלון
חדרי… איזה, ספר היה אז בידי? הה! במחי שוררת
ערבוביה… קראתי בספר. החלון נשקף על פני
ככר. אזני קלטה הלמות תף וקול זמרה. רגזתי על
הדבר אשר בלבל את רעיונותי ונשאתי את עיני
להביט על פני הככר. את אשר ראיתי ראו גם המון
אנשים אחרים, ואולם המחזה היה יקר מהראות לעיני
ילוד אשה. שם, בלב הרחוב… היתה שעת צהרים…
השמש שפכה את זהרה… ובת־אדם יצאה במחולות.
עיניה היו שחורות ומזהירות; ומדי געת השמש
בשערותיה השחורות נצנצה שם קוצת שער כחוטי
זהב. כפות רגליה נעלמו בשטף מחולה, כחשוקי
האופן המסתובב במהירות רבה. בצמותיה
השחורות, מסביב לראשה, נתלו עגולי־מתכת
קטנים שנוצצו באור השמש ועטרו את מצחה כזר
כוכבים. גלימתה הכחילה בנקדות זהב ופנינים
לאין מספר ומראה היה כמראה ליל־קיץ. זרועותיה
הגמישות והחומות נשתלבו חליפות מסביב לגוה
וחמקו מעל גזרתה כשתי מחגורות. ותבנית גופה
היתה חטובה להפליא. – הה! דמות מזהירה זו התנופפה
כחטיבת אור בתוך אור השמש… אבוי! אותך הנערה,
ראיתי אז במו עיני… הסתכלתי במחזה בלי הרף
ואני כלי מלא השתוממות, שכור־חושים, נסוך קסם.
עיני לא שבעה מהביט בך ואימה גדולה נפלה עלי:
הרגשתי כי היתה בי יד הגורל.”

הכמר, שנשם בכבדות, פסק שוב מדבר. אחרי כן חזר לדבריו:

“המום קסם הייתי כמעט ונסיתי למצא
משען, לבל אפל אל התהום. זכר אזכר עוד את דבר
המוקשים אשר טמן לרגלי השטן. אותו יצור אדם,
שנגלה לעיני, יפיו היה לא יפי של בשר ודם, ואין
זאת כי אם ירד משמים או עלה מן השאול. זו לא
היתה נערה מצויה, קרוצה מן החמר אשר על פני
האדמה וקרן מהבהבת אשר לנפש אשה מאירה באור
עלוב את חדרי לבה: עיני ראו מלאך! אבל המלאך
הזה לא נוצר מן האור, אלא מאפלה ומשלהבת. אותו
רגע, כשהרהור זה עבר במחי, ראיתי על ידך עז,
בריה אמונה עלי כשפים שהביטה בי כמלגלגת.
בשמש הצהרים נראו הקרנים שלה כאחוזות אש.
ראיתי את המוקש אשר טמן לי השטן, ומאז לא
פקפקתי עוד בדבר וידעתי כי בת תפת את
ונגלית לי רק למען אשר אאבד את עולמי. אני מאמין
בזה אמונה שלמה.”

אותו רגע נסתכל הכמר בפני האסירה והוסיף לדבר בקול המביע קר־לב:

“עודני מאמין בזה גם עכשו… בין כה
וכה ויד הקסם חזקה עלי יותר ויותר; רקודך
השתולל במחי; נפלתי בידי כח הכשופים
הנעלם. וכל אשר נשאר עוד בקרבי נתכסה בצעיף
שנה; דומה הייתי למי שהולך למות בשלג, כי גם
אנכי התענגתי על התרדמה הנופלת עלי. ופתאם
נתת את קולך בשיר. ואנכי, האמלל, מה יכלתי
עשות? שירך הקסימני עוד יותר מאשר רקודך.
אמרתי להמלט על נפשי, ואולם הדבר נבצר ממני.
רתקתי כמו באזקים, כפות רגלי כאלו דבקו
לארץ. דומה היה לי כי שקעתי עד לקרסלי לתוך
אבן הרצפה. לא יכלתי למוש ממקומי. רגלי היו
כקרח וראשי אש לוהטת. לאחרונה – אולי מפני
שרחמת עלי – חדלת משירך ונסתלקת מן
המקום. בבואת האור אשר לדמות המזהירה וההד
אשר לשירת הקסם נמוגו לאט לאט מאזני ומעיני.
ואז צנחתי על אדן החלון ואני רפה כח ואחוז
קפאון כפסל אשר נפל מעל כנו. העירוני
הפעמונים הקוראים לתפלת המנחה. התרוממתי
ממקומי, ברחתי על נפשי; אבל, אהה! דבר־מה כרע
נפל בקרבי ולא הוסיף קום, קרני דבר אשר לא
יכלתי לנוס מפניו.”

עוד פעם באה הפסקה בדבריו, ואחרי כן פתח שוב:

"אמנם כן, למן היום ההוא בא לשכן
בקרבי בן־אדם חדש אשר לא הכרתיו. אמרתי
להשתמש בכל אמצעי התרופה שהיו בידי:
המנזר, הכהנה, העבודה, הספרים. ללא הועיל! אהה!
מה תפל המדע למי שדופק על דלתו מתוך לב מלא
יאוש ומאויים! התדעי, הנערה, מה שהתחיל – למן
השעה ההיא – חוצץ ביני ובין הספר? את וצלך
ודמות הזהר אשר חלפה יום אחד לפני עיני. ואולם
דמות זו לא הבהיקה עוד בשלל צבעים כמו לפנים; היא
לבשה קדרות, מלאה יגון ואפלה, דגמת עגול השחור
הדבק לעיני הכסיל אשר הרבה להביט בפני
השמש.

"והנה כשלא יכלתי לשחרר את עצמי,
ושירך המה כל היום במחי, כשראיתי את רגליך
מדלגות על פני סדור התפלה שלי ודמותך רחפה
עלי בחלומות הלילה – נכספתי לראות שוב את
פניך. חפצתי לנגע בך ולדעת מה טיבך, אמרתי
אראך ואדע אם לא נקלות מן הדמות הנעלה אשר
השארת בדמיוני ואשמיד את חזון התעתועים על
ידי המציאות. בכל אפן קויתי, כי הרשם החדש
יטשטש את הרשם הראשון, זה אשר היה לי למעמסה
כבדה מנשא. שבתי וראיתי את פניך. אבוי, מה
הרעותי לנפשי! לאחר שראיתיך פעם ושתים
חפצתי לראותך פעמים אלף, חפצתי לראותך בלי
הרף. ומהיום ההוא והלאה… כיצד יכלתי להחזיק
מעמד על המדרון היורד אל התפתה?.. אותו יום
נטלה ממני השליטה על עצמי. השטן כפת את
כנפי, ואת קצה החוט קשר לכף רגלך. החלותי לנוע
ולנוד כמוך. צפיתי לבואך במבואות בתים,
שמרתי את עקבותיך בפנות הרחובות, ארבתי לך
ממרום המגדל שלי. ערב ערב שבה נפשי אלי ואני
הלום קסם ויאוש ואני מכשף ואובד משהייתי!

"חקרתי וידעתי מי את: בת מצרים.
בת־חוה רגילה בנדודים, רקדנית, אחת מבנות
הצוענים. האם לא היה ברור כי שפכת עלי את
כשפיך? שמעי ואספר לך. אמרתי בלבי כי אם
יגיע הדבר עד לפני השופטים, אשתחרר גם אנכי
מן הקסם הרובץ עלי. היה מעשה ומכשפה אחת עשתה
בכשפיה לברונו יליד אסט; הוא גרם לה שישרפוה
באש, ונתרפא. דבר זה היה ידוע לי; ואמרתי
להתרפא בדרך הזאת. בראשונה נסיתי דבר
והשתדלתי שיאסרו עליך להופיע על הככר
שלפני נוטר־דם, כי אמרתי – שכח אשכחך אם לא
תוסיפי לבוא הנה. את לא שמת את לבך לכך; רק
הוספת לבוא אל המקום הזה. ואז נולד בי הרעיון
להרחיק אותך בכח. באחד הלילות נסיתי להוציא את
הדבר אל הפעל. שנים היינו במקום המעשה. כבר
היית תפושה בידינו, והנה נזדמן לשם אותו קצין
עלוב. הוא שחרר אותך. על ידי כך הביא אסון עלי
ועליך ועל עצמו. לאחרונה, כשנסתתמו בפני
כל הדרכים, הלשנתי עליך בפני משפט
הכנסיה. קויתי כי תעלה ארוכה לנפשי, כדבר
אשר קרה לברונו יליד אסט. במבוכת נפשי הגיתי גם
את הרעיון, כי לרגלי המשפט אוכל להטיל עליך את
שליטתי, כי בבית־הסהר תהיי מסורה בידי ככל
אשר אחפץ; כי שם לא תוכלי להמלט מידי; כי
אנכי הייתי קנינך ימים רבים למדי והגיעה אפוא
העת שגם את תהיי קניני. אם התמכרת לחטא
מוטב לך שתעשהו בשלמות. אל תהיה כמתעתע
ואל תפסק את המעשה הנתעב באמצע. שכרון
החדוה אינו יורד על החוטא אלא לאחר שכלה את
מעשהו. כמר ומכשפה יכלים לרוות יחד דודים על
ערמת הקש אשר בבית־הכלא.

"ובכן אפוא הלשנתי עליך. מאז
החלותי מטיל עליך אימה מדי פגשי אותך ברחוב.
הקשר אשר קשרתי עליך והמתלאה אשר אמרתי
להביא עליך נתנו את אותותיהם בחזיזים ובאיומים.
אף על פי כן פקפקתי בדבר. מה שעלה בלבי
לעשות היה נורא מכמה בחינות, ואני הססתי
מהתחיל.

"יכל היות שהייתי מותר על זה; יכל היות
שהרעיון הנתעב היה נובל במחי בלי לעשות פרי.
חשב חשבתי כי בי יהיה תלוי הדבר אם לעורר
עליך את המשפט או לבטל אותו. ואולם כך דרכו
של רעיון מביש שהוא תובע את תקונו ורוצה
להתגלגל במעשה; אמרתי כי כחי בידי, ואולם
גזרת הגורל חזקה ממני. אבוי! אבוי! הגורל הוא
אשר הכריעך והפילך אל תחת גלגלי המכונה
ואנכי, מסתר מחבואי רק הבאתי את המכונה הזאת
לידי תנועה! שמעי… עוד מעט ואגמר את דברי.

“יום אחד… אף זה היה יום בהיר
בשחקים… מצאתי ברחוב בן־אדם אחד שהיה חוזר
ומבטא את שמך מתוך צחוק ומעיניו נשקפה
התאוה. ארור יהיה! הלכתי אחריו. והשאר הלא
ידוע לך.”

הוא נשתתק והנערה לא יכלה להעלות על שפתיה אלא דבור אחד:

“הה, פבוס שלי!”

“חדלי לך מן השם הזה!” קרא הכמר
ותפש בחזקה בזרוע הנערה. “אל תוציאי מפיך את
השם הזה! אהה! מה אמללנו גם שנינו; השם הזה
הביא עלינו כליון! או איטיב ואמר: שלשתנו
השלכנו בכף הקלע של הגורל איש מול רעהו
וכלנו אבדנו!… הנה את מסתגפת ביסורים:
הקר מענה אותך, הלילה שת עליך כסנורים, קירות
הכלא סגרו עליך; אבל דומה שבנפשך עוד
מהבהבת שארית אור, ותהא זו רק אהבתך הילדותית
אשר אותו גבר ריקן עורר בלבך לשם משחק! ואולם
אנכי נפשי היא בית־כלאי; אני נושא בחבי את
החרף, את הקרח, את היאוש; בקרב נפשי שת הליל
את אפלתו. הידעת את הענויים אשר עברו עלי?
הייתי עד ראיה לברור משפטך. ישבתי על הספסל
בקרב שופטי הכנסיה. אמנם כן, מתחת לברדס
כמרים נסתתר שם פרצוף מתעות של אדם אשר אבד
את עולמו. הייתי שם בשעה שהביאו אותך אל האולם;
ישבתי שם בשעה שערכו לך חקירה ודרישה… הה,
מה נוראה היתה מאורת זאבים זו!… אנכי הייתי
הפושע ולי היה צפוי עץ התליה אשר הוכן למענך.
הייתי באותו מעמד כשהעידו העדים, כשהביאו את
ההוכחות וכשנשאו את מדברותיהם עורכי־הדין;
יכלתי ספר את צעדיך מדי לכתך בדרך הענויים;
היה הייתי שם גם בשעה שפריץ חיות זה… אהה! לא
חזיתי מראש את דבר הסגופים… ראיתי כיצד חשפו
את בשרך וכיצד הממנה על הסגופים טפל בך
בידיו הגסות. ראיתי את רגלך החשופה, זו רגלך
אשר הייתי נותן עולם שלם בעבור אשקנה ואוציא
את נפשי כתם הנשיקה; ורגל זו, אשר כענג נחשב
לי הדבר אלו נרמסתי תחתיה, ראיתיה ברדתה
לתוך הסנדל האים הדורס את הבשר החי והופך
אותה לאמצה שותתת דם. אהה! מה אמללתי! אותה
שעה, כשהייתי עד ראיה לענוייך, החזקתי
פגיון מתחת לחלצה אשר לעורי וקרעתי בו את לוח
לבי. נעצתי את הפגיון בבשרי כשפרצה
מגרונך הצעקה הראשונה. ולו הוספת לתת עוד
צעקה אחת, כי אז הייתי נועץ אותו לתוך לבי! הביטי
וראי. דומה לי שהפצע שותת עדין דם.”

הוא הפשיל את גלימתו העליונה. לוח
לבו היה בפעל ממש מרסק, כאלו נדרס בצפרני
הנמר, ומן הצד נראה פצע גדול למדי שלא
נתרפא עדין כל צרכו.

האסירה נרתעה לאחור כאחוזת זועה.

“אהה!” פתח הכמר, “חמלי עלי, ילדתי
הצעירה לימים! כאמללה נחשבת בעיניך, ואולם
ידע לא תדעי מה טיבו של אסון. אויה! מה נורא לאהב
אשה ולהיות כמר ולקבל שנאה תחת אהבה! מה נורא
לאהב את האשה אהבת נפש סוערת; להרגיש כי אתה
מוכן לתת חלף בת־צחוקה את דמך, את לבך, את שמך
הטוב, את גאלת נפשך, את האלמות, את חיי הנצח,
ונוסף על כלם – את חלקך אשר לעולם הבא; להצטער
על אשר לא נבראת מלך, גאון, קיסר, מלאך שמים,
אלהים, ואינך יכל לשמש לה עבד נעלה יותר; לאחז
אותה יומם ולילה במחשבותיך ובחלומותיך –
ולראות כי אהבתה נתונה למדי השרד של איש צבא!
ואתה אינך יכל לבוא אליה אלא בגלימה של כמר
המטילה עליה אימה ומעוררת בה בחילה! לראות במו
עיניך, בשעה שלבך מלא קנאה וחמה, כיצד זו
מפזרת את אוצרות אהבתה לגלגן עלוב ואוילי!
לראות בנשק לה איש אחר ובעלות רטט ואדמומית
בבשרה הענג! הה, אלי שבשמים! לשפך אהבה
על רגלה, על זרועה, על שכמה, להגות בה כשאתה
מתפלש בנדודי לילה על רצפת התא, ליצור
בדמיונך חלקות אשר תאמר להביא לפניה, – ולראות
לאחרונה את האשה הזאת מובאה לחדר הסגוף! כלום
לא השגת לעצמך ואותה הבאת עד למטת סדום! הה,
ענויים כאלה לא נבראו אלא בשאול תחתיות!
אויה! מה מאשר האיש אשר גזרו את בשרו במשור
או קשרוהו לרגלי סוסים למען יקרע לגזרים!…
הידעת מה כאב לו לאדם אשר דמו סוער בעורקיו,
לבו יחשב להשבר, ראשו עליו כמתפוצץ ושניו
נעוצות בבשרו? כל אלה מיסרים בחמה שפוכה את
האדם אשר לבו מלא אהבה וקנאה ויאוש והוא נצלה
חי על מוקדי אש. חמלי עלי, הנערה! תניני לנוח עד
ארגיעה! פזרי מעט אפר על היקוד! מחי את אגלי
הזעה מעל מצחי, ראי השבעתיך! חבקיני בידך
האחת, ואם גם תחלקי לי ענויים בידך השניה!
חמלי עלי, הנערה! אנא, חמלי עלי!”

הכמר התפלש בשלולית שעל הרצפה
וחבט את ראשו באבני המדרגות. הנערה הקשיבה
לדבריו והביטה בו בעינים קופאות. ואחרי כן,
כשעזבהו כחו והוא נשתתק מתוך גניחות, חזרה
הנערה ואמרה בחשאי:

“הה, פבוס שלי!”

הכמר זחל לאטו על ברכיו ונתקרב אליה.

“אני מתחנן אליך,” קרא הכמר, “הלא לב
בקרבך – אל נא תדחיני מפניך! אהה! אהבתיך!
אמלל אנכי! דעי לך, מסכנה, כי את לבי את קורעת
לגזרים מדי העלותך על שפתיך את השם הזה.
רחמי עלי! אם בת תפת את – הנני והלכתי אחריך
אל התפת! אני מוכן ומזמן לכך. התפת יהיה לי
לגן־עדן אם את תמצאי שם; את פניך אראה כפני
אלהים. הה! הגידי לי, האמנם לא תשעי אלי אף
במעט? ואנכי אמרתי כי ההרים ירגזו ביום אשר
אשה תדחה מפניה אהבה כזאת. הה, לו חפצת! הה!
כמה היינו מאשרים שנינו יחד! נברח מן המקום
הזה… בעזרתי תברחי מבית־הכלא… הלך נלך
מפה, נבקש לנו מקום בעולם אשר שם יתרון זהר
לשמש, משנה ירק לעצים, משנה תכלת לשמים! שם
נחלק את אהבתנו, נאחד את נפשותינו, נשפך זה על
זה את מאויינו לאין קץ ונרוה את צמאוננו ממקור
האהבה אשר לא ייבש לעולם.”

היא הפסיקה את דבריו בקול צחוק גדול ונורא.

“הביטה וראה, הכמר! אצבעותיך נוטפות דם!”

הכמר עמד רגעים אחדים כמאבן ומבט עיניו צמוד אל כף ידו.

“טוב אפוא,” שב הכמר לדבר וקולו נעשה
רך להפליא, “הלעיבי בי, לגלגי עלי, הטיחי כנגדי
בוז, ואולם בואי עמדי! בואי! נמהר ונלך מפה.
אני אומר לך – זכרי מה שעתיד להיות מחר. הלא תדעי
את הגרדם על ככר גרב. הוא מוכן ומזמן. מה נורא
הדבר! עיני תחזינה בך בלכתך בקרון אל מקום
ההרגה! הגדילי נא חסדך! עד עכשו לא ידעתי מה
גדולה האהבה אשר אהבתיך… הה! בואי עמדי! אני
אצילך ממות ואחכה ימים רבים עד שתלמדי לאהב
אותי. מתר יהיה לך לשנא אותי ימים רבים ככל אשר
עם לבבך. רק בואי עמדי. מחר! מחר! הגרדם! מחר
את עולה לגרדם! הה, הצילי את נפשך! רחמי
עלי!”

הוא היה מדכא עד מאד, תפש את זרועה, רצה למשך אותה אחריו.

היא הביטה בו בעינים קופאות.

“מה היה לפבוס שלי?” שאלה הנערה.

“אויה!” אמר הכמר והשמיט את ידה, “לבך לא ידע רחמים!”

“מה היה לפבוס שלי?” חזרה ואמרה בקול קשה.

“הוא מת!” קרא הכמר.

“הוא מת!” אמרה הנערה בקולה הקר לא
נעה ולא זעה; “ולמה זה תדבר אלי על אדות
חיים?”

הוא לא שמע את דבריה.

“אמנם כן!” אמר הכמר כאיש המדבר אל
נפשו, “קרוב לודאי שהוא מת. הלהב ננעץ עמק
בבשרו. דומה לי שחד הפגיון פגע בלבו. הה!
אותו רגע חייתי גם בחדו של הפגיון!”

הנערה הצעירה התנפלה עליו כנמרה
זועמת והדפה אותו בכח שלמעלה מן הטבע על פני
המדרגות.

“צא מפה, בן־מפלצת! צא מפה, רוצח! תן
לי למות! הלואי ודם שנינו יעיק לנצח על מצחך
כאות קלון! האני אהיה לך, הכמר? לעולם לא! לעולם
לא! לא אבה להיות אתך יחד! גם בשאול לא אהיה
אתך! צא מפה, הארור! לעולם לא!”

הכמר מעד על המדרגות. דומם הוציא את
רגליו מבין קפלי גלימתו, נטל את פנסו והתחיל
מתרומם לאטו בכבשׁ העולה אל הדלת; הוא פתח דלת
זו ויצא החוצה. פתאם ראתה הנערה והנה ראשו
הופיע שוב בדלת; הבעה אימה היתה נסוכה על
פניו, ובקול נחר הספוג קצף ויאוש, קרא כנגד
הנערה:



“אני אומר לך, כי הוא מת!”

היא נפלה וכבשה את פניה בקרקע,
ובתא הכלא לא נשמע עוד כל שאון, חוץ מאנחת טפת
המים שהרעידה בחשכה את פני השלולית.






ה. האם


דומה לי כי אין דבר בעולם אשר ישוה
בנעם להרהורי האם המסתכלת בנעל תינוקה:
ביחוד כשאותה נעל היא קדש לחג, ליום שבתון או
ליום טבילה; נעל המכסה עד לקצות הסליה פתוחי
רקמה; נעל חדשה אשר לא עלתה עוד על כף רגלו של
התינוק. נעל זו היא כה פעוטה ונחמדה ולא תסכן
כביכל למעשה הליכה, שלמראה תדמה האם לראות
את ילדה. היא מצחקת כנגד הנעל, פונה אליה
בדברים; היא תוהה על הדבר אם תתאר במציאות רגל
כה קטנה, ובאין הילד כנגד עיניה די לה
להסתכל בנעל הקטנה למען תעלה בדמיונה את
היצור הרך והמתוק. היא מדמה לראות את הילד, היא
רואה אותו כמו חי, בבשרו ובדמו: זריז ועליז,
אתו ידיו הענגות, ראשו הסגלגל, שפתיו הזכות,
עיניו הצחות אשר הלבן שבהן מהבהב כעין
התכלת. אם חרף בארץ, יהיה הילד בקרוב מקום: הוא
זוחל אנה ואנה על פני השטיח, מטפס בעמל רב על
שרפרף, האם חרדה עליו שמא יקרב לגשת אל האש.
ואם קיץ בעולם, יתנהל על פני החצר או בגן, יקטף
את העשב מבין אבני המרצפת, יסתכל לתמו
בכלבים ובסוסים הגדולים וכל מורא לא יעלה עליו;
הוא משחק בצדפים, בפרחים, וכשהוא מפזר חול על
הערוגית ועפר על השביל – אז יתעורר עליו הגנן
ויטיל בו גערה. כל אשר מסביב לו מדמה אליו
וצוחק ומזהיר ומשחק, – גם הרוח וגם קו השמש
המתחרים אחד ברעהו ומשחקים בקוצה אוילית זו
של שערותיו. הנעל היא אשר תברא את כל המראות
האלה לעיני האם ותמוגג את לבה כאש אשר תמס את
כדור השעוה.

ואולם אם הילד אבד ואיננו, אז ישתנו
כל המון מראות הגיל והנעם והרך, אשר חוללו
בקסם הנעל, והיו להמון דברים מעוררי זועה. נעל
הרקמה הנחמדה תהפך ביד האם לכלי מחזיק
ענויים. אחת היא הנימה הרועדת בלב האם; ואולם לא
כרוב שמים ירעיף עליה עכשו את לטופיו, כי אם שד
משחית הוא העומד עליה ומכה אותה ביסורים.

בקר אחד, כשיצאה שמש סיון להאיר
בעולם ושמי התכלת היו עמקים כשמים אשר
עשה גרופולו בציוריו, שמעה הנזירה היושבת
במגדל רולנד, והנה על ככר גרב קם שאון אופנים
ושעטת סוסים ורעש כלי ברזל. היא התעוררה על ידי
כך לזמן קצר מקפאונה, קפלה את שערותיה מעל
לאזניה כדי לאטם אותן בפני השאון, והתחילה
שוב מתבוננת מתוך כריעת ברכים אל החפץ, אשר
היא העריצה באפן כזה זה חמש־עשרה שנה. בנעל
קטנה זו, כפי שספרנו כבר קדם, היה מקפל כל
עולמה. כל כח מחשבתה היה אצור בנעל זו, ולא
היה עתיד להשתחרר אלא ביום המות. המאורה
האפלולית אשר במגדל רולנד היא לבדה שמעה את
כל הקללות, התאניה הנוגעת עד הלב, התפלות
והאנחות אשר שלחה הנזירה לאלהי מרום מדי
הביטה בנעל הנחמדה העשויה משי אדם. מעולם לא
שפכה עין אדם דמעות חנם כאלה על חפץ נעים
ונחמד. ואולם אותו בקר כאלו גבר יגונה יותר
מאשר תמיד, ובחוץ נשמע קולה הרם, קול קצוב וקורע
לב אשר הגדיל תאניה:

“אוי לי על בתי,” קוננה הנזירה, “אוי לי
על בתי! ילדתי המסכנה, החביבה, הפעוטה: עד
עולם לא אוסיף ראוֹת את פניך! אפסה לי כל תקוה! עוד
נדמה לי גם עכשיו, כי הדבר קרה רק אתמול! הה!
אלי! למה נתת לי את הילדה הזאת ותקחנה
ממני עד ארגיעה! האם לא ידעת כי ילדינו הם
בשר מבשרנו וכי האם אשר אבד לה ילדה לא
תוסיף עוד האמן באלהים? אוי לעלובה שכמותי, על מה
יצאתי באותו יום מן הבית!… הה, רבון עולם, רבון
עולם! איך יכלת לגזל ממני את הילדה – האם לא
ראית את פניה הנוהרים מחם נפשי אשר שפכתי
עליה, לא ראית בשכבה אל חזי והיא מצחקת כנגד
פני, בהרימה את רגליה הקטנות מעל לחזי
ובהושיטה אותן למו שפתי? הה, לו ראית את כל
אלה, אלהים, היית חס על חדות נפשי; לא היית לוקח
ממני את האהבה היחידה אשר נשארה בלבי! יה
אלי! האמנם עלובה הייתי כל כך שלא יכלת
להביט בי בטרם תדכאני לעפר?… אויה! אויה! הנה
הנעל; ואיה כף הרגל אשר לה נועדה הנעל הזאת?
איה? אנה הלך הכל? אנה הלכה בתי? ילדתי,
ילדתי! מה עוללו לך, בת טפוחי! אלי, השיבה לי את
בתי! ברכי מלאו פצעים מכרע לפניך בתפלה זה
חמש־עשרה שנה, יה אלי! השיבנה לי, ולו רק ליום
אחד, לשעה אחת, לרגע אחד, רבוני! ואחרי ראותי את
פניה השליכני לבור שחת לנצח נצחים! אהה! לו
ידעתי אי סרח בגדך, אלהים, כי אז אחזתיו ולא
הרפיתיו עד אם השיבות לי את ילדתי! הביטה וראה
את נעלה – האם לא תתעורר לחמלה בגללה? האמנם
תקשיח את לבך מאם המתענית זה חמש־עשרה שנה?
הה, אלי הטוב והרחום! את ילדתי היחידה גזלו
ממני, את דמה מצצו, את עצמותיה פצחו! גל עלי
את רחמיך! השיבה לי את בתי! מה לי אם נפשה
שוכנת בגן־העדן? לא אבה דעת את מלאכיך אשר
בשמים, אני מבקשת את בתי! לביאה אנכי ואת
גורי הקטן אני מבקשת!… הה, רבוני, אם תמנע
ממני את ילדתי – אתפלש בעפר, אחבט את ראשי
באבן אאבד את עולמי ואשפך עליך את קללתי!
הביטה וראה, רבוני, את ידי אשר כסו פצעים. האין
רחמים לפני האל החנון?… הה, כלכלני בלחם
נקודים ובמלח, אך הביאני אל בתי למען תחמם
אותי כשמש! אהה, אלהים, חוטאת עלובה הייתי
ובגלל בתי למדתי מדות טובות וצניעות. מלאתי
יראת שמים יען אהבתיה; ובת־צחוקה היתה לי
כצהר הנפתח בשמים, אשר בעדו נשקפתי
אליך, אלהים!.. אהה! לו יכלתי עוד פעם, רק עוד פעם
אחת, להעלות את הנעל הזאת על רגלה הנחמדה
והורדה, כי אז מתי בחדוה ופי מלא תודה לאלהים.
הה! חמש־עשרה שנה! לולא אבדה – כי עתה עמדה
לפני גדולה!… אוי לי על בתי האמללה! האמנם
נגזרה גזרה? ידעתי כי לא אוסיף עוד ראות את
פניה, לא אראנה גם בעולם הבא! הלא בפני יהיו
סגורים שערי השמים. מה גדול שברי! נשארה לי
ממנה רק נעלה, רק הנעל הזאת ולא יותר!”

האמללה צנחה ארצה אל הנעל, אשר
שמשה לה מקור ששון ויגון שנים רבות, ולבה
נקרע בקרבה כמו ביום הראשון לאסונה. כי אם
שכולה יגונה חדש עמה כל הימים. לצער זה אין
תקנה. האם יש שהיא מבלה את לבוש אבלותה אבל
לבה לא ירף מיגונו.

אותו רגע הריעו ליד תא הנזירה קולות
עליזים של ילדים. רגילה היתה אם זו, מדי ראותה
ילדים או מדי שמעה את קולם, שתתכנס לפנת
המאורה ותסתיר את פניה כביכל בקיר החומה, כדי
שהקולות האלה לא יגיעו לאזניה. ואולם הפעם לא
עשתה כהרגלה, אלא נזדקפה, נתנה אזן לשמע
והקשיבה רב קשב. אחד הנערים הקטנים אמר ברגע
זה:



“היום יעלו את הצוענית לתליה.”

כעכביש, אשר ברעד רשתו יתנפל
בקפיצה מהירה על הזבוב, כן מהרה הנזירה אל
אשנבה אשר נשקף, כידוע, על פני ככר גרב.
ליד עמוד התליה הקבוע נצב באמת סלם,
והתלין עמד והתקין את השלשלאות שכסו חלדה
מפני הגשם. מסביב עמדו אנשים אחדים וזנו את
עיניהם במחזה.

בין כה וכה והילדים כבר הרחיקו ללכת
מן המקום הזה. הנזירה תרה בעיניה אחרי עובר
ושב שתוכל לפנות אליו בשאלותיה. והנה הבחינה
בכמר אחד שעמד ליד סדור התפלה הצבורי ועשה
את עצמו כמעין, אלא שתשומת לבו היתה נתונה
בעצם לעמוד התליה ועיניו ירו לשם מזמן לזמן
מבט נזעם ופרוע. הנזירה הכירה את הכהן מיוזס,
איש חסיד וירא אלהים.

“אדוני הכמר,” שאלה הנזירה, “מי זה עומד לעלות לתליה?”

הכמר נסתכל בה ולא ענה דבר; היא חזרה על שאלתה, ואז ענה:

“לא ידעתי.”

“ילדים עברו פה ואמרו, כי יעלו
לתליה בת צוענים,” חזרה ואמרה בעלת
התשובה.

“דומה שכן הדבר,” אמר הכמר.

לשמע הדברים האלה השמיעה פקט לה־שנטפלרי צחוק תנים.

“אחותי הנזירה,” אמר הכמר, “נראה שאת שוטמת את בנות הצוענים?”

“ודאי שאני שוטמת אותן!” קראה בעלת
התשובה; “כלן מכשפות וגונבות ילדים! הן טרפו
את בתי, את ילדתי הקטנה, את ילדתי היחידה!
לבי חלל בקרבי, הן טרפו את לבי!”

מראה היה נורא ואים. הכמר הביט אליה מתוך קר רוח.

“ואולם צוענית זו ביחוד שנואה עלי
ומקללת בפי,” הוסיפה הנזירה לדבר; “היא צעירה
לימים והיתה דומה לבתי לפי שנותיה – לולא נטרפה
בתי בידי אמה של צוענית זו. אותה צפעונית,
כשהיא עוברת על יד התא שלי, עושה את דמי
כמרקחה.”

“גילי ושמחי, אחותי הנזירה,” אמר
הכמר ומדבריו נשב קר של מצבת קבר, “צוענית זו
היא שנתחיבה מיתה.”

הוא הוריד את ראשו על חזהו ונסתלק לאטו מן המקום.

בעלת התשובה מחאה כף מרב שמחה.
“אני נבאתי לה, כי סופה לעלות לגרדם! תודה
רבה, אדוני הכמר!” קראה הנזירה אחרי
ההולך.

והיא התחילה מתהלכת בחפזון הנה
והנה מעבר לסורג האשנב, שערותיה התעופפו,
עיניה להטו וכתפה נתקלה מזמן לזמן בקיר החומה.
ומראה פניה האפורים היה עכשו כמראה זאבה
כלואה בסוגר שרעבה הרבה זמן והרגישה לבסוף,
כי עוד מעט והשליכו לפניה את טרפה.




ו. שלשה לבבות שונים זה מזה


ואולם פבוס לא מת. אנשים מסוג זה כח
קיומם גדול מאד. מרן פיליף ליליה, עורך־הדין
מטעם המלך, שאמר לאסמרלדה המסכנה: “הוא
הולך למות” – לא אמר מה שאמר אלא מתוך טעות או
מתוך הלצה. והכמר, שחזר ואמר כמה פעמים
לאסירה: “הוא מת” – לא ידע אמנם דבר ברור, ואולם
האמן האמין כי כן הוא, שער כך בדעתו, חשב את זה
לנעלה מעל כל ספק, קוה כי כן יהיה. נסיון קשה
מדי היה זה בשבילו אלו הכרח לבשר לאשה אשר
אהב בשורות טובות על אודות צרו. כל גבר אחר
במקומו היה עושה אף הוא כדבר הזה.

אין לחשב כי פצעו של פבוס לא היה
מסכן, אבל הסכנה שבפצע זה לא היתה גדולה כפי
שהכמר התפאר בלבו. רופא החילים, זה שהחילים
הביאו אליו את הנפצע מיד לאחר המעשה, לא ידע
במשך שמונת ימים אם החולה צפוי לחיים או למות,
וגם הגיד את זאת לחולה בלשון רומאית. לבסוף גברו
כחות הנעורים על המחלה; יתר על כן: האם־הטבע
גמרה אמר לרפא את החולה על אף פי הרופא – כדבר
אשר יקרה לעתים קרובות למרות נבואות הרופאים
והשערותיהם. פבוס שכב עדין על ערש חליו בבית
הרופא בזמן שגבו עדות מפיו פיליף ליליה
והשופט החוקר אשר למשפט הכנסיה, ודבר זה גם
גרם לו שעמום. ולפיכך קם בקר אחד, כשהרגיש את
עצמו בטוב, ונתן לבעל הרפואות את זהב דרבנותיו
בתורת תשלום, והלך לו לדרכו. ואולם דבר זה לא
השפיע לגמרי על מעשה בית־הדין. המשפט לא
הקפיד בימים ההם על הברור והודאות שבחטאים
פליליים. הוא מצא את כל ספוקו בזמן שהעלה את
הנאשם לגרדם. והנה בידי השופטים היו הוכחות
מספיקות כדי לחיב את אסמרלדה. חשב חשבו כי
פבוס מת, ודבר זה היה שקול בעיניהם כנגד
הכל.

פבוס מצדו לא בקש כלל להסתתר. הוא
חזר פשוט אל מחנה גדודו, בקה־אן־ברי, בנפת
איל־דה פרנס, מהלך תחנות אחדות מפריס.

והנה פבוס לא רצה כלל להופיע בכבודו
ובעצמו במשפט זה. לבו נבא לו, כי הוא עתיד
לנחל שם רק צחוק. בעצם הוא יכל לבאר לעצמו באפן
ברור את דבר המארע אשר עבר עליו. ויען כי היה
מקלי עולם וגם החזיק באמונות תפלות, כדרך כל
אישׁ צבא שאין לו אלא אמנותו בלבד, לכן – כשבא
להרהר בענין המארע – לא ידע איך לפרש לעצמו את
מעשה העז; תמוהים היו בעיניו פגישה מוזרה זו
שנפגש עם אסמרלדה וגלוי אהבתה שהיה מוזר
עוד יותר; תמוה היה בעיניו גם מעמדה של
אסמרלדה כבת צוֹענׅים; ואחרון אחרון – ענין הנזיר
התועה. פרשה זו כלה היתה בעיניו ענין כשפים
יותר מאשר ענין אהבה; קרוב לודאי שיד מכשפה
היתה בדבר; ואולי התערב כאן השטן בכבודו
ובעצמו; וגופו של אותו מארע לא היה אלא קומדיה,
או, אם לדבר בלשונה של אותה תקופה,
מחזה־מסתורין בלתי נעים ביותר, ועליו, על פבוס,
הוטל לשחק במחזה זה תפקיד עלוב כאחד שמכים
אותו ומשטים בו. הקצין התביש מאד על זה; בושה
מעין זו תאר באפן מצין ממשל המשלים המפרסם
לפונטן:

“מביש כשועל אשר הדבירו תרנגל.”

אגב, הוא קוה כי הדבר לא יודע
ברבים; וכי אם יעדר מן המשפט לא יזכירו כמעט
את שמו, ובכל אפן לא ידברו בו מחוץ לאולם
המשפט אשר בטורנל. ואמנם הוא לא טעה בפרט זה;
בימים ההם לא היו מצוים עדין “עתונים של בית
המשפט”, וכיון שלא עבר שבוע אחד בלי שבאחד
מבתי המשפט הפליליים, הרבים לאין ספר
בפריס, ידונו מזיף מטבעות לשליקה במים רותחים,
או מכשפה לתליה או כופר לשרפה, – לפיכך היו
הבריות רגילים לראות על כל פרשת דרכים את
תמיס146 הזקנה והמיחסת עוסקת
במלאכתה, זרועותיה חשופות ושרוליה מפשלים
לה לאחור והיא מטפלת בקלשון. מטפסת בסלם או
בעמוד התליה; וכל חדוש לא היה בדבר. העולם
הנאה שבימים ההם לא ידע כמעט את שמו של
הנדון למות אשר עבר בקצה הרחוב, ורק האספסוף
יש שהיה מתענג על מחזה גס כזה. מיתת בית־דין
פמבית היתה אחד המחזות הרגילים שעל ככר העיר,
בחינת מחבת של אופה פשטידות או בית מטבחים של
פושט נבלות; התלין היה מעין קצב, אלא בקי יותר
באמנותו.

לא עבר אפוא הרבה זמן ופבוס חדל מדאג
לענין הקוסמת אסמרלדה, או סימילר בלשונו; וגם
למכת הפגיון אשר קבל מיד הצוענית או מיד
הנזיר התועה (לא היה הבדל רב בדבר) ולתוצאות
המשפט. ולאחר שלבו נשתחרר מבחינה זו שב
וקלט את דמותה של פלר דה־ליס. לבו של הקצין
פבוס, כתורת הפיסיקה של אותה תקופה, היה מתירא
מפני הריקנות.

אגב, קה־אן־ברי היה מקום תפל מאין
כמוהו. בכפר זה לא היו מצוים אלא נפחים ורועות
בקר בעלות ידים מגשמות, בתים נמוכים וצריפי
קש נמשכו כאן משני עברי הדרך לארך חצי מיל, –
בקצור: מקום נדח עד מאד.

את פלר דה־ליס אהב לפני שנטפלה אליו
אהבתו האחרונה, והנערה היתה יפה, ומהר לה נחמד
עד מאד; והנה בקר אחד עלה הבחור הספוג אהבה על
סוסו – לאחר שהבריא לגמרי וענין הצוענית נראה
בעיניו כאלו עבר ובטל מן העולם – ובא ברכיבה עד
לפתח הבית של גברת גונדלוריה. הוא לא שם את
לבו להמון העם שנתקהל על הככר לפני השער
הגדול של נוטר־דם; הוא נזכר בלי משים כי הזמן
הוא חדש מאי; והוא חשב בלבו, כי הללו נזדמנו
לכאן לשם תהלוכת פאר לכבוד חג השבועות או לכבוד
חגיגה אחרת, לפיכך קשר את סוסו אל טבעת הדלת
שבפרוזדור ועלה אל בית ארוסתו.

היא ואמה היו לבדן בבית.

על לבה של פלר דה־ליס העיקו עוד
כמעמסה כל דברי המארע: המכשפה, העז,
האלפא־ביתא הארורה ודבר העלמו של פבוס. ולכן
כשנכנס הקצין שלה דמו עיניה לראות בו מראה
משבח, מדי שרד חדשים, תלי נוצץ והכרת פנים
אומרת אהבה – והיא הסמיקה מרב נחת. וגם העלמה בת
האצילים היתה נחמדה יותר מאשר בכל הימים.
שערותיה הצהבות והנהדרות נעשו מקלעת יפה
להפליא, שמלתה היתה כלה כעין הכחל, זה הצבע
ההולם עד למאד את בהירות השער: קולונב היא
שגלתה לה סוד זה שבהתיפות; ועיניה היו עטופות
חן של געגועי אהבה, – דבר ההולם את הבהירות עוד
יותר.

פבוס, שזה זמן רב לא ראה שום אשה נאה
חוץ מיעלות החן המגשמות שבקה־אן־ברי, נקסם עד
מאד למראה פלר דה־ליס, ובקסם זה נעשה הקצין
שלנו מנמס ומלא חביבות עד כדי כך, שהנערה
נתפיסה לו עד מהרה. ואף הגברת גונדלוריה,
שישבה ישיבת תמיד, כדרך האמהות, בכרסה
הרחבה שלה, לא מלאה לבה להתרעם עליו.
ותוכחתה של פלר דה־ליס נמוגה בפני לטיפות
העדנים. העלמה הצעירה לימים ישבה ליד החלון
ורקמה גם עכשו את דמות המערה של נפטון. הקצין
נשען אל מסעד הכסא של הנערה; והיא הטיפה לו
בחשאי את תוכחתה העדינה.

“למה היית כמסתתר במשך שני חדשים תמימים, איש רע ואכזר?”

“הבה אשבע לך,” ענה פבוס שנבוך
במקצת מדי שמעו שאלה זו, “כי הנך יפה מאד
וקסמך יצודד גם לב של ארכי־הגמון.”

היא לא התאפקה והעלתה על שפתיה בת־צחוק.

“שמעתי אף שמעתי, אדוני. הנח לו
ליפיי וענני תשובה כהלכה. רואה אנכי יפי זה מה
כחו!”

“דעי לך אפוא, קרובתי היקרה, כי נקראתי לשוב אל גדודי.”

“והיכן הוא מקום הגדוד הזה, אם מתר לי
לשאל? ולמה לא סרת אל ביתנו לקחת את ברכת
הפרדה?”

“המקום הוא קה־אן־ברי.”

פבוס שמח על שאלה ראשונה זו שפטרה אותו מחובת השניה.

“אבל הרי המקום הזה הוא קרוב מאד,
אדוני הקצין. מה גרם לכך שלא באת אף פעם אחת
לראות את פני?”

פבוס בא בין המצרים.

“יען אשר… המשרה… וחוץ מזה גם חליתי, קרובתי החביבה.”

“ההיית חולה?” חזרה ושאלה מתוך פחד.

“כן… פצוע הייתי.”

“פצוע?!”

הנערה המסכנה לא ידעה את נפשה מרב התרגשות.

“הוי, הסירי כל פחד מלבך,” ענה פבוס
בקרירות, “הדבר לא היה חשוב ביותר. נפלה קטטה
ונדקרתי בפגיון; ולמה תשימי את הדבר הזה אל
לבך?”

“למה אשים את הדבר הזה אל לבי?” חזרה
פלר דה־ליס על הדברים והרימה את עיניה היפות אשר
מלאו דמעות. “הה, אתה מדבר אלי בחידות ורמזים.
מה טיבה של דקירת פגיון זו? אני רוצה לדעת את
פרטי הדברים.”

“טוב אפוא, יפתי ויקרת לבי. קטטה נפלה
ביני ובין מאה פדי, – הלא תכירי אותו? זה קצין
הצבא מסן־ג’רמן־אן־לה; הטלנו איש ברעהו שרטת –
והרי לך כל הענין.”

הקצין השרוי במבוכה ידע לנכון, כי
כל ריב של כבוד מרים את ערכו של הגבר בעיני
האשה. ואמנם פלר דה־ליס הביטה בפניו ונתאדמה
כלה מרב פחד וענג והשתוממות. ואולם המנוחה
הגמורה לא שבה עדין אל נפשה.

“מי יתן ושבת להיות בריא איתן, פבוס
שלי!” אמרה הנערה. “אותו מאה פדי זר הוא לי ולא
אכירנו, ואולם ברור לי שהוא איש נבזה. הגידה לי
בשלמה פרץ הריב ביניכם?”

עכשו לא ידע פבוס כיצד לסים את מעשה
הגבורה שלו, שכן כח דמיונו לא היה חזק ביותר
לגבי המצאות.

“הו, מה אמר ומה אספר לך?… דבר שאין
בו ממש, ענין בסוס, ענין בדבור שלו כהלכה!…
קרוֹבתי היפה,” קרא פבוס, כמתכון להסב את
הדברים לנוֹשׂא אחר, “מה טיבוֹ שׁל רעשׁ זה העוֹלה
מבחוּץ?”

הוא נגש אל החלון.

“הה, הביטי וראי, קרובתי היפה, מה רב ההמון אשר נתאסף על הככר!”

“לא ידעתי מה טיבו של זה,” אמרה פלר דה־ליס;

“דומה לי שיש כאן ענין במכשפה
שלקחה הבקר אל בית הכנסיה, למען תתודה
בפמבי על חטאותיה: ואחרי כן יעלו אותה
לגרדם.”

מעשה אסמרלדה נחשב בעיני הקצין
לדבר תם ונשלם, ולפיכך לא גרמו לו דברי פלר
דה־ליס שום התרגשות. הוא רק הוסיף לשאל שאלה אחת
או שתים.

“מה שמה של מכשפה זו?”

“לא ידעתי,” ענתה הנערה.

“ועל איזו עברה נתחיבה, לפי השמועה?”

היא משכה שוב בכתפיה הלבנות.

“לא ידעתי.”

“אל רחום וחנון!” פתחה האם, “המכשפות
מרבות בימינו עד כדי כך, ששורפים אותן ואין
אישׁ יודע את שמן. משל למה הדבר דומה? אלו רצו
לדעת מה שם כל ענן וענן העובר על פני השמים.
אלא שאנחנו אין לנו לדאג לכך. אלהים רושם את
הכל בספרו.” ותוך כדי כך התנשאה הגברת
הנכבדה ממקומה ונגשה אל החלון. “אלי
שבשמים,” הוסיפה לדבר, “נכון אמרת, אדוני
פבוס. ההמון גדול מאד. וגם על הגגות, ברוך השם,
עומדים כמה אנשים… התדע, אדוני פבוס? המון זה
הזכיר לי דבר מימי נעורי; כשנכנס שרל השביעי
לפריס מלאו הרחובות אנשים כמו עכשו… לא אוכל
עוד לזכר באיזו שנה קרה הדבר. הלא כן, כשאני
מספרת לך את זה אתה מדמה לשמע כעין נושנות,
ואנכי יש לי בזה מזכרת נעורים… הה! מראה ההמון
היה אז נאה יותר. כמה אנשים אפילו עלו על
גזוזטרות המגן של שער סנט־אנטואן. המלך
והמלכה רכבו על סוס אחד. אחרי הוד מלכותם נסעו
הגבירות ואף הן רכובות על סוסי מלויהן, אשה אשה
ומלוה. עודני זוכרת כי הרואים צחקו צחוק גדול
מדי עבר אמניון מגרלנד, איש קצר־קומה עד מאד,
ואחריו האדון לבית מטפלון, איש ענק מן האבירים
אשר הכה באנגלים מכה רבה. המחזה היה נהדר.
עברו בסך כל אצילי צרפת ונשאו את נסיהם
האדמים אשר הבהיקו לעין הרואים. אלה בנסים
ואלה בדגלים. האזכר עוד מה שראיתי? האדון לבית
קלן נשא נס, י’ן שטו מורן החזיק בידו דגל, האדון
לבית קוסי אף הוא נשא דגל ופאר לבושו היה רב
מלבוש כל השרים, חוץ מן הדכס לבית ברבון…
הה! מה אתעצב אל לבי מדי אחשב, כי כל זה היה
ועבר ולא נשאר ממנו שריד!”

הנאהבים השנים לא הקשיבו לדברי
האלמנה הנכבדה. פבוס סר מאצלה וסמך שוב על
מסעד הכסא אשר לארוסתו; כאן מצא מקום חמודות על
יד פלר דה־ליס. העור הצח אשר לכלתו הכה אותו
בסנורים, והוא היה הולך ומדבר אל לבו: “כדאי
לאהב רק את הבהירות!” שניהם היו שרוים בשתיקה.
העלמה הצעירה העיפה בו פעם בפעם מבט מקסם
ומלא רך, ובשערותיה נצנץ הזהר אשר לשמש
האביב.

“פבוס,” אמרה פתאם בקול חשאי, “בעוד
רבע שנה נחג את חג כלולותינו, השבע לי, כי לא
אהבת מימיך אשה אחרת.”

“נשבעתי לך, כרובי הנחמד!” ענה
פבוס, וכדי להוכיח לפלר דה־ליס את אמתות שבועתו
הוסיף על קולו היוצא מלב תמים גם מבט נלהב. יכל
היות שהוא האמין ברגע זה בדברים היוצאים
מפיו.

בין כה וכה והאם הטובה, שמחה למראה
שלום האהבה השורה על בני הזוג, יצאה מן החדר
והלכה לעשות לצרכי הבית. פבוס הרגיש בדבר,
ובדידות זו הוסיפה לקצין רב־הפעלים אמץ לב חדש
ומלאה את ראשו מחשבות מוזרות. פלר דה־ליס הלא
אהבה אותו; הוא היה חתנה; היא לבדה אתו בחדר;
והוא תשוקתו אליה נתעוררה בו שוב, רעננה
ולוהטת כשהיתה; ובכל אלה – היש פשע בקטפו
מלילות מן הקמה? לא אדע אם כאלה היו רעיונותיו;
ואולם ברור היה הדבר, כי פלר דה־ליס נבהלה פתאם
לראות את ההבעה הנשקפת מתוך עיניו. היא
התבוננה על סביבה וראתה כי אמה איננה עוד
בחדר.

“ישמרני אלהים!” קראה הנערה חרדה ומתאדמת, “חם לי במדה שאין לשער!”

“אף אנכי אדמה,” השיב פבוס, “כי קרובה
שעת הצהרים. חם השמש גדול מנשא. אין בררה
אחרת אלא להוריד את הוילאות.”

“לאו, לאו,” קראה הנערה המסכנה, “להפך, אויר צח נחוץ לי עכשו.”

וכצביה אשר הריחה עדת כלבים כן
קפצה הנערה ממקומה, פתחה את החלון ונחפזה
לצאת אל הגזוזטרה.

פבוס, אשר חרה לו כמעט על הדבר הזה, יצא אף הוא אחריה.

ככר העזרה ליד נוטר־דם, אשר על
פניה, כפי שידענו, נשקפה הגזוזטרה, היתה
ברגע זה מקום חזיון מבעית ומשׁנה מאד, והמחזה
הטיל חיש מהר אימה על פלר דה־ליס רכת הלב.

המון עם, ששטף־עבר את הרחובות
הסמוכים, מלא את עצם הככר. החומה הקטנה,
שהקיפה את העזרה וגבהה כחצי קומת איש, לא היתה
מספיקה לעצר בעד ההמון מהתפרץ אל העזרה – לולא
הכפלה חומה זו על ידי שורה צפופה של שוטרים
וקלעים אשר רוביהם בידם. בזכותה של גדר זו,
העשויה רמחים ובני קלע, נשארה העזרה ריקה
מאנשים. לפתח העזרה עמד משמר של נושאי חנית מן
הבלשת אשר לחשמן. השער הגדול אשר לבית
הכנסיה היה סגור, בנגוד להמון החלונות
הנשקפים על פני הככר, שהיו פתוחים בכל קומות
הבתים ומלאו אלפי ראשים נערמים זה על גב זה
ככדורי יריה בבית אוצר של ארטילריה.

מראה ההמון אפור, מסאב ואים. החזיון,
שאליו צפה המון זה, שיך היה, כנראה, לסוג
החזיונות שלפי טבעם הם מושכים אליהם את כל
השכבות הנאלחות שבין התושבים. מתעב מאין
כמוהו היה שאון קולות זה שצף מעל גלי המצנפות
הכתמות ושערות ראשים מזהמות. בקרב ההמון רבו
הצוחקים על הצועקים, הנשים היו מרבות על
הגברים.

מזמן לזמן צף ועלה קול חודר ורועד מתוך ההמלה המכסה את הכל.



– – – – – – – – – –



“שמע נא! מהיה בליפר! וכי כאן יעלו אותה לתליה?”

“אי לך, פתי שכמותך! כאן היא מתודה
על חטאותיה כשכתנתה האחת לבשרה! האל
הרחמן מצליף עליה פסוקים בלשון הרומאית. כך
נהוג כאן תמיד, והדבר מתחיל בשעת הצהרים. אם
רצונך לראות במחזה התליה, הטרח את עצמך ולך
אל ככר גרב.”

“הלך אלך לשם אחרי כן.”



– – – – – – – – – –



“בבקשה ממך, לה־בוקמברי, האמת
הדבר כי היא הכתה מכות את האב הכהן אשר בא
לקחת ודוי מפיה?”

“יש לשער שכך היה באמת, לה־בשין.”

“הראיתם ממיכם בת עכו”ם כזו?"



– – – – – – – – – –



“אדוני, כך הוא המנהג. הממנה על
ארמון המשפט מצוה למסר את הנדון, אם הוא הדיוט,
לידי אב בית־הדין שבשטלה, והלז מוליכו לגרדם;
ואם הנדון הוא בן מעמד הכהנים – ימסרנו הממנה
לידי פקיד המשפט של הכהנה.”

“רב תודות אדוני.”



– – – – – – – – – –



“אל אלהים!” אמרה פלר דה־ליס, “צר לי על מסכנה זו.”

עיניה, אשר הביטו על פני ההמון,
נתמלאו יגון מתוך הרהור זה. הקצין, שלבו היה
נתון לנערה יותר מאשר להמון, שלח מאחור את ידו
בחגורתה.

הנערה נפנתה אליו ובמבטה היה צחוק ותוכחה גם יחד.

“עזבני נא. פבוס, ראה בקשתיך! אמי תשוב ותראה את מעשה ידך!”

ברגע זה השמיע השעון של נוטר־דם
לאטו את השעה השתים־עשרה. קול חדוה עבר בקרב
ההמון. לא הספיק רעד הדפיקה האחרונה לגוע
באויר וראשׁי האנשים נעו כנוע גלים לנשיבת רוח
חזקה, וקול תשואות אדיר עלה מן הרחוב, מן החלונות
ומן הגגות:

“הנה!”

פלר דה־ליס כסתה בידיה על עיניה, לבל תראה במחזה.

“חמדת לבי,” אמר פבוס, “אולי תשובי ותכנסי אל החדר?”

“לא”, ענתה הנערה; ועיניה אשר נסגרו
לפני רגע מתוך אימה, שבו ונפתחו מתוך
סקרנות.

קרון רתום לסוס נורמנדי כבד ומקף
מעברים פרשים, אשר מדיהם כעין הסגל זרועים
צלבים לבנים, בא ברגע זה מדרדר מרחוב סן־פיר
או־בף ונכנס אל הככר. אנשי המשמר פנו לו
דרך בקרב ההמון בהכותם על סביבם בשבטים
אדירים. על יד הקרון רכבו פקידים אחדים הנמנים
על בית המשפט והבלשת, ואלה נכרו לפי לבושם
השחור ואפן רכיבתם הגרוע. בראשם היה מדרדר
והולך מרן יעקב שרמולו. בקרון הנורא ישבה
נערה צעירה שידיה היו כפותות לה לאחוריה וכל
כמר לא נראה על ידה, היא היתה לבושה רק כתנת
לבשרה; שערותיה השחורות והארכות (בימים ההם
נהגו שלא לגזז את שערות הנדונים אלא לאחר
שהגיעו לגרדם) היו פזורות על לוח לבה ועל
כתפיה החשופות למחצה.

לרחבם של גלי השערות האלה,
שהבריקו יותר מאשר כנף העורב, נמתח חבל אפור
ומלא קשרים, שהסתובב ונמשך לצדדין והיה מגרד
עד לפצעים את עצמות השכם הרכות ומתפתל מסביב
לצוארה הנחמד של הנערה כשלשול מסביב
לפרח. מתחת לאותו חבל נצנץ קמע קטן משבץ
פניני זכוכית ירקרקות, שלא נלקח ממנה מטעם
זה, כנראה, שנוהגים לעשות את רצון ההולכים
למיתה. אלה שהביטו מתוך החלונות יכלו לראות על
קרקע הקרון את כפות רגליה החשופות, שהיא
התאמצה להסתירן תחתיה, כאלו מתוך רגש
טבעי אחרון של אשה. לרגליה רבצה עז קטנה,
שהיתה כפותה בחבלים. הנדונה החזיקה בשׁניה את
קצה הכתנת שלא היתה צמודה היטב לבשרה. דומה
היה כי בכל אסונה הציק לה ביותר הדבר אשר
הוציאו אותה לראוה לעיני כל והיא ערמה כמעט ללא
לבוש. אהה! במצבים אימים כאלה – פקע כחו של
רגש הבושה.

“אל אלהים!” אמרה פלר דה־ליס מתוך
התרגשות אל הקצין, “הביטה וראה, קרובי היפה,
הלא זאת היא הצוענית הנתעבה בעלת העז.”

ובדברה את הדברים האלה הפנתה את
עצמה כלפי פבוס. הלז תלה את עיניו הקופאות
בקרון. פניו החוירו עד מאד.

“מה טיבה של אותה צוענית בעלת העז?” שאל פבוס כמגמגם.

“כיצד?” הוסיפה פלר דה־ליס לדבר; “וכי נמחה כל הדבר מזכרונך?”

פבוס נכנס לתוך דבריה.

“כחידה לי כל הדבר.”

הוא עקר את עצמו ממקומו ורצה לשוב אל
החדר; ואולם פלר דה־ליס, שקנאתה העזה על דבר
הצוענית נתעוררה שוב ברגע זה, – פלר דה־ליס שלחה
בו מבט בוחן המביע חשד. במחה עבר ברגע זה
כעין צל זכרון, והיא ידעה כי שמעה שמועה על דבר
קצין אחד המשתף למשפט המכשפה.

“מה לך?” אמרה אל פבוס; “דומה שחרדת חרדה גדולה למראה הצוענית הזאת.”

פבוס כפה את עצמו ונתן את קולו בצחוק מלגלג.

“האנכי חרדתי? חלילה וחס! לא היה כדבר הזה!”

“השאר אפוא יחד אתי,” אמרה פלר דה־ליס בקול מצוה, “נראה במחזה עד תמו.”

הקצין המסכן נשאר מאנס במקומו.
דבר אחד הרגיע אותו – הנדונה לא הרימה את עיניה
מעל קרקע הקרון. זאת היתה אסמרלדה – הוא הכיר
אותה, לצערו, בודאות גמורה. יפיה לא סר ממנה
גם במצב זה שכלו חרפה ואסון; עיניה הגדולות
והשחורות רחבו עוד יותר בשל הרזון אשר שלח
בלחייה; פניה החורים היו טהורים ונעלים. היא
דמתה לזו שהיתה קדם בבחינת הדמיון שישנו
בין קדושה מצירת בידי מסצ’יו לקדושה מצירת
ביד רפאל: היא נעשתה רפת כח, דקה ורזה.

אף על פי כן לא נשאר בכל מהותה שום
דבר שלא נעשה רופף ולא הפקר על ידה – חוץ מרגש
הבושה שלה – למקרה: כי כן חזקה עליה והכריעה
אותה יד המהומה והיאוש. עם כל דחיפה ודחיפה של
הקרון התנדנד גופה כדבר־מה שסוע שאין בו רוח
חיים; מבטה היה עמום ומבלבל. מתוך עיניה עוד
נשקפה דמעה, ואולם זו קפאה והיתה כביכל
כפנינת קרח.

בין כה וכה והתהלוכה האימה הבקיעה
לה דרך ועברה בין ההמון אשר נדחק לראות בה
והריע לקראתה תרועות גיל. ואולם המספר מחיב
לצין לשם האמת, כי רבים מן הרואים, לרבות גם
קשי הלב, רחמו עליה מדי ראותם אותה כה יפה וכה
מדכאה. – לבסוף נכנס הקרון לתוך חצר העזרה.

החילים נתיצבו על המשמר משני
העברים. ההמון נאלם דם, ותוך כדי דממה זו,
הנאדרה והאימה, נפתחו כמו מאליהן שתי
דלתות השער הגדול כשהן מנסרות בשריקה על
פני ציריהן. ואז נגלה לעין, לכל מלא ארכו, אולם
ההיכל העמק והקודר, כשהוא עטוף כלו שחורים
ומואר בנרות מספר, המנצנצים מעל המזבח הגדול
אשר בירכתי הבית, ומראהו לאור היום הבהיר
כלוע קבר פתוח לרוחה. בקצה האולם, באפלולית
הדוכן, ראתה העין צלב אדיר של כסף, שהתנשא אל
על על פני יריעת אריג שחורה היורדת מן הכפה
ומגיעה עד הרצפה. כל פנים הבית היה ריק מאדם.
ואולם מרחוק, על הכסאות אשר בקצה הדוכן,
הסתמנו כמעט ראשי כמרים אחדים, וברגע
שנפתח השער הגדול בקע ועלה מתוך הבית קול
זמרה נאדר ורם וחדגוני, שנשא כגלים מעל ראש
הנדונה והרעיף עליה פסוקי תהלים:








"לא אירא מרבבות עם אשר סביב שתו עלי.

קומה, ד' הושיעני, אלהי."

"הושיעני, אלהים, כי באו מים עד נפש.

טבעתי ביון מצולה ואין מעמד."








אותה שעה נשא קול אחר, נבדל מעל
המקהלה, ושר מעל המדרגה אשר למזבח הגדול
את הפסוקים הספוגים יגון:





‎ 


“Qui verbum meum audit, et credit ei, qui misit me, habet vitam aeternam
et in judicium non venit; sed transit a morte in vitam147."


‏


זמרה זו, שזקנים שרוה מרחוק,
באפלולית הבית, ועטפו בה יצור רך ומלא ששון
חיים שרוח האביב התרפק עליו בלטיפות ושמש
האביב שפכה עליו נגהות – זמרה זו היתה תפלת
ההשכבה אשר למתים.

ההמון הקשיב באימה וביראה.

האמללה, שלבה פג בקרבה, כאלו
השכינה את מבטה ואת נפשה באולם הקדש.
שפתיה החורות נעו כלוחשות תפלה; וכשנגש
אליה שמש הגרדם, למען עזר לה לרדת מעל
הקרון, שמע בלחשה חליפות את המלה “פבוס”.

ואז התירו מעל ידיה את האסורים,
הורידוה מעל הקרון בלוית העז, שאף היא שחררה מן
החבלים וגעתה מחדוה, והוליכו אותה יחפת רגל על
פני המרצפת העקמה עד למעלות השער הגדול.
מאחוריה נגרר החבל, שהיה כרוך מסביב לצוארה;
ודומה שזהו מין נחש הרודף אחריה.

והנה פסקה הזמרה אשר בהיכל. מעמקי
הבית האפלולי נעים ובאים צלב זהב רב־מדות ושורה
של נרות דולקים. שכירים בני שויץ, לבושים מדים
רבי גונים, הקישו ברמחיהם, וכעבר רגעים אחדים
יצאה תהלוכה של כמרים וסגנים, לבושים מדי
כהנה ומזמרים פסוקי תהלים, נגשה עד הנדונה
ונתיצבה כנגדה וכנגד העם בדמות חצי עגול.
ואולם הנדונה תלתה את עיניה באחד אשר הלך
בראש התהלוכה, מאחרי נושא הצלב. “הה!” לחשה
בחרדה, “הנהו גם פה, הכמר הלז!”

ואמנם זה היה הכמר דום קלוד. משמאלו
הלך סגן החזן, מימינו החזן הנושא את מטה
כהנתו. הכמר היה צועד והולך כשראשו נטוי
לאחור, עיניו הקופאות קרועות לרוחה והוא מזמר
בקול רם:








“מבטן שאול שועתי, שמעת קולי.”

“באתי במעמקי מים ושבלת שטפתני.”








אותו רגע, כשהכמר הופיע בשער
הגוטי לאור היום הבהיר והוא עטוף כלו בגלימת
כהנתו הרחבה העשויה אריג כסף, החוירו פניו כל
כך שרבים מבין ההמון חשבו כי אחד מפסילי
המצבות אשר לקברות החשמנים קם מאצל הדוכן
והלך לקדם את פני ההולכת למות.

והיא, חורת כמוהו ודוֹמה כמוהו לפסל,
לא הרגישה כמעט כי נתנו בידה נר שעוה דולק,
כתם וכבד משקל; אזנה לא הבחינה מלים בהקריא
לפניה סופר המשפט את דבר ודויה הנורא;
וכשצוו עליה שתענה “אמן”, ענתה ואמרה “אמן”.
דומה שהיא החליפה מעט כח רק בראותה את הכמר
מסלק מעל פניו את מלויו והולך ונגש אליה
ביחידות.

ברגע זה הרגישה כי דמה רותח
בראשה וכי אש מרד התלקחה בפעם האחרונה
בלבה הקופא והמת.

הכמר התקרב אליה בצעדים מדודים;
עיניו הלוהטות רחפו גם ברגע אחרון זה על פני גוה
החשוף למחצה. ותוך כדי כך דבר אליה בקול רם:
“הנערה, ההתודית לפני אלהים על חטאותיך
ופשעיך?” – הוא גחן אליה ולחש לה על אזנה
(הרואים חשבו כי הוא שומע את ודויה): “התרצי בי?
עוד יש בידי להציל את נפשך!”

היא הביטה אליו בעינים קופאות: “סור ממני, השטן, ואם לא – אגלה את עונך.”

הוא צחק רגע צחוק זועה. “איש לא יאמין
לדבריך… הדבר לא יועיל לך, ורק הוסף תוסיפי
כלמה על חטאתך.. מהרי ועני: התרצי בי?”

“מה עוללת לפבוס שלי?”

“הוא מת!” ענה הכמר.

ברגע זה הרים הכמר העלוב בלי משים את
ראשו וראה מעבר השני של הככר, על הגזוזטרה
של בית גונדלוריה, את הקצין העומד ליד פלר
דה־ליס. הכמר התנודד, העביר את ידו על עיניו והביט
עוד פעם אל המקום ההוא; מפיו התמלטה קללה וכל
יצורי פניו היו כאחוזי עוית.

“כן יקום וכן יהיה! מות תמותי!” מלמל
מבין שפתיו. “היה לא תהיי גם לשנינו.” אותו רגע
נשא את ידו מעל לראש הצוענית וקרא בקול
אים: “I nunc, anima anceps, et sit tibi Deus misericors148”
זה היה הפסוק האחרון והנורא שבו
נסתימו כל מעשי טקס מעציבים כאלה. זה היה
האות השלוח מן הכמר אל התלין.

הקהל כרע על ברכיו.

149“Kyrie Eleïson!” קראוּ הכמרים שׁנשׁארוּ עוֹמדים תחת כפת
השּׁער.



Kyrie Eleïson!”" ענה אחריהם כל הקהל, וקול הלחש נשא כהמית ים מעל לראשי האנשים.



“אמן!” ענה הכמר.

הוא פנה ערף לנדונה, ראשו צנח שוב על
חזהו וידיו נשתלבו זו על זו; הוא שב ונצטרף אל
תהלוכת הכמרים, וכעבר רגע נעלם תחת כפת ההיכל
יחד עם הצלב והנרות וגלימות הכהנה; וקולו
המצלצל גוע לאטו בתוך קולות המקהלה אשר שרה
את החרוז שכלו יאוש:








“כל משבריך וגליך עלי עברו.”








אותה שעה צלצלו מבין העמודים אשר
להיכל קתי הרמחים המצפים ברזל של השכירים,
וקול צלצול זה, שהולך וגווע, נשמע כהקשת שעון
המשמיע את שעתה האחרונה של הנדונה
למות.

בין כה וכה ודלתות ההיכל נשארו
פתוחות, והאולם נגלה עכשו לעין ריק ועטוּף שחורים,
ללא ברק הצלב וללא קולות אנשים.

הנדונה עמדה בלי נוע במקומה וחכתה
למה שיבוא; אחד מן השמשים נושאי המטות אשר
לבית המשפט הלך לקחת פקדה מפי מרן יעקב
שרמולו, זה שעמד אותה שעה ובחן בעיניו את
פתוחי האבן על השער הגדול המתארים – לפי דעה
אחת – את עקדת יצחק, ולפי דעה שניה – את הדרך
שבה מחפשים את אבן החכמים, כי לפי דעה זו יוצא
שהמלאך מסמל את השמש, העצים – את האש,
ואברהם את האלכימאי.

לא על נקלה נסתלק מרן יעקב שרמולו
מהסתכלות זו; לבסוף הפנה את פניו; הוא נתן אות,
ושני אנשים לבושים מדי זהב, הלא המה משרתיו
של התלין, נגשו אל הצוענית כדי לאסר שוב את
ידיה.

והנה ברגע זה הרגישה אולי האמללה
כאב נורא כאשר לא כאבה מימיה – כשראתה את
עצמה אנוסה לעלות שוב אל הקרון וללכת אל מקום
מאסרה האחרון. היא נשאה את עיניה המאדמות
והיבשות אל השמים, אל השמש, אל ענני הכסף,
אשר פה ושם הפרידו ביניהם גזרי תכלת בדמות
משלשים וטרפצות; ואחרי רגע הורידה את עיניה,
הביטה מסביב, הביטה לארץ, אל האנשים, אל
הבתים… ופתאם, בעוד האיש לבוש הכתם קושר את
זרועותיה, הוציאה מפיה זעקה אימה, זעקת חדוה. על
הגזוזטרה ההיא, שם בקצה הפנה של הככר, ראתה
את דודה, את אדוניה, את פבוס, את שכינת חייה!
השופט הגיד לה דבר שקר! דבר שקר! היא הכירה
אותו לנכון, לא פקפקה כלל בדבר; הנה הוא עומד
שם יפה תאר ומלא חיים, לבוש מדי שרד מבריקים,
נוצת הפאר לראשו, הפגיון על ירכו.

“פבוס!” קראה הנערה, “פבוס שלי!”

והיא רצתה להושיט אליו את זרועותיה
הרועדות מאהבה ומעדנה, אך זרועותיה היו
אסורות.

ופתאם ראו עיניה והנה פבוס מעלה
קמטים במצחו, והנערה היפה, הנשענת אליו,
מטילה בו מבטי רגז ופיה מביע לגלוג; אחרי כן
ראתה כי פבוס אמר מלים אחדות, שלא הגיעו
לאזניה, ובני הזוג נסתלקו פתאם מעל
הגזוזטרה וסגרו אחריהם בחפזון את הדלת.

“פבוס!” קראה הנערה כאחוזת פלצות, “האמנם מאמין אתה?…”

רעיון אים עבר במחה. היא נזכרה
בדבר, כי דנו אותה למיתה על עון אשר רצחה את
פבוס לבית שטופר.

עד לרגע זה נשאה בסבלנות את כל
יסוריה. ואולם מכה זו הלמה אותה. היא התעלפה
ונפלה לארץ.

“החפזו!” אמר שרמולו, “שאוה והטילוה אל הקרון ונשים קץ לדבר!”

כל אותו הזמן לא הבחין שום איש
באלמוני אחד, זר ומוזר, שקנה לו עמידה ביציע
של פסילי המלכים, זה הנמשך מעל לקשת הקמרון
אשר לשער. עמידתו של אותו אלמוני היתה כלה
שויון־נפש, צוארו מתוח בלי הרף, פרצופו דמות
שכלה כעור, – ולולי לבושו שחציו אדם וחציו
סגל היה נראה כאחד מפרצופי האבן הנתעבים אשר
דרך לועם ישפכו מרזבי ההיכל הארכים את מימיהם
זה שש מאות שנה. מסתכל זה לא גרע עין מכל מה
שנתרחש לפני שער נוטר־דם החל משעת הצהרים.
וכבר ברגעים הראשונים, בלי שאיש שם בו עין
וראה את מעשהו, קשר חבל אל אחד מן העמודים
הקטנים של היציע ושלשל את קצהו עד לכבש
הקדמי, ולאחר שהתקין את הדבר הזה, פנה
להסתכל במנוחה במה שנתרחש לעיניו, והיה
מצפצף בשפתיו כשחלף על פניו ביעף שחרור.
ופתאם, באותו רגע ממש שעוזרי התלין פנו
למלא את הפקדה שיצאה בשפה רפה מפי שרמולו,
טפס האיש ועלה על מעקה היציע ותפס את החבל
ברגליו ובברכיו ובידיו; אחרי כן נשתלשל
למטה והחליק על פני החזית כטפת מים הנגררת על
פני זגוגית, ובמהירות של חתול הנופל מעל הגג מהר
אל התלינים, הכריע אותם ארצה, בשתי מכות
אגרוף, אסף אל ידו האחת את הצוענית כאותו ילד
האוסף את בבתו, ונתכנס בקפיצה אחת לתוך ההיכל
כשהוא מניף מעל לראשו את הנערה הצעירה וצועק
בקול גדול:

“מקלט!”

כל זה נתרגש ובא במהירות רבה כל
כך, שבלילה אפשר היה לראות את הדבר מתחילה
ועד סוף לאורו של ברק אחד.

“מקלט! מקלט!” ענה ההמון, ולמחיאות
הכפים של רבבות האנשים הזהירה עינו היחידה של
קוזימודו בגאוה ובגיל.

מתוך זעזוע זה התנערה הנדונה
מעלפונה. היא הרימה את שמורות עיניה, כאלו
נבהלה מדי ראותה את מצילה.

שרמולו עמד כמכה תמהון, וכן גם
התלינים ואנשי המשמר. ואמנם בתחום ההיכל של
נוטר־דם אסור היה לנגע בנדונה. בית הכנסיה
היה מקום מקלט. מעבר לסף הבית הזה פקע כוחו של
המשפט האנושי.

קוזימודו נשאר עומד במבוא הראשי
אשר להיכל. כפות רגליו העצומות נראו על רצפת
הבית מוצקות כעמודים הרומנים הכבדים. ראשו
המגשם, השופע שערות, שקע בין כתפיו, דגמת
האריה אשר גם הוא מעטף ברעמה ואין לו צואר. הוא
נופף בידיו הבצקות את הנערה הצעירה המרעידה
בלי הרף ומראה כסודר לבן; ואולם הוא נשא אותה
על כפיו בזהירות מרבה עד מאד, כאלו מתירא היה
שמא ישברנה או יגרם לה קלקול. דומה היה כי
היא נחשבת בעיניו לדבר־מה עדין, יקר ערך ויקר
מחיר שלא נוצר לשם ידיו אלא לשם ידים אחרות. ויש
שנדמה כי הוא מהסס מנגע בה נגיעה קלה, כי
הוא נזהר מהשיב עליה את רוח אפו. ולפתע פתאם
היה מחבק אותה בתאות נפש בין זרועותיו, לוחץ
אותה אל חזהו המחדד, כאלו היתה זו קנינו הטוב
וסגלתו היקרה, או כאלו היתה כאן אם המחבקת את
ילדה. עינו אשר כעין הגנום150 היתה נטויה כנגד הנערה ושפכה המון רך
וכאב ורחמים, ופתאם הורמה העין הזאת אל על ומלאה
נגהות מזהירים. למראה הזה נתנו הנשים את קולן
בצחוק ובבכי, ההמון התרוצץ הנה והנה מרב
התרגשות; ואמנם ברגע זה ירד על פניו של
קוזימודו כעין נוי מיחד.

והוא היה נאה בפעל ממש: זה היתום,
האסופי, המגרש מני גו; הוא הרגיש את עצמו נעלה
וחזק, עמד פנים אל פנים מול החברה האנושית אשר
גרשה אותו מקרבה ואשר עכשו לקח חלק כה גדול
במעשיה: העז את פניו כנגד צדק אנושי זה שהוא,
קוזימודו, הוציא מידו את טרפו, כנגד כל בני
הנמרים האלה שהוא הוציא את בלעם מלועם, כנגד
שליחי בית־הדין, השופטים והתלינים וכנגד
שלטונה של המלכות אשר הוא, השפל בין שפלים,
מגר אותו לארץ בשם הכח האלהי.

ואף גם זאת: נוגע עד הלב היה הדבר, כי
יצור שכלו כעור נתן את עזרתו ליצור שכלו אסון,
כי הנדונה למות נצלה על ידי קוזימודו. כאן
נפגשו ועזרו זה לזה הסבל הגדול ביותר הבא מן
הטבע והסבל הגדול ביותר הבא מן האדם.

ואולם קוזימודו, לאחר שחגג רגעים
אחדים את נצחונו, נעלם פתאם עם משאו בבית
הכנסיה. המון העם, המעריץ כל מעשה גבורה, הביט
אחריו לפנים הבית האפלולי והצטער על הדבר
שקוזימודו נסתלק כה מהר מתשואות הרצון,
ופתאם הופיע שוב על השפה הקיצונית של יציע
המלכים; הוא עבר כמרוצת טרוף על פני היציע, נופף
בידיו את פרי נצחונו וצעק בקול גדול: “מקלט!” –
ההמון ענה שוב בתשואות רצון. וקוזימודו, לאחר
שעבר במרוצה על פני היציע, נעלם שוב בתוך
ההיכל. כעבר רגע הופיע עוד הפעם על הרחבה
העליונה, הצוענית היתה עדין בין זרועותיו והוא רץ
כמו קדם וקרא את קריאתו: “מקלט!” וההמון מחא
כפים. לאחרונה הופיע בשלישית בראש מגדל
הפעמונים; מפה כאלו הראה בגאוה לכל העיר את
הנערה אשר הציל, וקולו האדיר, זה שהבריות לא
שמעוהו אלא לעתים רחוקות והוא עצמו לא שמעהו, –
הרעים שלש פעמים רעם גיל אשר בקע שחקים:
“מקלט! מקלט! מקלט!”

“הידד! הידד!” ענה אחריו ההמון, וקול
התשואות האלה נשא עד לעבר השני של הנהר
והכה בתמהון את העם אשר נאסף על ככר גרב, ואת
הנזירה שהיתה שרויה עדין בצפיה ולא גרעה
עין מעמוד התליה.




ספר תשיעי

א. קדחת


דום קלוד לא היה עוד בנוטר־דם בשעה
שבנו־אסופו קם ושבר בבת־אחת את המלכדת
האימה, אשר הכמר האמלל הדיח לתוכה את
הצוענית ואת עצמו. כשנכנס ללשכת הכלים קרע
מעליו את בגדי כהנתו, זרק אותם לידי השמש
הנבהל, יצא דרך דלת הסתרים של בית הכנסיה,
שכר סירה וצוה את הנהג שיובילהו אל הצד
השמאלי של הסנה, ואחרי כן הלך ונתכנס לתוך
הרחובות התלולים של רבע האוניברסיטה. ובתעותו
ללא מטרה, כשפניו חורים ורוחו שוממה והוא
נרגש ומכה־סנורים וזועף יותר מצפור לילה אשר
בעצם היום שתה עליה עדת ילדים – פגע מדי פעם
חבורת אנשים ונשים שהלכו שמחים לצד הגשר של
מיכאל הקדוש והיו מתברכים בלבם שיבואו
ל“מועד הנכון” ויספיקו לראות את תלית
המכשפה. הוא לא ידע היכן הוא נמצא, לא ידע מה
שלבו מהרהר, לא ידע אם הוא חולם חלום. הוא הלך,
החיש את צעדיו, פנה לרוץ, נטה מרחוב לרחוב, וכל
אותו הזמן רדפו בלי חשך הרעיון על אדות ככר
גרב, זו הככר הנוראה שכאלו
נמצאה בלי הרף בקרבת מקום. וכך הוא הלך ועבר
לארך גבעת סן־ג’נובבה ויצא לבסוף דרך שער
סן־ויקטור, והוא הוסיף ללכת ולהמלט על נפשו כל
עוד ראה בהפכו את פניו, את אור
המגדלים של רבע האוניברסיטה ואת הבתים
הבודדים שבפרור; ואולם כשנקרה על דרכו
מקום־שפוע והסתיר מנגד עיניו לגמרי את פריס
השנואה עליו והוא יכל היה לדמות כי הרחיק ללכת
ללב השדות, למקום שומם הנמצא במרחק מאה מיל מן
הכרך – עמד מלכת והיה כאיש אשר שב אליו
רוחו.

מחשבות אימות אפפו עכשו את מחו. הוא
שב והציץ היטב לתוך נפשו – ונזדעזע. הוא חשב על
אדות הנערה האמללה שהביאה עליו כליון והוא
הביא כליון עליה. עין רוחו העיפה מבט נבהל על
הנתיבה המתפתלת, זו ששניהם הלכו בה כפויי
גורל והגיעו לבסוף אל פרשת הדרכים אשר שם
נפצו האחד את האחד בלי רחמים. הוא חשב על אולת
זו שבנזירות עולם, על האפסות של הצניעות, המדע,
האמונה והמדות הטובות, על חסר התועלת
שבמציאות אלהים. הוא שקע כמתענג במצולת
הרעיונות הנוראים האלה, וככל אשר הוסיף לשקע
כן הרגיש כי בנפשו יתפוצץ קול צחוק של
שטן.

ובחטטו בלבו ובראותו מה רב המקום
אשר הטבע הבדיל שם לתאוות היצר – צחק צחוק מר
עד מאד. הוא עורר בעמק לבו את כל שנאתו, את כל
רשעותו; וכרופא הבודק חולה כן הביט במבט קר
וראה כי שנאתו ורשעותו אינן
אלא אהבה מקלקלת; כי האהבה, המשמשת מקור לכל
המדות הטובות של האדם, מחוללת נוראות בלבו של
כמר, וכי אדם כמוהו משנעשה כמר נעשה עבד
לשטן. אותו רגע נתן את קולו בצחוק נורא, ופתאם
החוירו שוב פניו והוא ראה במו עיני רוחו את
הסגלה האימה אשר לאהבה אכזריה זו: אהבה
מחריבה ומרעילה שכלה שנאה ונקמה והיא מביאה
את האחת לגרדם ואת האחד לגיהנם: כי הנה
הנערה נדונה למות והוא אבד את עולמו.

ושוב נתן את קולו בצחוק מדי זכרו כי
פבוס עודנו חי, כי הקצין נשאר למרות הכל
בחיים, שבע ענג וחדוה, לבש מדים יפים שבעתים,
אהב נערה חדשה וקרא אותה לבוא ולראות בתלית
אהובתו הקודמת, ומשנה צחוק צחק מדי זכרו, כי
מכל האנשים אשר בקש את נפשם – רק הצוענית
נפגעה על ידו, והיא הלא היתה היחידה אשר ממנה מנע את שנאתו.

הוא הסיח את מחשבתו מן הקצין והתחיל
מהרהר בקהל הרואים, ומיד קפצה עליו קנאה משנה
עד מאד. זכר נזכר בדבר, כי האשה אשר אהב
הצגה לראוה לעיני העם, לעיני כל העם מקצהו,
והיא ערמה כמעט ולבושה רק כתנתה לעורה. הוא
בכה מרב קצף מדי חשבו, כי הנערה היפה הזאת,
החבצלת התמה, הגביע המלא צניעות ועדנה, אשר
רק בחרדת נפש היה הוא, הכמר, מגיש אותו למו פיו
– נהפכה כביכל לכלי הפקר אשר האספסוף השפל
ביותר של פריס – הגנבים והקבצנים והמשרתים –
זן בו את עיניו מתוך תאוה חצופה וטמאה. ומדי
העלותו על לבו כמה אשר היה יכל לראות על אדמות
לולא היתה הנערה צוענית והוא כהן, לולא נברא אותו
פבוס בעולם ולו אהבה הנערה אותו, את הכמר;
וכשתאר בלבו, כי גם הוא יכל היה לזכות בחיים
מלאים שלוה ואהבה, וכי ברגע זה ישנם בעולם
כמה זוגות מאשרים היושבים תחת עצי הדר, או על
שפתו של נחל, או לנכח הלילה הזרוע כוכבים,
וסחים זה עם זה שיחה שאין לה סוף; וכי הוא והיא,
אלו רצה המקום בכך, היו יכולים להיות כאחד
הזוגות האלה – מדי חשבו את כל זאת שטף עבר את
לבו נחשול של רך ויאוש.

“היא! היא!” זה היה הרעיון אשר נקבע
בראשו ולא נתן לו מנוחה, אשר גרם לו יסורים,
נקר במחו ושסע את קרביו. הוא לא בא לידי חרטה,
לא התחרט על שום דבר. מוכן ומזמן היה לעשות עוד
פעם את כל מה שעשה; מוטב היה לו לראותה בידי
התליין מאשר בידי הקצין. ואולם ענה ענה אותו
הדבר; ענוייו גדלו כל כך,
שהיה תולש לפרקים ציציות שער, כדי לראות אם לא
זרקה שיבה בראשו.

פעם אחת עבר במחו רעיון, כי ברגע זה
אולי נתן הצואר הרך והנחמד לתוך העניבה אשר
לשרשרת האימה, זו שהוא ראה
הבקר במו עיניו. ולמחשבה זו ירד בשרו פלגי
זעה.

רגע אחר נתן את קולו בצחוק בתארו
לעצמו את אסמרלדה בדמות זו שהוא ראה אותה
בפעם הראשונה: מלאת חיים, חדלת דאגה, עליזה,
מקשטת, שטופת רקוד, קלה כצפור
כנף ושרויה בשלום נפשה, ולעמתה תאר לעצמו
את אסמרלדה של היום האחרון: כתנתה לעורה,
החבל כרוך לצוארה, רגליה יחפות והיא עולה
בסלם אל הגרדם; דמות שניה זו קמה כנגד עיניו
בבהירות גדולה כל כך, שהוא זעק זעקת זועה.

ואותה שעה, כשסערת היאוש הקימה
ערבוביה בנפשו, נפצה, מגרה לארץ, עקמה
ועקרה משרש, – היה הוא מסתכל בטבע אשר
מסביב. לרגליו נקרו תרנגולות בין השיחים,
חפושיות עופפו בשמש; מעל לראשו רחפו בתכלת
השמים ענני צחר; בקצה האפק חצה מגדל הצפחה
אשר למנזר סן־ויקטור את קו הגבעות; ועל גבעת
קופו עמד הטוחן והסתכל מתוך שריקת שפתים
בכנפי הטחנה המסתובבות ברוח. והוא הרגיש
כאב למראה החיים האלה המלאים סדר ומעשה
ושלוה והם חוזרים ומתגלים בצורות מאליפות. ושוב
נשא את רגליו וברח על נפשו.

וכך רץ דרך השדות עד שהגיע הערב.
בריחה זו ארכה כל אותו היום – הבריחה מפני
הטבע, מפני החיים, מפני נפשו, מפני האדם,
מפני אלהים, מפני הכל. מזמן לזמן נפל לארץ,
כבש את פניו בקרקע ותלש
באצבעותיו את שבלי הקמה. לפרקים עמד לנוח
ברחוב שומם שבכפר; ורעיונותיו הציקו לו
כל כך, שהוא תפס את ראשו בשתי
ידיו ורצה לקרעו מעל כתפיו ולנפצו אל אבני
המרצפת.

עם שעת השקיעה בחן שוב את נפשו
ונראה לעצמו כאיש מטרף כמעט. הסופה, אשר סערה
בנפשו למן הרגע שהוא לא קוה ולא רצה עוד להציל
את הצוענית, – סופה זו לא השאירה בנפשו אף משג
אחד שלם, אף מחשבה אחת נכונה. שכלו התמוטט והיה
כעי חרבות. רק שני דברים ברורים: אסמרלדה
ועמוד התליה; כל השאר לא היה אלא מאפליה.
שתי הדמיות האלה, האחוזות אחת באחת, עמדו
כנגד עיניו כמחזה מעורר זועה; ובכל אשר הפנה
אליהן את שארית בינתו וכח עיונו, כן הלכו
הדמיות האלה וגדלו לעיניו מתוך גדול דמיונו:
אחת גדלה בחן, בחמודות, ביפי ובזהר, השניה
– בנוראותיה; עד שלבסוף ראה את אסמרלדה כעין
כוכב ואת עמוד התליה כזרוע אדירה ויבשה.

ומוזר היה הדבר, כי בבוא עליו כל
הענויים הקשים האלה לא חשב אף פעם בכבד־ראש על
אדות המות הגואל. וכך נמלאה סאת עניו של עלוב
זה. הוא לא רצה להסתלק מן החיים. יכל היות כי הוא
האמין באמת בגיהנם הערוך בעולם הבא.

בין כה וכה והיום נטה לערב. שארית עצמותו, השרויה עדין בחיים, הרהרה בלי
משים כי הגיע זמן לשוב. דומה היה לו
שהרחיק ללכת מפריס; ואולם לאחר שסיר את המקום
נוכח לדעת, כי הוא הלך כל הזמן מסביב לחומה
המקיפה את רבע האוניברסיטה. לימינו התנשאו על
פני האפק ראשי המגדל של סן־סולפים ושלשת
המגדלים הגבוהים אשר לסן־ג’רמן דה־פרה. והוא
פנה ללכת לצד המקום הזה. ובעת שזקיפי המנזר
קראו אליו מעל הסוללה המעטרה טפחות אשר
לסן־ג’רמן את הקריאה: “מי הולך?” – נטה מן
הדרך והלך במסלה צרה אשר
עברה בין טחנת המנזר ובית־החולים של הכפר,
וכעבר רגעים אחדים עמד בקצה אפר הסטודנטים. אפר
זה היה מפרסם מאד בסבת המהומות שלא פסקו עליו
יומם ולילה; ולנזירים העלובים מסן־ג’רמן נעשה
זה מעין נחש רב ראשים. Quod monachis Sncti Germani
pratensis hydra fuit, clericis nova simper dissisiorum capita
suscitantibus151 הכמר פחד שמא יפגע
שם במי שהוא; כל בן־אדם היה עלול להטיל עליו אימה
ברגע זה. קדם התרחק מסן־ג’רמן ומרבע
האוניברסיטה; עכשו התכון לשוב העירה בשעה
מאחרת מאד. הוא הלך לארך אפר הסטודנטים, נטה אל
המסלה הצרה, המשמשת גבול בין האפר ובין
דיה־נף, ויצא לבסוף אל שפת הנהר. שם מצא דום קלוד
שיט אחד שהוליך אותו לעבר השני של הסנה
במחיר אגורות אחדות בכסף פריס, הביא אותו עד לקצה
העיר העתיקה והעלה אותו על לשון יבשה שומם;
מקום זה הידוע כבר לקוראינו לפי גרנגואר שחלם
שם את חלומותיו, נמצא מעבר לגני המלך ונמשך
מול האי הנקרא על שם השיט אשר למעברת
הבהמות.

נדנודי הסירה הקצובים ואושת המים
נסכו על דום קלוד האמלל כעין תרדמה. ולאחר
שנסתלק השיט נשאר הכמר כמשמים על שפת
הנהר, הביט כתוהה על סביבו וכל העצמים הופיעו
לפניו מרפרפים ומגדלים ושוו
כנגד עיניו מחזה תעתועים. יש שאדם בא לידי מצב
כזה מתוך עיפות שלאחרי יסורים קשים.

השמש שקעה מאחורי מגדל נסל
הגבוה. דמדומי הערב ירדו על העולם. השמים
החוירו, וגם למי הנהר היה עין החורון. ושפת
הסנה השמאלית, אשר הכמר הצמיד אליה את עיניו,
כנסה את שפעתה הקודרת לבין שני השטחים
הלבנים האלה, הלכה הלך וצר עם המרחק ונתקעה
כחץ שחור לתוך ערפלי האפק. שפה זו היתה מכסה
בתים שנראו עכשו כצללים כהים והסתמנו
בדמדומי הערב בשרטוטיהם החדים על פני
השמים הבהירים ועל פני חלקת המים. פה ושם
הוארו חלונות כחורים מלאים אש רמצים. ואותו מגדל
בצורת חדודית עצומה ושחורה שהתרומם פה, בדל
לעצמו, בין שני השטחים הלבנים אשר לשמים
ולנהר ושדמותו רחבה ביותר במקום הזה, הוא
השפיע עכשו על דום קלוד רשם משנה מאד, דומה
לזה שמקבל האדם הסרוח אפרקדן לרגלי בית
הכנסיה הגדול של שטרסבורג ומביט בדמדומי
הערב אל שיא הענקים המתרומם מעל לראשו. אלא
שכאן היה דום קלוד זקוף והחדודית היתה שטוחה;
אבל כיון שהנהר, הכובש את בבואת השמים,
הגדיל את עמקו מתחת לחדודית, לכן נראה גם צוק
עצום זה, דגמת בית הכנסיה שבשטרסבורג,
כמתרמם לגבה גדול בחלל האויר, ואף הרשם היה
כרשם ההוא. ולא עוד אלא שרשם זה הפליא ביותר את
פעולתו העצומה, כאלו התנשא כאן בפעל ממש
בית הכנסיה הגדול של שטרסבורג או בית מסגד
דומה לזה שגבהו שני מילים, – לאמר, דבר־מה שאין
כמוהו, עצום ורב מדות; בנין אשר כמוהו לא ראתה
מעולם עין אדם, מגדל בבל ממש! ארבות הגגות,
הטפחות אשר לחומות הבתים, כותרות הגג החדות,
המגדל אשר למנזר האוגוסטינים, מגדל נסל, – כל
הבליטות האלה, שהסתמנו על פני החדודית
העצומה, הגדילו עוד יותר את הרשם המדמה, כיון
שהעין ראתה כביכל שרטוטים של מעשה פסול
מפליא בגדלו ובצורותיו. דום קלוד, השרוי במצב
של הטעית החושים, דמה לראות את מגדל התפת –
דמה לראות אותו בעיני בשר; אלפי המאורות,
שהיו זרועים על פני קומתו של המגדל העצום,
נראו לו לקלוד כהמון חדריו של כבשן הענקים:
והקולות והתשואות, אשר הגיעו מן המקום ההוא,
נשמעו לאזניו כצעקות הכאב אשר לדרי גיהנם.
והנה אחזה אותו אימה, הוא אטם באצבעותיו את
אזניו כדי שלא ישמע את הקולות ופנה ערף כדי
שיחדל לראות, והתרחק בצעדים מהירים מעל הדמות
האימה.

ואולם המחזה היה בקרב נפשו.

וכשחזר אל הרחובות, נראו לו העוברים
ושבים הנדחקים ליד חלונות הראוה, כצללי
בלהות המסתובבים אנה ואנה ללא תכלית וללא סוף.
אזניו מלאו קולות מוזרים; מחזות משנים בלבלו את
מחו. הוא לא ראה בדמות ובצלם את הרחוב ואת הבתים,
לא ראה את העגלות, את האנשים ואת הנשים, אלא ראה
עצמים מטשטשים אשר קצותיהם מתמזגים יחד. בקרן
רחוב דה־לה־ברילרי נמצאה חנות סממנים אשר סוכך
הגג שעל גבה, כפי המנהג הנהוג מימים
קדמונים, היה מעטר בחשוקי פח קטנים, ומעל גב
החשוקים האלה ירדו נרות עץ שהיו מקישים זה בזה
עם נשיבת הרוח וקולם היה כקול מקשקשת. דום קלוד
דמה לשמע באפלה את קשקוש העצמות של המוני
השלדים אשר כמונפוקון.

“אהה!” מלמל הכמר, “רוח הלילה חובט
אותם עד שהם טופחים זה בזה ושאון כבליהם מתערב
בנקישת עצמותיהם! יכל היות שגם היא בין השלדים
האלה!”

כל ישותו היתה אחוזת בעתה והוא לא
ידע לאן הוא הולך. לאחר שעבר בצעדים אחדים יצא
אל גשר מיכאל הקדוש. בחלונה של דיוטה
תחתונה אחת נצנץ נר; הוא כונן את צעדיו אל המקום
הזה, מבעד לזגוגית שבורה ראה חדר גדול ומזהם
שמראהו עורר בקרבו מעין זכרון מטשטש. בחדר
זה, שמנורה דלה האירה אותו באור קלוש, ישב איש
צעיר לימים, אדמוני וחזק ועליז, שצחק בקול רם
וחבק בין זרועותיו נערה מקשטת שלא כדרך
הצניעות. וליד המנורה ישבה אשה זקנה ששלחה
את ידיה בכישור ושרה תוך כדי כך בקול
רועד:





חרש יתהלכו גנבים בליל –

טוה לי, כישורי, טוה לי בחיל;

טוה חבל ויהי לי לתלין לתת,

חושה, מהרה, כי דחוקה העת –

חרש יתהלכו גנבים בליל.





מה נאה הפשתה לחבל התליה!

זרעוה ככל אשר ידכם הגיעה;

וזרעתם רק פשתה ולא תזרעו דגן,

ויהי לנו חבל למחסה ומגן –

מה נאה הפשתה לחבל התליה!





חרש יתהלכו גנבים בליל –

שימי אל לבך, נערה בת חיל

התליה מוכנה כתם האהבה,

ובכל החלונות עינים לראוה –

חרש יתהלכו גנבים בליל.





וכתם השירה נתן האיש הצעיר את קולו בצחוק ואצל לטיפות לנערה.

הזקנה היתה מרת פלורדל, הנערה – אחת מפרוצות הרחוב, והאיש הצעיר היה י’ן, אחיו של הכמר.

דום קלוד הוסיף להביט, מחזה זה לא היה שונה ממחזות אחרים.

הוא ראה והנה י’ן נגש אל החלון
שבירכתי החדר, פתח אותו הציץ אל הרחוב, במקום
שנראו מעברים אלפי חלונות מוארים; אחרי כן שמע
את י’ן אומר בסגרו את החלון:

“הנה הלילה ירד כבר על הארץ, האנשים מדליקים את נרותיהם ואלהים את כוכביו.”

ובזאת חזר י’ן אל הנערה ושבר בקבוק אשר עמד על השלחן, ותוך כדי כך קרא בקול:

”חזיז ורעם, הלז ריק ואין בו מאומה!
ומכיסי אזל כל הכסף! איזבו חביבתי, לא אהיה
אסיר תודה ליפיטר עד שלא יברא משני שדיך
הלבנים שני בקבוקים שחורים אשר אינק מהם יומם
ולילה את יין הבון152!"



בדיחה נאה זו הביאה את הרבה לידי צחוק, וי’ן נסתלק מן הבית.

דום קלוד מצא די שהות להשתטח על
הארץ, כדי שאחיו הצעיר לא יפגע בו ולא
יכירנו. לאשרו היה הרחוב שרוי באפלה
והסטודנט היה שתוי לשכרה. אף על פי כן הבחין
הסטודנט בכמר, שהיה סרוח על הארץ בתוך
המדמנה.

“הו! הו!” קרא י’ן, “הנה כאן מתגולל אחד שבלה את יומו בשמחות!”

הוא נדנד ברגלו את הכמר אשר חדל מנשם.

“מבשם כהלכה!” הוסיף י’ן לדבר. “הוא
מלא וגדוש. דומה הוא לעלוקה שסבאה מלא כרסה
מתוך חבית. הרי זה קרח,” המשיך את דבריו מדי
הרכינו את עצמו; “והוא איש זקן!” Fortunate
!senex153.



לבסוף שמע דום קלוד כיצד זה הגיד את דבריו האחרונים מדי הסתלקו לדרכו:

“אחת אמרתי ולא אשנה, השכל הוא דבר
חשוב מאד, ואשרי אחי הכמר שהוא עשיר בשכל
ובכסף.”

ואז התרומם הכמר ממקומו ונשא את
רגליו לרוץ לעבר נוטר־דם, לקראת המגדלים
העצומים אשר התנשאו בחשכה מעל לבתים.

ןברגע אשר דרכה רגלו על ככר העזרה
נרתע לאחור ולא העז לשאת את עיניו אל הבית
האים.

“הה!” אמר הכמר בקול רפה, “האמנם כל זה קרה כאן באמת, קרה אך היום, אך הבקר?”

בין כה וכה הוא אמץ את לבו והביט אל
בית הכנסיה. חזית הבית היתה שרויה באפלה;
במרחק הרעיפו השמים אור כוכבים. חרמש הסהר,
שזה אך התרומם על פני האפק, נתלה מעל ראש
המגדל מימין, ודומה היה כאלו צפור מזהירה
ישבה על שפת המעקה שמקלעתה עשויה בצורת
עלי תלתן.

דלתו של בית הכנסיה היתה סגורה;
ואולם הכמר החזיק תמיד בכיסו את המפתח אשר
למגדל, מקום שם נמצא תא עבודתו. והוא השתמש
עכשו במפתח זה ונכנס לבית הכנסיה.

באולם הבית שררה אפלה ודממה כמו בקבר. הכמר הכיר לפי הצללים
הארכים, שנמתחו כרצועות רחבות מכל העברים, כי
יריעות הקירות, שנתלו לרגלי המארע החגיגי של
הבקר, לא הורדו עדין ממקומותיהן. בירכתי הבית
נצנץ צלב הכסף הגדול, ונקדות הזהר הזרועות על
פניו נראו כשביל החלב אשר לאפלת הקבר הזאת.
החלונות הארכים שבדוכן נגלו מעל ליריעות
השחורות רק כדי קצות קשתותם, וזגוגיות הקשתות
האלה, המוארות באור הירח, הסתמנו רק בצבעי
לילה; מין אור ממזג מסגל ולבן ותכלת, שכמותו
רואים על פרצופו של מת. וכשראה הכמר מסביב
לדוכן את קצות הקשתות האלה השטופים חורון –
נדמה היה לו כי הוא רואה בעיניו מצנפות של
חשמנים דרי־גיהנם. הוא סגר את עיניו, וכשחזר
ופקח אותן – דמה לראות מסביבו פרצופים חורים
השולחים בו את מבטיהם.

הוא ברח על נפשו ורץ לרחב הבית. אז נעשה דומה לו, כי גם ההיכל
התנודד, נדד ממקומו, נתמלא רוח חיים ותנועה; כל
עמוד היה בעיניו ככף רגל אדירה הדורכת על
הרצפה בסלית אבן רחבה, וכל ההיכל הגדול נראה
לו כמין שנהב עצום הנושם ונושף ומתהלך כה
וכה ברגליו אשר דמותן כעמודים, נושא את חרטמו
כדמות מגדלים ומתעטף בכסות אכף אשר מראה
כיריעות שחורות.

והנה גברה בו הקדחת – או השגעון –
עד כדי כך שהעולם החיצוני נעשה לו חזון אים
ונורא שכלו ממשות ומראה עינים.

רגע אחד היתה לו רוחה. הוא התכנס
לתוך פנה נמוכה שמן הצד וראה אור אדמדם. ואז
רץ לקראת האור הזה כמו לקראת כוכב. זאת היתה
מנורת התמיד הדלה שדלקה מתחת לסורג הברזל
והאירה יומם ולילה את סדור התפלה הצבורי של
נוטר־דם. בתאות נפש נדבק אל
הספר הקדוש, בקוותו לדלות מתוכו מעט נחמה
וחזוק הלב. המקום הפתוח היה ספר איוב, ועינו
הקופאה של הכמר נצמדה אל המלים:





“ורוח על פני יחלף תסמר שערת בשרי.”





בקראו את המלים הנזעמות האלה ירדה
עליו הרגשה דומה להרגשת העור שהרים מטה
ונעקץ על ידו. ברכיו כשלו, והוא כרע ונפל אל
לוחות האבן של הרצפה והרהר בזו שהלכה היום
לעולמה. מחו מלא מפה לפה אדי בעתה וראשו נראה
לו כעין מעשנה של גיהנם.

דומה שהוא שהה במצב זה הרבה זמן, ריק
מכל מחשבה, ירוד ומדלדל תחת יד השטן.
לאחרונה אסף שארית כח; הוא הרהר בלבו, כי טוב
לו לבקש מקלט בקרבת קוזימודו הנאמן. הוא קם
מעל הארץ ולקח עמו את המנורה שליד סדור
התפלה, כי פחד ללכת בחשכה. דבר זה היה בו
משום עברה; אבל הוא חדל לשים לב לעברות קלות
כאלה.

הוא טפס לאטו במדרגות העולות אל
המגדלים ואימת רזים מלאה את רוחו. ודומה שאימה
זו דבקה גם באנשים המעטים שעברו אותה שעה על
פני ככר העזרה וראו את אור הרזים המתנועע
מכבש אל כבש ועולה על מגדל הפעמונים.

פתאם נשבה רוח צחה בפניו והוא ראה את
עצמו עומד לפני דלת היציע העליון. האויר היה קר,
על פני השמים נשאו עננים אשר עברו כגלים
לבנים זה מעל גב זה ודחקו בקצותיהם אחד את האחד,
דגמת רגבי הקרח הנדים בחרף על פני נהר. חרמש
הירח, המרחף בין העבים האלה, דומה היה לספינת
שמים אשר סגרו עליה גושי קרח אוריריים.

הוא השפיל את עיניו, הציץ דרך שבכת
העמודים הקטנים, המחברת את שני המגדלים,
והתבונן רגע אחד אל הגגות הנאלמים של פריס
אשר נגלו לפניו במרחקים מבעד לאד ולמסך
הערפל, – אלה הגגות החדים והרבים לאין ספר,
הנדחקים זה לצד זה ודמותם כגלים קטנים בים
רוגע בליל קיץ.

הירח זרע את אורו החור והעטה על השמים ועל הארץ מראה אפור.

ברגע זה השמיע שעון המגדל את קולו
החד והמצרצר. צלצלה שעת חצות. הכמר נזכר
בשעת הצהרים; הנה הגיעה שוב שעה
שתים־עשרה.

“הה!” אמר הכמר לנפשו בקול חרישי עד מאד, “ודאי שעכשו היא קרה כבר!”
ופתאם כבה הרוח את המנורה אשר בידו, ותוך
כדי רגע זה ראה והנה בפנת המגדל אשר מנגד
עלה צל כדמות לבנה, כדמות אשה. הוא רעד. לרגלי
אשה זו עמדה עז קטנה אשר שלחה את קול געיתה עם
הצלצול האחרון של הפעמון.

היה בו די כח להביט אל המחזה. זאת היתה אסמרלדה.

פניה נראו חורים ועגומים. שערותיה
ירדו על כתפיה כמו בבקר; ואולם לצוארה לא היה
כל חבל, על ידיה לא העיקו עוד כבלים: היא היתה
חפשיה, היא היתה במתים.

שמלה צחורה עטפה את גוה וצעיף צחור עטף את ראשה.

היא הלכה לקראתו בצעדים מדודים ועיניה הביטו אל השמים. העז הפלאית
הלכה בעקבותיה. הוא היה כמאבן ורפה אונים
מברח על נפשו. כשהיא התקרבה אליו כמלא צעד
אחד – נרתע אף הוא צעד אחד
אחורנית. יותר מזה לא יכול לעשות. עד שלבסוף
הגיע בחזרה אל בית המעלות המקמר השרוי
באפלה. דמו קפא בעורקיו מדי חשבו, כי גם היא
יכלה להכנס שמה; אלו קרה כדבר הזה – היה מת
מאימה.

ואמנם היא נגשה עד הדלת אשר לבית המדרגות, עמדה רגע במקומה,
הביטה בעינים קופאות לתוך החשכה בלי לראות את
הכמר, ועברה הלאה. דמותה נראתה לו עכשו גדולה
משהיתה בחיים; דומה היה לו כי אור הירח
מסתנן דרך שמלתה; הוא שמע את קול
נשימתה.

וכשעברה מעליו התחיל יורד במדרגות
והיה צועד לאטו כאשר צעדה קדם לעיניו הדמות
מעולם הצללים. כלו שרוי באימה, שערות ראשו
מסמרות, המנורה הכבויה בידו ואף הוא דומה
בעיני עצמו לצל בלהות; וברדתו כה בלול
המדרגות שמעה אזנו קול ברור אשר מלל מתוך
צחוק את המלים:

“ורוח על פני יחלף תסמר שערת בשרי.”




ב. גבן, עור עין אחת, פסח


בימי הבינים, ובצרפת עד לתקופת לואי
השנים־עשר נמצאו בכל עיר ועיר מקומות מקלט.
במבול זה של משפטי ענשין ופסקי דין אכזרים,
אשר נתך על פני העיר, שמשו מקומות מקלט אלה
מעין איים המתרוממים מעל פני הצדק האנושי.
עברין שנמלט למקום מקלט כזה – הציל את נפשו.
בתחום כל עיר רבו כמעט מקומות המקלט כרבות
בתי המשפט. כשם שרבו מדי הנענשים, כן
רבו מדי המשתמטים מן הענשין, – שתי קלקלות
ששאפו לקבל תקנה זו מזו. זכות מקלט היתה
להיכלות המלכים, לארמנות הנסיכים, ובראש
ובראשונה – לבתי הכנסיה. ויש שהבדילו עיר
שלמה לזמן מסים וקבעו אותה מקום מקלט, בזמן
שרצו להשיב אליה את אכלסיה. לואי האחד־עשר עשה
בשנת 1467 את פריס מקום מקלט.

עברין שהציג את כף רגלו על סף המקלט
– נעשה קדש; אבל אסור היה לו לצאת משם. אך יצא
כמלא צעד מן המקדש – מיד בלעה אותו שוב
המצולה. אופן ההרג, התליה, בית המרדות – כל אלה
שמו משמר על מקום המקלט וצפו בלי הפוגות לטרף, דגמת הכרישים הצובאים
על אניה. ידועים היו מקרים בנדוני בית־דין
שמצאו מקלט במנזר, על מדרגות ארמון, בחצר בית
נזירים או בעזרה של בית כנסיה, וישבו שם עד
שהלבינו שערותיהם; באפן כזה נעשה מקום
המקלט בית כלא ככל שאר בתי הכלא. לעתים קרה
הדבר, כי יצאה גזרה מלפני פרלמנט ובטלה את
זכות המקלט והסגירה את הנדונים
לידי התלין; ואולם דבר כזה לא ארע אלא לעתים
רחוקות. הפרלמנטים נרתעו מפני החשמנים,
ובזמן ששתי הרשיות הללו רבו ביניהן –
לא יכלה הפקידות לכפות על נקלה את
מרותה על אנשי הכהנה. בכל זאת ארע פעמים, –
כמו במשפט הרוצח של י’ן הקטן, הוא התלין של
פריס, ובמשפטו של אמרי רוסו שרצח את י’ן בלט –
כי בית־הדין הטיל את מרותו על הכהנה ועשה את
שפטיו בנדונים; ואולם אבוי היה למי שחלל בכח
הנשק את קדשת המקלט ובידו אין הרשאה מאת
הפרלמנט! ידוע הדבר כיצד נתנו למות רובר
מקלרמון, המרשל של צרפת, וי’ן משלון, המרשל
של שמפניה; והרי הללו לא פגעו אלא באחד פרן
מרק, משרתו של חלפן, שעשה מעשה רצח נתעב; אבל
שני המרשלים שברו את הדלת של המנזר סן־מרי.
בזה חטאו חטא אשר לא יכפר.

מסביב למקומות המקלט רחפה הדרת־אימה
גדולה כל כך, שגם בעלי־החיים, אם לדבר
בלשון האגדה, נפגעו פעמים על ידי אימה זו.
אמואן מספר, כי ברדף המלך דגובר בשעת הציד
אחרי צבי והלז ברח ובא עד הקבר של דיאוניסיוס
הקדוש – פסקו פתאם כל הכלבים מרוץ אחרי
צידם.

בכל בית כנסיה נמצא על פי רב תא
מיחד שבו הושיבו את הנמלטים על נפשם. בשנת
1407 בנה ניקולאוס פלמל חדר מקלט כזה על גבי
הכפה של בית הכנסיה סן־י’ן דה־לה־בושרי,
והבנין עלה לו ארבע לטראות, ששה סו
ושש־עשרה אגורות בכסף פריס.

בנוטר־דם נבנה חדר המקלט על גגה
של צלע הבית, מתחת לעמודי הסמך, כנגד בית
המנזר וממש באותו מקום ששם התקינה לה עכשיו
אשתו של שומר המגדל גנה משלה, זו הגנה
הדומה לגנים התלויים שבבבל כמו שנטע של חסא
דומה לדקל ואשת שוער דומה למלכה סמירמיס.

פה הושיב קוזימודו את אסמרלדה לאחר
שסים את ריצת הנצחון המטרפת אשר על פני
המגדלים והיציעות. כל עוד נמשכה הריצה הזאת לא
התגברה אסמרלדה על עלפונה; שרויה היתה
בדמדומי תרדמה והרגישה רק דבר אחד – כי היא התרוממה באויר, כי היא צפה
ועפה באויר ודבר־מה נשא אותה אל על. מזמן לזמן
קלטה אזנה המלת צחוק או קולו הרועם של קוזימודו;
היא פקחה את עיניה; ואז ראתה מתחתיה כמו מתוך
הערפל את פריס החבורה גגות צפחה וגגות לבנים
ומראה כתשבצת עשויה אדם ותכלת, ומעל לראשה
ראתה את פרצופו המכער של קוזימודו המביע ענג
רב. ושוב נסגרו עיניה; היא דמתה בלבה כי הכל
נגמר, כי המיתו אותה בשעת התעלפותה והמלאך
המכער, הממנה על גורלה, בא ונטל אותה ונשאה
מן המקום הזה. היא לא העזה להביט אליו והפקירה את
עצמה ליד הגורל.

ואולם לאחר ששומר הפעמונים הפרוע
והנושם בכבדות הושיב אותה בתא המקלט וידיו
המגשמות התירו את החבלים אשר חתכו את בשר
זרועותיה – ירדה עליה פתאם הרגשה מוזרה, זו
ההרגשה המשביתה כרגע את שנת הנוסעים מדי
עלות ספינתם על שרטון באפלת הלילה. גם
מחשבותיה הקיצו לתחיה ושבו אליה כלן עד אחת.
היא הכירה לדעת, כי היא נמצאת בבית הכנסיה
נוטר־דם; נזכרה בדבר, כי נחטפה
בחזקה מידי התלין; נזכרה כי פבוס נמצא בין
החיים ולא יוסיף עוד לאהב אותה; וכשמלאו פתאם
את נפשה שני הרעיונות האלה, המשוים מרירות
אחד על האחד, הסבה את פניה אל קוזימודו, שעמד
לפניה והיה מטיל עליה אימה, ואמרה אליו:

“למה הצלת את חיי?”

הוא הביט אליה בצער רב, כאלו נחש
לדעת את אשר הגידה לו. היא חזרה על דברי השאלה,
ואז העיף בה מבט מלא תוגה וברח על נפשו.

היא נשארה על מקומה כאחוזת תמהון.

כעבור רגעים אחדים חזר והניח צרור
לרגליה. בצרור זה היו השמלות שנשים רחמניות
הביאו לה נדבה ושמו אותן על סף בית הכנסיה. היא
הורידה את עיניה ונסתכלה בגופה, ראתה כי ערמה
היא כמעט ונתאדמה. החיים נתנו שוב את
אותותם.

קוזימודו כאלו הבין במקצת את דבר
הבושה הזאת. הוא כסה את עינו בידו הרחבה
ונסתלק שוב מאצל הנערה אבל הפעם התרחק
בצעדים מדודים.

היא נחפזה להתלבש. תלבשתה היתה
גלימה לבנה וצעיף לבן כשמלת החניכות
בהוטל־דיה154.

אך הספיקה להתלבש, וקוזימודו
שב ונגש אליה. מתחת לזרועו האחת
נשא סל, מתחת לשניה – מזרן. בסל נמצא בקבוק,
לחם וצרכי אכל אחרים. הוא הציג את הסל על הארץ
ואמר: “אכלי.” אחרי כן פרש את המזרן על הרצפה
ואמר: “ישני.” שומר הפעמונים נתן לה בזה את
מזונו ואת יצועו.

הצוענית נשאה אליו את עיניה ורצתה
להגיד לו דברי תודה. אבל המלים נעתקו מפיה.
מראה העלוב הזה היה באמת מבעית. היא הורידה את
ראשה מתוך רטט של אימה.

אז אמר לה:

“אני מעורר בך פחד. ודאי שכעורי
גדול מאד. אל תביטי אלי כלל. רק תשמעי את אשר
אדבר אליך. ביום את מכרחה לשבת במקום הזה;
בלילה את יכלה להתהלך על פני כל הבית. אבל
אל תצאי לא ביום ולא בלילה מפתח בית
הכנסיה. אבד תאבדי אם תעשי כדבר הזה. אותך
יוציאו להורג ואנכי אמות.”

היא הרימה את ראשה מתוך התרגשות
ורצתה לענות לו דברים. אבל הוא נעלם. היא היתה שוב
לבדה, והרהרה במלים המוזרות אשר שמעה מפי
יצור אדם זה המבעית כמעט בכעורו. ההטעמה
שבדבריו נגעה עד לבה, כי קולו היה גס וספוג רך
כאחד.

עכשו התחילה מתבוננת אל התא אשר
ישבה בו. זה היה חדר מרבע שגדלו כשש רגלים
ולו צהר קטן ודלת בקיר הגג המשתפע לאטו
ועשוי אבנים שטוחות. מרזבים רבים, בצורת
בעלי־חיים שונים, נראו כמרכינים את עצמם אליה
ומשרבבים את צוארם כדי להביט בה דרך
האשנב. מקצה גג חדרה ראתה אלפי ארבות אשר
פלטו לעיניה את עשן כל האשים של פריס. מה
העציב המחזה הזה את הצוענית המסכנה, זו
האסופית, הנדונה למות, היצור האמלל ללא מולדת,
ללא משפחה, ללא פנת חם.

אותו רגע, כשנטפל אליה רעיון זה
בדבר בדידותה והציק לה יותר מאשר תמיד, החליק
פתאם על ידיה ועל ברכיה ראש מדבלל ומעטר זקן.
היא נבהלה (עכשו הפחיד אותה כל דבר) והביטה על
סביבה. זאת היתה העז המסכנה, די’לי הזריזה
שברחה בעקבות גברתה בעת שקוזימודו
הבריח את אנשי שרמולו, וזה כשעה רבצה לרגלי
גברת זו, העתירה עליה לטיפות חבה ולא קבלה
למענה אף מבט אחד. הצוענית השיבה לה עכשיו
נשיקות מאליפות. “הה, די’לי!” אמרה הצוענית, “איכה
שכחתיך! ואת הנה זכרת אותי! לא נשכחתי
עדין מלבך! הה, את אינך כפוית טובה!” ובדברה
את הדברים האלה נתנה את קולה בבכי, כאלו יד
נעלמה גללה את האבן אשר סתמה זה ימים רבים את
מקור דמעותיה. וככל אשר נזלו דמעותיה כן הלכו
ונמוגו כל המרירות והקהות אשר בצערה.

וכשפנה היום נראה לה הלילה יפה
שבעתים, הלבנה נראתה לה כה ענגה שהיא הלכה
לשוח והקיפה את היציע העובר מסביב לכל הבית.
וכעין מנוחה ירדה עליה מדי השקיפה ממרומים על
פני האדמה השרויה בשלוה גמורה.




ג. חרש


למחרת היום הקיצה והבינה כי נפלה
עליה תרדמה. זה ימים רבים לא נתנה שנה לעיניה.
קרן אור רכה אשר לשמש העולה חדרה בעד האשנב
והחליקה ברגע זה על פניה. ובראותה את פני
החמה בפתח האשנב ראתה שם עוד משהו שהפחיד
אותה: זה היה פרצופו הנורא של קוזימודו. היא
חזרה וסגרה בלי משים את עיניה, ואולם הדבר לא
הועיל לה; נדמה היה לה, כי היא מוסיפה לראות מבעד
לשמורותיה הורדות את הפרצוף הזה שתום־העין
ופרוץ־השנים. ובהוסיפה לשכב עצומת עינים
שמעה קול מגשם אשר הרעיף עליה דברים רכים עד
מאד:

“אל תפחדי מפני. אני ידידך. נגשתי
אליך כדי לראות כיצד את ישנה. הדבר לא יהיה
לך למורת רוח אם אבוא לראותך בעת שאת ישנה? מה
ארע לך אם אראך ואת סגורת עינים? עכשו אסתלק
לי מפה. הנה כבר הלכתי וישבתי מאחורי הקיר.
עכשו מתר לך לפתח את העינים.”

הטעמת המלים הביעה תאניה יותר
מאשר המלים עצמן. הצוענית פקחה את עיניה
ולבה נרגש בקרבה. ואמנם פניו לא נראו עוד
בפתח האשנב. היא נגשה אל החלון וראתה את
הגבן יושב שחוח בפנת הקיר ומראהו מפיק צער
והכנעה. היא יגעה יגיעה בנפשה כדי להתגבר על
רגש הבחילה שהוא עורר בקרבה. “בוא הנה,”
אמרה אליו בקול רך. הוא ראה את
תנועות שפתיה וחשב שהיא מגרשת אותו מעל פניה;
מיד התרומם ממקומו ונתרחק מאצלה כשהוא צולע
בלאט וראשו מורד על חזהו, ואף לא העז להעיף
בנערה מבט אומר יאוש. “הלא תבוא הנה,” קראה
אחריו. ואולם הוא הוסיף להתרחק. אותו רגע קפצה
הצוענית מתוך התא ורצה אחריו ותפסה את ידו.
קוזימודו חש במגע ידה והתחיל מרעיד בכל אבריו.
הוא נשא אליה את עיניו המפיקות תחנונים, ובראותו
כי היא מוליכה אותו אחריה – התחילו פניו מזהירים
מגיל ומרך. היא רצתה להכניסו לחדרה, אבל הוא
התעקש ונשאר עומד על הסף.

“לאו, לאו,” הפטיר קוזימודו, “אל יכנס הינשוף לתוך קן העפרונית.”

ואז כרעה הצוענית תחתיה ברב חן על
משכבה והעז היתה נרדמת לרגליה. שניהם שהו
רגעים אחדים בלי נוע במקומם והתבוננו דומם זה
בפני זו, – הוא ראה דמות שכלה חן והיא דמות
שכלה כעור. מדי רגע גלתה הנערה בגוף
קוזימודו שרטוט חדש של כעור. היא הוליכה את
מבטה למן ברכיו העקמות עד לגב העמוס חטוטרת,
ולמן הגב עד לעין היחידה. היא לא יכלה לתפס את
הדבר, כי יש בעולם יצור מכער כזה. ואולם אותו
פרצוף מכער הביע תוגה ורך עד כדי כך, שהיא
התחילה מתרגלת אליו.

הוא הפסיק לראשונה את הדממה.

“מתר לי אפוא לבוא אליך עוד פעם?”

היא הניעה ראשה לאות חיוב ואמרה: “הן.”

הוא הבין את המענה על פי תנועת ראשה.

“אהה!” התחיל קוזימודו בדבור מהסס, “אני… אני חרש באזני.”

“איש מסכן!” קראה הצוענית מתוך הבעה של רחמים רבים.

הוא העלה על פניו בת־צחוק מפיקה מרירות.

“עוד מעלה אחת נוספת, האף אין זאת? אמנם
כן, חרש אנכי, כך נבראתי. מה נורא הדבר! ואת –
את יפה עד מאד!”

קולו של האמלל הביע הרגשת צער
עמקה כל כך שהיא לא מצאה עז בנפשה לענות לו
דברים. ומלבד זאת – אלו גם דברה אליו לא היה
שומע את דבריה. והוא הוסיף ודבר:

“מעולם לא הרגשתי בכעורי כמו
עכשו. כשאני מביט אליך מתעוררים בלבי רחמים
על עצמי: אין אני אלא מפלצת עלובה שכלה כעור!
ובעיניך אני דומה בודאי לחיה ממש. – ואת –
את דומה בעיני לקרן אור אשר לשמש, לאגל של
טל, לשירת צפור! אנכי כלי מלא תעוב. לא יצור אדם
ולא חיה, נבראתי להיות בריה קשה, רמוסה ולקויה
בתאר יותר מאשר אבן חצץ!”

אותו רגע נתן את קולו בצחוק, וצחוק זה
היה בו כדי לקרע לבבות. והוא המשיך את
דבריו:

“אמנם כן, חרש אנכי; אבל את יכלה
לדבר אלי ברמיזות ובסמנים. האדון אשר אני
משרתו משוחח אתי באפן כזה. לא יעבר הרבה זמן
ואדע לנחש את רצונך לפי תנועות שפתיך ולפי
מבטי עיניך.”

“טוב הדבר!” ענתה הצוענית מתוך בת־צחוק; “ואולם הגידה לי מדוע הצלתני?”

הוא בחן אותה היטב בעיניו בשעת דבורה.

“הבינותי את דבריך,” ענה החרש. “את
שואלת מדוע הצלתיך. כבר נשכח מלבך אותו
העלוב שבאחד הלילות התנפל עליך ורצה לגנב
אותך, אותו העלוב שנתגלגל למחרת היום לעמוד
הקלון ואת הגשת לו שם את עזרתך. טפת מים
נתת לי וקרטוב של רחמים – אין די גמול בידי
לשלם לך בעד אלה, ואם גם אקריב למענך את
חיי.”

היא הקשיבה לדבריו בלב נרגש עד מאד.
דמעה נאספה לתוך עינו של שומר הפעמונים, אבל לא
נעקרה ממקומה. דומה היה כי הוא רואה לעצמו חובת
כבוד לכבוש את דמעתו.

“שמעי ואגידה לך,” אמר לאחר שעצר את
הדמעה, “הנה המגדלים האלה גבוהים עד מאד, האיש
אשר יפל מעליהם ימות בטרם יגיע ארצה; אם יהיה
רצון מלפניך שאפיל את עצמי לארץ – לא תצטרכי
להוציא דבור מפיך, די יהיה לי ברמיזת
עיניך.”

והוא קם ממקומו. יצור זה, אף כי לא יאמן
אם יספר, עורר בלב הצוענית מעין רגש של רחמים.
היא רמזה לו כי ישאר על ידה.

“לא, לא,” ענה החרש, “לא טוב לי לשהות
כאן הרבה זמן. לא אוכל לשאת את אור עיניך. רק רגש
הרחמים שבלבך לא יתן לך להרחיק מעלי את
מבטך. אלך לי ואביט עליך מרחוק ואת לא
תראיני. מוטב לי שאעשה כך.”

הוא הוציא מכיסו צפצפה קטנה העשויה מתכת.

“קחי זאת מידי,” אמר החרש, “כשיהיה
לך צרך בעזרתי, כשתרצי לקרא לי למען אבוא
לפניך, כשלא תזדעזעי ביותר למראה פני – אז
תשמיעי קול שריקה בצפצפה הזאת. את קול הצפצפה
אנכי שומע.”

הוא הניח את הצפצפה לארץ וברח על נפשו.




ד. טינית וגביש


יום עבר אחרי יום.

לאט לאט שבה המנוחה אל לב אסמרלדה.
צער מפלג ושמחה מפלגת –שניהם יש בהם מעין
כפיה לגבי האדם ושניהם אין דרכם להאריך
ימים. לב האדם אינו יכול לשהות הרבה זמן במצב
של מתיחות יתרה. הצוענית סבלה יסורים מרבים כל
כך, שלאחרונה לא נשאר בלבה אלא רגש של
השתוממות.

בשוב אליה בטחון החיים שבה אליה גם
התקוה. היא נמצאה מעבר לגבול החיים והחברה
האנושית, אבל לבה אמר לה במסתרים, כי לא מן
הנמנע יהיה הדבר שהיא תחזור
עוד אל החיים האלה. דומה היתה למתה שנתנו
בידה את מפתח קברה.

היא הרגישה, כי כל מחזות הזועה, אשר
הציקו לה ימים רבים, הולכים ונמוגים לאט לאט
מנפשה. נמחו מעל לבה כל הדמיות הנתעבות –
גם פירה טורטרו, גם יעקב שרמולו וגם הכמר
עצמו.

ומלבד זאת הנה פבוס היה בחיים; היא
ידעה את הדבר לבטח, כי ראתה אותו ממש בעיניה.
פבוס החי נחשב לה לעולם מלא. הגורל הפליא בה את
מכותיו והחריב את הכל בנפשה, וכשהיא בחנה
אחרי כל אלה את לבה – לא מצאה שם אלא דבר אחד
איתן ורגש אחד קים: את אהבתה לקצין. כי האהבה
משולה לעץ השדה: היא מצמיחה מאליה ומכה שרשים
בכל חדרי נפשנו, ויש שהיא מלבלבת גם על עייו
של לב שבור.

ומפליא הדבר, כי ככל אשר תהיה
התאוה הזאת מכת סנורים כן יגדל בקרבה כח
ההתמדה, זו יציבה ביותר בזמן שאין כל טעם לכל
הויתה.

אין כל ספק בדבר כי אסמרלדה
התרעמה בלבה על הקצין. נורא היה לה בלי ספק
הרעיון, כי גם פבוס נתעה להאמין באפשרותו של
אותו דבר וגם הוא עלול היה להעלות על לבו שדקירת
הפגיון באה לו מיד הנערה המוכנה להקריב
למענו אלף מונים את חייה. ואולם בעצם הדבר לא
יכלה לקצף עליו יותר מדי. האם היא עצמה לא הודתה
על “עונה”? וכי לא נמוג לבבה כלב אשה חלשה
בפני הסגוף? היא היא אשר אשמה בכל. מוטב היה לה שיעקרו את צפרניה
מבשרה ובלבד שלא יעקרו מפיה דבור כזה.
ועכשו אם היא תשוב ותראה את פבוס רק עוד פעם
אחת, רק רגע אחד, הלא יספיק לה מבט עין או מלה
אחת יחידה כדי להעמיד אותו על טעותו ולקנות שוב
את לבבו. היא לא פקפקה בזה כלל. היא גם ישבה
לעצמה כמה וכמה דברים תמוהים, את דבר היות
פבוס בקהל ביום הודוי ואת דבר הנערה אשר
היתה בקרבתו. ודאי שזאת היתה אחותו. אמנם באור
זה לא היה מחכם ביותר, אבל הוא הביא מנוחה
לנפשה, ונפשה נכספה מאד להאמין כי פבוס עוד
יוסיף לאהב אותה, רק אותה לבדה. וכי לא נשבע לה
על אהבתו? ומה עוד דרוש היה לנערה כמוה, תמימת
לב ומאמינה לכל דבר? ואף גם זאת. האם השתלשלות
הדברים במארע זה לא הכריעה את הכף לזכותו יותר
מאשר לזכותה? היא חכתה אפוא; היא חיתה
בתקותה.

ונוסף על כל אלה הנה ההיכל, – ההיכל
העצום אשר סגר עליה מסביב, אשר שמר ונצר אותה,
– היה אף הוא כעין שליט משפיע שלוה. הקוים
הנעלים אשר לבנין הזה, הקדשה החופפת על כל
הדברים שמסביב, ההרהורים הספוגים נחת ויראת
שמים שעלו כביכל משפעת־אבן זו – כל אלה
השפיעו בלי משים על הנערה. קולות הקדש אשר
מלאו את הבית הזילו שלוה על הנפש החולה הזאת.
זמרת החזנים החדגונית, קול העם בענותו אחרי
הכמרים בתרועה או בלחש, הרעד הקצוב של
החלונות, העוגב הנותן קול אדיר במאה חצוצרות, שלשת המגדלים המלאים
זמזום ככורות עצומות, כל המקהלה הזאת אשר
ממעל לה נשא קול העם ברעו ובלחשו ועלה אל ראש
המגדל – הקולות האלה החרישו את זכרונה, את
דמיונה, את כאבה. ויותר מכל ישנו אותה
הפעמונים. מלועם הרחב נשפכו עליה כביכל
גלי־גלים של מגנטיות אדירה.

ומשום כך גדלו מיום ליום השלוה
והנחת שבלבה וחורון פניה היה פוחת והולך.
ככל אשר נתרפאו פצעי נפשה, כן שבו ופרחו על
פניה חנה ויפיה והם מלאים ורעננים משהיו.
שב אליה מזגה הטוב, ובמקצת נתחדשה גם
עליצותה, העוית שפתיה הנחמדה, אהבתה אל העז,
תשוקתה לזמרה ותכונת הבושה שבה. בבקר ידעה חובה לעצמה להתלבש
בפנת חדרה, מפחד שמא יסתכל אחד מדרי
העליות שמסביב ויראנה דרך האשנב.

בזמן שהסיחה את דעתה מפבוס – היתה
מהרהרת פעמים בקוזימודו. על ידו נתקשרה
ונתחברה עוד אל בני־האדם ואל החיים. אמללה
שכמותה! היא היתה קרועה מן העולם עוד יותר מאשר
קוזימודו. כחידה היה בעיניה ידיד זה אשר שלח לה
המקרה. פעמים התרעמה על עצמה בגלל אשר לא
ידעה להשיב תודה רבה המחפה על הכל, ואף על פי
כן לא יכלה בשום אפן להתרגל לשומר הפעמונים.
כעורו היה גדול מדי.

היא השאירה על הארץ את הצפצפה אשר
נתן לה קוזימודו. ואולם קוזימודו לא השגיח בכך
בימים הראשונים והיה סר אליה לפרקים. היא
התאמצה בכל כחה שלא תסב את פניה מנגדו
בשאט נפש מדי בואו אליה והוא מביא לה את הסל
המלא צרכי אכל או את כד המים. אבל הוא חש בכל
תנועה קלה שבפניה, והיה מסתלק מעליה עמוס
יגון.

פעם אחת סר אליה וראה שהיא מעתירה
לטיפות על די’לי. רגעים אחדים עמד כמהרהר
ונסתכל בזוג הנחמדות – בעז ובצוענית. לבסוף
הניע את ראשו הכבד והמדבלל, והפטיר דברים:

“אסוני בזה שאני דומה יותר מדי
לבן־אדם, הלואי והייתי כאחת החיות, דגמת העז
הזאת.”

היא העיפה בו מבט אומר תמהון.

הוא הבין את מבטה וענה:

“הה! יש טעם למה שאמרתי.” והוא נסתלק מעל פניה.

ושוב קרה הדבר כי הוא הופיע על סף התא
(לתוך התא לא נכנס בשום פעם) ואסמרלדה נתנה
אותו רגע את קולה בשיר ספרדי, שיר בלדה אשר
הושר באזניה בילדותה מפי הצוענית והיא זכרה
את המלים בלי להבין אותן. הנערה נבהלה למראה
הפרצוף המכער הזה שקם פתאם כנגדה בהיותה
נתונה לזמרת פיה, הפסיקה את השיר והעלתה בלי
משים על פניה העויה של פחד. שומר הפעמונים
האמלל כרע על סף הדלת ופרש את ידיו הרחבות
והמגשמות מתוך העוית תחנונים. “אהה!” קרא בקול
ספוג דאבה, “אני מפיל את תחנתי לפניך – שובי אל
זמרתך ואל תגרשיני מעל ספך.”
היא לא רצתה לגרם לו צער, וחזרה אל פזמונה
כשהיא מרעידה בכל גופה. ולאט לאט סר פחדה
מעליה והיא נתנה את נפשה בנעימת השיר הנוגה
והממשכה. והוא נשאר כורע על ברכיו, ידיו
פרושות כמו לתפלה והוא מקשיב קשב רב, נושם
בחיל ותולה את מבטו בעיניה המזהירות של
הצוענית. דומה היה כאלו הוא סופג את השירה מתוך
עיניה.

ושוב סר אליה באחד הימים והבעת
פניו אומרת הסוס ויראה. “שמעי נא,” אמר מתוך
התאמצות, “יש לי להגיד לך דבר.”

היא רמזה לו כי יש את לבה לשמע את
דבריו. הוא התחיל פולט אנחות, פתח את שפתיו, היה
רגע אחד כפותח בדברים, ואולם מיד העיף את מבטו
בפניה, הניע ראשו לאות מאון והתחיל מתרחק
בצעדים מדודים כשהוא לוחץ בידיו על רקותיו
ועוזב את הצוענית לתמהון גדול.

בין פסילי האבן המשנים שעטרו את
החומה נמצא פסל אחד בתבנית אדם שקוזימודו חבב
אותו במדה יתרה והיה מחליף אתו כביכל מבטי
רעות. פעם אחת שמעה הצוענית בדבר קוזימודו אל
הפסל:

“אהה! למה לא נוצרתי אבן כמוך!”

לאחרונה קרה באחד הבקרים, כי
אסמרלדה הרחיקה ללכת עד קצה הגג, ובשלחה את
עיניה אל מעבר לגג המהדר של זן־י’ן דה־רון הביטה
אל הככר אשר מתחת. גם קוזימודו נמצא באותו
מקום; הוא עמד מאחורי אסמרלדה. הוא התקין לעצמו
במתכון עמידה מן הצד, שלא יהא דוחק ביותר את
הנערה. ופתאם נזדעזעה הצוענית ועיניה מלאו
בבת־אחת גם דמעות וגם אור של חדוה, היא כרעה על
ברכיה על שפת הגג, פשטה בחרדה את זרועותיה
לעבר הככר וקראה בקול: “פבוס! בואה־נא! בואה!
בשם אלהים, חנני דבור אחד, מלה אחת! פבוס!
פבוס!” קולה, פניה, תנועותיה וכל ישותה עוררו
את הרשם הקורע לב על דבר איש שנטרף בים והוא
שולח צעקת עזרה לקראת האניה
העליזה והטבולה בשמש הנשאה על מפרשיה
במרחקי האפק.

קוזימודו הרכין את עצמו אל פני הככר
וראה כי האיש אשר אליו שלחה אסמרלדה את
בקשתה המלאה רך ויאוש, היה פרש צעיר לימים,
קצין צבא יפה תאר ולבוש מדי תפארת אשר הרתיח
את סוסו בירכתי הככר והניע את ציצת קובעו לאות
ברכה ושלום כנגד עלמה נאה העומדת על מעקה
ביתה ופניה מזהירים מבת־צחוק. ואמנם הקצין לא
שמע את קול האמללה אשר קראה אליו; הוא היה רחוק
מדי.

ואולם החרש המסכן הבין את הדברים.
גניחה כבדה התפרצה מתוך חזהו; הוא הסב את
פניו; לבו היה מוכן להתפוצץ מלחץ של דמעות
כבושות; אגרופיו המרטטות מתוך עוית ירדו על
ראשו, ובעוד רגע לחצה כל אחת מידיו ציצית של
שערות אדמות.

הצוענית לא השגיחה בו כלל.

הוא רטן בחרקו את שניו:

“ארור יהיה! הנה כך צריכה להיות צורת גבר! העקר הוא אפוא היפי החיצוני!”

בינתים הוסיפה הנערה לכרע על
ברכיה וקראה מתוך התרגשות גדולה: “הו, הנה
הוא יורד מעל סוסו!… הוא רוצה להכנס לאותו בית…
פבוס! פבוס! דברי אינם מגיעים לאזניו!… פבוס!…
מה מגנה היא אשה זו המעתירה עליו דברים בזמן
שאני מדברת! פבוס!… פבוס!”

החרש נסתכל בה. הוא הבין את ארשת
הרמזים שעל פניה. עינו של שומר הפעמונים
המסכן נתמלאה דמעות. אך הוא כבש את דמעותיו.
ופתאם משך משיכה קלה בקצה שרולה. הנערה
הסבה אליו את פניה. הוא העלה על פרצופו הבעת
מנוחה, ואמר אליה:

“הרוצה את שאלך ואקרא לו?”

זעקת גיל פרצה מלבה.

“מהר ולך! מהר ולך! אל תעמד! רוץ! חיש
מהר! קרא לקצין! הבא אותו הנה! אני אהב
אותך!”

היא חבקה את ברכיו. החרש לא יכל להתאפק והניע את ראשו מתוך ארשת של צער.

“אני אביא אותו אליך,” אמר בקול רפה.
ומיד הסב את ראשו ונסתלק במרוצה, כשהוא
כובש את בכיתו ומדלג דלוגים גדולים על פני
המדרגות.

כשהגיע אל הככר לא מצא שם אלא את
הסוס הנאה, שהיה קשור אל דלת הבית אשר
למשפחת גונדלוריה; הקצין נכנס לפני רגע לתוך
הבית.

קוזימודו הרים את מבטו אל גג
הכנסיה. אסמרלדה שהתה עוד במקומה הקודם,
בעמידתה הקודמת/ הוא רמז לה מרחוק בנענוע ראש
מפיק עצבות; אחרי כן נשען אל זיז אבן אשר
לפרוזדור הבית, והרכין את עצמו להמתין עד
שיצא הקצין.

ובבית גונדלוריה חגגו את אחת החגיגות
שנוהגים להקדים לפני יום הכלולות. קוזימודו ראה
הרבה אנשים נכנסים, אבל לא ראה אף איש אחד יוצא
מן הבית. מזמן לזמן הרים את מבטו והביט אל הגג;
הצוענית אף היא לא נעה ולא זעה. משרת הארוה יצא
החוצה, התיר את הסוס והוליך אותו אל הארוה.

וכך עבר כל היום. קוזימודו ישב על זיז
האבן, אסמרלדה רבצה על הגג, ופבוס ישב בודאי
לרגלי פלר דה־ליס.

לבסוף הגיע הלילה; ליל לבלי ירח, ליל
אפלה. לחנם שלח קוזימודו את מבטו להביט אל
אסמרלדה; כעבר זמן־מה לא נראו פניה בדמדומים
אלא כבהרת לבנה, אחרי כן נטשטשו פניה
לגמרי. הכל נמוג, הכל השחיר.

קוזימודו ראה בעלות אור בכל החלונות
אשר בחזית הבית, לעיניו הוארו בזה אחר זה כל
חלונות הבתים הנשקפים על פני הככר; והוא ראה
גם בכבות האור בכל החלונות האלה; כי הוא עמד כל
הערב על משמרתו. הקצין לא יצא מן הבית. לבסוף,
כשכלתה רגל מן הרחוב וכבה האור בחלונות הבתים
האחרים, נשאר קוזימודו יחידי בחוץ והחשכה
כסתה עליו מסביב. בתקופה ההיא לא נהגו עדין
להאיר בלילות את ככר העזרה של נוטר־דם.

בין כה וכה והאור לא פסק בחלונות
ביתה של מרת גונדלוריה, והיה מאיר והולך גם
לאחר חצות הלילה. קוזימודו, הצמוד למקומו וכלו
סקרנות, ראה מאחרי וילאות הצבעונין המון צללי
אנשים היוצאים במחולות עליזים. ולולא אזניו
החרשות כי אז, ככל שנמוג שאונה של פריס
הנרדמה, היה מיטיב לשמע מפנים הבית את ההמלה
אשר למשתה החג ואת קול הצחוק וקול הזמרה.

כשעה אחרי חצות הלילה התחילו
הקרואים מסתלקים מן המשתה. קוזימודו,
המסתתר בחשכת הלילה, ראה בצאתם אחד אחד מן
הפרוזדור המואר בלפידים. הקצין לא היה בין
אלה.

לבו נתמלא מחשבות עצב. לפרקים היה
שולח את מבטו לחלל הלילה, כאדם שגבר עליו
השעמום. ענני שחור כבדים ומרסקים נתלו בשמי
הלילה הזרועים כוכבים, כדמות ערסלים העשוים
רדד אבלים. אפשר היה לדמות אותם לקורי העכביש
שעל כפת הרקיע.

והנה באחד הרגעים האלה ראה
קוזימודו כי מעל לראשו נפתחה במסתרים הדלת
הנשקפת אל פני הגזוזטרה ושני אנשים יצאו
דרך דלת צרה זו העשויה זכוכית וסגרו אותה
אחריהם: השנים היו גבר ואשה. לאחר הסתכלות
מרבה הכיר קוזימודו, כי האיש הוא הקצין היפה,
והאשה היא אותה הגברת הצעירה שעמדה בבקר על
גזוזטרה זו ושלחה לקצין את ברכת שלומה.
הככר היתה שרויה באפלה גמורה, ומבעד למסך
הארגמן הכפול שנשתלשל על גבי הדלת ברגע
הסגרה, לא חדר כמעט כל אור מן החדר אל
הגזוזטרה.

האיש הצעיר והעלמה הצעירה, לפי
שהיה יכל לנחש חרש שאינו שומע מלה אחת,
שוחחו ביניהם דברים מלאים רך ועדנים. דומה היה
כי העלמה הצעירה התירה לקצין שיקיף בידו את
גזרתה ולא סרבה הרבה לנשיקותיו.

קוזימודו הביט מלמטה למחזה נחמד זה,
שלא נוצר לראוה והיה משום כך תאוה יתרה
לעינים זרות. הוא הסתכל באשר הזה וביפי הזה
מתוך רגשות מרים. כי טבעו של אותו עלוב לא היה
בעצם אלם, וגבו המעקם יש שהיה אחוז רעדה ככל
גב אחר. הוא חשב על דבר הגורל המביש אשר יעדה
לו ההשגחה העליונה; חשב, כי האשה והאהבה
והענג יעברו תמיד ממנו והלאה והוא לא יהיה כל
ימי חייו אלא עד ראיה לאשר זרים. ואולם ברגע זה
הרגיש קוזימודו משנה צער ולבו הוסיף כעס על
יגון – מדי תארו לעצמו כמה יסורים עלולה
הצוענית לסבל אם תראה אף היא את המחזה. ואולם
אפלת הלילה היתה גדולה ואסמרלדה אם רק נשארה
במקומה (והוא לא פקפק כלל בזה) היתה רחוקה
מאד; ורק הוא לבדו יכל היה להכיר את זוג הנאהבים
אשר על הגזוזטרה. רעיון זה גרם לו נחמה.

בין כה וכה והשנים הוסיפו
להשתעשע באהבים. העלמה הפצירה, כנראה,
בקצין. קוזימודו לא ראה מכל המחזה אלא את ידיה
היפות של העלמה הפרושות בתחנונים, את צחוקה
המערב בדמעות, את עיניה הנשואות כלפי
הכוכבים, – ואת עיני הקצין היורות להבים אל פני
הנערה.

ופתאם נפתחה הדלת אשר לגזוזטרה
והופיעה הגברת הזקנה; העלמה הצעירה היתה
כנבוכה, הקצין העלה על פניו הבעה של רגז, וכל
השלשה הפכו את פניהם ונכנסו החדרה. לאחר
רגעים מעטים נשמעה מן המסדרון שעטת סוס,
והקצין הנהדר, עטוף גלימת לילה, חלף בדהרה על
פני קוזימודו.

שומר הפעמונים חכה עד שזה נטה
מפנת הרחוב; אחרי כן התחיל רץ אחרי הקצין
במהירות של קוף וקרא בקול:

“שמע נא! הקצין!”

הקצין עצר בסוסו.

“בן־בליעל זה לשם מה הוא בא אלי?” קרא
הקצין מדי הבחינו בדמות הצולעת שדלגה
לקראתו מתוך החשכה.

בין כה וכה וקוזימודו בא עד הקצין ואחז בלי מורא ברסן הסוס.

“לך אחרי, אדוני הקצין; מישהו מחכה שם ורוצה להגיד לך דבר.”

“בשם השטן בעל הקרנים!” מלמל
הקצין, “בר־נש מדבלל ומסאב זה – דומה לי שראיתיו
כבר באיזה מקום. שמע נא, מרן, שמא תוציא מידך
את רסן סוסי?”

“אדוני הקצין,” ענה החרש, “וכי שאלתני לדעת מי שלחני אליך?”

“אמרתי לך כי תוציא מידך את רסן
סוסי,” ענה פבוס כמתרגז. “מה לך, בר־נש, כי
נתלית ברצועת האפסר של סוסי האביר? וכי סוסי
דומה בעיניך לעמוד התליה?”

קוזימודו, שלא נתן דעתו כלל להוציא
מידו את הרסן, נסה להסב את הסוס אחורנית, וכיון
שלא הבין את סבת סרובו של הקצין, לפיכך מהר
והגיד לו עוד דברים אחדים:

“לך אחרי, אדוני הקצין, כי אשה מחכה לך שם.” והוא הוסיף מתוך התאמצות:

“אשה האוהבת אותך.”

“אי לך, עלוב שכמותך!” קרא הקצין,
“וכי אתה חושב כי אני מחיב ללכת אחרי כל
הנשים האוהבות אותי או נראות כאוהבות? ושמא אותה
ריבה היא נאה כמוך?.. לך ואמר לזו אשר שלחתך
אלי, כי אני עומד לבוא בברית הנשואין ואותה אני
שולח לעזאזל!”

“תשמע נא, אדוני,” נסה
קוזימודו לפתות את הקצין, “הלא תלך אחרי. האשה
המחכה לך היא הצוענית אשר אתה מכיר.”

ואמנם מלה זו השפיעה על פבוס רשם
חזק מאד, ואולם לא כרשם אשר קוה לו קוזימודו.
הקורא הלא יזכר, כי הקצין המפאר שלנו נסתלק
לו יחד עם פלר דה־ליס רגעים אחדים לפני שקוזימודו
הציל את הנדונה מידי שרמולו. ואחרי כן, מדי
בואו לבקר בבית הגברת גונדלוריה, היה מונע את
עצמו מחדש שיחה על אדות בת־חוה זו, כי זכרה,
לאחר כל מה שקרה, עורר בו, כמובן, רק הרגשות
בלתי נעימות; ופלר דה־ליס אף היא חשבה, כי לא
מחכמה תעשה אם תספר לו שהצוענית נשארה
בחיים. פבוס האמין אפוא, כי “סימלר” המסכנה מתה
וכי מיום מותה עבר כבר כחדש או כחדשים.
ונצין גם את זאת, כי הקצין היה מהרהר זה רגעים
אחדים בחשכתו של הלילה, בכעורו הנורא ובקולו
כאוב של השליח המוזר; כי השעה היתה לאחר
חצות לילה, הרחוב היה ריק מאדם כמו בלילה ההוא,
כשנפגש בו הנזיר התועה, וסוסו של הקצין
התחיל נושם ונושף מדי ראותו את קוזימודו.
“הצוענית!” קרא הקצין אשר אחזתו זועה. “וכי זו
שבה מעולם האמת?”

ובהגידו את הדברים האלה שלח את ידו אל נרתיק פגיונו.

“מהר! מהר!” אמר החרש ונסה להטות אחריו את הסוס. “פנה לך הנה!”

פבוס הטיל בעיטת רגל חזקה בחזהו של החרש.

עינו של קוזימודו מלאה להבים. הוא
הרתיע את עצמו, כמוכן להתנפל על הקצין, ואולם
מיד כבש את כעסו ואמר:

“הה! אשריך, אדוני, שיש אשה האוהבת אותך!”

הוא בטא את המלה “אשה” מתוך הטעמה, השמיט מידו את רסן הסוס וקרא:

“סע לך!”

פבוס הריץ את סוסו ופיו פלט אלות. קוזימודו ראהו הולך ונעלם באפלת הרחוב.

“הה!” אמר המסכן בחשאי, “היתכן כי יסרבו לדבר כזה!”

הוא חזר אל נוטר־דם, הדליק את פנסו
ועלה למרום המגדל. וכאשר חשב כן היה: הצוענית
שהתה עוד במקומה הקודם.

רק הבחינה בו מרחוק – מיד קמה ורצה לקראתו.

“שבת לבדך!” קראה הצוענית וספקה את כפיה מתוך צער.

“חפשתיו ולא מצאתיו,” ענה קוזימודו בקול קר.

“הלא יכלת לחכות לו כל הלילה!” קראה הצוענית כמתרגשת.

הוא ראה את הכעס שבפניה והבין כי היא יסרה אותו בדברים.

“בפעם אחרת אבקשנו היטב ואמצאנו,” הפטיר החרש והוריד את ראשו.

“סור מעל פני!” קראה הצוענית.

הוא נסתלק. דעתה לא היתה נוחה
ממנו. ואולם מוטב היה לו להתענות תחת ידה מאשר
לגרם לה דאבון לב. הוא נטל לעצמו את מנת היסורים
בשלמותה.

מאותו יום והלאה לא הוסיף עוד קוזימודו
לראות את פני הצוענית. הוא מנע את עצמו מבוא אל
התא שלה, והיא רק ראתה פעמים את פניו במרום
אחד המגדלים, והפנים הנוגים האלה היו נטוים
תמיד אליה. ואולם מדי הביטה אליו היה ממהר
להסתתר.

ויש להודות, כי הצוענית לא הצטערה
הרבה על פרישות זו שקוזימודו הטיל על עצמו
מרצונו הטוב. בסתר לבה החזיקה לו טובה על כך.
וגם קוזימודו לא השלה את נפשו לדבר זה.

היא לא יספה לראות אותו אבל בקרבתה נמצא תמיד כעין מלאך טוב ומיטיב.
יד נעלמה הביאה לה כל יום את מזונותיה בשעה
שהיא ישנה. בקר אחד מצאה על סף חלונה כלוב מלא
צפרים. מעל לתא שלה נמצא פסל
אחד שהיה מבעית אותה. היא הגידה את זאת כמה
פעמים באזני קוזימודו. בקר אחד (כי כל הדברים
האלה נעשו בלילה) לא יספה לראות אותו; מישהו
הוריד אותו מכנו. האיש, שטפס ועלה עד למקום
הפסל, מכרח היה לסכן במעשהו זה את נפשו.

ויש שבערבים הגיע לאזנה קול שיר
מאצל סוכך הגג אשר למגדל, והשיר היה נוגה
ומוזר ודומה היה כי מי שהוא רוצה לישן אותה
בזמרה. הללו היו שורות ללא חרוזים, מעשה פיוט
של חרש:





אל תביטי אל מראהו,

אל הלב ראי, הנערה.





יש גבר יפה תאר ולבבו כלי מלא־כעור,

ויש לבבות לא יכילו אהבת־אמן.





לא ייף בתארו עץ אשוח,

לא יפי לו כלעץ צפצפה,

ועלהו רענן גם בחרף.





אהה! על מה לשוא אשיחה לבי?

אבוי למי שנולד בלי יפי.

אין יפי הולך אלא אחרי יפי

את ערפו יהפך ניסן לחדש שבט!





היפי הוא כליל שלמות,

היפי הוא כל־יכל,

ועליו לא יאמר כי חי את חייו רק למחצה.





העורב יעוף רק ביום,

הינשוף יעוף רק בלילה,

הברבור עף גם יומם וגם לילה.





בקר אחד הקיצה אסמרלדה ומצאה על
חלונה שני בזיכים מלאים פרחים. האחד מן השנים
היה כלי מהדר ומבריק עד מאד, אבל נסדק, מימיו
נגרו מתוכו ופרחיו נבלו, הבזיך השני היה
עשוי טינית בדמות גסה של כלי מצוי, אבל מימיו
נאצרו בתוכו ופרחיו נשארו ברעננותם ובמלא
אדמימותם.

לא אדע אם הדבר נעשה במתכון; ואולם
אסמרלדה נטלה לעצמה את צרור הפרחים הנובלים
ונשאה אותם כל היום על לוח לבה.

כל אותו היום לא שמעה את קול השר ממרומי המגדל.

הדבר לא גרם לה דאגה יתרה. את ימיה
הוציאה לכמה דברים: העתירה לטיפות על די’לי,
הביטה אל דלת ביתה של הגברת גונדלוריה,
שוחחה בחשאי עם פבוס וחלקה פתותי לחם
לעפרונים.

ובעצם לא רצתה עוד אסמרלדה לראות את
קוזימודו ולשמע את קולו. שומר הפעמונים המסכן
כאלו נסתלק מן הכנסיה. ואולם באחד הלילות,
כשכבדה שנתה של אסמרלדה ומחשבותיה נשאו
אל הקצין יפה התאר, שמעה זו פתאם כעין גניחה
מאצל התא שלה. היא התרוממה כנבהלה ממקומה
וראתה לאור הירח מין גוף דומה לגלם הסרוח על יד
דלת חדרה. זה היה קוזימודו אשר ישן את שנתו על
רצפת האבנים.




ה. המפתח אשר לשער האדם


בין כה וכה ומשיחות הבריות נודע לו
לכמר כי אסמרלדה נצלה בארח פלאי ממות.
ובשמעו את הדבר הזה לא ידע את אשר עם לבבו. הוא
השלים כבר אל דבר מותה של אסמרלדה, הוא שב
וידע את המנוחה לאחר אשר מצה את קבעת היסורים.
לב האדם (דום קלוד הרהר בדברים כאלה) אינו מסגל
להכיל אלא מדה ידועה של יאוש. ספוג שנתמלא עד
תם – לא יכניס אף טפה אחת נוספת, ואם גם יעבר עליו
הים ומלואו.

והנה אסמרלדה היתה במתים והספוג
נתמלא עד תם; ובזה גמר דום קלוד את כל פרשת
חייו על אדמות. אבל משידע כי פבוס ואסמרלדה
נמצאים שניהם בין החיים – נתחדשו עליו שוב
החיים על היסורים והמצוקות והחליפות. נפשו של
קלוד בחלה בכל אלה.

כשהגיעה לאזניו השמועה הזאת – הלך
וסגר על עצמו את מגוריו אשר במנזר. הוא חדל מבוא
אל מועצות ההקדש ופניו לא נראו גם בשעת
התפלה. הוא סגר את דלתו בפני כל איש, אפילו
בפני החשמן. בפרישות כזו עברו עליו כמה
שבועות. אמרו עליו כי הוא שרוי במחלה. והוא היה
באמת חולה.

כיצד בלה את ימי בדידותו? על מה נלחם
עם נפשו? הערך בפעם האחרונה מלחמה כנגד
תאותו האימה? החרש את מזמתו האחרונה למען
הביא את המות על אסמרלדה וכליון על עצמו?

פעם אחת בא י’ן, – אחיו־אהובו,
ילד־שעשועיו, – ודפק על דלתו, הפציר בו בלשון
של שבועה ובקשה, הגיד עשר פעמים מי הוא – וקלוד
לא פתח לו.

ימים שלמים עברו עליו כשהוא עומד על
חלון חדרו ופניו נדבקים אל הזגוגית. מחלון זה
שבמנזר היה יכל לראות את תא המקלט של
אסמרלדה; לעתים קרובות ראה גם אותה בעצמה ואת
העז שלה. ויש שראה על ידה גם את קוזימודו. לא
נעלמו מעיניו גם מעשי השרות הקטנים מצד
החרש המכער, תנועות הפנים המפיקות הקשבה
ותשומת־לב ועמידה זו מתוך כבוד והכנעה
שקוזימודו היה נוהג כלפי הצוענית. כח זכרונו
היה טוב, והזכרון הוא מקור ענויים לחולי הקנאה –
והנה הוא נזכר במבט עין ששומר הפעמונים העיף
ברקדנית באחד הערבים. הוא שאל את עצמו: מה גרם
לו לקוזימודו שיציל את הצוענית? הוא ראה מרחוק
את שניהם משתפים בהמון דברים קטנים, וארשת
פניו של החרש נראתה לו לקלוד מרחוק – לאור
התאוה היוקדת בקרבו – כאומרת רך עד בלי די.
הוא ידע כי הנשים יצרן הולך אחרי זרות, וחשד
בהן משום כך. ואז הרגיש במסתרים כי בקרבו
מתעוררת קנאה שלא לפי טבעו, קנאה אשר העלתה על
פניו אדמומית של בושה ורגז. “מילא, יהי זה הקצין,
אבל לא אותו בר־נש!” מחשבה זו גרמה לו
ענויים.

לילותיו מלאו מוראים. למן הזמן שנודע
לו, כי הצוענית היא בחיים – נסתלקו מעליו צללי
הרפאים הקרים והרעיונות על דבר המות, ויצר
התאוה התחיל שוב שולח בו את עקיצותיו. תמונות
מתמונות שונות קמו לפני עיני רוחו, ודמו הרענן,
דמו של כמר, יש שהיה נרתח עד כדי כך, שדום
קלוד היה קופץ מעל מטתו, מטיל גלימת כהנה על
כתנתו ויוצא את חדרו, כשהמנורה בידו והוא
ערם למחצה ומבטו כלו להבים.

הוא ידע היכן שמור המפתח אשר לשער האדם, זה השער אשר
בו יבואו מן המנזר אל הכנסיה; והוא
החזיק תמיד בכיסו, כפי שידענו, את המפתח
אשר לשני המגדלים.




ו. המשך הספור בדבר המפתח אשר לשער האדם


אותו לילה אפפה השכחה את אסמרלדה
והיא נרדמה בחדרה הקטן מתוך תקוה ורעיונות
נעימים. היא ישנה הרבה זמן וראתה, כמו תמיד, את
פבוס בחלומה – ופתאם נדמה לה, כי היא שומעת
אושה בקרבתה. שנתה היתה מטבעה שנה קלה
וחרדה, שנה של צפור; הנערה היתה רגילה להתעורר
לכל אושה קלה. היא פקחה את עיניה. חשכת הלילה
גדלה מסביב. אף על פי כן הבחינה בפרצוף אדם
שנתכנס לתוך אשנב הגג ונעץ בה את מבטיו;
היתה שם גם מנורה אשר האירה את כל המחזה. אותו רגע ראה האלמוני כי
אסמרלדה משגיחה בו, וכבה את המנורה. אבל
הנערה הספיקה בכל זאת להכיר אותו. עיניה נעצמו
מפחד.

“אבוי!” אמרה בקול רפה, “הנה הכמר!”

כל אסונה אשר בעבר קם ונתיצב לפני עיני רוחה, כאלו הואר על ידי ברק. ראשה שב
וצנח על הכר.

כעבר רגע חשה, כי דבר־מה נגע בה, נגע
ועבר לכל ארך גופה. למגע זה נתחלחלה, התנערה
מקפאונה ועמדה על רגליה אחוזת חמה.

הכמר התגנב ובא עד למשכבה. הוא שלח את זרועותיו לחבק את גזרתה.

היא רצתה לצעק, אבל קולה נחבא.

“כלך לך, מפלצת! סור ממני, רוצח!” הפטירה הנערה בקול רפה שרעד מזועה וחמה.

“חוסי ורחמי עלי!” מלמל הכמר והצמיד את שפתיו אל כתפיה.

היא תפסה את ראשו הקרח במקום
השערות שמצד הערף והתאמצה להעביר מעליה את
נשיקותיו, כאלו היו נשיכות.

“חוסי ורחמי עלי!” חזר האמלל על דבריו.
“אלו ידעת מה גדולה אהבתי אליך! אש היא בעצמי,
לבת עופרת, נעוצה היא בלבי כאלף חרבות!”

והוא תפס את ידיה ואחז בהן בכח לא־אנוש. פחד נפל עליה והיא אמרה לו:

“הרפה ממני, ואם לא – ירק אירק בפניך!”

הוא הרפה ממנה.

“השליכי עלי גדופים, חלקי לי מהלמות,
שפכי עלי את חרונך, עשי בי כחפצך! אך רחמי
עלי! אהביני!”

אותו רגע לבשה חמות כילדה והכתה
אותו אחת ושתים. היא שלחה את ידיה הנאות ורצתה
לשרט את פניו.

“סור מעלי, השטן!”

“אהביני! אהביני! חוסי ורחמי עלי!” צעק
הנזיר המסכן כשהוא משתער עליה ומשלם
נשיקות תחת מכות.

ופתאם הרגישה כי הוא חזק ממנה.

“אשים קץ לדבר!” מלמל הכמר מתוך חרוק שנים.

הוא כפה אותה בכחו והיא פרכסה רצוצה
בין זרועותיו והיתה מסורה לשלטונו. היא הרגישה
בנגע בה יד מנבלת. ואז יגעה יגיעה אחרונה
והרימה את קולה וצעקה לעזרה: “הושיעו נא!
הצילוני! ערפד! ערפד!”

איש לא בא. רק די’לי התעוררה משנתה והתחילה גועה בחרדה.

“האלמי דם!” אמר הכמר בנשמו בכבדות.

אותו רגע, כשהצוענית פרכסה מתוך
סרוב, גששה ידה על פני הרצפה ונתקלה פתאם
באיזה עצם קר לנגיעה ועשוי מתכת. זאת היתה
הצפצפה של קוזימודו. הנערה נטלה כהרף עין את
הצפצפה, הגישה אותה אל שפתיה ושרקה בשארית
כחה. הצפצפה השמיעה קול שריקה עזה וחדה.

“מה זה?” שאל הכמר.

ובאותו רגע כמעט
תפסו בו שתי ידים והרימו אותו למעלה. בתא
שררה אפלה והוא לא יכל להכיר כראוי מי המחזיק
בו; ואולם אזנו קלטה קול חרוק שנים ועיניו, למרות
האפלה שבחדר, הבחינו בלהב מתכת רחב שנצנץ
מעל לראשו.

דומה היה לכמר שהוא רואה לפניו את
דמות קוזימודו. הוא שער בנפשו כי זה יכל היות רק
קוזימודו ולא אחר. הוא נזכר בדבר, כי בהכנסו
לחדר הנערה נתקלה רגלו באיזה צרור שהיה מנח
מבחוץ לרחב הדלת. אף על פי כן היה כמפקפק,
כיון שהאלמוני לא הוציא הגה מפיו. הוא תפס את
היד המחזיקה בפגיון והוציא מפיו קול צעקה:
“קוזימודו!” אותו רגע כשהיה שרוי בסכנה, שכח
לגמרי כי קוזימודו הוא חרש.

ועוד מעט והכמר הכרע לארץ וברך רגל
כבדה כעופרת נלחצה אל חזהו. לפי ברך מחדדת זו
הכיר הכמר את קוזימודו; ואולם מה לעשות? כיצד
יגלה לקוזימודו כי הוא הכמר? הלילה גרם לו
לקוזימודו שיהיה גם עור.

הכמר היה אבוד. הנערה הצעירה לא
ידעה רחמים, דגמת נמרה שעוררו את כעסה, ולא
נקפה אצבע להציל את חייו. הסכין ירדה על ראשו;
הגיע רגע הרה־סכנה. ופתאם נראה לו לכמר כי
יריבו התחיל מהסס.

“אל ישפך דם בקרבתך!” אמר קוזימודו בקול כבוש,

ואמנם הקול היה קולו של קוזימודו.

והנה יד חזקה אחזה בכמר ומשכה אותו ברגלו, משך וסחב
מתוך התא; הוא ידע אפוא כי יומת בחוץ. ואולם
לאשרו יצא ברגע זה הירח מבין העננים וזרע
מסביב את אורו.

כשעברו השנים את סף החדר הוארה
דמותו של הכמר באורו החור של הירח. קוזימודו
העיף את עינו בפני הכמר, ומיד נתחלחל והרפה
ממנו ונרתע לאחור.

הצוענית, שנתיצבה על סף התא, ראתה
לתמהון לבבה כי השנים החליפו את תפקידיהם.
עכשו היה הכמר כמאים וקוזימודו התחנן על
נפשו.

הכמר נזף בקוזימודו בלשון של
העויות המביעות קצף ותוכחה, ורמז לו לבסוף על
ידי תנועה עזה שיסתלק מן המקום. החרש הוריד
את ראשו; ומקץ רגע התנפל לארץ וכרע על ברכיו
על יד דלתה של הצוענית.

“אדוני הנעלה,” אמר בקול המביע
הכנעה וכבד־ראש “יעשה את כל מה שהוא רוצה; אבל
ימית אותי קדם.”

ובהגידו את הדברים האלה הושיט לכמר
את סכינו. הלז השתער לקחת את הסכין מיד
קוזימודו. ואולם הנערה הצעירה היתה זריזה יותר;
היא חטפה את הסכין מידי קוזימודו ונתנה את קולה
בצחוק חמה.

“בוא הנה!” קראה את הכמר.

היא נופפה את הסכין. הכמר היה
כמהסס. נראה היה כי היא מוכנה להשתמש בכלי
זינה.

“אל תהין לגשת הנה, מוג־לב שכמותך!”
הטילה הצוענית דברים בפני הכמר. והיא לא חמלה
עליו והוסיפה לדבר, אף על פי שידעה כי דבריה
יפלו על לבו כשביבי אש: “הה, ידע אדע כי פבוס
נמצא בין החיים!”

הכמר בעט בקוזימודו והפילו
לארץ, אחרי כן נסתלק מתוך חמה שפוכה ונעלם תחת כפת המדרגות.

לאחר שהכמר הלך לו אסף קוזימודו מעל הארץ את הצפצפה שהביאה הצלה לצוענית.

“זו מעלה חלדה,” אמר שומר הפעמונים
ומסר את הצפצפה לידי הנערה; אחרי כן קם והלך
לו.

הנערה הצעירה, שמארע פרוע זה
החריד את כל מוסדי נפשה, צנחה באין־אונים על
משכבה ונתנה את קולה בבכי תמרורים. על שמי
חייה עלו שוב עננים כבדים.

והכמר אף הוא עשה את דרכו כמגשש וחזר אל חדרו.

והדבר קם ויהי: הכמר נתקנא בקוזימודו!

הוא חזר ומלמל לעצמו את המלים
הנוראות שהיו שגורות על פיו: “איש לא יזכה
בה!”




ספר עשירי

א. יש שגרנגואר מהלך ברחוב הברנרדינים ומעלה על לבו רעיונות מצלחים


ראה גרנגואר כי המארע פורה תוצאות
רעות, וכי החבל והתליה וכל מיני פרעניות אחרות
צפונים לכל אלה אשר לקחו חלק גדול במחזה
השעשועים – ולא נתאוה עוד לשלח את ידו בענין
הזה. עדת הפוחזים והריקים אשר גרנגואר הוסיף
לשבת בקרבם, בהעלותו על לבו כי הללו הם
בעצם מבחר אנשיה של פריס, – הפוחזים האלה לא
חדלו מדאג לגורל הצוענית. וגרנגואר חשב ומצא,
כי דאגה זו אמנם יפה היא לאנשים כאלה הדומים
לצוענית ואין דבר נשקף להם בחיים מחוץ
לשרמולו וטורטרו, וגם אינם מסגלים לעשות
כמעשהו ולהנשא על כנפי הדמיון. משיחות
האנשים האלה הבין, כי רעיתו, אשר ארש לו
בשבירת הכד, נמלטה להיכל נוטר־דם – והוא שמח על
הדבר הזה. אבל יצרו לא פתה אותו אפילו ללכת אל
בית הכנסיה למען יראה את פניה. פעמים היה
מעלה על לבו את זכר העז הקטנה, והדבר נגמר
בשבילו. וחוץ מזה היה מראה ביום מופתי גבורה,
כדי למצא את פרנסתו, ובלילה שקד על חבור שבא
לקטרג על החשמן מפריס; כי גרנגואר לא שכח
עדין את אשר עשו לו אופניה של טחנת החשמן,
בהרטיבם אותו מכף רגלו ועד ראשו – ולבו שמר את
האיבה הנושנה. באותו זמן חבר גם דיונים לספרו
המצין של בודרי לה־רוג', החשמן לנויאון
וטורני: “de Cupa Petrarum” ספר זה עורר
בו את התשוקה לאמנות הבניה, ועל ידי כך חדל
לבו ללכת אחרי ההבלים של תורת הרזים, אם כי
הנטיה האחת נבעה בעצם ממקור השניה, שכן
האלכימיה והבניה החפשית הן אחיות קרובות זו
לזו. בראשונה חבב גרנגואר את האידיאה, אחרי כן
התחיל חובב את הצורה שבה נתגלמה האידיאה
הזאת.

יום אחד קרה מקרהו לקנות עמידה ליד
בנין “בית המשפט של החשמן” שנמצא בסביבת
סן־ג’רמן לאוקסרוא ועמד ממול בנין “בית המשפט
של המלך”. לבית המשפט של החשמן שיכת היתה
גם כנסיה קטנה ויפה מתקופת המאה
הארבע־עשרה, ואל הרחוב נשקף צד הדוכן של בית
התפלה. גרנגואר בחן בכונה רבה את מעשה
הפסול שעל פני החזית. אותה שעה היה גרנגואר
נתון להנאה שכלה שלו, הנאה חריפה ויקרה של
אמן הרואה בעולם רק את האמנות ורואה באמנות את
כל העולם. פתאם ירדה על שכמו יד כבדה. הוא הסב
את ראשו. והנה עמד כנגדו ידידו מאז, מורהו
לשעבר, האדון הכהן דום קלוד.

גרנגואר בא במבוכה. זה ימים רבים לא
ראה את פני הכהן, ודום קלוד היה אחד האנשים
הרוממים והנלהבים שפגישתם גורמת תמיד
הפרעת־מזג לפילוסוף המלא ספקנות וחכמת
חיים.

במשך כמה רגעים לא פתח הכהן את
פיו לדבר, ותוך כדי כך נתנה שהות לגרנגואר
שיתבונן באיש פגישתו. דום קלוד נראה לו כאיש
אשר נהיו בו שנויים רבים, פניו היו חורים כבקר
של חרף, עיניו שקועות בחוריהן, שערותיו זרועות
שיבה. לבסוף הפסיק הכמר את שתיקתו ואמר בקול
שקט וקר:

“מה שלומך, מרן פטר?”

“בנוגע לבריאותי?” ענה גרנגואר. “הא
והא! אפשר להגיד עליה גם טובות וגם רעות.
ובסך־הכל יש לדון אותה לכף טובה. אין אני נהנה
משום דבר במדה גדושה. הלא ידוע לך, מרני, מה
שאמר הפוקרטס בנוגע לבריאות: id est cibi,
potus, somni, Venus, omnia moderata, sint'155.”

“הנך שרוי אפוא בלי דאגות, מרן פטר?” אמר הכהן והעיף בגרנגואר מבט בוחן.

“באמונה, שאין לי כל דאגה.”

“ומה מעשיך עכשו?”

“הלא עיניך הרואות, מרני הנכבד. אני
בודק את צורת החתוך של האבנים הללו ומתבונן
במעשה פסול זה לדעת מה טיבו ומלאכתו.”

הכמר העלה על פניו בת־צחוק, אבל זו לא
היתה אלא בת־צחוק מפיקה מרירות שלא נגעה אלא
בזוית הפה.

“וזה גורם לך קורת־רוח?”

“אני מרגיש בזה טעם גן־עדן!” הפטיר
גרנגואר בקול. הוא גחן אל מעשה הפסול מתוך
התלהבות של אדם הרואה דמיות חיות, והוסיף לדבר:
“האין חלופי צורות אלה עשוים בהרבה כשרון,
עדינות וסבלנות? התבונן נא, מרני, אל בן־עמוד זה.
היכן תמצא כותרת עמודים אשר עלים לה כאלה –
עדינים וחצובים באהבה רבה? הנה כאן תבליט
גבוה של י’ן מלבן. אין זו מן היצירות הנבחרות
של האמן הגדול, ואף על פי כן כל הצלמים האלה
מלאים חן וחמדה – ואפשר שהחן והחמדה מרבים
כאן מדי – בשל התם והנעם הנסוכים על הפנים,
העליצות היוצאת מנטיות הגופים ומעטיפותיהם,
ובשל אותה נעימות בלתי משערת הצמודה אל כל
פגימותיו של האמן. – וכי דברים כאלה אין בהם
משום ענין?”

“בודאי שכך,” אמר הכמר.

“ואלו ראית, מרני, את הפנים בכנסיה
קטנה זו!” הוסיף הפיטן לערות את פטפוטו הנלהב.
“הבית מלא פסילים. הוא ענוד עלים כלבו של פלח
הכרוב. לדוכן יש כאן צורה נעלה ומיחדת במינה
שכמותה לא ראיתי בשום מקום.”

דום קלוד נכנס לדבריו.

“מוכח מכאן שאתה שרוי באשר?”

גרנגואר ענה בהתלהבות:

“בי נשבעתי שכן הדבר! לפנים
אהבתי נשים, אחרי כן – חיות. עכשו אני אוהב
אבנים. הללו מרחיבות דעתו של אדם כנשים
וכחיות, וראשית כל אין בהן ממדת הבגידה.”

הכמר הטיל את ידו על גב מצחו. תנועה זו היתה מצויה אצלו.

“אמנם כן.”

“דע לך, מרני,” הפטיר גרנגואר, “דבר
זה גורם לאדם הנאה יקרה.” הוא הוליך אחריו את
הכמר, שהתמסר לרשותו, והביא אותו למגדל
המדרגות הקטן אשר לבית המשפט של החשמן.
“הנה גרם מדרגות עשוי כהלכה! בכל פעם שאני
רואה את המדרגות האלה עולה בלבי הרגשה של
אשר. גרם מדרגות זה אין כמוהו בפריס לפשטות
וליקר המציאות. כל המעלות שפה קהה להן. יפין
ופשטותן כלולים בזה שרחבות המעלות, מדתן רגל
אחת בערך, אחוזות ודבקות זו בזו כמעשה צמד
וסגור וקשורים ומחברות יחד באפן אמיץ
ונאה!”

“ולבך אינו תובע שום דבר?”

“לאו.”

“ולא צר לך על שום דבר?”

“אין אני יודע את הנחם ואת התאוה. שויתי קצב לחיי.”

“בני־האדם עורכים את חייהם,” אמר קלוד, “והמקרים באים ומשדדים את המערכה.”

“אני הולך לפי שיטת הספקנות,” ענה
גרנגואר, “ולפיכך הגעתי לידי שווי
משקל.”

“וכיצד אתה משיג את פרנסתך?”

“מזמן לזמן אני מחבר שיר־עלילה או
מחזה תוגה; אבל עקר פרנסתי אני מוצא
בענף־מלאכה אחד שהוא ידוע גם לך, מורי ורבי:
אני בונה גרם של כסאות ונושא אותו
בשנים.”

“הרי זו מלאכה גסה לגבי פילוסוף.”

“שווי המשקל משמש תרופה גם לזה,”
אמר גרנגואר. “מי שכרוך אחרי רעיון משלו הרי
הוא מוצא את רעיונו בכל דבר ודבר.”

“אני מכיר בכך,” ענה הכמר.

לאחר שתיקה קצרה הוסיף הכמר ואמר:

“ובכל זאת אתה נראה לי עלוב מאד.”

“אפשר שאני עלוב, אבל אינני אמלל.”

אותו רגע עלה קול שעטת סוסים, ולעיני
הידידים השנים העסוקים בשיחה, עברה בקצה
הרחוב פלגה של רובי־קשת מחיל המשמר של המלך,
כידוניהם נטוים בידיהם וקצינם רוכב בראשם. מראה
הפלגה היה נהדר והרחוב המה משעטת
הרוכבים.

“כמה הרבית להסתכל בקצין זה!” אמר גרנגואר אל הכמר.

“נדמה היה לי שאני מכיר אותו.”

“הידעת את שמו?”

“דומה לי,” ענה הכמר, “שקוראים אותו בשם פבוס לבית שטופר.”

“פבוס! שם משנה! יש עוד אחד הנקרא
בשם פבוס, זהו הרוזן לבית פוא. נזכרתי עכשו
בנערה אחת שהשם הזה היה בעיניה קדש
קדשים.”

“בוא אתי,” אמר הכמר, “יש לי דבר אליך.”

למן הרגע שחלף על פניהם גדוד החילים
נשבתה מנוחת הקפאון של הכמר. הוא נעקר
ממקומו והתחיל מהלך. גרנגואר הלך אחריו, כיון
שהיה רגיל לצית לו, – כפי שציתו לו כל אלה
שנגעה בהם בזמן מן הזמנים השפעת אישיותו
הכבירה. הם עשו את דרכם בדממה והגיעו עד
לרחוב הברנרדינים, שהיה שומם למדי אותה שעה.
הכמר עמד מלכת.

“מה הדבר אשר תגיד לי, מרני הנכבד?” שאל גרנגואר.

וכי אין אתה חושב," אמר הכמר כאיש
שקוע בהרהורים רבים, “כי הרוכבים הללו, שעברו
זה עכשו על פנינו, לבושם נאה משלנו?”

גרנגואר ענה במנוד ראש.

“באמונה! חלצה זו שאני לובש,
כתמה־אדמה, תנעם לי משריוני הקשקשים
העשוים ברזל ועשת. מי פתי וירעש בשעת
הליכתו כרעש שוק הגרוטאות בשעת רעידת
אדמה!”

“הגידה לי אפוא, גרנגואר, האם לא קנאת מימיך בבחורים הללו ובמדי הצבא שלהם?”

“קנאה זו מה טיבה, אדוני הכהן? האקנא
בהם בגלל כח גבורתם וכלי זינם או בגלל היותם
אמונים על משמעת? נבחר בעיני מאלה הפילוסוף
החפשי לנפשו, ואם גם לבושו בלויי סחבות. טוב
לי להיות ראש זבוב מאשר זנב אריה.”

“מוזר הדבר,” אמר הכמר מתוך הרהורים, “לבוש נאה יש בו בכל זאת מן הנוי.”

גרנגואר סר מעל הכמר השקוע
במחשבות והלך לזון את עיניו בפלוש של אחד
הבתים הסמוכים. מיד חזר וספק את כפיו.

“לולא הלך לבך, מרני הנכבד, אחרי
אנשי צבא ומדיהם, הייתי קורא אותך ללכת אחרי
למען התבונן בשער הלז. תמיד אמרתי וחזרתי
ואמרתי, כי ביתו של מר אוברי יש לו שער נהדר
מאין כמוהו.”

“פטר גרנגואר,” אמר הכמר, “מה היה בסופה של רקדנית פעוטה זו מבנות הצוענים?”

“כונתך, מרני, לאסמרלדה? הנה הסבות לפתע פתאם את פני השיחה.”

“הרי זו היתה אשתך?”

“אמנם כן, כד שנשבר גרם לדבר.
כרתנו בינינו ברית לארבע שנים. – ואולם רואה
אנכי,” הפטיר גרנגואר והביט כמתלוצץ בפני
הכמר, “כי זו לא נשכחה עדין מלבך.”

“ואתה לא תוסיף עוד לחשב על אדותיה?”

“רק מעט. – אני עסוק בכמה ענינים אחרים… יה אלי, מה נחמדה היתה העז הקטנה!”

“הרי צוענית זו הצילה את נפשך ממות?”

“אמת ונכון.”

“הנה כך! ומה עלתה לה לצוענית זו? מה הגמול אשר השיבות לה?”

“לא אוכל להגיד לך דבר ברור, מרני. דומה לי שהיא עלתה לתליה.”

“האמנם?”

“לא אדע את הדבר לנכון. ראיתי כי הם
רוצים להוציא אנשים לתליה – ונסתלקתי
משם.”

“ומה תדע עוד על אדותיה?”

“כתר זעיר, מרני. שמעתי אומרים, כי
היא נמלטה להיכל נוטר־דם ומצאה שם מקלט בטוח;
ואני שמחתי על כך ולא יכלתי לברר את הדבר אם
גם העז הצילה את נפשה או לא. ויותר מזה לא
ידעתי.”

“הנה תשמע מפי דברים חדשים,” נתן
דום קלוד את קולו אשר היה קדם רפה ומתון וכבוש
כמעט ונעשה עכשו אדיר כרעם. “אמת ונכון הדבר,
כי היא מצאה מקלט בהיכל נוטר־דם. ואולם בעוד
שלשה ימים תשוב תשיגנה שם יד המשפט, והיא
תעלה לתליה על ככר גרב. כבר יצאה החלטה מאת
הפרלמנט.”

“אני מצטער על כך,” אמר גרנגואר.

הכמר נעשה בן־רגע שקט וקר־רוח.

“ומי בכור שטן זה,” פתח שוב הפיטן,
“שחשקה נפשו להוציא פסק־דין נוסף? מדוע פנו
בענין זה אל הפרלמנט? למה תהיה עינם רעה
בנערה מסכנה שנמלטה לנוטר־דם ומצאה לה מחסה
מאחורי עמודי הפנה, בין קני סנונית?”

“העולם אינו חסר אנשי זדון,” ענה הכמר.

“ענין רע עד מאד,” הפטיר גרנגואר.

לאחר רגעים אחדים של שתיקה פתח הכמר שוב בדברים:

“אמרת אפוא שצוענית זו הצילה את חייך?”

“דבר זה ארע כשנמצאתי אצל ידידי
הגנבים. כחוט השערה היה ביני ובין חבל
התליה. ודאי שהיו מתחרטים על כך.”

“וכי אינך רוצה לעשות איזה דבר לטובתה?”

“מאד מאד חפצתי לעזר לה, דום קלוד; אבל חוששני שאפל על ידי כך בפח.”

“אין זה חשוב ביותר!”

“הו, האמנם אין זה חשוב? רב תודות לך על
טוב לבך, מרני היקר! אני עוסק עכשו בשני
חבורים גדולים.”

הכמר הכה בידו על מצחו. הוא העמיד
פנים כשקט, אך מזמן לזמן באה תנועה עזה
והעידה על ההתרגשות שבנפשו.

“כיצד אפשר להציל אותה?”

גרנגואר אמר אליו:

“מרני היקר, אני אתן לך מענה: il
padelt – ופרושו בלשון תרכית: באלהים לנו עזרה.”

“כיצד אפשר להציל אותה?” חזר דום קלוד על הדברים והוא כלו תפוש מחשבות.

עכשו דפק גם גרנגואר על מצחו.

“שמעני נא, מרני הנכבד, אלהים לא
השני דמיון. אני אבקש ואמצא דרך להצלה. האין
לבקש מאת המלך כי יתן לה חנינה?”

“לואי האחד־עשר? הממנו תבקש חנינה?”

“ומדוע לא?”

“נסה להוציא עצם מלוע הנמר!”

גרנגואר אמץ את דמיונו למצא תחבולות חדשות.

“מילא! כתר זעיר!… ושמא אערך כתב
בקשה למטרוניות ואעיד על הנערה כי היא
הרה?”

לשמע הדברים האלה התלקחה עינו של הכמר.

“הרה? אי לך, בחורי! וכי אתה מדבר דברים כהויתם?”

גרנגואר נתחלחל למראה פני הכמר. והוא מהר והוסיף דברים:

“חס וחלילה! הנשואין שלנו היו במלא המובן Foris־maritagium156 אנכי הייתי שרוי תמיד בחוץ. – ואולם זו היא
תחבולה לדחות את פסק־הדין.”

“שגעון! חרפה! חדל לך מדבר!”

“אין טעם לכל הקצף הזה,” מלמל
גרנגואר. “אין כאן אלא ענין של ארכה: שום תקלה
אינה כרוכה בזה, והמטרוניות, נשים עניות,
מרויחות על ידי כך ארבעים אגורה בכסף
פריס.”

הכמר היה כלא־שומע.

“יהיה מה שיהיה – היא מכרחה לעבר
למקום אחר!” מלמל לנפשו. “בעוד שלשה ימים יקימו
את פסק־הדין! ואף גזר־הדין של הפרלמנט לא היה
בא לעולם – לולא קוזימודו! יש שאתה מוצא אצל
הנשים תאוות זרות ומשנות.”

הוא נשא את קולו ואמר: “מרן פטר,
חשבתי היטב בדבר וראיתי, כי אין לפניה אלא
דרך הצלה אחת”.

“מהי דרך זו? אני לא מצאתי שום תחבולה חדשה.”

“שמעני, מרן פטר, זכר ואל תשכח כי
הנערה הצילה את חייך! ועכשו אגלה לך מה שעלה
במחשבתי. לפתח הכנסיה עומד משמר יומם
ולילה, אין מניחים לצאת אלא למי שראוהו נכנס.
הרי שאתה יכל להכנס. תבוא לכנסיה. אני אביא
אותך אל הצוענית. אתם תחליפו ביניכם את בגדיכם.
היא תלבש את החלצה שלך ואתה תלבש את
שמלתה.”

“עד כאן הכל הולך למישרים,” הפטיר הפילוסוף. “ומה יהיה אחרי כן?”

“אחרי כן? הנערה תצא מהכנסיה
כשהיא לובשת את בגדיך; ואתה תשאר בכנסיה
ותלבש את שמלתה. יתכן שיעלו אותך לתליה.
ואולם היא תנצל.”

גרנגואר חבט בידו על אזנו וארשת פניו אמרה כבד־ראש גמור.

“דע לך, מרני,” הפטיר גרנגואר, “רעיון מעין זה לא עלה כלל על לבי.”

משבאה הצעת־פתאם זו מצד הכמר
הועמה ארשת הפנים הגלויה והנוחה אשר
לגרנגואר, דגמת נוף בהיר בארץ איטליה שעברה
עליו לפתע פתאם רוח זעף והעלתה עננה על
שמשו.

“ובכן, גרנגואר, מה בעיניך הצעה זו?”

“סבור אנכי, מרני היקר, כי שבר אשבר את מפרקתי, ואם גם מיתתי לא תהיה בתליה.”

“אין זה נוגע לענין.”

“לעזאזל!” קרא גרנגואר.

“הצוענית הצילה אותך ממות. אין זו מצדך אלא גמילת חובה.”

“הרבה חובות לא פרעתי.”

“מרן פטר, הדבר הוא בגדר הכרח.”

הכמר דבר בקול מטיל מרות.

“שמעני נא, דום קלוד,” ענה הפיטן והוא
כלו נפעם ונבהל, “רעיון זה שתפשת אינו
מתקבל כלל על הלב. תם אני ולא אדע מדוע אתן את
נפשי לתלינים כדי לכפר על אחר?”

“וכי מה מצאת בחייך שאתה דבק בהם כל כך?”

“הה, כמה וכמה דברים!”

“מה הם, למשל? הודיעני נא ואדע.”

“מה הם? האויר, השמים, הבקר, הערב, אור
הירח, ידידי הטובים מקרב הגנבים. תעלולי
חדוה לשם הבחורות, ההתבוננות במצבות הזכרון
היפות של פריס, מלאכת החבור של שלשה ספרים
עבים, שאחד מהם הוא חבור קטרוג על החשמן
וטחנותיו, ועוד כמה וכמה דברים אחרים. אנקסגורס
אמר, כי הוא חי בעולם הזה למען אשר יזון את עיניו
בשמש. ומלבד זאת הרי זכיתי לבלות את כל ימי,
מן הבקר ועד הערב, בחברת איש מלא רוח גאוניות,
כלומר בחברת עצמי, ודבר זה גורם קורת־רוח.”

“גלגלת הראויה שיעשו ממנה זוג
מקשקש!” אמר הכמר בנהימה. “הבה הגידה לי, מי
נתן לך את החיים האלה שאתה רואה בהם נעימות
רבה כל כך? בזכות מי אתה שואף את האויר, מביט
בשמים ומשעשע את מחך הקטן בדברי הבל
ובהלצות? לולא היא שעמדה לך – מה היה בסופך? ואף
על פי כן אתה מקשיח את לבך ואומר: תמות זו
שנתנה לי את החיים. נערה זאת תמות – היפה
והנעימה והנערצה אשר בלעדיה לא יכון אור
העולם ואשר אלהות לה כמו לאלהים; ואתה תשאר
בחיים – איש שחציו נבון וחציו אויל, חטיבה טפלה
ממקור לא־נודע, מין צמח היודע כביכל להתהלך
בארץ ולחשב מחשבות; אתה תחיה את חייך אשר
לקחת לך בגנבה ואשר ערכם כערך הנר הדולק
באור הצהרים! שמעני, גרנגואר, פנה לך אל מדת
הרחמים; הראה את נדיבות לבך, שכן היא גמלה לך
נדיבות בראשונה.”

הכמר דבר מתוך התרגשות רבה.
וגרנגואר הקשיב לכתחלה לדבריו כתוהה
ומפקפק, אחרי כן נתרככה ארשת פניו והפכה
להיות הבעה של טרגיות, ועל ידי כך נעשה
פרצופו החור דומה לפרצוף עולל המתענה
ביסורי מעים.

“נשגבים דבריך, מרני!” פתח גרנגואר
ומחה דמעה מתוך עינו. “טוב אפוא, אני אשקל את
הדבר בדעתי… רעיון זה שעלה במחך הוא משנה
עד מאד… ובכלל,” הוסיף גרנגואר לדבר אחרי
הפסקה קצרה, “מי יודע אם יחיבוני תליה. לא תמיד
הארוסין גוררים אחריהם נשואין. אפשר שהם ימלאו
את פיהם צחוק כשימצאוני באותו תא ואני עומד
לפניהם ככלי מלא גחוך בשמלה ובכפת ראש של
אשה… ונניח אפילו שיגזרו עלי תליה – הרי
גם אז אין הדבר נורא כל כך! מיתת חבל היא ככל
שאר המיתות, או יותר נכון, אין זו מיתה ככל שאר
המיתות. ראויה היא שימות בה אותו פילוסוף שכל
ימיו היה מהסס: מיתה שהיא בבחינת לא בשר ולא
דגים, דגמת הרוח המפעמת את הספקן, מיתה
המסמלת פקפוק והסוס, מיתה המוקעת בין השמים
והארץ ומתה מתנדנד והולך… יאה לו לפילוסוף
שימות בדרך זו, ואפשר שאותה גזרה נגזרה
עלי. מה טוב לו לאדם שחייו ומותו הם מעין בחינה
אחת.”

הכמר נכנס לדבריו: “ובכן אתה מסכים לכך?”

“ומה הוא המות בעצם?” הוסיף גרנגואר
לדבר מתוך התלהבות. “רגע אחד הוא קשה, תחנת
גבול, מקום מעבר בין המועט ובין האפס. שאלו פעם
את השליט אשר במגלופוליס אם יש ברצונו למות:
‘ומדוע לא?’ ענה הנשאל; ‘הלא אחרי מותי אזכה
לראות כמה אנשים מהללים: את איש הפילוסופיה
פתגורס, את ההיסטוריון הקטאוס, את הפיטן הומרוס
ואת המנגן אולמפוס’.”

הכמר הושיט לו את ידו: “ובכן הדבר מנוי וגמור? ואתה תבוא מחר אל בית הכנסיה?”

תנועה זו גרמה לו לגרנגואר שישוב אל המציאות.

“אהה, לא אוכל לעשות כדבר הזה!” אמר
גרנגואר כאיש המתעורר מחלומו. “מיתת תליה –
דבר זה יש בו משום אולת יתרה. לא חפצתי
בכך.”

“שא אפוא שלום!” והכמר הוסיף ואמר בחשאי: “עוד אשוב אראך לעת מצא!”

“מוטב לי שלא אזדמן עוד למחיצתו של
בכור שטן זה,” הרהר גרנגואר בלבו, והוא מהר
לרוץ אחרי דום קלוד. “כתר זעיר, אדוני הכהן, אל
תהיה מריבה בין ידידים מקדם! אתה דואג לנערה,
כלומר לאשתי, והדבר הוא נאה לך. ואולם יעץ
יעצת תחבולה כדי להוציא אותה בריאה ושלמה
מנוטר־דם – ותחבולה זו עלולה לגרם רעה
לגרנגואר… אלו מצאתי עצה אחרת… הנה אגלה
לך, מרני, מה שעלה במחשבתי ברגע זה… מה יהיה
אם אמצא תחבולה ואחלצנה מן המצר ואת עצמי לא
אעמיד בשום סכנה? מה הדבר בעיניך? היחר לך?
האם לא תנוח דעתך אלא אם תראני תלוי על עמוד
התליה?”

הכמר נתק מקצר־רוח את הכפתורים מעל
גב מעילו. “מבול של מלים!… הואילה נא וגלה לי את
עצתך.”

“כן,” ענה גרנגואר כמכון את דבריו
לנפשו והטיל את אצבעו על חטמו לאות מחשבה
רבה… “הנה זה מצאתי!.. הגנבים הם בחורים אמיצי
לב… הצוענים אוהבים את אסמרלדה… קל מאד לעורר
אותם למרידה… אין לך דבר קל מזה… בשעת המהומה
יעלה בידינו לשחרר אותה… מחר בערב נסדר את
הדבר… הללו לא יפקפקו אף רגע.”

“הוצא אלי את עצתך!” ענה הכמר ונענע את איש שיחתו.

גרנגואר הפנה את עצמו כנגד הכמר
וכלו עוטה גאון: “הנח לי, מרני! הלא אזניך
השומעות כי אני מציע את תכניתי.” רגע אחד היה
עוד כמתישב בדעתו, אחרי כן התחיל מוחא כף
למחשבותיו וקרא בקול: “הפלא ופלא! נעשה
ונצליח!”

“השמיעני את עצתך!” קרא הכמר בכעס.

פני גרנגואר הזהירו מחדוה.

“הבה אלחש לך, מרני, את הדבר מפה
לאזן. בי נשבעתי כי זאת היא מזמה נפלאה
שתוציא את כלנו יחד מן המצרים, באמונה! תן
תודה, מרני, ואמר כי לא שוטה אנכי ולא
בן־שוטה!”

הוא הפסיק את דברי עצמו.

“עקר שכחתי. האם העז הקטנה נמצאת עדין על יד הנערה?”

“כן הדבר. יגער בך השטן!”

“אף על זו גזרו תליה?”

“מה ענין זה לכאן?”

“ודאי שכך, הללו רוצים לתלות גם את
העז. היה מעשה בחדש שעבר והמיתו בתליה חזיר
אחד. התלין מרצה מאד מענין כזה: לאחר התליה
הוא נוטל לעצמו את בשר החיה. האמנם יתלו את
די’לי הנחמדה! מה צר לי עליך, גדי עזים
שלי!”

“קללת אלהים עליך!” קרא דום קלוד. “אתה
התלין, אתה ולא אחר. אמר לי סוף סוף, כסיל
שכמותך, מה התחבולה שמצאת? הרק בצבת אפשר
להוציא ממך את רעיונך?”

“אל נא בקצר־רוח, מרני. כרגע אודיעך את רעיוני.”

גרנגואר גחן אל הכמר ולחש על אזנו
דברי סוד, ואותו רגע היה מעיף את מבטו החרד מקצה
האחד של הרחוב אל הקצה השני, אף על פי שלא
נראתה מסביב נפש חיה. לאחר שגמר את דבריו
הושיט לו דום קלוד את ידו ואמר בקול קר:

“טוב אפוא, מחר יהיה האות.”

“מחר יהיה האות הזה,” חזר גם גרנגואר על הדברים.

וכשפנה הכמר ללכת לדרכו נטה
גרנגואר לצד אחר והיה ממלמל לעצמו בחשאי:
“מעשה זה דורש אמץ לב, מר פטר גרנגואר. אלא
שאין בכך כלום; מי זה גזר ואמר, כי אדם הנמצא
בשפל המדרגה אסור לו לשלח יד בענין גדול!
ביטון נשא על שכמו פר גדול; אנקורים
ועשבוניות וציצי הערבה מפליגים למדינות
הים.”




ב. עשה עצמך גנב!


כשחזר הכמר למנזר מצא ליד דלת
תאו את אחיו י’ן דה־מולן. הלז חכה לבואו של אחיו
הגדול והפיג את שעמום ההמתנה בעבודת ציור –
רשם בפחם על גבי הקיר את דמות דיוקנו של אחיו
דום קלוד וקשט אותה בחטם כביר עד מאד.

דום קלוד לא נתן כמעט את עיניו באחיו.
לבו הלך אחרי ענינים אחרים. פרצופו הצוהל של
מבלה־עולם זה, שפעמים כה רבות אצל מחדותו גם על
הכמר זעום הפנים והביא אותו לידי זחיחות הדעת, לא
עצר עכשו כח לגרש את צל הקדרות מתוך הנפש
המלאה ריח קטב ומדמנה.

“אחא חביבי,” אמר י’ן מתוך הסוס לב, “באתי לראות את פניך.”

הכמר לא העיף בו אפילו מבט עין אחד.

“דבר את דבריך!”

“אחי היקר,” הוסיף החנף דברים, “הרבה
תרבה עמדי כל הימים את חסדיך ותנהלני
בעצותיך הטובות. ועל כן אשוב לראות את
פניך.”

“ומה עוד?”

“אהה! אחי היקר, מה נאמנו דבריך שאמרת לי תמיד: ‘י’ן! י’ן! Cessat doctorum doctrina,
discipulorum disciplina.157 י’ן, חזר למוטב,
י’ן, קבע עתים לתורה, י’ן, אל תעקר את עצמך מבית
האולפנא בלילות, אלא אם יש לך סבה מספקת לכך
ואם קבלת הרשאה מאת מורך. אל תכנס במלחמת
אגרופים עם בני פיקרדיה, אל תבאש כחמור
לא־למוד על שק התבן הנתן לך בבית האולפנא.
י’ן, קבל באהבה את הענש הבא עליך מידי מורך.
י’ן, לך מדי ערב לבית התפלה והוה חוזר עד גמירא
על כל פזמוני התפלה.’ אהה! נכוחים היו כל דברי
המוסר האלה!”

“ומה עוד בפיך?”

“אחי היקר, אני עוד עומד בפניך כרשע
ופושע עלוב, כבן סורר ומורה וכאיש נאלח ונתעב!
אחי יקירי, דע לך כי י’ן השליך אחרי גוו את
עצותיך הטובות וגם שם אותן מרמס לרגליו. משמים
נפרעו ממני על הדבר הזה, ואני מצדיק עלי את
הדין. כל זמן שלא אזל הכסף מכיסי – ערכתי לי
משתאות, בליתי את ימי במעשי הוללות וראיתי
חיים טובים. אהה! חיי הוללות אלה, אשר ינעמו
בראשיתם, מה ירעמו לאחרונה את פניהם הנתעבים!
עכשו אין בכיסי אף פרוטה אחת; מכרתי את המפה
אשר לשלחני, את כתנתי ואת מגבתי; תמו
ונשלמו החיים העליזים! נרי הטוב כבה ולא
השאיר לי אלא את פתילת החלב המאוסה, וזו מעלה
באפי את סרחונה. הנערות תמלאינה עלי את פיהן
צחוק. אין לי לשתיה אלא מים. כל היום יציקו לי
מוסר כליות ובעלי חובות.”

“וסוף דבר?” אמר הכמר.

“אהה! אחי מחמל נפשי, נכסף נכספתי
לשוב לדרך הישרה. באתי אליך בלב נשבר
ונדכא. כבדה עלי יד הנחם. אני מתודה על
עונותי. אני מכה על לבי ואומר: חטאתי, עויתי. אמת
דברת כשדרשת ממני כי אתקין את עצמי
לקבל סמיכות בבית המדרש טורשי. עכשו נתעורר
בי פתאם חשק גדול לאצטלה זו. אבל בביתי אין אף
טפת דיו, ואני מכרח לקנות לי מן הנוזל הנוזל
הזה; אפסו עטים מעל שלחני, ואני מכרח להצטיד
גם באלה; אין לי ניר ואין לי ספרים ואני צריך
לשוב ולקנות את כל אלה. לתכלית זו דרוש לי מעט
כסף מזמן, ואני בא אליך, אחי הנעים, בלב נשבר
ונדכא.”

“הגמרת את דבריך?”

“כן הדבר,” אמר התלמיד החושק בתורה, “תן לי מעט כסף.”

“אין לי כסף.”

אז העלה הסטודנט על עצמו כבד־ראש ואמר בקול מביע החלטה:

“טוב אפוא, אחי היקר. למרות רצוני אני
מכרח להגיד לך, כי אחרים באו אלי והציעו לפני
דברים הראוים להשמע. אתה ממאן אפוא לתת לי
כסף? בשום אפן לא? אם כך – אלך ואתחבר אל
הגנבים.”

וכשהוציא מפיו את הדבור הנורא עשה
את עצמו כמין איקס, כיון שאמר בלבו כי עוד מעט
וירד עליו הברק.

והכמר אמר לו בקול קר:

“עשה עצמך גנב.”

י’ן נפרד ממנו בקדה עמקה, וירד מעל המדרגות כשהוא מצפצף בשפתיו.

ובעת שעשה את דרכו על פני חצר
המנזר ועבר מתחת לחלון התא של אחיו – שמע
פתאם כי נפתח חלון זה; הוא הרים את פרצופו וראה,
כי הכמר מוציא את ראשו דרך האשנב.

“יקחך אפל!” קרא דום קלוד. “הא לך
בפעם האחרונה, ומהיום והלאה לא תקבל עוד
מידי שום כסף!”

ותוך כדי כך השליך הכמר בפני אחיו
ארנק כסף הטיל במצחו חבורה גדולה; הלז הרים את
הארנק כשהוא צוהל וכועס גם יחד. דגמת כלב
שהשליכו עליו עצם שמנה, ונסתלק לדרכו.




ג. תחי השמחה!


הקורא אולי לא שכח עדין כי חלק מחצר
הפלאים מקף היה בחומת העיר, וכי כמה מגדלים
של חומה זו נמצאו כבר בתקופה ההיא במצב של
הרס. אחד המגדלים האלה שמש לגנבים מדור
לשעשועים. בית המרזח נקבע באולם המרתף,
שאר החדרים נמצאו בקומות העליונות. מגדל זה
התהוללו בו הגנבים יותר מאשר במקום אחר
ועשוהו בית מועד מבהיל ביותר. דומה היה לכורת
אדירה המלאה זמזום גם יומם וגם לילה. לעת
הלילה, כשהמון הקבצנים ישנו את שנתם,
כשכבה האור בכל מחלות העפר הנשקפות על פני
הככר, ובכל משכנות הדלים האלה נאלמו ערמות
האדם שחברו יחד מגנבים, פרוצות, ילדים גנובים
וממזרים – גם בשעה זו נכר היה מגדל השעשועים
על פי השאון היוצא מקרבו ועל פי האור האדמדם
שנצנץ בחורי המרתף ובחלונות ובחרכי הקירות
הנסדקים והיה בוקע ויוצא כביכל מכל
נקבוביות הבנין.

המרתף שמש אפוא בית מרזח. נכנסים
היו בדלת נמוכה ויורדים בכבש שהיה עקש כחרוז
אלכסנדרוני עשוי בצורה קלסית. מעל לדלת
התנוסס, במקום שלט, מין ציור משנה שנכרה
מתוכו דמות אגורת כסף על יד בן־תרנגל שחוט ועל
גבי אלה היו רשומות המלים המרמזות: “כאן
מצלצלים בפעמונים לזכר הנפטרים.”

ערב אחד, כשעלתה הלמות הפעמונים
ממגדלי פריס, יכלו החילים של משמר הלילה
להבחין – אלו נתנה להם רשות להכנס לחצר
הפלאים הנוראה – כי בבית המועד של הגנבים
גדלה ההמלה יותר מן הרגיל והוללות השכורים
ואלותיהם גברו שבעתים. על הככר אשר לפני
הבית נקהלו דירי החצר קבוצות קבוצות והחליפו
ביניהם דברי לחש, כאלו עמד להתרחש מארע יוצא
מן הכלל, ופה ושם כרע אחד הגנבים על הארץ והיה
משחיז באבן את סכינו הפגומה.

ואולם בבית המרזח פנימה דחו
השתיה והמשחק את המחשבות שהטרידו אותו ערב
את עדת הגנבים, ומתוך שיחות הסובאים אי אפשר
היה כמעט לנחש את דבר המארע העומד להתרחש. רק
הפרצופים היו בדוחים יותר מתמול שלשום; וכל אחד
מן הנקהלים חגר לירכו את כלי־זינו: מגל או גרזן,
פגיון ארך או אנקול של רובה.

האולם העגל היה רחב ידים עד מאד; ואולם
השלחנות והסובאים היו דחוקים וצפופים כל כך,
שכל המון הדברים אשר בבית המרזח – גברים
ונשים, ספסלים וכדי שכר, סובאים, נרדמים
ומשחקים בקביה, בריאים ופסחים – כל אלה
נתערבבו בלי סדר והתבוללו יחד כערמת
חלזונות. על השלחנות דלקו נרות חלב; ואולם
המאור הגדול, דגמת נברשת שבאולם בית האופרה,
היה כאן התנור. מאורה זו היתה טחובה כל כך,
שהאח בערה בקרבה אפילו בעצם תקופת הקיץ.
הקמין העצום שלח את עשנו דרך ארבה מעטרת
בפתוחי אבן ועל דפנותיו נתלו כל מיני כלי
בשול; בתוך הקמין בערה מדורה גדולה, דגמת אש,
אוכלת עצים וטורף, העולה לילה בחלונות נפחים
שבכפרים ומטילה את בבואתה המאירה על פני
החומות אשר מצד השני של הרחוב. כלב מדות,
הרובץ באפר, סובב מעל גב המוקד שפוד שהיו
אחוזות בו אמצות בשר.

למרות הדחק הרב אפשר היה להכיר, כי
באולם התיחדו לעצמן שלש קבוצות עקריות,
שנתאספו מסביב לשלשה אישים הידועים כבר
לקורא. אחד מאלה, ענוד כל מיני קשוטי סרק
שמוצאם מארץ המזרח, היה מתיה הונגדי ספיקלי,
הוא הדכס אשר למצרים ולבוהמיה. אותו ריקא ישב
על גבי שלחן כשרגליו שלובות זו על גב זו
ואצבעו מורמה כלפי מעלה, והיה מלמד את
שומעיו, שהקשיבו לדבריו בפה פעור, פרק בחכמת
המגים השחורה והלבנה. קבוצה אחרת נדחקה
מסביב לידידנו הידוע, הוא המלך הגבור של טון,
שהיה מזין מראשו ועד כף רגלו. קלופן טרואיפו,
כלו אומר כבד־ראש וקולו מהלך בלחש, היה מחלק
לעומדים מסביב כלי נשק מתוך גיגית עצומה
ההפוכה על פיה; מתוך גיגית זו שפעו בלי סוף,
כתפוחים וענבים מתוך קרן השפע, כל מיני כלי
זין: גרזנים, חרבות, קובעים, כתנות מגן, שריונים,
חניתות, כידונים, חצים ומטילי ברזל. כל איש ואיש
נטל דבר־מה מתוך הערמה: אחד חנית, השני סיף,
השלישי פגיון אבירים אשר נצב לו בדמות צלב,
הילדים אף הם חגרו נשק, ואפילו בעלי־מום לבשו
שריון וצנה והיו זוחלים ועוברים בין רגלי
הסובאים כחפושיות גדולות.

ואחרון אחרון – קבוצה שלישית, גדולה
והומיה מן האחרות, צבאה על השלחנות והספסלים
אשר מאמצעיתם עלה קול פוזם – קול אדם השולח
פטפוטים ואלות מבעד לתחמשת כבדה ומלאה אשר
לא חסר בה דבר, למן הקובע ועד הדרבונות. אותו
בר־נש, שהעמיס על גופו תחמשת אבירים כלולה
בשלמותה, נחבא כלו תחת לבוש הזין ומכל
דמותו לא נגלו לעין אלא אפו החצוף, הורד
והמשרבב כלפי מעלה. קוצת שערות בהירות, פה
אדם ועינים מפיקות עזות. הוא חגר חגורה מלאה
סכינים ופגיונים; לירכו היתה תלויה מאכלת
גדולה, בשמאלו אחז קשת ולפניו נצב כד עצום מלא
יין, – מחוץ לנערה שמנה שנצבה לימינו. מסביבו
היו כל הפיות שטופים בצחוק ובאלות וביין.

ויתאר לו הקורא עוד כעשרים קבוצות
קטנות מאלה: מלצרים ומלצרות המתרוצצים הנה
והנה וכדים על ראשיהם; משחקים הנתונים למשחק
הכדורים או למשחק הטחנה, הגחונים על גבי
הקביה, אבני הלוח או משחק המקליות הנלהב;
נצים בפנה זו וחבוקים ומתנשקים בפנה אחרת –
ואז יקום לפני עיני רוחו כל המחזה בשלמותו,
כשהוא מואר בלהב המדורה הגדולה המרקיד על
הקירות צללי ענקים משני־צורה.

וההמלה גדלה שם כמו בתוך פעמון הנותן את הלמותו המלאה.

והמחבת, אשר רקד בה שומן הטגון,
טרטרה בלי הפוגות ומלאה חליפות את האולם מדי
המוך לרגע קול התשואות המאליפות.

ובתוך כל השאון הזה, בירכתי
האולם, ישב לו פילוסוף אחד על גב ספסל אשר ליד
הקמין, רגליו היו נעוצות באפר, עיניו תלויות
בלהבות המדורה ומחשבותיו מהלכות בראשו. זה
היה פטר גרנגואר.

“החפזו, החלצו! חגרו את נשקכם! בעוד
שעה אחת נצא לדרך!” קרא קלופן טרואיפו לגנבים
העומדים מסביבו.

נערה אחת נתנה את קולה בזמר:








יברך לילכם, אבא ואמא!

המאסף כבה את האורות.





שני משחקים נצו איש עם אחיו.

“עויל?” קרא האחד מן השנים, בעל
הפרצוף המסמיק יותר, והרים אגרוף על חברו, “אני
אביא לך עכשו קלף תלתן. ואתה מתר לך לשמש
עויל תלתן במשחק הקלפים של אדוננו
המלך.”

“אבוי!” קרא נורמני אחד שנכר לפי
קולו המחטם, “דחוקים אנחנו כאן כאותם הקדושים
אשר בקיאוביל.”

“ילדי,” אמר הדכס של מצרים לקהל
עדתו ועשה את קולו גבוה ודק, “המכשפות
שבצרפת יוצאות אל מקום המחולות שלהן לא
במטאטא, לא ברכיבה ולא משוחות בשמן, אלא בכח
של שם מפרש בלבד. והמכשפות שבאיטליה תיש
מוכן להן תמיד ליד דלת ביתן. וכלן חובה עליהן
לצאת ביעף דרך ארבת העשן.”

מתוך שאון ההמלה בקע ועלה קולו של
אותו בר־נש צעיר שהיה מזין מראשו ועד כף
רגלו.

“הידד! הידד! היום הזה חגרתי בפעם
הראשונה את נשקי! כאחד הפוחזים והריקים! אחד
מחברתכם אנכי, באמונה! מזגו לי את הגביע!…
רבותי, דעו לכם כי שמי הוא י’ן פרולו דה־מולן
ואני בן אצילים. סבור אנכי, כי אלו ידע אלהים את
חכמת המלחמה היה עושה את עצמו שודד. אחי, הננו
יוצאים היום למערכה גדולה. אנשים אמיצי לב
אנחנו. הלך נלך ונלכד בסערה בית כנסיה,
נשבר דלתים ובריח ונשחרר נערה יפה,
נשחררנה מידי השופטים ומידי הכמרים, נשים את
המנזר תל עולם ונשרף את החשמן בבית כהנתו –
ואת כל המלאכה הזאת נבצע עד ארגיעה, בטרם
ימצא לו ראש־עיר שהות לגמא כף מרק. אנו יוצאים
למלחמת מצוה, כל חפצנו הוא להציג ריקם את
נוטר־דם. את קוזימודו נתלה על עץ. ואתן, הבנות,
הידעתן את קוזימודו? הראיתן אותו בחג השבועות
כשהוא מוליך את הפעמון הגדול עד כדי קצר
נשימה? נשבעתי אף נשבעתי! המחזה הוא יפה!
אשמדי רכוב על מפלצת! רבותי, דעו לכם כי פוחז
וריק אנכי בכל רמ”ח אברי, הנני רמאי בכל נפשי
ומאדי, מרחם אמי יצאתי להיות גנב בין גנבים.
עשיר מפלג הייתי לפנים ופזרתי את כל הוני לרוח.
אמי רצתה כי אהיה לקצין־צבא, אבי יעדני לכהן,
דודתי – לפקיד בית המשפט, אמי זקנתי – ללבלר
של המלך, דודתי־זקנתי – לגזבר הלובש מעיל
קצר, ואולם אנכי עשיתי את עצמי גנב בין גנבים.
הגדתי את הדבר לאבי והוא קללני קללות נמרצות,
אמרתי את זאת גם לאמי, והיא היתה אשה זקנה
והתחילה בוכה ומורידה את רירה כאותו אוד על גבי
סיר הגחלים. תחי השמחה! איש הוללות אנכי! מוזגת
חביבה, הבי לי יין אחר! שלם אשלם לך בכסף מלא.
לא אחפץ עוד ביין סורן. הלז צבט לי בבית הבליעה.
הדבר דומה כאלו סורקים את הגרון בסל!"

לדברים האלה ענה ההמון בתשואות
צחוק; וכשראה הסטודנט כי ההמלה מסביבו גדלה
שבעתים – נשא את קולו ואמר:



“האח! מה ערב לאזני קול השאון הזה! Populi de-bacchantis populosa
!debacchatio158” – הוא העלה על עיניו ארשת
של התלהבות, עשה את קולו כקול כמר הפותח
בתפלת מנחה, והתחיל מזמר: Quae cantica! Quae
organa! Quae cantilenae! Quae melodiae hie sine fine decantantur! Sonant
melliflua hymnorum organa, suavissima angelorum melodia, cantica
canticorum mira159!…"



הוא הפסיק את נגינתו וקרא בקול:

“פנדקאית של אשמדאי, הגישי לי סעדת ערב!”

לרגע אחד נשתררה דממה שלמה כמעט,
ואז עלה קולו הצורח של דכס מצרים אשר הטיף
לקח לצוענים:

“הכרכשת נקראת בשם אדואין, השועל –
כחל־רגלים או רץ־היער, הזאב – אפור־רגלים או
רגל־הזהב, הדב נקרא זקן או סבא… מי שיש לו
מצנפת של שד קטן נעשה רואה־ואינו־נראה והוא צופה
בדברים סמוים מן העין… צב הנטבל במי קדש
מעלים עליו לבוש של קטיפה אדמה או שחורה, ותולים
זוג אחד לצוארו וזוג אחד לרגלו. הסנדק אוחז את
הראש, הסנדקאית אוחזת את החלק האחורי של הגוף.
יש שד אחד ששמו סידרגזום, ולו יש כח להכריח
את הנערות שתרקדנה לפניו ערמות כביום
הולדן.”

“נשבעתי בכל קדש!” הפסיק י’ן את
המדבר, “חפצתי היות אותו שד ששמו
סידרגזום.”

בין כה וכה והגנבים הוסיפו להזדין
והיו מתלחשים ביניהם בקצה השני של בית
המרזח.

“צר לי על אסמרלדה המסכנה!” אמר
צועני אחד. “אחותנו היא, ועלינו החובה לשחרר
אותה.”

“וכי היא יושבת עדין בנוטר־דם?” שאל
שאלה תגרן אחד שמראה פניו היה כפני
יהודי.

“בודאי שכך, באמונתי.”

“טוב אפוא, חברים!” קרא התגרן, “יהי
נוטר־דם! וגם זה לטובה; כי בבית התפלה הקטן על
שם הקדושים פראול ופרוגיון נמצאים שני פסילים
עשוים זהב, אחד ליוחנן המטביל והשני
לאנטוניוס הקדוש, ושני אלה משקלם שבעה־עשר
מרק וחמשה־עשר אסטלין; הכנים השנים, עשוים
כסף ומצפים זהב, משקלם שבעה־עשר מרק וחמש
אנקיות. אני בקי בזה. צורף זהב אנכי.”

אותו רגע הגישו לי’ן את סעדת הערב.
הוא סמך את ידו על הנערה אשר עמדה בקרבתו,
וקרא בקול רם:

"נשבעתי בשם הקדוש בול־דה־לוק,
המכנה בפי העם בשם גוגלו הקדוש, כי אני רואה
את עצמי מאשר בתכלית האשר. ממולי עומד בר־נש
אוילי ומביט בי מתוך ארשת פנים אטומה של
ארכי־דכס. והיושב משמאלי שניו ארכות כל כך
שהן מכסות על סנטרו. לבסוף אני עושה כמו שעשה
המרשל מג’יה בעת המצור על פנטואז – אני סומך
את ימיני על חזה נערה… בשם מחמד! כיצד, ידידי,
עלה בדעתך לשבת על ידי, וחזות פניך מעידה בך
כי אתה סוחר אריגים! בן אצילים אנכי, ידידי.
המסחר איננו הוגן את מעמד האצילים. כלך לך
מכאן!… ואתם העומדים שם – אל תכו איש את רעהו!
שמע נא, בפטיסט קרוק־אואזון, כיצד אתה מפקיר את
אפך הנאה לאגרופיו הקשים של שוטה זה? אי לך,
אויל שכמותך! Non cuiquam datrim est habere
nasum…160 על דברתי, י’קולין
אדמת־אזן! כבת שמים את בעיני. וחבל שנשרו
שערותיך… שמעוני, רבותי! שמי הוא י’ן פרולו
ואחי הוא כהן, מי יתן ויקחהו אפל! לא הגדתי
לכם, רבותי, אלא דברי אמת. כשהלכתי לגור עם
הגנבים ותרתי בחפץ לב על מתנתו של אחי –
מחציתו של בית העומד בגן־העדן. Dimidiam domum in
parediso161 אני מביא את הדברים במקורם.
ברחוב טירשף יש לי אחזת הפקד, ולי נתונה אהבת
כל הנשים – דעו לכם כי זה נעלה מעל כל ספק,
כשם שאין ספק בדבר כי אלגיוס הקדוש היה צורף
זהב במלאכתו, וחמשת סוגי האמנים, שנשתבחה
בהם פריס המהללה, הם: ברסים, מתקיני עורות,
מעבדי עורות, עושי ארנקים ושורי־עורות, וכשם
שאין ספק בדבר כי לורנטיוס הקדוש נשרף
במדורה של קלפות ביצים. רבותי, הנני מקים את
הדבר בשבועה:








אל אטעם מי־דבש כל השנה.

אם אמרת־פי לא נאמנה.





יפתי, בחוץ ליל ירח. הביטי דרך אשנב
המרתף וראי כיצד הרוח פורם את העננים! ואף אני
עושה כך למטפחת החזה שלך… הבחורות! מחטו את
הנרות ואת הילדים… בשם ישו ומחמד! מה אני נותן
למו פי, הה, יפיטר! שמעי נא, קבצנית זקנה!
שערותיהן של הקדשות הללו נשרו מעל ראשן
ונפלו לתוך מרחשת הביצים. דעי לך, ישישה,
חביבה עלי מרחשת ביצים כשהיא נקיה מתערבת
שערות. מי יתן ואשמדי יצמית את חטמך!… אי לך,
פנדק של שדים, מקום שהקדשות סורקות את
שערותיהן במזלגות!"

ובדברו את הדברים האלה נפץ את
צלחתו אל אבני הרצפה והתחיל מזמר במלא
גרונו:








וחי אני כך

בעולם הזה:

לא בית ואח,

לא מחסום לפה.

לא לי אל עבד

ומלך רב־הוד.





בין כה וקלופן טרואיפו גמר את חלקת
הנשק. הוא נגש אל גרנגואר שישב שקוע
במחשבות ורגליו נטויות אל האש.

“ידידי גרנגואר,” אמר מלך טון, “אמר לי מה הן מחשבותיך.”

גרנגואר נפנה לצד הדובר ועל פניו רחפה בת־צחוק של תוגה.

“חביבה עלי האש, אדוני ואלופי. ולא
מפני הטעם הפשוט – על היותה מחממת את רגלינו
ומבשלת את מרק אכלנו – אלא מפני שהיא מתיזה
זקים. יש שאני מבלה כך שעות שלמות ומסתכל
בזקים. דברים מאליפים אני רואה מדי הביטי אל
מחול הכוכבים העולים מן האפלה אשר בירכתי האח,
הכוכבים האלה הם בבחינת עולמות.”

“יכני הרעם אם הבינותי את דבריך!” אמר
הקבצן. “ושמא אתה יודע כמה השעה
עכשו?”

“לא ידעתי,” ענה גרנגואר.

קלופן פנה והלך אל הדכס של מצרים.

“ידידי מתיה, שעה זו שבחרנו לנו
אינה שעת כשר. אומרים כי המלך לואי האחד־עשר
נמצא עכשו בפריס.”

“על אחת כמה וכמה שחובה עלינו
לשחרר את אחותנו מצפרנים של אלה,” ענה
הצועני הזקן.

“ראוים דברים כאלה לפי גבר,” אמר מלך
טון. “ודע לך כי מלאכה קלה לפנינו. בכנסיה לא
נמצא בודאי שום התנגדות. הכמרים הם עם שפנים,
ואנחנו באים בחיל רב. רבותינו יושבי הפרלמנט
יתמהו מחר מאד מאד כשישלחו להביא אותה.”

“נשבעתי בכרסו של האפיפיור! לא חפצתי כי יתלו את הנערה היפה הזאת!”

קלופן יצא מבית המרזח.

וכל אותו הזמן לא חדל י’ן מתת את קולו שנצטרד:

“אני סובא, אני זולל, אני שכור, אני
יפיטר!… שמע נא, פיר קטלן! הסר מעלי את עיניך,
ואם לאו ארוצץ את חטמך!”

גם גרנגואר, שנעקר בעל כרחו מתוך
הרהוריו, התחיל מתבונן במחזות ההומים והפרועים
שנתגוללו לפני עיניו, והיה הולך וממלמל
לעצמו: “Suxuriosa res vinum et tumultuosa ebrietas162
הה, מה היטבתי לעשות בהזירי את עצמי
מן היין ומה נכונים הדברים שאמר בנדיקטוס
הקדוש: Vinum apostatare facit etiam sapientes163!”



אותו רגע חזר קלופן אל אולם המרזח וקרא בקול רועד: “הגיעה שעת חצות!”

לשמע הקריאה הזאת, שהיתה כעין צו
“עלות!” הנתן לגדוד שוטף של רוכבים, השתערה כל
העדה, אנשים ונשים וילדים, ויצאה מאולם המרזח
מתוך רעש וצחצוח נשק.

הירח נתכסה עבים.

חצר הפלאים היתה שרויה באפלה. אף
שביב אור לא נראה מסביב. ואולם המקום לא היה ריק
מאדם. בחצר עמדו המון גברים ונשים ששוחחו
ביניהם בלחש. זמזום הדבורים נשא מסביב, כלי
הנשק הבהיקו בחשכה. קלופן עלה על אבן
גדולה.

“איש אל מקומו, הגנבים! איש אל מקומו, עם מצרים! איש אל מקומו, בני גליל!”

בחשכה קמה תנועת אנשים. ההמון העצום
הסתדר שורות שורות. לאחר רגעים אחדים נשא מלך
טון שוב את קולו:

“ועכשו לכו חרש דרך פריס! הא לכם
מלת־הסמן: ‘מאכלת בכיס!’ ואת הלפידים לא נדליק
אלא לאחר שנגיע אל נוטר־דם. לדרך!”

לאחר עשרה רגעים התחילו הפרשים של
משמר הלילה נסים מנוסת אימה מפני תהלוכה
ארכה, כלה אנשים שחורים ונאלמים, שירדה לצד
גשר החלפנים – עבר ורדת ברחובות העקמים החוצים
לכל העברים את הגוש של רבע השוקים.




ד. ידיד שקלקל


אותו לילה לא נתן קוזימודו שנה לעיניו.
הוא גמר להקיף את הכנסיה הקפת משמר אחרונה.
בסגרו דלתים לא הבחין בדבר, כי אותו רגע עבר
שם הכמר והעלה על פניו הבעת רגז מדי ראותו
כמה שקד שומר הפעמונים להבריח ולנעל את צפוי
הברזל העצום, זה ששוה לדלת חזק של חומה. פניו
של דום קלוד היו נזעמים יותר מתמול שלשום. וזאת
לדעת, כי למן הלילה שבו קרה המארע בתא –
התחיל הכמר מכביד את אכפו על קוזימודו. ואולם
לשוא נהג בו גסות וגם חלק לו פעמים מכות:
ההכנעה, הסבלנות וכח הסבל המתמיד של שומר
הפעמונים הנאמן לא נתערערו אף כמלא נימה. הוא
נשא דומם את כל אשר בא עליו מיד הכמר: גדופים,
איומים ומכות – ולא הביע דרך מלמול שום תוכחה
ולא הרים קול תלונה. רק יש שהביט אחריו בעינים
מפיקות דאגה, מדי עלות דום קלוד במדרגות
המוליכות אל המגדל; ואולם הכמר קבל על עצמו
מרצונו הטוב שלא ישחר עוד את פני הצוענית.

והנה אותו לילה פנה קוזימודו ועלה אל
ראש המגדל, לאחר שהעיף מבט בשלשת הפעמונים
– י’קולין, מריה וטבו – אשר נגזרה עליהם יתמות
מבישה; משם התחיל צופה על פני פריס, לאחר
שהציג את פנסו הסמוי, הסגור היטב על לוחות
העופרת. הלילה, כפי שספרנו כבר, היה שרוי
באפלה רבה. בימים ההם לא ידעה עדין פריס מאור
לילה, וברדת החשך על הארץ נהפכה העיר להמון
גושים שחורים אשר רצועת הסנה העקמה התפתלה
ביניהם והבהיקה בלבלוניתה. קוזימודו לא ראה אור
אלא בחלון של בנין אחד, אשר נסתמן מרחוק
והבליט שרטוטים עמומים על פני הגגות אשר
בסביבות השער סנט־אנטואן. שם נמצא בן־אדם אשר
לא נתן שנה לעיניו.

שומר הפעמונים העיף את עינו האחת
באפק המעטף אפלה ודממה, ולבבו נתמלא חרדה
סתומה. זה כמה ימים שהתחיל נוהג שמירה יתרה. כל
הזמן ראה אנשים אימי־פרצופים שהתהלכו חרש
מסביב לבית הכנסיה ולא גרעו עין ממקום מקלטה
של הנערה. והנה התחיל מהרהר בלבו, כי ישנם
אולי אנשים המתנכלים בסתר להתנפל על הפליטה
האמללה. הוא תאר לעצמו כי אנשים מקרב העם
עלולים לשטם את הצוענית כשם ששטמו אותו, וכי
בקרוב יתרחשו בודאי מארעות בלתי צפוים.
לפיכך ישב בלי הרף במארב אשר במגדל
הפעמונים, “חולם במשכן חלומותיו,” בלשונו של
רבלה, עינו שלוחה חליפות אל תא המקלט ואל העיר
פריס, לבו מלא המון הרהורי־חשד והוא עומד על
המשמר ככלב נאמן.

ולפתע פתאם, מדי הביטו על העיר
בעינו האחת אשר הטבע נתן לה – בתורת חליפין
כביכל – כח ראיה השקול כנגד כל לקוייו של
קוזימודו – נדמה לו כי נשתנו משהו שרטוטי
הצל אשר לקה־דה־לה־ויי פלטרי, כי כעין תנועה
קמה במקום ההוא וכי קו החומה של אותה השפה
המסתמן על פני המים הבהירים, לא היה עוד ישר
ושלו כשאר מסלות השפה, אלא נראה מרטט מתוך
נדנוד גלים או מתוך תנועת ראשים של המון אנשים
צועדים לפנים.

דבר זה נראה לו מוזר מאד. הוא הקשיב
קשב רב. דומה היה כי התנועה פונה לצד העיר
העתיקה. ואף שביב אור אחד לא נצנץ בחשכה.
התנועה נמשכה זמן־מה לארך השפה, אחרי כן
התחילה פוחתת והולכת, כאלו אותה תהלוכה
אלמונית נסבה ללכת לצד האי אשר בסנה; לבסוף
נעלמה התנועה לגמרי, וקו החומה שב להיות ישר
ושלו כבראשונה.

אותו רגע, כשקוזימודו נתן אל לבו
השערות שונות, נדמה לו כי התהלוכה הופיעה מחדש
ברחוב העזרה, זה הרחוב הנמשך כקו ישר על פני
חזית נוטר־דם ופונה לעבר העיר העתיקה. לבסוף ראה,
עם כל החשכה הגדולה, כי התהלוכה התחילה מגיחה
מתוך הרחוב הזה ופני הככר נתכסו בן־רגע המון
אנשים. רק דבר אחד אפשר היה להבחין בחשכה – כי
הככר מלאה שפעת אדם.

המחזה היה מבעית. קרוב לודאי כי
תהלוכה מוזרה זו, שראתה לעצמה צרך להסתתר
בחשכת הלילה, עשתה גם את דרכה בדממה
ובשקט. ואולם מן הנמנע היה שלא תתעורר המלה
כל שהיא, ולו רק שעטת צעדים. אלא שהמלה זו לא
הגיעה לאזני החרש, וכל אותו ההמון, שקוזימודו
לא ראה כמעט את דמותו ולא שמע לגמרי את קולו,
חלף על פניו כתהלוכה שוקקה ונצטיר בדמיונו
כהמון מתים תועים המתעלמים בתוך אד ענן. דומה
היה לו כי הגיחה לקראתו שפעת עננים המלאה יצורי
אדם, כי הוא רואה צללי דמיות המהלכים
בחשכה.

ואז שבו ונתעוררו בקרבו חששותיו;
שוב נכנס ללבו הרעיון על דבר אנשים המתכוננים
לעשות רעה לצוענית. הרגשה סתומה אמרה לו, כי
הוא עומד בפני מעשי אלמות, וברגע מכריע זה זרז
את שכלו והשכיל להתיעץ עם נפשו – לא כמו
שאפשר היה לשער לפי מחו הלקוי. הטוב יעשה אם
יעורר את הצוענית משנתה? אם ישלחנה בסתר
מבית הכנסיה? לאן תשים זו את דרכה? הרחובות
מלאו אדם, הכנסיה סמוכה אל הנהר. אין סירה! אין
כל דרך הצלה! נשארה עוד תחבולה אחרונה:
להתיצב על סף נוטר־דם ולתת את נפשו להורגים; על
כל פנים יתיצב בפני המתנפלים עד שתבוא
עזרה, אם העזרה עתידה לבוא בכלל, ולא יפריע את
שנת אסמרלדה. אמללה זו די שהות לה להתעורר
לקראת המות. ולאחר שתפס החלטה זו – התחיל מרגל
את “האויב” ביתר מנוחה.

דומה היה, כי המון העם אשר על פני
ככר העזרה הולך וגדל מרגע לרגע. אבל קוזימודו
חשב ומצא, כי ההמון לא חולל המלה רבה, כיון
שהחלונות הנשקפים על פני הרחובות והככר
נשארו סגורים. פתאם הבהיק אור, ובן־רגע אחד העלו
כשבעה או שמונה לפידים והרעידו בחשכה את
שלהבתם מעל לראשי האנשים. עכשו ראה קוזימודו
לנכון, כי ככר העזרה מלאה המון גברים ונשים
לבושי סחבות, וכי כל האנשים האלה מזינים בכל
מיני כלי נשק – מגלים, רמחים, פגיונות וחניתות –
אשר אלפי קצותיהם מנצנצים בחשכה. פה ושם
בלטו קלשונים שחורים ושוו כעין קרנים על
הפרצופים הנתעבים. מראה ההמון עורר בו זכרון
עמום, ודומה היה לו כי הוא הכיר את הפרצופים אשר
הכתירו אותו לפני חדשים אחדים לאפיפיור הלצים.
בן־אדם אחד, לפיד בידו האחת ומטה לבנה בידו
השניה, עלה על אבן מאבני השפה ונשא, כנראה,
נאום. אותה שעה היה המחנה המוזר מוליך את עצמו
ממקום למקום, כאלו התיצב במערכה מסביב
לכנסיה. קוזימודו לקח את פנסו וירד אל הרחבה
אשר בין המגדלים, כדי שייטיב לראות את המחזה
מקרוב ויהיה מוכן יותר להגנה.

ואמנם קלופן טרואיפו, שבא עד השער
הגדול של נוטר־דם, ערך את גיסותיו מערכת מלחמה.
אף על פי שהיה בטוח כי איש לא יתיצב בפניהם,
בכל זאת עשה כמצביא נבון והביא את צבאו במשטר,
כדי שיוכל בשעת הכרח לעמד בפני התקפת פתאם
מצד משמר הלילה והחילות של הבלשת. הוא סדר
את גדודו באפן כזה, שהרואה אותו מלמעלה או
מרחוק חשבו למשלש הרומאי מימי מלחמת אקנומוס
או לראש החזיר של אלכסנדר מקדון, או לצורת
היתד המפרסמת של גוסטו אדולף. קו היסוד של
משלש זה נשען על קצה הככר באפן שסתם את
רחוב העזרה; הצלע האחת עמדה כמשמר מצד
בית־החולים והצלע השניה ליד רחוב סן־פיר
או־בף. קלופן טרואיפו נתיצב בראש המחנה ואתו
הדכס ממצרים, ידידנו י’ן וכל אמיצי הלב מבין
הקבצנים.

מעשה מעין זה, שהקבצנים זממו עכשו
לעשות לבית הכנסיה נוטר־דם, ארע אמנם פעמים
בערים אשר בימי הבינים. דבר זה, שאנו קוראים לו
עכשו בשם בלשת, חסר היה בימים ההם. בערים
המרבות באכלסין, ובפרט בערי הבירה, היה
השלטון בבחינת חטיבה אחת מרכזת. השיטה
הפאודלית גרמה להן לקהלות הגדולות שיקבע
בתוכן משטר משנה עד מאד. העיר הכילה המון אחזות
הפקד, ועל ידי כך נתחלקה למחלקות אין מספר
שונות זו מזו בגדל ובצורה. מכאן אלפי תקנות
הסותרות זו את זו, כלומר – לא היתה שום בלשת בת
שלטון. בפריס, למשל, חוץ מן הפאודלים, במספר
מאה ארבעים ואחד, שנתן להם כח משפט, היו עוד
עשרים וחמשה שתבעו לעצמם אצטלה של שופטים
ופאודלים – החל בחשמן של פריס, המחזיק ברשותו
מאה וחמשה רחובות, ועד המנהל של המנזר נוטר־דם
דה־שנף שהיה אדון לארבעה רחובות. הפאודלים
האלה, העושים משפט, קבלו עליהם את אדנותו
העליונה של המלך רק כדי הודאה בלבד: כל אחד
מהם נטל לעצמו את הזכות להתקין משמר בלשת
משלו. כל אחד מהם היה שורר בתחום מחוזו, לואי
האחד־עשר, אותו עובד חרוץ שפרץ פרצה גדולה
בבנין הפאודליות ואשר מלאכתו, מלאכת ההרס,
הוסיפו לואי הארבעה־עשר ורישליה לעשות אותה
לטובת המלכות ומירבו גמר אותה לטובת העם – לואי
האחד־עשר נסה אמנם לגאל את פריס מידי השליטים
הפאודליים וכפה על העיר שתים שלש תקנות
בדבר בלשת כללית. כך, למשל, הטיל בשנת 1465
חובה על התושבים שעם בוא הלילה יעלו נרות
בחלונותיהם ויכנסו את כלביהם אל הבתים, ואם לאו
יענשו במיתת חנק; אותה שנה הוציא עוד פקדה אחת
– תקנה לגדר בערב את הרחובות בשלשלאות
ואסור לשאת בלילה פגיונות ושאר כלי זין
מסכנים. ואולם לא עברו ימים מועטים וכל התקנות
האלה, שהיה בהן משום נסיון לחקה עירונית,
עברו ובטלו מן העולם. הקרתנים הניחו לנרותיהם
על ספי החלונות שיכבו ברוח ולכלביהם
שיתרוצצו ברחובות; שלשלות הברזל לא נמתחו
לרחב הרחובות אלא בזמן ששלט בעיר מצב של
מצור; האסור, שחל על נשיאת פגיונות, לא גרם אלא
לשנוי אחד – שמו של הרחוב קוף־גיל נשתנה לקוף
גורג'164, וגם זו היא מעין
התקדמות. הבנין העתיק של הערכאות הפאודליים
נשאר עומד על תלו, ועם זה נשארו עומדים וקימים
המוני רשיות ותחומי אדנות, שנשתלבו זה בזה
והפריעו האחד את האחד, וכמו כן לא פסקה כל אותה
הערבוביה של משמרות ומשטרות ובנות משטרות
שהניחה מקום לגנבים ולרוצחים ולמורדים במלכות.
והנה בזמנים אלה של תהו ובהו ארע פעמים, כי
המון עם התנפל ביד רמה על ארמון או פלטין או על
אחד הבתים שבפרור מרבה אכלסין. ברב המקרים
לא התערבו השכנים בדבר אלא לאחר שהשד נגע
גם בגבולם, אטמו את אזניהם משמע את יריות
הרובים, הגיפו את תריסיהם, סגרו את דלתותיהם
והניחו לה לתגרה שתגמר בעזרת בלשת
הלילה או בלעדיה, ולמחרת היום היו מספרים
בפריס: “בלילה שעבר התנפלו חומסים על אטין
ברבט. – עברינים פגעו במרשל מקלרמון,” וכך
הלאה. ומפני זה מצוים היו כוכי יריה לא רק
בבניני המלכות, כגון ארמון לובר, ארמון המלך,
ארמון בסטיליה ובנין הפרלמנט, אלא גם סתם
ארמונות של פאודלים – ברבון־זוטא, ארמון סנס,
ארמון אנגולם ורבים אחרים – היו להם גם הם כוכי
יריה בחומותיהם ומגדלי צופים על גב שעריהם.
בתי הכנסיות היו מוגנים בשל קדשתם. ואולם
כמה בתי תפלה – נוטר־דם לא היה בכלל אלה –
נבנו כמבצרים. המנזר סן־ג’רמן דה־פרה נעשה
חומה בצורה כארמון רוזנים, ובוניו הוציאו לכלי
הקלע יותר נחשת מאשר לפעמונים. חומת מבצרו של
מנזר זה היתה קימת עוד בשנת 1610. בימינו לא
נשאר מכל המנזר אלא בית הכנסיה בלבד.

הבה נשוב אל נוטר־דם

לאחר שנתנו הפקדות הראשונות – ויש
לצין, לכבודו של מעמד פושטי היד, כי כל צו
שיצא מאת קלופן היו מקימים אותו בשתיקה
ובדיקנות מפליאה – עלה המנהיג הנכבד על גדר
העזרה והרים את קולו הגס והנזעם; אותה שעה עמד
קלופן כנגד חזית הבית של נוטר־דם ונופף מעל
לראשו את הלפיד, אשר שלהבתו, המתנועעת ברוח
ומתעלמת מדי רגע בעשן עצמה, גלתה והעלימה
חליפות מעיני הרואים את החזית המאדימה של
נוטר־דם.

“אליך, לואי לבית בומון, החשמן של
פריס ויושב במועצות המשפט של הפרלמנט, ישא
את דבריו קלופן טרואיפו, מלך הקבצנים, נסיך
גדול ואדון לגנבים וחשמן הלצים: אחותנו,
שנדונה חנם למות על עון כשפים, מצאה לה מקלט
בכנסיה זו העומדת ברשותך. עליך החובה להיות
לה למגן ולמחסה. והנה יצאה גזרה מלפני משפט
הפרלמנט שיאסרו אותה שוב, ואתה הסכמת
לכך; ומחר עתידה זו למות מיתת תליה על ככר גרב,
אם אלהים והקבצנים לא יתערבו בדבר. ובענין זה
באנו אליך, החשמן. אם יש קדשה לבית הכנסיה
שלך, הרי קדשה זו חלה גם על אחותנו; ואם אין
קדש לאחותנו, אין קדש גם לכנסיה. ולכן אנו
תובעים ממך שתוציא לידינו את הנערה ולא נגע
לרעה בבית הזה, ואם לא תעשה את חפצנו –
והוצאנו את הנערה בחזקה ואת בית הכנסיה נשים
לבז. וכאשר אמרנו כן נעשה. ולמען יהיה לך אות
לדבר אני נועץ כאן את דגלי, ואלהים ישמרך,
החשמן!”

קוזימודו, מעשה שטן, לא יכל היה
לשמע את המלים האלה, שנאמרו מתוך רוממות
פראית ונזעמה. אחד הקבצנים הביא לקלופן את
הדגל, והלז נעצו ברב תכונה בין אבני המרצפת.
הדגל היה קלשון שתלו בשניו אמצת בשר־נבלה
טבולה בדם.

לאחר שנגמר הטקס הפנה מלך טון את
פניו והביט באנשי גיסותיו – המון פראים אשר
עיניהם התנוצצו כמעט כמו כידוניהם. המלך שהה
רגע אחד בשתיקה, ואחרי כן הרים את קולו
וקרא:

“לפנים, ילדי! התחילו בדבר, בני שדים!”

מתוך השורות יצאו שלשים איש, בחורים
מגשמים הדומים לפי פרצופיהם לנפחים, בידיהם
החזיקו פטישים ומלקחים ועל שכמם נשאו מוטות
ברזל. הללו שמו את פעמיהם אל בית הכנסיה, עלו
בכבש והתחילו עושים בכלי מלאכתם למען שבר את
הדלת. המון קבצנים הלכו אחריהם לשם סקרנות
ולשם עזרה. אחת־עשרה המדרגות מלאו אנשים.

ואולם הדלת לא חשבה להשבר.
“לעזאזל! כמה חזקה זו ועקשנית!” קרא אחד מן
הקהל. “זו עתיקה לימים ועצמותיה העלו חסחוסים!”
אמר שני. “חזקו, חברים!” ענה קלופן. “אני ערב
בראשי כי בטרם ייקץ שמש משמשי בית
הכנסיה תספיקו לשבר את הדלת, להוציא את
הנערה ולנצל את המזבח הגדול. הטו אזן! דומה
לי שהמנעול התחיל חורג ממסגרותיו.”

קול התפוצצות אדירה המם פתאם את
קלופן. הוא הפנה את עצמו וראה, כי קורה גדולה
ועצומה נפלה לפני רגע ממרומים; בנפלה הכריעה
תחתיה שנים־עשר איש מן העומדים על המדרגות,
צנחה לארץ מתוך רעש של כלי תותח, בדרכה
פגעה עוד באחדים מן הקבצנים, שהתפזרו
בבהלה לכל העברים, ושברה את רגליהם. בן־רגע
נתרוקן כל תחום העזרה המקף גדר. המתנפלים
נרתעו מעל הדלת, אף על פי שכפת השער שמשה
להם מחסה, וגם קלופן בעצמו ובכבודו נתרחק מרחק
הגון מאצל הכנסיה.

“ואני נמלטתי בעור שני!” קרא י’ן.
“באמונה, אזני הבחינה בשריקת הנפילה! ואולם
פיר הקטלן נהרג!”

קשה לתאר אימה זו, חדורת זועה
והשתוממות, שירדה על החמסנים עם הקורה
הנופלת.

הללו עמדו במשך כמה רגעים והביטו
כלפי מעלה; משתאים היו מתוך פחד לקורת העץ
יותר משהיו משתאים לעשרים אלף איש מקלעי
המלך.

“מעשה שטן!” מלמל הדכס של מצרים. “מזה נודף ריח של כשפים!”

“קורה זו נפלה עלינו מן הלבנה!” אמר אנדרי האדמוני.

“מכאן אתה רואה,” ענה פרנס שנט־פרון, “כי הירח הוא ידיד ורע לבתולה הקדושה!”

“בחיי אלף אפיפיורים!” קרא קלופן,
“כלכם שוטים בני שוטים!” – ואולם גם הוא לא ידע מה
פרושה של קורה זו שנפלה על ראשם.

ואולם שום דבר חשוד לא נראה על פני
החזית עצמה, זו שלא הוארה כלה באור הלפידים.
הקורה הכבדה התגוללה באמצע חצר העזרה,
ובאויר נשאו גניחותיהם של האמללים שנפגעו
לראשונה על ידי הקורה הנופלת ורבצו עכשו
מרסקי אברים על פני מדרגות האבן.

לבסוף, לאחר שעברה ההשתוממות
הראשונה, מצא מלך טון פרוש לדבר והניח בזה את
דעת חבריו.

“שאול ואבדון! האמנם באו הגלחים
להגן על בית הכנסיה? חושו אפוא אל השלל! אל
השלל!”

“אל השלל!” ענה ההמון בתרועת מלחמה
אימה. והרובים וכלי הקלע ירקו אש כנגד בית
הכנסיה.

הרעש הזה הקים משנתם את תושביהם
השקטים של הבתים הסמוכים, נפתחו חלונות
אחדים ונשתרבבו החוצה כפות לילה וידים
מחזיקות מנורות. “ירו כלפי החלונות!” צוה קלופן.
בן־רגע נסגרו שוב החלונות והקרתנים
המסכנים, שלא הספיקו להעיף אלא מבט מהיר אחד
בגיא חזיון זה המבריק מכלי נשק ומאורות, חזרו
הלומי פחד אל נשותיהם והיו תמהים ומנחשים
בלבבם, אם זו היא התקהלות של מכשפות או
התנפלות של ברגונדים, כאותה התנפלות שארעה
בשנת 64. הגברים הרהרו בפרענות של שד, הנשים
הרהרו בפרענות של אנס, ואלה גם אלה היו
מרעידים מאימה.

“אל השלל!” הריעו שוב הגנבים. ואולם
הם לא העזו להתקרב. הם רק הביטו חליפות אל בית
הכנסיה ואל הקורה אשר לרגליהם. הקורה רבצה
בלי נוע על הארץ, הבית נראה ריק ושומם, ואולם
דבר־מה נעלם הטיל אימה על הקבצנים.

“התחילו בדבר, חושו־מהרו, ילדי תפת
שכמותכם!” קרא טרואיפו. “גשו ושברו את
הדלת!”

איש לא נע ולא זע.

“בזקני ובכרסי!” קרא קלופן, “אי לכם, גברים המפחדים מפני אחת הקורות!”

זקן אחד מבין הגנבים פנה אליו בדברים:

“אדוני המפקד, לא בשל הקורה אנו
תוהים ועומדים. אלא דלת זו, המחזקת בקשורי
ברזל, לא נדע איך נוכל לה. הצבת אין כחה יפה
כאן.”

“ובמה תוכלו לשבר את הדלת?” שאל קלופן טרואיפו.

“דרוש לנו איל ברזל.”

מלך טון נגש בלי פחד אל הקורה
האימה והציג עליה את כף רגלו. “הא לכם איל
ברזל,” קרא קלופן, “הגלחים נתנו לכם את זה
במתנה.” הוא השמיע – דרך בדיחה – ברכת שלום
כלפי הכנסיה וקרא בקול: “תודה לכם,
הגלחים!”

קריאה חצופה זו עשתה פעלה טובה עד
מאד; כח הקסם של הקורה נמוג והלך. הקבצנים
חזקו שוב את לבם; לא עבר הרבה זמן ומאתים זרועות
אמיצות הרימו כנוצה את הקורה העצומה והטילו
אותה בכח כנגד הדלת הגדולה, שכבר נסו פעם
לשבר אותה. ואלו ראה מי־שהוא – לאורם הקלוש של
הלפידים – את הקורה הזאת המטלטלת בידי המוני
אנשים העולים בסערה על בית הכנסיה – היה מדמה
בלבו, כי עיניו תחזינה מפלצת אשר רגליה אלף
וראשה המורד נוגח ענק שכלו אבן.

ממהלמות הקורה רעשה הדלת, העשויה
כדי מחציתה מתכת, כתף גדול ונורא; זו לא נעקרה
ממקומה, ואולם הכנסיה רעדה מקצה ועד הקצה
והכפות הרמות השמיעו רעש גדול. ותוך כדי רגע
זה התחיל מטר אבנים נתך ממרום החזית ויורד על
ראש המתנפלים. “חזיז ורעם!” קרא י’ן, “האמנם גם
המגדלים יירו בנו את אבני מעקיהם?…” ואולם בין
כה וכה וההתלהבות הקיפה את העדה, מלך טון היה
למופת, כלם ידעו ברור כי החשמן נלחם בהם ולכן
חגרו חמות והשתערו ביתר עז על הדלת, – למרות
האבנים שעפו בלי חשך ורוצצו גם פה וגם שם
גלגלות אנשים.

תמוה היה הדבר שכל האבנים הללו לא
נפלו אלא בזו אחרי זו; ואולם הן ירדו סמוכות אחת
לחברתה. הגנבים הבחינו תמיד בשתים שנפלו
יחד, אחת לבין רגליהם ואחת על ראשם. רק מעטים
מביניהם לא נפגעו על ידי האבנים, ולא עבר הרבה
זמן ועל הארץ התגוללו גם הרוגים וגם פצועים
שותתים דם, ואלה פרפרו תחת רגלי המתנפלים
שמלאו עכשו חמה והיו זורמים ובאים בלי הרף.
הקורה הארכה הכתה בלי הרף מכות קצובות על
הדלת, דגמת ענבל של פעמון; מטר האבנים ירד
בלי הפוגות ממרומים והדלת השמיעה רעש בלתי
פוסק.

הקורא לא התקשה בודאי למצא, כי
האויב שנלחם מלחמת־פתאם זו בגנבים והרגיז
אותם במדה שאין למעלה הימנה – היה
קוזימודו.

מעשה שטן: המקרה היה בעוזריו של קוזימודו אמיץ הלב.

כשירד קוזימודו ועמד על הרחבה
שבין שני המגדלים – היתה עדין דעתו מבלבלת
עליו. במשך כמה רגעים התרוצץ כמטרף במלא כל
היציע, ובראותו את מחנה הקבצנים, המתכוננים
להתנפל על בית הכנסיה, שלח תפלה לאלהים או
לשטן ובקש הצלה לצוענית. במחו נצנץ רעיון,
כי עליו לעלות לתא הפעמונים שמצד דרום ולעורר
את הפעמונים להלמות של שעת סכנה. ואולם האם
הדלת לא תשבר עשרת מונים בטרם ימצא שהות
להביא לידי תנופה את הפעמון הגדול ובטרם ישמיע
קולה האדיר של מריה אף צליל אחד? אותו רגע בדיוק
נגשו הקבצנים לשבר את הדלת בכלי מלאכתם.
מה לעשות?

פתאם נזכר בדבר, כי כל אותו היום
עבדו כאן בנאים והיו מתקנים את החומה והתקרה
והגג של המגדל הדרומי. כעין אור עלה במחו.
החומה היתה עשויה אבנים, הגג – בדיל, התקרה –
קורות כבדות. אותה אפריזה עצומה נעשתה קורות
סמוכות זו לזו ונקראה בשם “היער”.

קוזימודו עלה בחפזון אל המגדל הזה.
החדרים אשר למטה מלאים היו באמת חמרי בנין.
כאן נערמו לערמות אבני מחצב, לוחות עופרת, חבילות
נסרים, קורות כבדות שכבר הקצעו במשור והמון
שפך אבנים. זה היה בית נשק מלא וגדוש.

השעה היתה דחוקה. הפטישים והצבתות
נמצאו בחדר התחתון, במקום העבודה. בכח רב,
אשר הרגשת הסכנה הגדילה אותו פי עשרה, הרים
קוזימודו את אחת הקורות, את הארכה והכבדה
שבכלן, הכניס את קצה לפתחו של אחד האשנבים,
אחרי כן אחז שוב את הקורה מצד החוץ של המגדל,
משך אותה מעל למעקה המקיף את הרחבה ושלשל
אותה כלפי מטה. גלם העץ הכביר, שבנפלו
מגבה של מאה וששים רגל נתץ בחומה והחריב על
דרכו את כל הפסילים, הסתובב כמה פעמים סביב
עצמו, דגמת כנף ערטילאית של טחנת רוח
המסתובבת בפני עצמה באויר. לבסוף נחבט
בארץ, קמה מהומה גדולה, והקורה השחורה דמתה
אותו רגע, כשנרתעה שוב מעל פני הקרקע, לנחש
בריח מקפץ.

קוזימודו ראה והנה הקבצנים נפזרו
לכל רוח כאפר אשר נפח בו הילד. הוא הפיק לעצמו
תועלת מאימה זו שנפלה על הקבצנים, ובשעה
שהללו השתאו מתוך אמונה תפלה אל גלם העץ
שנפל משמים והיו משחיתים בחציהם ובכדורי
רוביהם את פסילי הקדושים הנצבים בשער – צבר
קוזימודו בחשאי חצץ ואבני גזית ואבני מחצב, סחב
אפילו שקים מלאים כלי בנאים, ונתן את כל אלה
ערמות על קצה המעקה, הוא המקום אשר משם ירה את
הקורה.

רק התחילו הללו משתערים על הדלת –
מיד התחיל יורד עליהם גם ברד האבנים; ודומה היה
להם כאלו הבית כלו מתמוטט ונופל על ראשם.

אותה שעה היה מראהו של קוזימודו
מעורר פחד. חוץ מאבני הקלע, אשר אסף לערמות
בקצה המעקה, צבר ערמת אבנים גם על הרחבה עצמה.
כשאפסו שברי האבנים מעל שפת המעקה – שלח את
ידו אל הערמה אשר על הרחבה. עכשו גחן והתרומם
חליפות והיה עושה את מלאכתו בזריזות שאין כמוה.
ראשו המגשם, ראש של בן־שדים נשתרבב אל מעבר
למעקה, אבן עפה כלפי מטה, אחריה – שניה
ושלישית. מזמן לזמן שלח את עינו להביט אחרי
מעופה של אבן גדולה, וכשזו פגעה במי־שהוא
כראוי – היה מכריז בקול: “הו!”

ואולם הקבצנים לא חתו ולא באו לידי
יאוש. זה עשרים פעם ויותר רעדה הדלת העבה מדי
הכות בה איל־העץ אשר מאה איש נתנו לו מכחם.
אמות הספים רעשו, הקשוטים, מעשה מקשה,
התפוררו לרסיסים, עם כל חבטה וחבטה חרגו הצירים
בקול רעש ממסגרותיהם, המרישים נרתעו
ממקומם, הקרשים שבין בדי הברזל נתפוצצו
ושבריהם עפו לכל עבר. לאשרו של קוזימודו היו
חלקי הברזל שבדלת מרבים על חלקי העץ.

ואולם הוא הכיר וידע, כי הדלת הגדולה
עומדת להתמוטט. אמנם אזניו לא קלטו את קול הרעש,
אך כל מכה ומכה של איל־העץ הרעידה את כפות
הבית ואת קרביו של קוזימודו. הוא הביט מלמעלה
וראה את הקבצנים, שואפי נצחון ונקמה, שהיו
מאימים באגרופיהם כלפי חזית הבית העטופה
צללים, ואז נתקנא, בשם עצמו ובשם הצוענית,
בינשופים הללו שנשאו על אברותם והתעופפו
מחנות מחנות מעל לראשו.

מטר האבנים הללו לא הספיק אפוא כדי לעצר את המתנפלים.

ברגע אים זה הבחינה עינו בשני מרזבי
אבן ארכים שירדו מן המעקה, הרחק קצת מן המקום
אשר משם רגם את המתנפלים באבנים, ופתחו את
לועם ממש מעל הדלת הגדולה. פיהם העליון של
המרזבים נמצא על רצפת הרחבה. במחו נצנץ רעיון;
הוא רץ לתא הפעמונים והביא משם חבילת זרדים,
הניח על חבילה זו המון לוחות עופרת ואגדות נסרים,
ולאחר שהתקין את כל זה כהלכה ליד המרזבים –
הדליק את הערמה בפנס שבידו.

אותה שעה, כשנכלא לגמרי מטר
האבנים, חדלו הקבצנים משלח את עיניהם למרום.
כבדי־נשימה, כעדת כלבים שהחרידה חזיר יער
מרבצו, התגודדו השודדים בקולי קולות ליד הדלת
הגדולה, זו שנחבלה ביותר והוסיפה בכל זאת
להחזיק מעמד. הללו חכו בחיל ורעדה למכה
המכריעה, המכה אשר תעקר את הדלת ממקומה. כל
אחד דחק את עצמו לצד הדלת, כדי שיהיה מן
המקדימים להכנס מדי הפתח פתח לכנסיה רבת
העשר, לבית גנזים זה, העצום והאדיר, שנאצרו בו
סגלות החמדה של שלש מאות שנה. הם ספרו זה לזה,
כשפניהם מסמיקים מחשק ומחדוה, על דבר צלבי
כסף יפים, על גלימות כהנה יקרות המרקמות זהב,
על מצבות קברים נהדרות העמוסות כסף לרב, על כלי
היקר שעל הדוכן, על החגים המפארים, – חג המולד
המרבה בנברשות וחג הפסח המבריק בעתרת כלי
קדש – ימי מועד לתפארת אשר בהם יוציאו ממחבואם
את התבות והמנורות וכלי הקרבן ואהל הקדש
וארונות הקדש ויעמיסו על המזבח המון זהב לאין
חקר. קרוב לודאי כי כל הגנבים האלה והשחפנים
והרמאים והנשרפים עקר מחשבתם לא היתה
בשעה זו הצלת הצוענית, אלא השלל המחכה להם
בנוטר־דם. ולא עוד אלא שאנחנו נוטים להאמין, כי
רבים מבין אלה אחזו בענין אסמרלדה רק בתורת
אמתלא, – אם שודדים זקוקים בכלל לאמתלאות.

והנה לפתע פתאם, בעת שהגנבים שתו
על הדלת מתוך יגיעה אחרונה, וכל אחד מהם כבש את
נשימתו ודרך את שריריו כדי לאמץ את כל כחו
במכה המכריעה, – קמה ביניהם מהומה אימה,
גדולה מן המהומה שפרצה וגועה עד ארגיעה עם
נפילת הקורה. אלה אשר התאפקו מצעק, אלה אשר
נשארו בחיים – נשאו את עיניהם להביט. שני
קלוחים של עופרת מתכת זרמו ממרום הבנין
ונשפכו על ראשי האנשים במקום שההמון היה צפוף
ביותר. גלי אדם אלה כרעו נפלו לארץ בנגע
בהם המתכת הרותחת, ובמקום ששני הקלוחים
נתכו על ההמון – שם חוללו שני חורים שחורים
ועשנים, דגמת המים הרותחים הנתכים על פני
השלג. העין ראתה כאן גוססים שהיו חרוכים למחצה
ויללו ביסוריהם. ושני הזרמים העקריים התיזו
על סביבותם טפות גשם אים ונורא, ואלה נתכו על
המתנפלים ונקבו את גלגלותיהם כמקדחי אש.
כסופת ברד ירדה אש אוכלה על האמללים ועשתה
בהם שמות.

יללה קורעת לב החרידה את האויר.
המתנפלים השליכו את הקורה על הפגרים וברחו על
נפשם בבהלה גדולה, גם אמיצי הלב וגם
הפחדנים, וחצר העזרה נתרוקנה שוב מאדם.

כל העינים נשאו למרומי הכנסיה.
לעיני הרואים נתגלה מחזה יוצא מגדר הרגיל.
במרום היציע העליון, בגבה רב מעל כותרת החזית
האמצעית, בערה מדורה גדולה ושלחה תימרות זקים
מבין מגדלי הפעמונים השנים, – מדורה גדולה, אש
עברות מתלקחת, אשר הרוח נשא פעם בפעם מעליה
ענני גצים. לרגלי מדורה זו, מתחת למעקה השחור
אשר בחרכיו נראה יקוד־אש, פלטו בלי הרף שני
מרזבים, כדמות חיות מפלצת פוערות לוע, את הגשם
היוקד אשר זהרוריו המשקשקים נתכו לתוך
החשכה העוטפת את החזית התחתונה. ובכל אשר
התקרבו שני הקלוחים האלה, העשוים עופרת
נוזלת, לארץ – כן התרחבו וקבלו צורת אלמות,
כדמות מים הנשפכים דרך המון חורים שבקמקום.
ומעל למדורה התרוממו שני המגדלים העצומים
כשהם מבליטים שני צדי חזית, אחד כלו שחור
ואחד כלו אדם, והם נראים גדולים עוד יותר בשל
צלם האדיר המשתרע עד לב השמים. המון פסילי
האבן, שרבם צלמי שדים ודרקונים, מראהם נעשה
מבעית עד מאד. לאור הרועד של המדורה נראו כאחוזי
תנועה. העין דמתה לראות נחשים אשר צחוק על
פרצופם, מרזבים הנותנים כביכל קול נביחה,
סלמנדרות המלבות את אש המדורה, דרקונים
המשמיעים קול עטוש מתוך העשן. ובין יצורי
מפלצת אלה, שהקיצו משנתם אבן בגלל הלהבה
ובגלל הרעש, היה אחד שראוהו מהלך ועובר מזמן
לזמן על פני הלהבה המתלקחת של המדורה, דגמת
עטלף המרחף על פני נר.

אין זאת כי אם מגדלור משנה זה העיר
במרחקים את חוטבי העצים אשר על גבעות ביסטר,
והללו תמהו בודאי לראות על פני ערבת מולדתם
את מטות הצל אשר למגדלי נוטר־דם.

הקבצנים נאלמו כאחוזי זועה,
ובדממה זו נשמעה רק צעקת הגלחים הכלואים
במנזר שהשתוללו מבהלה יותר מסוסים בארוה
בוערת; מלבד זאת קלטה האזן גם אושת סתרים של
חלונות הנפתחים בחפזון ונסגרים בחפזון
גדול עוד יותר, את ההמלה הבאה מתוך בתי
הקרתנים ומבית־החולים, את קול הרוח המנשב
במדורה, את החרחור האחרון של הגוססים ואת קול
המונו של גשם העופרת המטרטר על פני
האדמה.

בין כה וכה וראשי העדה מבין
הקבצנים נתאספו בשער הבית אשר למשפחת
גונדלוריה וטכסו עצה. הדכס של מצרים ישב על
אבן גדולה והסתכל מתוך פחד מסתורין במדורה
פלאית זו שבערה בגבה של מאתים רגל. קלופן
טרואיפו נשך מרב חמה את אגרופיו הגסים.

“לא נוכל לחדר שמה,” מלמל לעצמו.

“קסמים לה לכנסיה עתיקה זו,” רטן הצועני הזקן ששמו מתיה הונגדי ספיקלי.

“נשבעתי בזקן האפיפיור!” נכנס
בדברים בר־נש אחד ישיש, חיל לשעבר, “מרזבים
אלה של בית הכנסיה, הממטירים עליכם עופרת
מתכת, מיטיבים לעשות מלאכה זו מכוכי היריה
שבלקטור.”

“הראיתם את השד הלז המתהלך ליד האש?” קרא הדכס של מצרים.

“חי אלהים!” אמר קלופן “זה שומר הפעמונים הארור זה קוזימודו.”

הצועני ענה במנוד ראש לאות נזיפה.
“אנכי האומר לכם, כי אין זה אלא השד סבנק, הוא
המרקיז הגדול, הוא הרוח הממנה על המבצרים.
דמות לו כחיל חוגר נשק וראשו כראש אריה.
פעמים רואים אותו רכוב על סוס בעל צורה נתעבה. הוא
הופך את האנשים לאבנים ובונה מהם מגדלים.
חמשים לגיונות יש לו ברשותו. הוא הוא בעל
המעשה כאן, הכרתיו עכשו. יש שהוא מתלבש
כדרך התרכים ומעלה על עצמו גלימה יפה רקומת
זהב.”

“היכן הוא בלוין דה־לטואל?” שאל קלופן.

“הוא נהרג,” ענתה אחת הנשים.

אנדרי האדם השמיע קול צחוק אוילי. הוא אמר: “נוטר־דם מוציא והוטל־דיה165 מכניס.”

“לא נוכל אפוא בשום אפן לשבר את הדלת?” קרא מלך טון ורקע ברגלו.

דכס מצרים הצביע מתוך העויה של
צער על שני קלוחי העופרת המתכת שזרמו בלי
הרף על פני החזית החשכה והיו דומים לשתי
רצועות ארכות של זרחן.

“כבר היה לעולמים שבתי כנסיות
עמדו על נפשם בכח עצמם,” הפטיר הדכס אגב
אנחה. “לפני ארבעים שנה היה מעשה בבית
הכנסיה על שם סופיה הקדושה בקונסטנטינופול:
שלש פעמים בזו אחר זו הרעיד אותו היכל את
כפותיו, המשמשות לו ראשים, ונער לארץ את
חצי־הירח של מחמד. גיליום מפריס, שבנה את
ההיכל הזה, ידע את חכמת הכשפים.”

“אם כן אנו מכרחים להסתלק מכאן
כפוחזים וריקים?” אמר קלופן. “אף נשאיר את אחותנו
בידי זאבים אלה הלובשים מדי נזירים, כדי שמחר
יקומו עליה ויעלוה לתליה?”

“אף לא נשלח את ידנו בלשכת הכלים
המלאה מפה לפה זהב!” אמר אחד אלמוני מבין
הקבצנים.

“חי זקן מחמד!” קרא טרואיפו.

“הבה נעשה עוד נסיון אחד,” אמר הקבצן הקודם.

מתיה הונגדי נענע ראשו לאות כי הדבר רע בעיניו.

“לא נוכל לחדר אל בית הכנסיה דרך
הדלת. הכרח לנו למצא מקום תרפה במעשה
הבצרון של האשף הזקן, כגון פרצה או
שער־סתרים או איזה חור שהוא.”

“מי אלי?” אמר קלופן, “אני עולה שוב על
הכנסיה. – אגב, היכן הוא הסטודנט הקטן שנקרא
בשם י’ן, זה המזין מראש ועד רגל?”

“יש לשער כי הוא נהרג,” ענה מי־שהוא. “אין שומעים עוד את צחוקו.”

המלך מטון הרעים את פניו.

“וי להפסד זה. מתחת לאותו שריון דפק לב אמיץ. – והיכן הוא מרן פטר גרנגואר?”

“אדוני המפקד,” אמר אנדרי האדם,
“הלז נסתלק לו בחשאי, עוד בשעה שעברנו את
גשר החלפנים.”

קלופן רקע ברגלו.

“לאבדון! הוא פתה אותנו ללכת הנה
ולבסוף ברח והשאיר אותנו לאנחות בעצם
המלאכה!… אי לו, פטפטן עלוב, פחדן בן פחדן
שכמותו!”

“אדוני המפקד,” אמר אנדרי האדם
בהביטו לצד רחוב העזרה, “הנה הסטודנט
הקטן.”

“יהי שם פלוטו מברך!” אמר קלופן. “ואולם מה זה סוחב אחריו?”

זה היה באמת י’ן מודענו והוא שבא
בחפזון גדול, ככל אשר הרשוהו לבוש השריון
הכבד ואותו סלם שסחב בגבורה על פני אבני
המרצפת; הוא נשם בכבדות, כאותה נמלה שרתמה את
עצמה לגבעול קש הגדול ממנה פי עשרים.

“נצחנו! Te Deum166!”
קרא הסטודנט. “הבאתי לכם את סלם הפריקה מנמל
לנדרי.”

קלופן נגש אל הסטודנט.

“בחורי! אמר לי בשם כל הרוחות – מה יש בדעתך לעשות בסלם זה?”


“מצאתיו,” ענה י’ן כשהוא נושם בכבדות.
“ידעתי היכן זה נמצא… בביתו של מנהל הנמל,
מאחורי הדיר. הכרתי שם נערה אחת שאני יפה
בעיניה כעין קפידון. והיא שעזרה לי להשיג את
הסלם, והנה הסלם בידי. בשם מחמד! נערה
מסכנה זו יצאה לפתח לי את הדלת כשכתנת אחת
לעורה.”


“טוב ויפה,” הפטיר קלופן, “ואולם סלם זה לשם מה הוא נחוץ לך?”

י’ן שלח בו מבט שכלו התול וערמה
והתחיל מקשקש באצבעותיו. אותו רגע היה מראהו
נהדר עד מאד. לראשו היה חבוש קובע עמוס קשוטים,
מסוג הקובעים של המאה החמש־עשרה שהיו מטילים
פחד על האויב באפר המוזר שלהם. קובעו של י’ן
משבץ היה עשרה חרטמי ברזל, באפן שי’ן יכל
לתבע לעצמו את השם δεχέμβολος167 זה הנקרא, לפי הומרוס, על האניה של
נסטור.

“שואל אתה, מלכי, מלך טון, לשם מה
נחוץ לי סלם זה? הרואה אתה את שורת הפסילים האלה
שפרצופיהם פרצופי שוטים והם ערוכים על פני
שלשת השערים הגדולים?”

“רואה אנכי. ומה בכך?”

“זהו יציע־הגנזים למלכי צרפת.”

“מה ענין זה לכאן?” הפטיר קלופן.

“כתר זעיר! בקצהו של יציע זה יש דלת
אחת, וזו אינה נסגרת אלא על לשון המנעול. הנה
אעלה בסלם אל היציע ואחדר אל בית
הכנסיה.”

“בחורי, תנני ואעלה לראשונה בסלם.”

“לא, לא, ידידי, אנכי הבאתי את הסלם. בוא אחרי ותהיה השני למעפילים.”

“יקחך אפל!” רטן קלופן כמתרעם; “אין אני רוצה שיקדמני איזה אדם שהוא.”

“אם כך חפצת, קלופן – לך ובקש לעצמך סלם!”

י’ן רץ אל הככר, רוץ וגרר אחריו את הסלם וקרא בקול:

“מי מכם אלי, הבחורים!”

בן־רגע הורם הסלם ונשען אל המעקה
אשר ליציע התחתון, לצדו של אחד השערים
הצדדיים. הקבצנים הריעו בקול גדול ונתקבצו
מסביב כדי לעלות בסלם. ואולם י’ן קים את זכותו
והציג לראשונה את כף רגלו על השלבים. הדרך
העולה למעלה היתה ארכה למדי. יציע הפסילים
למלכי צרפת גבהו הוא בימינו כששים רגל מעל
פני הארץ. הכבש בן אחת־עשרה המדרגות עוד
הגדיל את גבהו של היציע. י’ן טפס ועלה לאטו,
בשל זינו המכביד עליו, בידו האחת אחז
בשלבים ובשניה נשא את קשתו. וכשהגיע עד
לאמצע הסלם עמד מעלות והעיף את מבטו בפגרי
הקבצנים המתגוללים על פני המדרגות אשר
למטה. “הה!” קרא י’ן, “ערמת חללים זו ראויה היא
שישירו עליה את הפרק החמשי אשר לשירת
איליאדה!” והוא המשיך את דרכו למרום. הקבצנים
טפסו ועלו בעקבותיו. על כל שלב ושלב מן הסלם
נמצא איש אחד. שורה זו של אנשים אשר גביהם
כעין השריון והם מטפסים ועולים בחשכה, דומה
היתה לנחש אשר קשקשיו עשת והוא מזדקר
ומשתער על הכנסיה. י’ן, אשר הלך בראש וצפצף
בשפתיו, השלים את התמונה.

לבסוף הגיע הסטודנט עד לגזוזטרה
של היציע וטפס־עבר על פניה בדי זריזות, כשכל
המון הקבצנים מריעים לכבודו תרועות רצון. אותו
רגע, כשראה את עצמו כובש, פרצה מפיו צעקת
חדוה; ואולם פתאם נרתע לאחור והיה כמאבן. הוא
הבחין בקוזימודו שעמד בחשכה מאחורי פסל
מלכים ועינו ירתה ברקים.

וטרם יספיק מי שהוא מן המתנפלים
להציג את כף רגלו על היציע – והגבן הנורא
הגיע בקפיצה עד לראש הסלם, לפת דומם בשתי
ידיו האמיצות את קצות העמודים, התיק אותם מאצל קיר
החומה, התחיל מנדנד, לקול היללה האימה שקמה
מסביב, את הסלם הארך והגמיש המכסה אנשים מן
הקצה ועד הקצה, וזרק פתאם מתוך התאמצות
כבירה את כל שפעת האנשים הלזו אל פני הככר.
אותו רגע אחזה רעדה את אמיצי האמיצים. הסלם,
אשר השלך לאחור, נצב רגע אחד קוממיות והיה
כמתאפק על עמדו, ואולם מיד זע. התחיל צונח על
הארץ, תאר בנפלו כעין חצי קשת שקטרו שמונים
רגל, נחבט לארץ על כל האנשים העמוסים עליו
ונפילתו מהירה היתה מנפילת גשר תלוי שנתקו
את רתוקותיו.

בעקב תרועת הנצחון הראשונה באה
עכשו מצד המתנפלים יללת תמרורים וכאב.
קוזימודו נשען בידיו על המעקה והביט אל המחזה
בשויון רוח. אותו רגע היה דומה למלך זקן וארך
שערות הנשקף בחלונו.

גם י’ן פרולו נמצא במצב מסכן, הוא
עמד לבדו כנגד שומר הפעמונים האים, וקיר זקוף
בן שמונים רגל הפריד בינו ובין חבריו. ובעוד
קוזימודו עושה לו משחק בסלם – מהר י’ן אל דלת
הסתרים אשר חשבה לבלתי נעולה. ואולם תוחלתו
נכזבה: החרש נעל אחריו דלת זו משנכנס ליציע.
ואז התחבא י’ן מאחורי אחד הפסילים, כבש את
נשימתו והביט מתוך אימה רבה בגבן הנתעב –
דגמת אותו האיש שהיה מחזר אחרי אשתו של שומר
קרקס וערב אחד הלך לשחר את פני אהובתו,
ובטפסו על פני חומה שבש את דרכו וראה את
עצמו לפתע פתאם במחיצתו של דב לבן. החרש לא
השגיח בו כלל ברגעים הראשונים; ואולם לבסוף
הפנה את ראשו וזקף כרגע את קומתו. הוא הרגיש
בסטודנט.

י’ן התכונן לקראת תגרה אימה, ואולם
החרש לא נע ולא זע; הוא רק הסתובב לצדו של
הסטודנט והצמיד אליו את מבטו.

“הו! הו” קרא י’ן, “למה תסתכל בי בעינך זו היחידה והעגומה?”

ובאמרו את הדברים האלה עשה הפוחז הצעיר בערמה ודרך את קשתו.

“קוזימודו!” קרא הסטודנט, “אני רוצה לקרא לך שם חדש; מעכשו יהיה שמך עור.”

והוא ירה יריה. החץ המקשט בנוצות עף
בשריקה וננעץ בזרועו השמאלית של הגבן.
קוזימודו לא התרגש על כך יותר מאשר המלך
פרמונט בשל שרטת קלה. הוא תפס בידו את החץ,
שלף אותו מתוך זרועו ושברו במנוחה גמורה על
גב ברכו. לבסוף השמיט את השברים לארץ. ואולם
י’ן לא מצא שהות לשלח חץ שני. קוזימודו, לאחר
ששבר את החץ, השתער פתאם ממקומו בחמה
שפוכה, קפץ אל על כילק והתנפל על י’ן, זה שלבוש
שריונו נלחץ אל הקיר ונעשה שטוח מכח
הלחיצה.

באפלולית מדמדמת זו, אשר אור
הלפידים היה מרעיד על פניה, התחולל עכשו מחזה
נורא. קוזימודו תפס בידו השמאלית את שתי
זרועותיו של י’ן, והלז לא עמד על נפשו כל־עקר,
כיון שראה את עצמו אבוד. בידו הימנית, מתוך
שתיקה ובמתינות אימה, קרע החרש מעל י’ן את כל
חלקי התחמשת, אחד אחרי אחד: את הסיף ואת
הפגיונות ואת הקובע ואת השריון ואת עטיפת
הזרועות, דומה היה אותה שעה לקוף המקלף אגוז.
הוא זרק הצדה את כל חלקיו של בית שריון זה
העשוי ברזל.

אותה שעה, כשהסטודנט היה תפוס בין
זרועות אימות אלה וראה את עצמו חלוץ־נשק,
נטול־בגדים, חדל אונים וערם כביום הולדו – לא
נסה כלל לשחת דברים על אזן החרש, אלא הטיל
בפניו של הלז צחוק מחצף, ומתוך קלות דעת של
בן שש־עשרה התחיל מפזם מן השירים המפרסמים
של הימים ההם:








העיר קמברה, עיר עז,

רב בגדים עשתה לה – ואז

למרפן היתה לבז.





הוא לא גמר את פזמונו. קוזימודו הלך
ועמד על גב המעקה של היציע; ביד אחת אחז את
שתי רגליו של הסטודנט וסובב את הלז על פני
התהום – סחור סחור כעין קלע. ובעוד רגע נשמע קול
מכה, כקול קפסת עצם הנחבטת אל קיר, ודבר־מה
התחיל צונח כלפי מטה, נעצר בדרך נפילתו
ונתלה על גב בליטה שבחומת הכנסיה. אותו עצם
שנתלה על הקיר היה גוף מת, מכוץ, שבור רגלים
ורצוץ גלגלת.

יללה אימה הקיפה את עדת הקבצנים.

“נקמה!” צעק קלופן. “שד ובזה!” ענה
אחריו ההמון. – “אל ההתקפה! אל ההתקפה!” – קם ילל
גדול ונורא שנשמעו מתוכו בערבוביה כל מיני
לשונות ובנות־לשונות וכל מיני מבטאים. מותו של
הסטודנט המסכן הבעיר את חמת ההמון. הם זעמו
והתבישו על דבר אשר לא יכלו לכנסיה ולגבן
אחד. החמה מצאה סלמים, הגדילה כמה מונים את
מספר הלפידים, ולא עברו רגעים מועטים וקוזימודו
ראה לחרדתו, כי המון סוער עולה מכל עבר לכבש את
הכנסיה. אלה שלא מצאו סלמים השתמשו
בחבלים מרבי קשרים, ואלה שלא מצאו חבלים
טפסו ועלו על פני בליטות הגלופים. אחד נתלה
בבלויי הסחבות של השני. שום דבר לא יכל עוד
לעצר את זרם הפרצופים המבעיתים. הזעם הטיל
אדמומית בפנים הפרועים האלה, מצחותיהם המזהמים
הזילו זעה. עיניהם ירו ברקים, וכל המון היצורים
הנתעבים שתו מסביב על קוזימודו. דומה היה
כאלו כנסיה אחרת הזעיקה את
הגורגונים168 שלה, את כלביה,
את מזיקיה, את שדיה ואת כל יצורי המפלצת
הנצבים בקרבה חצובים מאבן – ושלחה אותם לכבש
בסערה את נוטר־דם. הללו נערמו על גב צלמי האבן
של החזית כשכבה רוטטת של בני שחץ.

בין כה וכה והככר הוארה באלפי
לפידים. כל אותה הערבוביה, שנתעלמה מקדם
בחשכה, יצאה פתאם לאור גדול. חצר העזרה
נתמלאה המון אורים ושלחה קרנים עד לגבהי שחקים.
מדורת העצים, שהדלקה על פני הרחבה, לא אספה
עדין את שלהבתה ונגה ממנה עטף את העיר עד
למרחקים. שני המגדלים העצומים, שדמותם
נסתמנה עד למרחוק מעל פני גגותיה של פריס,
הטילו עכשו את צלם הכבד לאור הנגהות הרבים.
דומה היה כי ההתרגשות תקפה את כל העיר. מרחוק
נשמעה הלמות פעמונים המזעיקים את העם.
הקבצנים הגדילו צעקות וגניחות וקללות והיו
מטפסים ועולים למעלה; וקוזימודו, חדל אונים בפני
אויביו העצומים, חרד לגורל הצוענית ורואה בעינו
פרצופים להוטי־חמה המתקרבים יותר ויותר אל
היציע – התפלל בלבו על נס משמים וספק את
כפיו מתוך יאוש.




ה. החדר אשר לואי מלך צרפת מתיחד בו לתפלה


הקורא אולי לא שכח עוד את הדבר, כי
קוזימודו – בטרם יבחין במחנה הקבצנים והוא
מביט על פני פריס ממרום המגדל – לא ראה בכל
המקום אלא שביב אור אחד שהאיר קומה עליונה
לבנין גבוה וקודר אשר בסביבת השער
סנט־אנטואן. אותו בנין היה מצודת בסטיליה. אותו
שביב אור היה נרו של לואי האחד־עשר.

ואמנם המלך לואי האחד־עשר נמצא זה
יומים בפריס. בדעתו היה לשוב בעוד ימים שנים
לבית מגוריו אשר במבצר מונטילץ לה־טור. דרכו היה
תמיד לבוא לפריס לעתים לא־תכופות ולשבת שם
ישיבה קצרה, כיון שבעיר הבירה לא מצא לעצמו די
תעלות הגנה ועמודי תליה ורובי קשת מבני
שוטלנדיה.

אותו יום קבע לעצמו לינת לילה במצודת
בסטיליה. חדרו הגדול אשר בארמון לובר, מרבע
בן חמשה קנים ברחב ובארך, מקום שם נמצא קמין
גדול המקשט בשנים־עשר צלמים גדולים של חיות
ובשלשה־עשר פסילים גדולים של נביאים, ומקום שם
עמדה המטה העצומה, אחת־עשרה רגל רחבה
ושתים־עשרה רגל ארכה – חדר זה לא היה חביב עליו
ביותר. הרחבות היתרה הכתה אותו בשממון. מלך
זה, הדומה בטבעו לאחד האזרחים, מצא חפץ בקיטון
ובמטה הצרה שבמצודת בסטיליה. ועוד טעם היה
לדבר: בצרונה של הבסטיליה היה גדול פי כמה
מזה של ארמון לובר.

“קיטון” זה, שהמלך יחד לעצמו
בבית־הסהר המפרסם לפושעי מלכות, היה גדול למדי
ותפס את הדיוטה העליונה באחד המגדלים
הקטנים אשר לצריח המצודה. זה היה חדר עגל,
רצפתו מצפה מחצלות של קש לבן, תקרתו רצופה
קורות הענודות חבצלות של בדיל מזהב, ובין קורה
לקורה מלואים בני צבעים שונים; הקירות נחפו
לוחות עץ נהדרים והללו היו זרועים ציצים עשוים
בדיל לבן שעינם ירק־בהיר.

בחדר נמצא רק חלון אחד בצורת קמרת
חדה ומארכה; חלון זה המסיג בחוטי נחשת
וברצועות ברזל, היו לו שמשות צבעונין נאות ועל
השמשות, שמסגרתן עלתה בעשרים ושנים סו,
מצירים היו שלטי הנשק של המלך ושל
המלכה.

ורק פתח כניסה אחד היה לו לחדר: דלת
עשויה לפי הטעם החדש של התקופה, צורתה קמרת
שטוחה, קשוטה מצד פנים פרכת, ומצד חוץ –
פרוזדור קטן מעץ אירלנדי, חטיבה דקה ומפלאה
של מעשה נגרות שרבות כמוה נתקימו בבנינים
העתיקים עד לפני מאה וחמשים שנה. “הללו
משחיתים את תאר החדרים וחוסמים את דרך כניסתם,”
אומר סובל בלשון של יאוש, “אף על פי כן מסרבים
הזקנים לותר עליהם ומקימים אותם למרות
הכל.”

בחדר זה לא נמצא אף אחד מכלי הרהיטים
המצוים בחדרי דירה: לא ספסלים, לא אסלות וכסאות
מרפדים, לא שרפרפים רגילים בצורת תבות ולא
שרפרפים יפים שכרעים להם ועמודי פנה קטנים
ומחיר כל אחד ארבעה סו. בחדר נמצא רק כסא אחד
נהדר עד מאד – כסא כפול בעל ידות אשר עצו כעין
האדם היה זרוע ציורי שושנים ומקום המושב,
מצפה עור קורדואן כעין האדם־הכהה, מקשט היה
בציציות משי ארכות ומשבץ המון מסמרי זהב.
יחידותו של כסא זה העידה ברור, כי הישיבה
באותו חדר מתרת היתה רק לאיש אחד יחידי. על יד
הכסא, סמוך ביותר אל החלון, עמד שלחן ועליו
פרוש שטיח הזרוע ציורי צפרים מעשה רקמה. על
השלחן נמצאו כלי כתיבה מלכלכים בדיו, גוילי
קלף אחדים, עטים וגביע כסף מעשה מקשה. בקרבת
מקום ראתה העין מחתה לגחלים, עמוד תפלה עשוי
קטיפה כעין האדם־הכהה, אף הוא משבץ גבשושיות
של זהב. ואחרון אחרון – בירכתי החדר עמדה מטה
פשוטה ומצעה עשוי משי דמשק כתם־ורד, ללא
פקוסים וגדילים; ציציות השפה ללא צורה קצובה. זאת
היא המטה המפרסמה אשר לואי האחד־עשר שכב עליה
לעת שנה ונדודי שנה; עוד לפני מאתים שנה אפשר
היה לראות אותה בביתו של יועץ מלוכה אחד,
והגברת פילון, היא הזקנה המופיעה לעינינו ברומן
“כרש” בשם “אריסידיה” או “המוסריות החיה”,
ראתה מטה זו בעיניה.

כזה היה מראה החדר אשר נקרא בפי
הבריות בשם “החדר אשר לואי מלך צרפת מתיחד
בו לתפלה”.

אותה שעה, כשהבאנו לכאן את הקורא,
היה החדר מלא דמדומי אפלה. פעמון המנחה כלה
את הלמותו לפני שעה; הלילה ירד על הארץ, ועל
השלחן דלק רק נר שעוה אחד אשר שלהבתו
המבליחה האירה חמשה אנשים העומדים בחדר עמידה
שונה זו מזו.

ראשון הופיע לאור הנר אדון אחד לבוש
מלבושי פאר – לבשרו מכנסים ומעיל עשוים
אריג־שני רקום־כסף, לכתפיו גלימה בת שרולים
רחבים העשויה אריג זהב צבוע כעין השחור.
תלבשת מבריקה זו, ששמשה אספקלריה לאור
הנר, הזילה כביכל להבות מבין קפוליה. האיש
בעל התלבשת הזאת נשא על חזהו את שלט הנשק
שלו הרקום רקמת צבעונין: קורת גג ובקצה צבי
מדלג. השלט היה מעטר מימין בענף זית,
ומשמאל – בקרנים של יחמור. אותו האיש חגר לירכו
פגיון מהדר אשר נצבו, עשוי כסף מזהב, רדד
כעין אפר של קובע והיה מכתר בעטרה של רוזנים.
כל חזותו אמרה רע לב, הכרת פניו העידה על גאוה,
ראשו היה זקוף. הרואה הכיר בפניו מתוך מבט
ראשון את היהירות החצופה, מתוך מבט שני – את
הערמה.

הוא היה גלוי ראש, החזיק בידו מגלה
ארכה ועמד מאחורי הכסא, מקום שם ישב איש לבוש
בגדים עלובים כשגופו מכרבל, רגליו רכובות זו על
גב זו ומרפקו נשען אל השלחן. ישוה הקורא
לנגד עיניו דמות זו שעל גבי מרפד הכסא
המהדר, העשוי עור קורדואן: זוג ברכים כפופות,
זוג שוקים כחושות שלבושן התפל מכנסים צרים
עשוים צמר שחור, גוף מעטף במעיל צמר־גפן
שרפידתו עורות קרחות; ואחרון אחרון, כגלת
הכותרת לכל התלבשת – כובע ישן ומזהם, עשוי
אטון שחור מהמין הגרוע ביותר, ולשפתו של כובע
זה זר של צלמי בדיל קטנים. הוסף לכך כפת ראש
שאינה מוציאה מתחתיה אף שערה אחת – והנה כל
דמות הגוף אשר ליושב על הכסא. ראשו היה כפוף
על גב חזהו עד כדי כך שלא נראה כלום מן הפנים
החבוים בצל, חוץ מחדו של האף שהיה מואר בקו אור
והעיד על אביו – הוא החטם – כי הוא ארך למדי. לפי
ידו הכחושה. החרושה קמטים. אפשר היה להכיר כי
האיש הוא בן־שיבה. זה היה לואי האחד־עשר.

במרחק לא רב מאחורי אלה עמדו שנים
לבושים לפי האפנה הפלמנדית ושוחחו ביניהם
בקול לחש. הללו לא היו חבוים ביותר בצל, ומי
שהיה בין הרואים בשעת הצגת החזיון של
גרנגואר היה יכל להכיר על נקלה, כי השנים
האלה הם מחשובי הצירים הפלמנדיים. האחד היה
גיליום רים, איש פקידות ערום מעיר גנט, והשני
יעקב קפנול – עושה הגרבים החביב על המון העם.
הקורא עוד יזכר בודאי, כי האישים השנים האלה
היו משתפים למדיניות החשאית של לואי
האחד־עשר.

ואחרון אחרון – בקצה החדר, ליד הדלת,
עמד – חבוי באפלה וקופא כפסל – איש חזק בעל
אברים מוצקים, שהיה לבוש שריון חילים ומעיל
עליון מקשט בשלט אבירים. פרצופו המגשם חסר
המצח, על העינים הבולטות, הפה הרחב והאזנים
החבויות מתחת לשני סוככים של שערות חלקות –
פרצוף זה היה דומה כאחד לפני כלב ולפני נמר.
כלם, חוץ מן המלך, היו גלויי ראש.

האדון, שעמד ליד המלך, קרא לפניו
מתוך מגלה ארכה של חשבונות, והוד מלכותו
הקשיב, כנראה, בתשומת־לב. אנשי פלנדריה
השנים דברו ביניהם בלחש.

“באמונה!” מלמל קפנול, “עיפתי מעמד על רגלי. האין כאן כסא לשבת?”

רים הניע ראשו לאות שלילה וצרף לכך בת־צחוק זהירה.

“באמונה,” פתח שוב קפנול, ומראהו
העיד בו כי הוא רואה את חובת הלחש כמין אסון,
“יצרי מסית אותי לקפל את רגלי ולשבת תחתי על
הארץ, כפי שאני יושב בבית המלאכה בשעת עשית
הגרבים.”

“השמר לך מעשות כדבר הזה, מרן יעקב.”

“חזיז ורעם! מרן גיליום! ובכן אין בררה כאן אלא לעמד על הרגלים?”

“או לכרע על הברכים,” ענה רים.

אותו רגע פתח המלך את פיו לדבר. הללו הפסיקו את שיחתם.

“חמשים סו הוצאות לבגדי השמשים
שלנו ושתים־עשרה לטרה במחיר מעיליהם של
לבלרי המלוכה! אמנם כן – פזרו כסף תועפות! וכי
דעתך נטרפה עליך, אוליביה?”

והזקן הרים את ראשו מדי דברו את
הדברים האלה. מעל צוארו הבריקה בחליות זהבה
שרשרת הכבוד על שם מיכאל הקדוש. הנר האיר את
פניו הכחושים והנזעמים. הוא חטף את המגלה מידי
השליש.

“את ממוננו אתם מכלים!” צעק הזקן
בהעיפו על פני המחברת את עיניו השקועות
בחוריהן. “מה טעם לדבר? למה אנו נוהגים בזבוז
כזה במשק הבית? שני גלחי־חצר שמשכרת כל
אחד עשר לטראות לחדש ושמש אחד המקבל מאה סו!
ומשרת בית המקבל תשעים לטרה לשנה! ארבעה
טבחים שמשכרתם לשנה מאה ועשרים לטרה!
ונוסף על אלה רקח לצלי, רקח למרק, רקח לרטב, רב
טבחים אחד, אמן לנשק אחד, שני מחמרים ששכרם
עשר לטראות לחדש! שני משרתי מטבח בשמונה
לטראות! סיס אחד ושני סגנים לסיס – עשרים
וארבע לטראות לחדש! פקיד ארוה אחד, אופה
פשטידות אחד, אופה לחם אחד, שני עגלונים ששכרם
ששים לטרה לשנה! ונפח המקבל עשרים ושש
לטראות לשנה! ושר האוצרות המקבל אלף ומאתים
לטרה לשנה! והמשגיח המקבל חמש מאות לטרה!…
מי ימנה את כל אלה! הרי זה מעשה שגעון! פזרנות
זו שאנו נוהגים לגבי משרתי הבית מרוששת את
צרפת! כל אוצרות הלובר לא ימצאו לנו אם נוסיף ללכת
בדרך הבזבוז! יבוא יום ונצטרך למכר את כלי
השלחן! בעוד שנה, אם יחינו השם (כאן גלה
לרגע את ראשו), נהיה אנוסים לשתות את סמי הרפואה
מתוך כוס של בדיל!”

מדי דברו נתן את עיניו בגביע הכסף
שהתנוצץ על פני השלחן. הוא השתעל והוסיף
לדבר:

“מרן אוליביה, הנסיכים אשר ממשל רב
בידם, כגון מלכים וקיסרים, אסור להם להנהיג
בביתם עשירות מפרזת; כיון שמהם עלולה מדה רעה
זו לצאת ולהתפשט על פני כל הארץ. – שמעני אפוא
ואגיד לך, מרן אוליביה, שעור ההוצאות שלנו הולך
ורב משנה לשנה. הדבר רע בעינינו, אי שמים! הרי
עד לשנת 79 לא עלה סכום ההוצאות ליותר משלשים
וששה אלף לטראות; בשנת 80 עלו ההוצאות
לארבעים אלף ושלשת אלפים ושש מאות ותשע־עשרה
לטראות… המספרים שמורים אתי במחי… בשנת 81
– ששים אלף וששת אלפים ושש מאות ושמונים
לטרה; והשנה, יכל אני להשבע על כך, נוציא
שמונים אלף לטרה! במשך ארבע שנים גדלו
ההוצאות פי שנים! נורא ואים!”…

הוא נשתתק לרגע מתוך קצר נשימה, אחרי כן הוסיף לדבר בכעס:

“אני רואה מסביבי רק אנשים
המתפטמים בזכות רזוני, הם יונקים את כספי מכל
בדי עורי!”

איש מן העומדים לא פצה את פיו לדבר. זה
היה מין נחשול של כעס שאין לו תקנה אלא שתיקה.
המלך הוסיף לדבר:

“וכך הדבר גם בנוגע לאותו
כתב־בקשה לטיני שנתקבל מן הברונים ואדוני
האחזות של צרפת – כי נואיל לחדש את המשרות
הרמות כביכל של המלכות. לא משרות, אלא חסרונות!
כל משרה כזו מחסרת! אי לכם, אדונים! אומרים אתם
כי אין אנחנו ראוים לשם מלך, הואיל וממשלתנו
היא dapifero nullo, buticulario nullo169, חי
אלהים! עוד תראו ותוכחו כי ממשל מלכים אנו
מושלים!”

הוא הצטחק לזכר השלטון הגדול
שבידו, נתפיס במקצת ופנה אל הצירים
מפלנדריה:

“שים אל לב, אבא גיליום – רב־האופים,
רב־המשקים, רב־החדרנים, רב המשרתים – כל אלה
אינם שקולים כנגד נער משרת אחד. שמר בלבך את
הדבר הזה, אבא קפנול. הללו אין בהם משום
תועלת. וכשהם שוהים לריק בקרבת המלך, דומים הם
בעיני לארבעת אבות האבנגליון התומכים את לוח
השעון הגדול אשר בארמון – אלה שפיליף בריל
חדש עכשו את צורתם. הם מצפים זהב, אבל אינם מורים
את השעות; והמחוג אינו צריך להם.”

הוא נשתתק לרגע, אחרי כן נענע ראש השיבה שלו והוסיף לדבר:

“הו! הו! באלהים נשבעתי, לא אהיה,
כמו פיליף בריל ולא אצפה שוב זהב את רוזני
הגדולים! קרא את מגלתך, אוליביה.”

האיש, אשר המלך קרא לו בשם אוליביה,
לקח בידו את המחברת והתחיל שוב קורא בקול
רם.

“… לאדם טנון, פקיד לשמירת החותמות
בבית המשפט העליון בפריס: שכר הכסף, העבוד
והפתוח של החותמות החדשים שנעשו במקום
הישנים, לאחר שהללו יצאו מתוך שמוש בגלל
צורתם המחוקה ובגלל ישנם – שתים־עשרה לטראות
בכסף פריס.”

“לגיליום פרר שלם סכום של ארבע
לטראות וארבעה סו בכסף פריס – שכר עבודה
והוצאות על שמירתן וכלכלתן של יוני השובכים
השנים הנמצאים בחצר בית המשפט של
הפרלמנט, למשך החדשים ינואר, פברואר ומרץ
שנה זו; הנ”ל הוציא בסך־הכל ששה קבים
שעורים.

“לנזיר פרנציסקני אחד, דמי קבלת ודוי מאת פושע – ארבעה סו בכסף פריס.”

המלך הקשיב מתוך שתיקה. מזמן לזמן
העלה גניחת שעול; ואז היה מגיש אל פיו את הגביע
והיה מטיל אל קרבו לגימה מתוך העוית פנים.

"במשך השנה, בפקדת בית המשפט,
הכרזו לקול תרועת חצוצרות בחוצות פריס חמשים
ושש הכרזות פמביות. החשבון לא נערך
עדין.

“לחפירות וחפושים במקומות מסימים,
בפריס ומחוץ לפריס, שנעשו במטרה למצא אוצרות
טמונים באדמה ולא הביאו שום תוצאות – ארבעים
וחמש לטראות בכסף פריס.”

“מאבדים דינר ומוצאים פרוטה!” הפטיר המלך.

“על שהתקינו שש זגוגיות לבנות
בחלונות בית המשפט של הפרלמנט, במקום שם
נמצא כלוב הברזל – שלשה־עשר סו. – דמי האשנב
שנקרע לביבר החיות, לפי פקדת המלך, והתקן
וקשט בארבעה שלטי נשק של אדוננו המלך
ועטר סביב סביב בזר של פתוחי ורדים – שש
לטראות. – דמי שני שרולים חדשים שהתקינו
לחלצת המלך – עשרים סו. – דמי קפסת שמן, להיות
משחה לנעלי המלך – חמש־עשרה פרוטות. – תקון
הדיר בשביל החזירים השחורים אשר למלך –
שלשים לטרה בכסף פריס. – שכר מחיצות וקרשים
ודלתות שכובות בביבר האריות שבסן־פול – עשרים
ושתים לטראות.”

“בני שחץ אלה עולים לי בהון רב,” אמר
לואי האחד־עשר, “אבל אין בכך כלום; מתר לו למלך
שיגדל תפארת כזו בביתו. יש לי שם לביא אחד
אדיר שצבעו אדם־צהב, והלז חביב עלי בגלל
התנהגותו הנאה… הראית את הארי הזה, מרן
גיליום? חובה היא על השליטים שיחזיקו בביתם
חיות נפלאות כאלה. יאה להם למלכים שכלביהם
יהיו אריות וחתוליהם נמרים. הנשגב הולם את
המלכות. בתקופת האלילות של יפיטר נהגו המלכים
להקדיש לבתי האלים מאה אריות ומאה נשרים כנגד
מאה שורים ומאה צאן של עם הארץ. מנהג פראים
ומנהג יפה עד מאד. מלכי צרפת רגילים היו תמיד
בחיות שחץ כאלה. מכל מקום יודה כל אחד ואחד,
כי אנכי בזבזתי לשם כך פחות מן המלכים
שהיו לפני וכי יצרי לא השיאני להרבות לי אריות
ודבים ופילים וברדלסים… קרא הלאה, אוליביה.
בחפצנו היה להגיד את הדבר הזה לידידינו אשר
מפלנדריה.”

גיליום רים החוה קדה עמקה, ואולם
קפנול לא הסיר מעל פרצופו את ארשת הזעף ומראהו
היה כאחד הדבים אשר הוד מלכותו נשא עליהם את
דבריו. המלך לא השגיח בכך. אותו רגע טעם מן
השקוי אשר בגביע ושב וירק את לגימתו מתוך
אמירת דברים: “מה תפל המשקה!” בעל המגלה
המשיך את קריאתו:

“דמי כלכלה לחמסן אחד היושב זה
ששה חדשים אסור בבית מפשט הנבלות ומחכה
לגזר דינו – שש לטראות וארבעה סו.”

“מה פרוש הדבר?” הפסיק המלך את דברי
אוליביה; “למה מפזרים אכל למי שראוי לתליה? חי
אלהים! מהיום והלאה לא אוציא אף סו אחד לכלכלה
זו… אוליביה, תואל נא להתיעץ בענין זה עם מר
אסטוטוי, ועוד הערב תסדרו ארושין בין בר־נש זה
והגרדם… קרא הלאה.”

אוליביה עשה סמן באגדל ליד סעיף האסיר, והוסיף להקריא:

“להנריה קוזן, התלין ליד בית
המשפט לדיני נפשות בפריס, ישלם ששים סו
בכסף פריס, לפי הרשאה והחלטה מצד כבוד השופט
העליון, כדי שאותו הנריה קוזן יקנה חרב מדות
לצרכי בית המשפט ויהא משתמש בה להמית
בכריתת ראש את הפושעים שנתחיבו מיתה על ידי
בית הדין; וכדי שיקנה נדן ושאר הדברים
השיכים לכך; ושיתקין מחדש את חרב ההרגה
הישנה, זו שנשברה ונפגמה בשעת כריתת
הראש של האדון לואי מלוקסנבורג, כפי שאותה
חרב מעידה על עצמה…”

המלך הפסיק את דברי הקורא. “דיני;
אני נותן את הסכום הזה בנפש חפצה. בענינים
כאלה אין דרכי לקמץ. ומעולם לא התחרטתי על
כך… קרא הלאה.”

“דמי בנין של סוגר גדול וחדש…”

“הו!” קרא המלך ואחז בשתי ידיו את
ידות הכסא, “עכשו נתחור לי כי בבואי הפעם
לבסטיליה היה בדעתי להתקין איזה ענין… כתר
זעיר, מרן אוליביה. רוצה אני לראת במו עיני את
הכלוב הזה. תוכל לקרא לפני את פרשת ההוצאות
בזמן הבדיקה… רבותי אנשי פלנדריה, בואו
ותראו את הדבר; יש בזה משום חדוש.”

הוא קם ממקומו, סמך את עצמו על זרועו
של הקורא, רמז לאיש העומד ליד הדלת, שנראה
כאלם, כי ילך לפניו, רמז רמז שני לאנשי
פלנדריה כי ילכו אחריו, – ויצא מן החדר.

מעבר לדלת נלוו אל המלך בני־לויה
חדשים: אנשים נושאי נשק, המכסים שריוני ברזל
מראשם ועד כף רגלם ונערים משרתים שנשאו
בידיהם לפידי שעוה. התהלוכה התנהלה כמה זמן
על פני הצריח שהיה חצוי עד למעבה הקירות על ידי
מסדרונים ומדרגות. המפקד של הבסטיליה צעד
בראש והיה מצוה לפתח את הדלתות בפני המלך
הזקן והחולה שהלך כפוף והיה משתעל מתוך
הליכה.

ליד כל פתח ופתח היו כלם כופפים את ראשיהם, חוץ מן המלך שהלך שחוח מזקנה.

“המ!” רטן המלך בפיו הריק משנים,
“אנו מתקנים כל צרכנו כדי לבוא בשער הקבר –
הוא השער הנמוך שאין באים בו אלא
בכפיפה.”

לבסוף, לאחר שעברו דרך הדלת
האחרונה שהיתה עמוסה מנעולים רבים עד מאד והיה
צרך לשהות עם פתיחתה כרבע שעה, נכנסו לאולם
גדול, גבה ומקמר, ובאמצע האולם הזה לאור
הלפידים עצם מעקב בנוי קירות ועשוי ברזל
ועצים. תוכו היה נבוב. זה היה סוגר נורא, אחד
מרבים, ששמש מקום כלא לאסירי מלכות, והיה
נקרא בפי העם בשם “הפעוטה של המלך”. בקירות
האבנים היו קרועים שנים שלשה אשנבים קטנים,
שהיו מסיגים ברצועות עבות של ברזל
וזגוגיותיהם לא נראו כמעט לעין. הדלת היתה
כעין לוח אבן גדול וחלק, דומה לדלת של קבר, – אחת
הדלתות שאינן משמשות אלא לכניסה. ואולם
הנקבר היה כאן יצור חיים. המלך התחיל מהלך
סחור סחור לבנין הקטן כשהוא בוחן את זה היטב
בעיניו, ואותה שעה היה אוליביה צועד בעקבותיו
וקורא בקול רם מעל המגלה:

“… דמי בנין של סוגר גדול וחדש,
מעשה עץ בקורות עבות וסדנים ואדנים, קטרו תשע
רגל לארך ושמונה רגל לרחב וגבהו מן הרצפה ועד
התקרה שבע רגל, משפה ומצפה בלוחות ברזל,
מצב באחד החדרים הנמצאים בצריח שבמצודת
סנט־אנטואן ובו כלוא ואסור, לפי פקדת אדוננו
המלך, אחד אסיר שהעבר מן הסוגר הישן, הרעוע
והמט לנפל – לאותו סוגר חדש הוציאו קורות תקרה
תשעים ושש, קורות קיר חמשים ושתים ואדנים
עשרה, כל אחד שלשה קנים ארכו; ותשעה־עשר
חרשי עצים עשו עשרים יום מלאכה בחצר הבסטיליה
להכין את כל מעשה העץ – במקצועה ובמחוגה
ובמשור…”

“העצים הם חזקים, עצי אלונים מן
המבחר,” אמר המלך והקיש באגרופו על פני
הקורות.

“… יצאו למלאכה בבנין סוגר זה,” הוסיף
אוליביה לקרא, “מאתים ועשרים לוחות ברזל עבים,
בני תשע ושמונה רגל, חוץ מלוחות ברזל של ארך
מצוי וחוץ מחשוקים ויתדות וכריכות ברזל שהתקינו
בהם את הלוחות; וכל מעשה הברזל משקלו שלשת
אלפים שבע מאות שלשים וחמש לטראות; נוסף על אלה
שמונה סלילי ברזל גדולים לחבר את הסוגר הנ”ל
למקומו, ועוד מחברות ומסמרות, הכל יחד ברזל
מאתים שמונה־עשרה לטרה, חוץ מן הברזל שיצא
לשבכות החלונות ולמוטות הדלת באותו חדר ששם
נמצא הסוגר, וחוץ מכמה דברים אחרים…"

“כמה ברזל הוציאו כדי לכלא רוח אחד החורג ממסגרותיו!” אמר המלך.

“… ובשכר כל אלה שלם שלש מאות שבע־עשרה לטרה ושבע אגורות.”

“רבונו־של־עולם!” קרא המלך.

לקריאה הזאת, שהיתה שגורה על פיו של
לואי האחד־עשר, נתעורר, כנראה, איזה איש בתוך
הסוגר; עלה קול צלצול כבלים הנגררים על פני
הרצפה ונשמע קול רפה אשר כאלו שח מני קבר:
“אדוני! אדוני! חוס ורחם!” האיש הדובר נשאר סמוי
מן העין.

“שלש מאות שבע־עשרה לטרה ושבע אגורות!” ענה לואי האחד־עשר אחרי אוליביה.

וקול התמרורים, שעלה מן הסוגר, כפה
כעין קפאון על כל הנצבים, ואפילו על מרן
אוליביה. ורק המלך לבדו עשה את עצמו כלא
שומע. הוא צוה לאוליביה שימשיך את קריאתו,
והוא עצמו הוסיף לבדק בקר־רוח את הסוגר.

… ועוד בנאי אחד עשה את החורים
לשבכות החלונות והתקין את הרצפה, הואיל ורצפה
זו לא יכלה שאת את הסוגר הכבד מדי, והלז קבל
בשכר עבודתו עשרים ושבע לטראות וארבעה־עשר
סו בכסף פריס…"

שוב עלה הקול הגונח.

“חוס ורחם, אדוני ומלכי! נשבעתי
בכל קדש כי החשמן מאנג’ר עשה את דבר הבגידה
ולא אנכי.”

“זוהי חצפה יתרה מצד הבנאי!” אמר המלך. “קרא הלאה, אוליביה.”

ואוליביה המשיך את קריאתו:

“לנגר, דמי חלונות ומטות וכסא
מנקב ושאר דברים אחרים – עשרים לטרה ושני סו
בכסף פריס…”

ואף הקול הוסיף לדבר:

“אהה! אדוני ומלכי! האמנם לא תתן
אזן קשבת לדברי? אני נשבע בכל קדש כי לא
אנכי הודעתי את הדבר במכתב לדכס מגואן, אלא
האדון החשמן לבית בלו!”

“הנגר קבל מחיר יקר,” הפטיר המלך. “הגמרת את הכל?”

“עדין לא גמרתי, אדוני… לזגג, דמי
חלונות החדר הנ”ל, ארבעים וששה סו ושמונה אגורות
בכסף פריס."

“חוס ורחם, אדוני המלך! המעט הדבר
כי נתנו את נחלותי לשופטים אשר חרצו עלי
משפט, את כלי שלחני לאדון לבית טורסי, את בית
עקד ספרי למרן דורי אול ואת שטיחי למושל
רוסיליון? אין בי כל אשם. זה לי ארבע־עשרה שנה
שאני מתנון בסוגר ברזל. רחם עלי, אדוני המלך!
ואלהים יגמל לך בעד פעלך הטוב.”

“מרן אוליביה,” אמר המלך, “נקבה לי את הסכום הכולל”.

“שלש מאות ששים ושבע לטראות, שמונה סו ושלש אגורות בכסף פריס.”

“חי אלהים!” קרא המלך, “הרי זה סוגר מגנה עד מאד!”

הוא חטף את המחברת מידי מרן אוליביה
והתחיל בעצמו מחשב את המספרים, כשהוא מונה
באצבעותיו ובוחן חליפות את הרשימה ואת הסוגר.
אותה שעה נשמע קול האסיר המתיפח בבכי. נורא
היה לשמע בכי זה במאפלית הכלא, והנצבים
מסביב הביטו איש אל רעהו ופניהם החוירו.

“זה לי ארבע־עשרה שנה, אדוני ומלכי!
למן החדש אפריל 1469. הטה אזן לדברי, אדוני
המלך, השבעתיך בשם אלהים! כל אותן השנים
התענגת, הוד מלכות, על אור השמש. האמנם נגזר
עלי כי לא אוסיף עוד ראות את אור היום? חוסה, אדוני
המלך! חנני ברב רחמיך! הרחמנות היא מדה טובה
למלכים, בזכותה הם גוברים על היצר הרע של
הכעס. האמנם תדמה, הוד מלכות, כי מלך ההולך
למות ישבע רצון אם יזכר כי מלא את סאת הענשין
לכל החוטאים, בלי החסר דבר? ומלבד זאת, אדוני, לא
אנכי אשם במעשה הבגידה, כי אם האדון מאנג’ר.
ואנכי נושא ברגלי כבלי ברזל עצומים בצרוף
כדור ברזל הכבד הרבה יותר מדי. שמע קולי,
אדוני המלך! רחמני ברב חסדך!”

“אוליביה,” אמר המלך ונענע ראשו
כמתרעם, “רואה אני כי חבית של גפס העלו לי
בעשרים סו, והרי מחירה של זו הוא רק שנים־עשר
סו. תואל נא לתקן את הטעות שבחשבון זה,
אוליביה.”

הוא פנה ערף לסוגר ועמד לצאת מן החדר.
האסיר האמלל הכיר לפי הלפידים והקולות
המתרחקים, כי המלך עבר ממנו והלאה.

“אדוני המלך! אדוני המלך!” צעק
האסיר בקול מלא יאוש. הדלת נסגרה שוב על מסגר,
עיניו לא ראו עוד שום דבר ולאזניו הגיע רק הקול
הגס של השומר אשר טפל בסגירת הדלת ופזם את
השיר:








"מרן י’ן בלו

אסון רב לו אנה:

פסול הוא לכהנה;

מר ורדון אף הוא

מר בבכיו יריד:

לא נשאר לו כל שריד."





המלך הלך וחזר בשתיקה אל חדרו
הבודד, ובני־לויתו הלכו אחריו והיו כאחוזי
זועה לקול היבבה האחרונה של האסיר. ופתאם הסב
המלך את פניו אל המושל של הבסטיליה.

“מה הדבר,” אמר הוד מלכותו, “ההיה איש זר בסוגר הזה?”

“באמונה, הוד מלכות!” ענה המושל משתומם עד מאד על שאלת המלך. “ומי האיש?”

“האדון ההגמון לבית ורדון.”

המלך ידע את הדבר הזה יותר מכל איש אחר; ואולם הוא נהג הפעם מנהג משנה.

“הה!” קרא הוד מלכותו כמשיח לפי תמו
וכאלו נקרה לפניו הענין הזה בפעם הראשונה,
“זהו גיליום מהרנקור, ידידו של ההגמון לבית בלו.
אף הוא הגמון שדעתו זחוחה עליו!”

כעבר רגעים אחדים נפתחה הדלת אשר
לחדר הסתרים ונסגרה שוב אחרי חמשת האנשים
הידועים לקורא מראשית הפרק הזה; הללו חזרו
לעמידתם הקודמת והתחילו שוב משוחחים ביניהם
בחשאי.

המלך מצא על שלחנו אגרות־סתר אחדות,
שהנחו שם בזמן העדרו, ובעצם ידו הסיר מעליהן
את החותמות. אחרי כן קרא בחפזון את האגרות אחת
אחרי אחת, רמז לו למרן אוליביה, זה המשמש אצלו
בבחינת וזיר, שיטול ליד קלמוס כתיבה והתחיל
מקריא לסופרו מכתבי תשובה, בלי לספר לו את
תכן האגרות. הלז רשם על הגליון את הדברים
אשר שמע והיה כורע אותה שעה כריעה שאינה
נוחה ליד השלחן.

וגיליום רים התבונן אל כל הנעשה.

המלך דבר אל סופרו בקול חרישי,
ואזנם של אנשי פלנדריה לא קלטה מזמן לזמן
אלא קטעי דברים סתומים, כגון אלה למשל: "…
במקומות השפע יש לפתח את המסחר, במקומות
הדלדול – את חרשת המעשה… – יראו נא האנשים
מאנגליה את ארבע הפצצות שלנו: לנדון,
ברבנט, בור־אן־ברס, סן־אומר… התותחים הם
שגרמו למלחמה כי תתנהל מעכשו ביתר השכל
ודעת… – לידידנו האדון לבית ברסור… – אין לכלכל
חיל צבא בלי עזרת מסים… – " וכדומה לכך.

פעם אחת אמר המלך בקול רם:

“רבונו־של־עולם! מלך סיציליה שם על
מכתביו חותמות של שעוה כתמה, דגמת המלך אשר
לצרפת. יתכן שלא היינו צריכים להתיר לו את
הדבר הזה. קרובי היפה השליט לברגונדיה לא
נתן מימיו לשום איש שלט אבירים המציר על פני
שטח אדם. השליטים הם חזקים כל זמן שהם שומרים
שמירה מעלה על זכיותיהם היתרות. רשם את
הדברים, מרן אוליביה.”

ופעם אחרת אמר המלך כדברים האלה:

“הו! הו! אגרת גדולה! הבה נראה את אשר יבקש מאתנו אחינו הקיסר!”

הוא הריץ את עיניו על פני האגרת
והשמיע מזמן לזמן דברים אגב הפסקת קריאה:
“אמנם כן! הגרמנים הם חזקים וכבירים במדה שאין
למעלה ממנה… ואולם אנחנו לא נסיח מלבנו את
הפתגם העתיק: פלנדריה היא היפה בין
הרוזניות; מילן היא היפה בין הדכסיות; צרפת היא
היפה בין הממלכות… וכי לא כך הדבר, רבותי
אנשי פלנדריה?”

הפעם נצטרף קפנול אל גיליום רים
והחוה יחד אתו קדה. המחמאות נגעו ברגש
המולדת אשר לעושה הפזמקאות.

האגרת האחרונה גרמה ללואי האחד־עשר שיקדיר את גבות עיניו.

“מה פרוש הדבר?” קרא המלך בקול.
“תלונות וקבלנות על חיל המצב שלנו בפיקרדיה!
אוליביה, מהר וערך אגרת לאדון המרשל לבית
רואל… ידע נא כי המשמעת נתרופפה בקרב הצבא…
הפרשים, חיל הגיוס של האצילים, הקלעים
והגיסות משויץ – כלם עשו רעה גדולה לעם
הארץ… אנשי הצבא לא יסתפקו בכל הטובה אשר
ימצאו בבתי האכרים, אלא יכו את אלה בחמת רצח
במקלותיהם וברמחיהם ויאנסו אותם להביא העירה מן
היין והדגים והמגדנים ושאר דברים שהם מן
המותרות… ידע נא כי הדבר הגיע לאזני המלך
ואנחנו נגן על עמנו מפני השודדים והחמסנים…
זה רצוננו, בשם אלהים נשבענו! וידע נא גם זאת,
כי לא לרצון לנו הדבר אשר פלוני אלמוני, מנגן
או גלב או גיס, לבוש בגדי קטיפה ומשי כאחד
הנסיכים, והוא מתהלך כמרנן ועל אצבעותיו
טבעות זהב… תועבת אלהים המתהדרים האלה…
אנחנו אשר נחשבנו בין האצילים, די לנו בחלצת
אריג, מחיר האמה במדת פריס ששה־עשר סו…
יואילו אפוא גם הגברנים האלה וישפילו את עצמם
לידי מדרגה זו… בברכה ובפקדה… לידידנו האדון
לבית רואל… תם ונשלם.”

הוא הרצה את דברי המכתב לסרוגין,
בקול רם ובהטעמה חזקה. ומשהגיע לידי גמר
נפתחה הדלת ואל החדר נכנס איש נושם בכבדות
ומבשר בשורה:

“אדוני ומלכי! העם אשר בפריס קרא למרד!”

פניו של לואי האחד־עשר, המפיקים
כבד־ראש, נתכוצו לרגע; ואולם ההתרגשות
הגלויה שבפניו נמוגה במהירות הברק. הוא התאפק
ואמר במתינות שבכבד־ראש:

“אבא יעקב, אתה גורם רעש בכניסתך.”

“אדוני ומלכי! מרד בעם!” חזר אבא יעקב על דבריו ולא יכל להשיב את רוחו.

המלך התרומם ממקומו, אחז בחזקה את
זרועו של השליח ואמר אליו מפה לאזן, כשהוא
קוצף קצף גדול ושולח מן הצד מבט לאורחיו בני
פלנדריה: “שתק או דבר בלחש!”

האיש תפס את הענין והתחיל מרצה
בלחש את ספורו הנסער. המלך הקשיב במנוחה,
וגיליום רים היה רומז אותה שעה לחברו יעקב קפנול
שנסתכל בפרצופו ובלבושו של האורח החדש,
בברדס המעטר זר עורות, במעיל הקצר שכדרך
הפקידים ובגלימת הקטיפה השחורה המעידה על
בעליה כי הוא נושא משרה גבוהה בלשכת
החשבונות.

לא הספיק אלמוני זה ללחש באזני
המלך דברים אחדים, ולואי האחד־עשר נתן את קולו
בצחוק וקרא:

“אמנם כן! דבר בקול רם, אבא קואקטיה!
למה תספר לי את דבריך מפה לאזן? שהדי
במרומים, כי איני מכסה דבר מידידי אנשי
פלנדריה.”

“לו תשמעני, אדוני המלך…”

“דבר בקול רם!”

אבא קואקטיה לא יכל לפצות פה מרב תמהון.

“ובכן,” הוסיף המלך לדבר, “דבר
ונשמעה. בעיר פריס המעטירה פרצה, לפי דבריך,
מרידת עם?”

“כן הדבר, אדוני המלך.”

“וכונת המורדים לאבד ולהשמיד את הממנה על ארמון המשפט?”

“דומה שכך הדבר,” ענה האיש המכנה
בפי המלך בשם “אבא”. הלז דבר את דבריו
כמגמגם והיה תמה כלו לשנוי־פתאם זה שבא
במחשבותיו של המלך.

ולואי האחד־עשר פתח שוב בדברים:

“היכן נפגש חיל המשמר במתקוממים?”

“בדרך העולה משכנת הקבצנים
לגשר החלפנים. אף אנכי נפגשתי בהם מדי לכתי
הנה להיות לפקדת אדוני המלך, שמעתי רבים מהם
צועקים: ימח שמו של הממנה על בית המשפט!”

“ובשל מה הם קובלים על הממנה?”

“הו!” אמר אבא יעקב, “הוא אדוניהם והם יושבים על אדמת אחזתו.”

“האמנם!”

“כן הדבר, אדוני המלך, הללו הם
הריקים והפוחזים מחצר הפלאים. דע לך, הוד מלכות,
כי זה מכבר הם קובלים על הממנה המעלה מהם מס
נתינים. מסרבים הם לקבל את מרותו כשופט וכשר
דרכים.”

“הנה כך!” ענה המלך והעלה בלי משים על שפתיו בת־צחוק של קורת־רוח.

“הללו,” הוסיף אבא יעקב לספר, “מודיעים
בכל כתבי הבקשות שהם מגישים לפרלמנט, כי
לא יציתו אלא לשנים אדונים: למלכם ולאלהיהם,
ואלהיהם הוא, כמדמה, אשמדי השד.”

“הו! הו!” קרא המלך.

הוא שפשף יד ביד וצחק בקרבו, אך
צחוקו עלה מאליו גם על פניו; הוא לא יכל להבליג על
חדותו, אף כי התאמץ במשך כמה רגעים להשרות
על עצמו שויון־נפש. איש לא הבין לטעם הדבר.
ואפילו אוליביה עצמו. המלך שהה רגע מתוך
שתיקה ופניו הפיקו כאחת גם מחשבה גם
קורת־רוח.

“הגדול הוא מחנה המתקוממים?”

“ודאי שכך, הוד מלכות,” ענה אבא יעקב.

“כמה מספרם, בערך?”

“ששת אלפים, לכל הפחות.”

ולא יכל המלך להתאפק ואמר! “טוב הדבר!” והוא הוסיף ושאל:

“היש להם כלי נשק?”

“חרמשים, חניתות, רובים, מארופות וכל מיני כלי נשק אחרים.”

המלך, כנראה, לא נבהל כלל וכלל
לשמע הספור הזה. אבא יעקב חשב לנחוץ להוסיף
עוד דברים אחדים:

“אם הוד מלכותו לא ישלח עזרה לממנה על בית המשפט – והיה בכל רע.”

“אנחנו נשלח לו את עזרתנו,” אמר
המלך מתוך כבד־ראש מעשה. “טוב הדבר. ודאי
שנשלח לו עזרה. האדון הממנה הוא ידידנו. ששת
אלפים! הללו מראים עזות מאין כמוה ואנחנו
קוצפים עליהם קצף גדול. ואולם הלילה אין בידינו
הרבה גיסות… אפשר לדחות את הדבר עד למחרת
הבקר.”

אבא יעקב ענה בקריאה:

“אין שהות לכך, הוד מלכות! אם לא יחישו
עזרה – יפל בית הפקידות בידי המתקוממים, בית
האצילים יהיה למשסה והממנה יתלה על עץ. בשם
אלהים, הוד מלכות! מהרה ושלח עזרה ואל תדחה את
הדבר עד הבקר!”

המלך הציץ בפני הדובר.

“הלא כבר שמעת מפי: מחר בבקר.”

זה היה אחד המבטים שאין לערער עליהם.

לאחר הפסקה קצרה של שריקה פתח לואי האחד־עשר שוב ואמר:

“אבא יעקב, דומה שאתה בקי באותו
דבר. מה היתה…” הוא חזר בו ואמר מחדש: מה היא
האפרכיה של הממנה למשפט ולמס?"

“הוד מלכות, הממנה על ארמון המשפט
יש לו ברשותו רחוב קלנדר. עד למקום שזה גובל
אל רחוב הרברי, גם ככר מיכאל הקדוש וכל חלקי
העיר הנקראים בשם הכולל ‘בין החומות’, כל אלה
בסביבות הכנסיה נוטר־דם דה־שנף (כאן גלה לואי
האחד־עשר לרגע את ראשו) ומספר ארמנותיהם
שלשה־עשר, ועוד גם חצר־הפלאים ובית־החולים, זה
הנקרא בית־התחום, וחוץ מאלה כל הרציף, למן
בית־החולים הנ”ל ועד לשער יעקב הקדוש. בכל
המקומות האלה הוא נותן שוטרים וערכאות – גדולות
ובינוניות וקטנות, – והוא משמש שם שליט
עליון."

“פלאי פלאים!” קרא המלך וגרד בידו
הימנית מאחורי אזנו השמאלית. “הרי זה חלק גדול
מעיר הבירה שלי! הו! אותו ממנה היה כעין מלך
מושל בכפה!”

הפעם לא תקן את דבריו. והוא הוסיף, כאיש שקוע בהרהורים המדבר לנפשו:

“יפה עשית, אדוני הממנה, לקח לקחת לך מנה הגונה מעירי פריס.”

ופתאם פרצו דבריו בסערה:
“רבונו־של־עולם! מי הם בעצם כל האנשים האלה
המתימרים להיות בממלכתנו שרי־דרכים,
שרי־משפט ושרי־אחזות? הבונים להם על כל פרשת
דרכים בית מכס; הבונים למו עמודי תליה וממנים
תלינים למען שחת את עמי? היונים עשו להם אלים
כמספר עינות המים, הפרסים כמספר הכוכבים
אשר מעל לראשם, והצרפתי עושה לו מלכים כמספר
עמודי התליה שהוא רואה! חי אלהים! הדבר הוא
תקלה גדולה והערבוביה היוצאת מזה היא תועבת
נפשי. האמנם כך רצונו של מקום שיהיה בפריס
שר־דרכים אחר מלבד המלך, בית משפט אחר מלבד
בית משפט הפרלמנט ושליט אחר מחוץ למלך
השולט על כל הארץ? חי נפשי! עוד יבוא יום ובצרפת
יהיה רק מלך אחד, שליט אחד, שופט אחד ותלין אחד
– כשם שבגן־עדן יש רק אל אחד!”

הוא הרים עוד פעם את כובעו והוסיף לדבר
בעודנו שקוע במחשבות וארשת פניו ומדברו
היה בהם משל ציד המשסה את כלביו ומשלח
אותם בטרף: “יישר כחך, עמי! אזר גבורה! שסע
תשסע את האדונים הבלתי קרואים! אל תנח מלאכה
זו מידך! קומה! עורה! בזז את רכושם! העלה אותם
לתליה! הצג אותם ריקם! הה! כמלכים הייתם
בעיניכם, אדוני הנעלים! עורה, עמי! קומה על
אויביך!”

הוא נשתתק לפתע פתאם ונשך את
שפתיו, כאלו רצה להשיב אליו את רעיונו
שנתגלה כמעט לזרים; הוא הביט חליפות בעיניו
החודרות אל כל חמשת האנשים העומדים מסביבו,
ופתאם קרע בשתי ידיו את כובעו מעל ראשו, החזיק
אותו כנגד פניו ופנה אליו בדברים: “הה! אלו
ידעת שמץ מן הרעיונות שבמחי, הייתי שורף אותך
באש!”

אחרי כן חזר לדבריו, ומבטו, אשר העיף
מסביבו, היה כמבט הבוחן והחרד של השועל השב
בסתר למאורתו.

“אבל אין בכך כלום! אנחנו נשלח עזרה
לממנה. ואולם, מעשה שטן, אין בידינו ברגע זה די
גיסות כנגד המון המורדים. יש הכרח לדחות את
הדבר עד למחר, אז נשיב את הסדר אל מכונו ונוקיע
על עמוד התליה את כל מי שיתפס במקום
המעשה.”

“עכשו נזכרתי, הוד מלכות!” הפטיר אבא
קואקטיה, “מחמת המהומה נשכח הדבר מלבי –
שוטרי הלילה תפסו שני אנשים השיכים
לאספסוף. שמא רוצה הוד מלכותו לראותם? הבאתי אותם
הנה.”

“זה שואל אם אני רוצה לראותם!” קרא
המלך. “ודאי שכך! רבונו־של־עולם! כיצד אתה
משכיח דבר כזה מלבך! אוליביה, מהרה והביא
אותם לפני!”

אוליביה יצא מן החדר וחזר לאחר רגע
בלוית שני האסירים המקפים קשתים מחיל המלך.
האחד מביניהם היה בעל פרצוף מגשם ואוילי,
שנכרו בו אותות שכרון והשתוממות. הוא לבש
סחבות ובלכתו גרר אחריו את רגליו ואת ברכיו
העקמות. השני היה איש חור ומגחך לפי דמותו,
והוא ידוע כבר לקורא.

המלך בחן אותם רגע בעיניו בלי דבר
דבריו; ופתאם פנה בדברים אל הראשון
שביניהם:

“מה שמך?”

“ג’יפרי פנסבורד.”

“במה אתה עוסק?”

“פושט־יד אנכי.”

“על שום מה שתפת את עצמך בהתקוממות זו?”

הפוחז התבונן בפני המלך והוליך את
זרועותיו הנה והנה אגב הבעה של טמטום. זה היה
אחד המחות הלקוים שהשכל ינוב בהם דגמת האור
מתחת לכובע מכבה נרות.

“לא ידעתי,” ענה האיש, רבים הלכו והלכתי גם אנכי."

“האים לא חפצתם להתנפל כממרים על
אדוניכם, הממנה לארמון המשפט, ולשים אותו
לבז?”

“שמעתי אומרים כי רוצים לקחת דבר
פלוני אלמוני מידי איש פלוני אלמוני, ויותר מזה
לא ידעתי.”

החיל הראה למלך את המזמר שמצאו אצל הקבצן.

“התכיר את המזמר הזה?” שאל המלך.

“הכר אכירנו, זהו מזמרי; כורם אנכי.”

“והאיש הזה הוא אחד מחבריך?” הוסיף
לואי האחד־עשר לשאל והצביע על האסיר
השני.

“לאו, אינני מכיר אותו.”

“נגמר הדבר,” אמר המלך. ומיד רמז
באצבעותיו כלפי האיש הנאלם העומד ליד הדלת,
זה שכבר ספרנו על אדותיו לקורא. “אבא טריסטן,
בר־נש זה נפל בחלקך.”

טריסטן ל’הרמיט השתחוה לפני המלך.
הוא נתן בחשאי צו לשני קשתים, והללו הוציאו מן
החדר את הפוחז המסכן.

ותוך כדי כך נפנה המלך אל האסיר השני, שהיה מוריד אגלי זעה מרב פחד.

“מה שמך?”

“פטר גרנגואר, הוד מלכות.”

“ומה מעשיך?”

“פילוסוף אנכי, הוד מלכות.”

“כיצד העזת, בן־בליעל, להתנפל על
איש שלומנו, הממנה לארמון המשפט, ומה תדע
לספר על אדות המרד?”

“הוד מלכות, אנכי לא השתתפתי במרד הזה.”

“הבה נראה, וכי שוטרי הלילה לא תפסו אותך בקרב האספסוף, בן־בליעל שכמותך?”

“לא, הוד מלכות; נפלה כאן טעות. המקרה
היה בעוכרי. כותב חזיונות אנכי לפי אמנותי. אני
מתחנן לפני אדוני המלך כי יתן אזן קשבת
לדברי. פיטן אנכי. בני אמנותי רגילים להתהלך
לילה בחוצות לשם עצבות. ואנכי עברתי הלילה על
פני המקום ההוא. רק מקרה היה הדבר. נאסרתי על
לא עול בכפי; נקי אנכי מעון מרד. הוד מלכותו הלא
נוכח לדעת, כי אותו בן־גנבים לא ראני כאחד
מחבריו. השבעתי את הוד מלכותו…”

“בלם פיך!” אמר המלך בין לגימת־סמים אחת לשניה. “את ראשנו אתה מפוצץ בדבריך!”

טריסטן ל’הרמיט נגש אל המלך, הצביע בידו על גרנגואר, ואמר:

“הוד מלכות, הגם זה ילך לתליה?”

זה היה דבורו הראשון.

“מילא!” ענה המלך כלאחר יד," איני רואה בזה הפסד גדול."

“ואנכי רואה בזה כמה וכמה הפסדים!” אמר גרנגואר.

אותה שעה הוריק הפילוסוף שלנו יותר
מאשר פרי הזית. פניו הקרים והאדישים של לואי
האחד־עשר הגידו לו, כי אין לו תקוה להנצל אלא
על ידי דבר המרכך את הלב, ולפיכך התנפל
לרגלי המלך ופתח בדברים שנלוו עליהם
תנועות־פנים מביעות יאוש:

“מלכי ואלופי, הואל נא ותן אזן קשבת
לדברי. הוד מלכות, אל תכלה את חמתך ביצור דל
כמוני. ברק שחקים כביר אין דרכו לפגע בראש
של חסא. אדוני ומלכי! אתה שליט גדול ונערץ:
חוס ורחם על איש דל וישר שאינו מסגל לעורר מרד
כשם שזנב קרח אינו מסגל להתיז ניצוצות! שליט
כביר ורב חסד, מדת הרחמים היא סגלה טובה למלכים
ולאריות. אהה! האכזריות מטילה מרירות בלבבות;
רוח צפונית מכה בכנפיה בכל עז ואינה מכריחה את
הנודד כי יסיר מעליו את מעילו; ואולם השמש
שולחת את קרניה, מחממת אותו ומביאה אותו לידי
כך שהוא פושט את כל בגדיו. הוד מלכות! הנך
משול לשמש. אני נשבע לך, אדוני ומלכי, כי לא
נחשבתי בין קבצנים ובין שודדים לא נמניתי.
המרד והשד אינם מכלי אמנותו של אפולו. סחור
סחור – ולא אקרב אל אספסוף מורדים. אני עבד נאמן
למלכי. כקנאת הגבר לשמה הטוב של אשתו,
כרגש המפעם את לב הבן להיות גמול לאהבת אב – כן
תשוקת העבד הנאמן לרומם את תהלת מלכו; כל
קרבן לא ייקר בעיניו למען הגדיל את כבוד בית
אדוניו. כל תאוה אחרת תהיה בעיניו כרגש
תעתועים. אלה הם, הוד מלכות, עקרוני־האזרח שלי.
ולפיכך אל ידון אותי הוד מלכותו כאחד המורדים על
סמך שרולי השחוקים. חנני, מלכי, ואתפלל
עליך יומם ולילה לאלהים עד שישחקו גם מקומות
הברכים שבבגדי. לצערי לא נתברכתי בעשירות
מפלגת, אני מודה בזה. ולא עוד אלא שאני מטפל
בעניות; אבל לידי מדות רעות לא הגעתי בשל כך.
עני אני ולא באשמתי. כל אחד יודע, כי העשירות
לא ממקור החכמה מוצאה, וכי תלמידי־חכמים יש
שבשרם יקפא עליהם בחרף מאין אח להתחמם.
עורכי־הדין הם הבוררים לעצמם את כל הבר
ומשאירים לתופשי־תורה אחרים את המץ. יש ארבעים
פתגמי חכמה שענינם הוא הבגד הקרוע של
הפילוסוף. אהה, אלופי ומלכי! נפש גדולה אין לה
מאור אחר אלא הנדיבות. מדת הנדיבות הולכת בראש
כל המדות הטובות ונושאת לפניהן את הלפיד.
בלעדיה הן משולות לעורים המגששים בחשכה
מדי בקשם את אלהים. מדת הרחמים, אשר טיבה
כטיב הנדיבות, מולידה את אהבת הנתינים, וזו
משמשת לשליט חיל משמר הטוב בכל הגיסות. מה
יהלך מהוד מלכותך, אשר פניך נשאים על פני כל,
אם ישאר על אדמות איש דל וחף מפשע ואוהב חכמה,
איש אשר ארנק כספו הריק מטפח לו על בטנו
הריקה ורגליו מבוססות בבץ ובמאפלית האסון?
ולהוי ידוע לך, הוד מלכות, כי הנני איש שקנה
מדע. המלכים הגדולים נותנים סעד לחכמים וקובעים
על ידי כך בכתרם אבן־חן נוספת. הרקולס לא בוש
לענד לעצמו את התאר מוזגטס170 מתיא קורוינוס נטה חסד לי’ן מונרואל, המאור
הגדול בחכמת המתמטיקה. אבל מי שמעלה לגרדם
את המלמדים אינו מביא תועלת למדע. מה גדול היה
קלונו של אלכסנדר מקדון אלו תלה את אריסטו!
קו זה לא היה מופיע על פני תהלתו ככתם קטן
שיש בו כדי להבליט את היפי, אלא כמכה ממארת
המשחיתה את התאר. הוד מלכות! אני חברתי שיר
כלולות מצין לכבוד בני הזוג הנעלים – העלמה
לבית פלנדריה והוד רוממותו הדופין. והרי לא
יתכן כי איש כזה יהיה בין הקושרים המפיחים את
אש המרד. הוד מלכותו נוכח לדעת כי לא עשיתי את
תורתי סרק, אלא הצבתי לי יד בעניני מדע וכי
אני יודע גם פרק בחכמת הדברנות. הלא תעשה
חסד עמדי, הוד מלכות! אם תחנני, אדוני ומלכי,
ירצה הדבר לפני אלהים, ואני זאת שבועתי כי
לרעיון על דבר התליה אחזני פחד גדול!”

אחר הדברים האלה נשק גרנגואר
המסכן את סנדלי המלך, וגיליום רים אמר בלחש
גמור לידידו קפנול: “אשריהו שהוא זוחל על פני
הארץ. מה שקרה ליפיטר באי כפתר יקרה תמיד
לכל המלכים: אין להם אזנים אלא ברגלים.” ואולם
עושה הגרבים לא פנה אל יפיטר אשר בכפתר, רק
העלה על פניו בת־צחוק מגשמת, כון את מבטו לצד
גרנגואר ונתן מענה: “הו, מה נחמד הדבר הזה!
דומה לי שאני שומע את תחנוני הקנצלר הוגונט
המתחנן לפני על חייו.”

לבסוף, כשגרנגואר עמד מדבר ולא
נותרה בו כמעט נשמה, הרים את ראשו כנגד המלך;
אותה שעה גרד הלז באצבעו על גב מכנסיו, כדי
להסיר רבב מעל מקום הברך; אחרי כן התחיל הוד
מלכותו לוגם לגימה מתוך גביע הסמים. כל אותו
הזמן לא הוציא מפיו אף דבור אחד, ושתיקה זו גרמה
לגרנגואר ענויים גדולים. סוף סוף הפנה המלך את
עיניו כלפי גרנגואר ופתח בדברים:

“בר־נש זה הוא צוחן גדול!” ותוך כדי
כך נפנה כלפי טריסטן ל’הרמיט ואמר: “מילא! שלח
אותו לחפשי.”

גרנגואר נבהל מרב שמחה ונפל על אחוריו.

“לחפשי!” ענה טריסטן כמרטן. “אולי
ייטב הדבר בעיני המלך ואתנהו בסוגר לזמן
מסים?”

“אבא טריסטן,” השיב לואי האחד־עשר,
“וכי אתה חושב שלשם צפרים כאלה אנו בונים את
כלובינו, כל אחד במחיר שלש מאות ששים ושבע
לטראות, שמונה סו ושלש אגורות? הוצא מעלי כרגע
את המנול הזה (מלה זו, דגמת הבטוי
“רבונו־של־עולם”, היתה חביבה על לואי האחד־עשר,
ובשעה של קורת־רוח היו שניהם שגורים על פיו),
בעט בו והשליכהו החוצה!”

“הו!” קרא גרנגואר, “מי גדול כמלכנו!”

הוא השתער כלפי הדלת, כמתירא
שמא ישנה המלך את פקדתו, וטריסטן פתח
לפניו דלת זו אגב פנים זעומים למדי. החילים
הלכו אחריו והריצו אותו באגרופיהם הקשים, אך
גרנגואר קבל את המכות מתוך שלות רוח של
פילוסוף.

רוחו הטובה של המלך נתנה את אותותיה
בכל – למן הרגע שבאה הבשורה בדבר ההתקוממות
לממנה. אחד מן האותות הגדולים היתה גם חגיגה לא
מצויה זו שיצאה מלפני המלך. טריסטן ל’הרמיט,
הפורש לקרן־זוית, דומה היה אותה שעה לכלב דוג
זעום שראה טרף ולא לכד.

בין כה וכה והמלך תפף מלב טוב על
מסעד הכסא והשמיע בתפיפת אצבעותיו את פזמון
התהלוכה של פון־אודמה. שליט זה היה לפי תכונתו
איש־סתרים, ואולם הוא ידע להסתיר את צערו יותר
מאשר את שמחתו. השמחה גברה אצלו פעמים עד
בלי די לרגלי בשורה טובה: כך, למשל, נדב מעקה
כסף למרטין הקדוש מטור – משהגיעה אליו הידיעה
על דבר מותו של שרל אמיץ הלב; וביום שעלה
לכסא המלוכה שכח אפילו לצוות על קבורת
אביו.

“הוד מלכות!” קרא פתאם יעקב קואקטיה,
“כיצד עברה התקפת המחלה שבגללה נקראתי לבוא
לפני אדוני המלך?”

“הו,” ענה המלך, “יסורי המחלה תקפו
עלי במאד מאד אבא קואקטיה, אזני תצלנה כל
היום, קרבי חמרמרו וכל בשרי עלי יכאב.”

קואקטיה אחז את ידו של המלך והתחיל בוחן את הדפק אגב חזות־פנים ראויה לכך.

“הביטה וראה, מר קפנול,” אמר רים בקול
נמוך, “הנה הוא יושב בין קואקטיה וטריסטן. וזו
כל כנפית החצר שלו. הרופא לצרך עצמו והתלין
לצרך אחרים.”

ופני קואקטיה הלכו הלך וקדר ככל
אשר הוסיף לבחן את דפקו של המלך. לואי
האחד־עשר התבונן בו וחש בלבו כעין חרדה.
וקואקטיה הגדיל את קדרותו מרגע לרגע. אדם הגון
זה לא היה לו מקור שפע אחר מחוץ למחלת המלך. והוא
ינק ממקור זה ככל אשר יכל.

“הו! הו!” מלמל הרופא, “המצב יש בו באמת כדי לעורר חששות.”

“האמנם?” אמר המלך ולבו נתמלא חרדה.



“171Pulsas creber, anhelans, crepitans, irregularis,” הוסיף הרופא לדבר.

“רבונו־של־עולם!”

“מחלה כזו עלולה להוציא בן־אדם מן העולם במשך שלשה ימים.”

“אל רחום וחנון!” קרא המלך. “ומהי התרופה למחלה זו, אבא קואקטיה?”

“אני מעין בדבר, הוד מלכות.”

הוא צוה ללואי האחד־עשר כי יראה את
לשונו, ואותו רגע היה קואקטיה מנענע ראשו,
מעקם את שפתיו ועושה כמה וכמה העויות.

“חובה עלי לספר לאדוני המלך,” אמר
לפתע פתאם, “כי נתפנתה משרה של גובה מסים
וכי אני מטפל בבן אח.”

“נתן אתן את משרת הגובה לבן אחיך,
אבא קואקטיה. ובלבד שתצילני מן היקוד האוכל את
קרבי.”

“הנה הואלתי לדבר אל אדוני,” אמר שוב
הרופא, “אולי עשה אתי הוד מלכותו עוד חסד אחד
ויסיע בידי לבנות את ביתי ברחוב סנט־אנדרה
דז־ארק?”

“הנה כך,” אמר המלך.

“הכסף אזל מכיסי,” הוסיף הרופא לדבר,
“וחבל מאד אם הבית יעמד ללא גג; ולא לבית אני
דואג, שהרי אין זה אלא בית קרתנים פשוט בהחלט,
אלא לציורי הקירות מעשה ידי י’ן פורבול. העין
רואה שם דיאנה מרחפת באויר, ודמות מעופפת זו היא
כה מפלאה ועדינה, היא כל כך רבת חן ונאצלה,
ראשה כה נאה בקשוטיו ומעטר בחרמש של סהר,
בשרה כה רך וענג – שכל המרבה להביט בא לידי
התעוררות היצר. וגם האלה צרס היא בין הציורים.
אף זו היא אלה יפה עד מאד. היא יושבת על אלמות בר
ולראשה זר שבלים המקשט פרחי ערבה. לא יתאר
אדם לעצמו דבר נחמד יותר מאשר עיניה, דבר מעגל
יותר מאשר רגליה, אצילות נעלה יותר מאשר חזות
פניה, מעשה־קפלים נאה יותר מאשר גלימת בשרה.
זוהי אחת היצירות התמות והיפות ביותר אשר
למכחול הצירים.”

“מלאך חבלה!” אמר לואי האחד־עשר כמרטן, “למה אתה מתכון בדבריך?”

“הוד מלכות, אני צריך לשים גג מעל
הציורים האלה, ואף על פי שגג זה אינו דבר יקר
ערך, בכל זאת אין ביכלתי לעשותו, כי חסר כסף
אנכי.”

“אותו גג בכמה הוא צריך לעלות?”

“רצוני לומר… גג נחשת מקשט ומצפה זהב – יעלה כאלפים לטרה, לכל היותר.”

“אוי לחמסן שכמותו!” קרא המלך. “עדין
לא עקר לי זה שן מתוך הפה בלי שיקבל תמורתה
יהלם.”

“הישני מקבל את הגג?” שאל קואקטיה.

“קבל תקבל. ועכשו תן לי רפואה שלמה ולך לכל הרוחות.”

יעקב קואקטיה השתחוה לפני המלך ונתן את אמריו:

“הוד מלכות, רק תרופה שיש לה כח
דחיה יכלה לרפא את מחלתך. שים נשים להוד
מלכותך את התחבשת הגדולה אשר לכליות,
מרקחתה – משחת שעוה, טין מארץ ארמניה, שמן
וחמץ. וגם את שקוי הסמים תוסיף לשתות – ואני
ערב אערב את בריאותך, הוד מלכות.”

נר דולק מושך אליו לא רק יתוש אחד
בלבד. ראה מרן אוליביה כי המלך נוטה לפזרנות –
ואמר אף הוא להשתמש בשעת רצון זו. הוא פתח
ואמר:

“הוד מלכות…”

“ומי עוד במבקשים?” אמר לואי האחד־עשר.

“הוד מלכות, שמא ידוע לו כי מרן שמעון רדן שבק חיים?”

“ומה מזה?”

“הלז שמש יועץ מלכותי בבית המשפט אשר לפקידות האוצר.”

“ואם כן?”

“הוד מלכות, משרה זו היא פנויה עדין.”

מדי דבר מרן אוליביה את דבריו שבקו
פניו את גואתן והעלו על עצמן הבעה של שפלות
רוח. פרצופו של חצרן אינו מסגל אלא לתמורה זו
בלבד. המלך הביט אליו בעינים בוחנות ואמר
בקרירות:

“אני מבין.”

והוסיף לדבר:

“מרן אוליביה, המרשל מבוסיקו היה
אומר: ‘אין מוציאים מתנות אלא מידי המלך ואין
שולים דגים אלא מן הים’, רואה אני כי דעתך
כדעת המרשל מבוסיקו. ועכשו שמע את אשר אגיד
לך. הדברים שמורים היטב בזכרוננו. בשנת 68
נתנו לך התמנות של חצרן; בשנת 69 – הפקדנוך
קשטלן על גשר סוקלו ומשכרתך מאה לטרה
במטבע של טור (אתה תבעת מטבע של פריס).
בחדש נובמבר שנת 73, לפי כתב התמנות שנתן על
ידנו בג’רג’ול, הפקדנוך על יער ונסן במקום שר
הארוה ג’ילבר אקל; בשנת 75 – גם על היער רוברי
לה־סן־קלו, במקום יעקב לה־מר; בשנת 78 קבענו ברב
חסדנו, לפי כתב תעודה חתום בשני חותמות על
גבי שעוה ירוקה, שיטילו על מצב המוכרים
שליד בית האולפנא סן־ג’רמן מס בשעור עשר
לטראות בכסף פריס לטובתך ולטובת אשתך; בשנת
79 הפקדנוך על יער סנר, במקומו של אותו עלוב י’ן
דיץ; ונתנו לך התמנות של מפקד הארמון לוש;
והפקדת על ידנו למושל של סן־קנטן; ונתנו לך
את משרת המפקח על גשר מולן, שבזכותה הקנית
לעצמך את שם התאר רוזן. מחמשת הסו, קנס
הגלבים העושים מלאכה ביום חג, יורדים שלשה סו
לכיסך, והשאר לאוצר המלך. הואלנו לשנות את
שמך לה־מובה172, הואיל ושם זה
נאה יותר מדי לתאר פניך. בשנת 74 זכינו אותך,
למורת רוחם של אצילי הארץ, בשלט אבירים רב
גונים המתנוסס על לוח לבך כזנב הטוס.
רבונו־של־עולם! וכי לא שבעת עדין? וכי לא שלית
דגים למכביר? האינך חושש שמא תתהפך סירת
הדוגה שלך בשל דג אלתית נוסף? הגאוה תוציא
אותך מן העולם, אבא אוליביה. סוף גאים לאבדון
ולקלון. שים את הדבר אל לבך ושמר את פתחי
פיך.”

הדברים האלה, שנאמרו בקול חמור,
גרמו לו למרן אוליביה שישיב לפניו הנרגזים את
חזותם המחצפת.

“יהי כך,” אמר בקול רם כמעט, “הלא גלוי
הדבר כי המלך איננו בקו הבריאות; הוא נותן את
הכל לרופא.”

לואי האחד־עשר לא העלה כלל על דעתו
להתקצף בגלל אמירה חצופה זו; רוחו שככה כמעט
מדי הוסיפו לדבר:

“כתר זעיר, שכחתי להזכיר כי
הפקדתיך להיות ציר מיחד על יד הגברת מריה גנט…
אמנם כן,” אמר המלך והפנה את עצמו לצד אנשי
פלנדריה, “הלז שמש ציר מיחד… ואף על פי כן,”
חזר לדבר אל מרן אוליביה, “אל נקצף איש על אחיו,
הלא ידידים אנחנו מאז ומקדם. אולם השעה כבר
מאחרת. גמרנו את עבודת היום. תואל נא
לגלחני.”

הקורא כבר הבין בודאי מעצמו, כי
“מרן אוליביה” זה אינו אלא אותו “פיגרו” נורא אשר
ההשגחה העליונה, זו המפליאה ליצר חזיונות
תוגה, שזרה אותו באמנות כה רבה לתוך מסכת
הקומדיה רבת הדמים ורבת היגון אשר קרא לה
חיי לואי האחד־עשר. אין בדעתנו לתאר כאן את
הדמות המפלאה הזאת. שלשה שמות היו לו לאותו
גלב ששמש את המלך: בחצר המלכות קראו לו
מתוך נמוס בשם אוליביה לה־דן173; עם הארץ נקב לו את השם אוליביה
בכור־שטן. ושמו הנכון היה: אוליביה לה־מובה.

אותו אוליביה לה־מובה עמד אפוא בלי נוע
במקומו, רגז על המלך והביט מן הצד אל יעקב
קואקטיה.

“כן, כן, הכל הולך לרופא!” אמר אוליביה כמרטן.

“אמנם כן, הכל הולך לרופא!” ענה לואי
האחד־עשר מתוך ענות לב לא מצויה; “הרופא יש לו
חשיבות גדולה משלך. והדבר הוא פשוט בתכלית:
הלז כל גופנו נתון בידו, ואתה אין לך שליטה
אלא על סנטר המלך בלבד. השקט לך, גלבי
המסכן, הכל ישוב למסלולו הנכון. כי מה היית
אומר ומה היה בסופך אלו דמיתי לאותו שילפריק
המלך שהיה נוהג כל ימיו להחזיק את קצה זקנו
בכף היד?… שוב אפוא למלאכתך וגלח את זקני.
הכינה את המכשירים.”

ראה אוליביה כי המלך אין לבו אלא
ללגלוג וכי שום דבר לא יטיל בו עכשו רגז – ויצא
בנהימה למלאות את אשר צוה.

המלך התרומם ממקומו ונגש אל
החלון, ופתאם פתח אותו מתוך התרגשות לא
מצויה.

“הו, הביטו וראו!” קרא המלך בספקו
כפים. “להבה גדולה עולה על פני העיר. אין זאת כי
אם הממנה הוא הבוער באש. ברור לי שכך הדבר.
הה, עמי הטוב שבטובים! סוף סוף זכיתי לכך
שתעזרני להשמיד את השררה של הפאודלים!”

ותוך כדי כך נפנה אל אנשי פלנדריה:

“רבותי, גשו הנה והביטו במחזה. האם לא דלקה היא זו המעלה אדמומית בשמים?”

השנים מגנט נגשו אל החלון.

“דלקה עצומה!” אמר גיליום רים.

“הו!” הוסיף קפנול דברים והעלה ברק
בעיניו, “רואה אני דלקה זו ונזכר באש השרפה
שאכלה את ביתו של האדון מהימברקור. דומה שמרד
גדול מתחולל בעיר.”

“וכי כך דעתך, מרן קפנול?” ועיני
לואי האחד־עשר הבהיקו כמעט מחדוה כעיניו של
עושה הגרבים. “וכי סבור אתה שקשה יהיה לדכא
את המרד הזה?”

“חי אלהים, אדוני המלך! הוד מלכותו יצטרך לשלח במורדים גיסות מרבים.”

“הו! לא בגיסות שלי דברנו עכשו,” הוסיף המלך להגיד, “אלו חפצתי…”

עושה הגרבים אמר בעזות:

“אם מרד זה הוא כפי שאני משער, לא יוכל הוד מלכותו לבצע את חפצו.”

“אבא קפנול,” ענה לואי האחד־עשר,
“שתי פלגות מחיל המשמר של המלך ושגר יריות
מתוך מקלעים – יכניעו על נקלה אספסוף של
כפריים.”

עושה הגרבים, למרות כל הרמזים מצד
גיליום רים, נתכון, כנראה, להשיב למלך מלחמת
דברים:

“הוד מלכות, גם אנשי שויץ לא היו אלא
כפריים. הדכס מבורגונדיה היה אציל יהיר ובז
בלבו לאספסוף הזה. במלחמה על יד גרונסון צעק
אל אנשיו: ‘קלעים, ירו אש באספסוף הכפריים
האלה!’ והוא נשבע בשם גורג' הקדוש. ואולם
הממנה, טרגכטל ואנשיו התנפלו באלות על אותו
דכס יפה מראה, והגיסות הנהדרים של
הברגונדים, שנלחמו כנגד כפריים לבושים
עורות שורים, נפצו כזגוגית שפגעה בה אבן.
אבירים רבים נפלו אז חללים לפני אספסוף הנבלים;
האדון לבית שטו־גויאון, פאר האצילים של
ברגונדיה, נמצא הרוג באחד הבורות מתחת לסוסו
האביר.”

“ידידי,” ענה המלך, “אתה בא לדבר על
אדות מלחמה. וכאן עוסקים בהתקוממות. אני אבער את
זו מן העולם בו ברגע שיהיה רצון מלפני להעיף
מבט אחד של זעף.”

איש שיחתו השיב מתוך אדישות:

“יכל היות, אדוני המלך. ואם כך הדבר,
הרי זה מוכיח כי לא הגיעה עדין שעתו של
העם.”

גיליום רים ראה הכרח לעצמו להתערב בדבר.

“מרן קפנול, דע כי אתה עומד לפני מלך אדיר.”

“זה ידוע לי,” ענה קפנול בגאון.

“הנח לו וידבר, ידידי מר רים,” אמר
המלך; “חביבה עלי לשון גלויה זו. אבי שרל
השביעי היה אומר כי האמת היא חולה. ואנכי
הוספתי ואמרתי, כי האמת שבקה חיים ואין אף אחד
אשר ידגל בשמה. והנה בא מרן קפנול והעמיד
אותי על טעותי.”

ותוך כדי כך הטיל המלך את ידו דרך
ידידות על שכמו של קפנול, והמשיך את
דבריו:

“הואלת להגיד, מרן יעקב…”

“הוד מלכות, אנכי אמרתי כי אדוני
המלך אולי צדק בדבריו ושעתו של העם לא הגיעה
עדין בממלכה זו.”

“ומתי תגיע שעה זו, מרני?”

“בבואה תתן את קול צלצולה באזני אדוני המלך.”

“ותואל נא להגיד לי: אי השעון אשר יצלצל עליה?”

קפנול, השרוי בעמידתו השקטה
שכדרך אכרים, גרם לו למלך שיגש אליו מאצל
החלון.

“שמעני, הוד מלכות! יש במקום הזה
צריח, פעמון צופים, תותחים, אזרחים וחילים. יבוא
יום והפעמונים יילילו כמבשרי סערה, התותחים
יתנו את קולם כרעמים, הצריח יתמוטט ברעש
גדול, האזרחים והחילים יזעקו ויקומו אלה על
אלה להרג ולהשמיד – ואז תגיע השעה ההיא.”

לואי האחד־עשר העלה על פניו ארשת של
קדרות והזיה. רגע אחד היה שרוי בשתיקה, אחרי כן
חבט ביד רכה על הקיר העבה של הצריח – כמי
שמלטף בידו את גבו של סוס מלחמה.

“לא יקום ולא יהיה!” קרא המלך. “דומה לי, בסטיליה שלי, כי לא תתמוטטי על נקלה!”

ותוך כדי דבור נפנה כלפי הפלמנדי אמיץ הלב:

“אמר לי, מרן יעקב, הראית מימיך התקוממות?”

“אני יצרתי במו ידי התקוממות עם,” ענה עושה הגרבים.

“כיצד עלה הדבר בידך,” אמר המלך, “לחולל מהפכה כזו?”

“הו!” ענה קפנול, “דבר זה אינו מן
הקשים ביותר. אפשר לעשותו בכל מיני אפנים.
תנאי ראשון לכך – שתהא שוררת תרעמת בעיר.
מקרה כזה יארע לעתים קרובות. ותנאי שני לכך –
אפים של התושבים. תושבי גנט נוחים למרד. זה
דרכם תמיד שהם אוהבים את בנו של השליט, ולא
את השליט עצמו. ובכן, משער אנכי כי בקר אחד
נכנסים אנשים לחנותי ואומרים לי דברים: ‘אבא
קפנול, קרה דבר פלוני אלמוני, הגברת לבית
פלנדריה יש בדעתה להגן על הוזירים שלה,
הממנה הטיל מכס משנה על הזרעונים,’ או כדומה
לזה. איזה דבר שהוא. ואני מניח את עבודתי, עוזב את
חנותי, יוצא אל הרחוב ונותן את קולי בקריאה:
‘התקוממו!’ על פי רב אפשר למצא ברחוב איזו חבית
שבורה. אני מתיצב על החבית ומדבר בקול רם איזו
דברים שהם, היוצאים מלבי; ולאיש הנוטה לעם, הוד
מלכות, יש תמיד דברים כאלה. בין כה וכה וההמון
מתגודד, הצעקות מתגברות, הפעמונים הומים בקול
סוער, האזרחים מזדינים בכלי נשק שנגזלו מידי
החילים, התגרנים שבשוק נותנים את ידם
למתקוממים, והמרד מתחיל. וכך יהיה תמיד – כל
זמן שפאודלים ישבו באחזותיהם, קרתנים בעריהם
ואכרים בכפריהם.”

“ובמי אתם מורדים?” שאל המלך.
“בנציבים שלכם או בפאודלים אדוני
האחזות?”

“יש שאנו מורדים באלה. הכל לפי מצב הדברים. פעמים אנו מורדים גם בדכס עצמו.”

לואי האחד־עשר הלך וישב על כסאו ואמר מתוך בת־צחוק:

“הו, אצלנו אין מורדים לעת עתה אלא בנציבים.”

אותו רגע חזר אוליביה לה־דן אל החדר.
אתו באו שני נערים משרתים שנשאו את בגדי
המלך; ואולם היה דבר שהפליא את לואי האחד־עשר –
אוליביה הביא אתו עוד שני אנשים, את השופט
העליון לפריס ואת המפקד אשר לבלשת הלילה,
ופני השנים היו כפני אנשים נבהלים. הגלב
השואף נקמה נראה אף הוא כנבהל, ואולם מעל פניו
נשקפה שמחה לאיד. הוא היה הראשון שפתח
בדברים.

“הוד מלכות, בשורה רעה בפי, ואת אדוני, המלך הסליחה.”

המלך נפנה במהירות לצד הדובר וכרעי
כסאו רסקו תוך כדי כך את המחצלת אשר על
הרצפה.

“מה הבשורה אשר בפיך?”

“הוד מלכות,” ענה אוליביה לה־דן אגב
הבעת רשעות של אדם השש לחולל רשם מדכא, “מרד
העם אינו מכון כנגד הממנה של ארמון
המשפט.”

“אלא כנגד מי?”

“כנגדך, אדוני המלך.”

המלך הזקן נזדקף מלא קומתו כאיש צעיר לימים.

“באר את דבריך, אוליביה! באר את
דבריך! אך נצר את ראשך, שכן אני נשבע לך
בצלב של סן־לו, כי אם שקר שקרת לי ברגע זה –
הרג אהרגך בחרב אשר בה נהרג האדון לבית
לוקסנבורג ואשר עודנה חדה כדי התז גם את
ראשך!”

המלך נשבע שבועה חמורה; כל ימי
חייו לא נשבע לואי האחד־עשר בצלב של סן־לו
אלא שתי פעמים. אוליביה פתח את פיו ורצה לתת
מענה:

“הוד מלכות…”

“כרע על ברכיך!” הפסיקו המלך בקול נמרץ, " טריסטן, שים עינך על האיש הזה."

אוליביה צנח על ברכיו ואמר בקרירות:

“הוד מלכות, מכשפה אחת נדונה למות על
ידי בית המשפט של הפרלמנט, היא נמלטה
לכנסיה נוטר־דם. העם מתקומם ורוצה להוציא אותה
בחזקה. האדון השופט העליון והאביר המפקד את
בלשת הלילה באו עכשו ממקום המרד, ויש לאל
ידם להזימני על פני, אם שקר דברתי. העם שם
מצור על נוטר־דם.”

“הנה כך!” הפטיר המלך בקול חרישי
והוא כלו חור ורועד מרב כעס. “נוטר־דם! הללו
צרים על המקום הקדוש, על בית הכנסיה!… קום
ועמד על רגליך, אוליביה. אמת בפיך. קבל תקבל
מידי את המשרה של שמעון רדן. אמת בפיך… בי
הם מורדים. למכשפה נתנה חסות הכנסיה,
לכנסיה נתנה חסות המלך. ואני אמרתי כי
המרד נעשה לשם הממנה! עלי הם קושרים
קשר!”

הכעס כאלו חדש את כחות נעוריו והוא
צעד בחזקה על פני החדר. הצחוק נסתלק מעל
פניו, מראהו היה אים ונורא. הוא התהלך הנה
ושוב; השועל נהפך לצבוע. מחנק אחז את צוארו
ומפיו נעתקו מלים; שפתיו רעדו וידיו הצומקות
נקמצו לאגרופים. פתאם נזקף ראשו, עינו הריקה
נתמלאה להבים וקולו הריע כקול חצוצרה: “שלח את
ידך, טריסטן! שלח את ידך בנבלים האלה! צא
אליהם, טריסטן ידידי! רצח בהם, הרג בהם!”

נחשול זה עבר חלף לו, והמלך חזר
וישב על כסאו אמר מתוך כעס כבוש וגדול
כפלים:

“גש הנה, טריסטן!… בבסטיליה שלנו
נמצאים חמשים כידונים של הרוזן מג’וף, והם גדוד
של שלש מאות רוכבים: קח אתך את אלה. וכאן גם
פלגה אחת מחיל המשמר שלנו, היא פלגת
הקשתים של הקצין שטופר: קח אתך גם את אלה.
אתה משמש מפקד בגדוד האבירים הרוכבים: קח
אתך את האנשים הנמנים על פלגתך. בסן־פול
תמצא ארבעים רובי קשת מחיל המשמר החדש אשר
ליורש־העצר: קח גם את אלה. ועם כל החיל הזה
תמהר לבוא לנוטר־דם… הה! אתם תושבי פריס
המקימים יד לפגע בכתר המלכות של צרפת,
בקדשת נוטר־דם ובשלום הממלכה הזאת!
השמידמו, טריסטן, השמידמו! ואיש מהם אל ישוב חי
מן המקום ההוא, חוץ מאלה אשר יקחו
למונפוקון174.”

טריסטן השתחוה לפני המלך.

“אעשה כאשר צויתי.”

ואחרי רגע הוסיף ושאל:

“ומה אעשה למכשפה הלזו?”

שאלה זו הביאה את המלך לידי הרהורים.

“הו!” קרא המלך, “המכשפה!… מר
אסטוטוי, מה רצה בעצם האספסוף לעשות למכשפה
זו?”

“הוד מלכות,” ענה השופט העליון אשר
לפריס, “ההמון בא להוציא את המכשפה בחזקה מתוך
מקלטה שבנוטר־דם, והרי זה אומר כי עינו צרה
בחנינה שנתנה למכשפה והוא רוצה לתלות אותה
על עץ.”

המלך הרבה לחשב מחשבות. ופתאם פנה בדברים אל טריסטן ל’הרמיט:

“יהי כך, טריסטן חביבי. השמד את האספסוף ותלה על עץ את המכשפה.”

“הרי זה אומר,” לחש גיליום רים על אזנו
של קפנול, “ענש לעם בשל רצונו ומלוא רצונו של
אותו העם.”

“שמעתי, הוד מלכות,” השיב טריסטן, “אם
אמצא עוד את המכשפה בנוטר־דם, אוכל לקחת אותה
משם למרות זכות המקלט?”

“רבונו־של־עולם, מה נעשה לזכות
המקלט!” קרא המלך וגרד בידו מאחורי אזנו. “אף
על פי כן יש הכרח בדבר לתלות בת־חוה זו.”

והמלך, כאיש שירדה עליו מחשבת
פתאם, קם מעל כסאו, כרע על ברכיו, הסיר את
כובעו מעל ראשו, הניח את זה על גב הכסא והתחיל
מתבונן בחרדת קדש באחד מקמעות הבדיל
המקיפים כזר את הכובע. “הה!” קרא המלך ופרש את
כפיו, “סלחי לי, גברת נעלה אשר תגונני על פריס
ואשר היית לי כמלאך הגואל! רק הפעם אעשה
כדבר הזה ולא אשנה. לא אוכל לנקות מענש את
החוטאת הזאת. האמיני לי, גברתי הנעלה ומלאכי
הגואל, כי הלזו היא מכשפה ואינה כדאית למצא
מקלט בביתך. הלא ידוע לך, גברתי האהובה, כי
רבים מחסידי המלכים פגעו בזכות מיחדת זו של
בתי הכנסיות וכונתם לא היתה אלא לשם שמים
ולטובת המדינה. הוגו הקדוש, ההגמון אשר לארץ
אנגליה, התיר למלך אדוארד לקחת מכשף אחד
מעם קרנות המזבח. לואי הקדוש של צרפת, הוא
אדוני ואלופי, עשה אף הוא כדבר הזה בבית
הכנסיה על שם פאול הקדוש, וגדולה מזו עשה
האלוף אלפונס, בנו של מלך ירושלים, שלקח
פושע מעם הקבר הקדוש. סלחי לי אפוא, האלופה
אשר לפריס, רק הפעם אעשה ולא אשנה, וחלף זה
אנדב לשמך פסל עשוי כסף, כפסל אשר נדבתי
אשתקד לשם האלופה הקדושה מאקוי. אמן.”

הוא הצטלב, קם מעל ברכיו, חבש את כובעו ואמר אל טריסטן:

“אל תרבה שהות, אבא טריסטן. קח אתך
את האדון לבית שטופר. צוה וירעישו את הפעמון
במגדל הצופים. הכה תכה את העם ואת המכשפה
תתלה על עץ. כן תעשה. ורצוני שאתה בעצמך
תערך את סדר התליה, ואחרי כן אשמע מפיך את
פרטי הדבר… גש הנה, אוליביה, הלילה לא אעלה
על יצועי. גלחני.”

טריסטן ל’הרמיט השתחוה ויצא מלפני
המלך. אחרי כן רמז המלך בתנועת יד לרים
וקפנול כי הגיעה שעתם ללכת:

“ישמרכם אלהים, ידידי הפלמנדים. לכו
נוחו על משכבכם. השעה מאחרת, אנו רחוקים מן
הערב וקרובים אל הבקר.”

השנים יצאו מלפני המלך ונציב
הבסטיליה הוליך אותם אל חדריהם. וכשנפרדו זה
מזה אמר קפנול אל רים:

“כן הדבר… שבעתי ראות את פני
המלך הזה המרבה שעול! ראיתי את שרל
מברגונדיה סבוא מיין; ואולם הלז לא היה רשע
כלואי אחד־עשר זה השרוי במחלתו.”

“מרן יעקב,” ענה רים, “יש סבה לדבר:
היין אינו משפיע על המלכים אכזריות כמו סם
מרפא.”




ו. “המאכלת בכיס”


גרנגואר יצא מתחום הבסטיליה וירד
לרחוב סנט־אנטואן במהירות של סוס בורח.
משהגיע לשער בודויה, פנה והלך בדרך ישרה
אל צלב האבן המתרומם על פני הככר, כאלו ראה
בחשכה את דמות האיש, לבוש השחורים וחבוש
הברדס, שישב על המדרגות לרגלי הצלב.

“האתה זה, מרני?” שאל גרנגואר.

הדמות השחורה התרוממה ממקומה.

“שאול ואבדון! כעסתי עליך עד
להשחית, גרנגואר. זה עכשו השמיע השומר מעל
מגדל סן־ג’רוה את השעה השניה לאחר חצות.”

“הו!” ענה גרנגואר. “לא באשמתי היה
הדבר; אשמים בכך שוטרי הלילה והמלך. ברגע
זה נצלתי מידם! גם הפעם הורע מזלי ולא
הגעתי לידי תליה. ודאי שכך נגזר עלי מששת
ימי בראשית.”

“אינך בר־הצלחה לשום דבר שבעולם,”
אמר השני, “ואולם עלינו להחיש את דרכנו.
הידעת את מלת הסמן?”

“דע לך, מרני, כי ראיתי את המלך. זה
עכשו יצאתי מאת פניו. הוא לובש מכנסי בד. אכן זה
היה מארע גמור!”

“הו, אל תעתיר עלי את דבריך! מה לי
ולמעשה המארעות שלך? הידעת את מלת הסמן
של הקבצנים?”

“תנוח דעתך, מרני. אני יודע את הסמן: ‘המאכלת בכיס’.”

“טוב הדבר. שלולא כך לא היינו יכלים
להגיע אל בית הכנסיה. הקבצנים סגרו את
הרחובות. ואולם דומה שהם נתקלו בהתנגדות, וגם
זו לטובה. יכל היות שנספיק ונבוא למועד
הנכון.”

“כן הדבר, מרני. באיזה אפן נוכל להכנס אל בית הכנסיה?”

“בידי המפתח אשר למגדלים.”

“וכיצד נצא משם?”

“מצד אחור של המנזר יש בן־שער אחד
הנשקף על פני הככר, ומשם דרך אל הנהר.
שמתי בכיסי את המפתח אשר לדלת זו והבקר
הכינותי שם סירה.”

“יפה היתה תחבולה זו שהצילתני מתליה!” חזר גרנגואר לענינו.

“הבה נחישה את דרכנו!” אמר השני.

השנים נשאו את רגליהם והלכו במהירות לעבר העיר העתיקה.




ז. שטופר ינהיגנו!


הקורא אולי יזכר את הדבר, כי
השארנו את קוזימודו במצב חמור מאד. החרש אמיץ
הלב, לאחר שאויביו תקפו אותו מכל העברים, לא
אבד אמנם את עז רוחו, אבל אבד אבדה לו התקוה
להציל את הצוענית – הצלת עצמו נשכחה אותה שעה
מלבו. הוא התרוצץ בפחד ובבהלה על פני היציע.
כנסית נוטר־דם עמדה לפול בידי הקבצנים. פתאם
מלאו הרחובות הסמוכים שעטת סוסים הומיה, ואל
הככר יצאה ביעף פלגה צפופה של פרשים, בידיהם
לפידים, כידוניהם נטוים, סוסיהם שלוחי רסן ובפיהם
קול תרועה: “צרפת! צרפת! הרגו באספסוף! שטופר
ינהיגנו! הפרופוס! הפרופוס!”

הקבצנים הנבהלים הפכו את פניהם לראות את הנעשה.

קוזימודו, אשר לא האזין מאומה מכל
התשואות האלה, ראה את החרבות השלופות, את
הלפידים, את חדי הכידונים, ראה את כל הגדוד יחד
והכיר את הקצין פבוס ההולך בראש הפרשים; הוא
ראה את הבהלה שקמה במחנה הגנבים, את פחדם
של הגרועים ואת מבוכתם של אמיצי הלב – וישועת
פתאם זו חדשה את כחו והוא השליך אחורנית את
המתנפל הראשון אשר הציג את כף רגלו על
היציע.

הללו היו באמת גיסות המלך שהגיעו למקום המעשה.

הקבצנים התנהגו בגבורה. הם נלחמו
כמיאשים. התוקפים השתערו עליהם מן הצד דרך
רחוב סן־פיר או־בף, התנפלו עליהם מאחור דרך
הרחוב הגובל אל ככר העזרה ודחפו אותם כנגד
חומות הכנסיה; ואותה שעה היו הקבצנים
משתערים עדין על הכנסיה, עמדו במערכה מול
קוזימודו והיו בעת ובעונה אחת בבחינת צרים
ועומדים במצור, – דבר שארע אחרי כן, בשעת
המצור המפרסם של טורין בשנת 1640, לרוזן הנרי
ד’הריקור: הוא שם מצור על בן המלך תומס מסבויה
והוא עצמו הקף מכל עבר על ידי גיסותיו של
המרקיז לבית לגנץ.



על כן יאמר בכתבת מצבתו: 175Taurinum obsessor idem et obsessus.



פרצה תגרה אימה. כדברי פ. מתיא: “שני הכלב נחתו בבשר הזאב.”

פרשי המלך, אשר פבוס לבית שטופר
הצטין ביניהם בגבורה יתרה, הרגו ולא חמלו,
והנמלט מן החנית נפל בחרב. הקבצנים, שלא היו
מזינים בכלי נשק ראוים לשמם, השתוללו והגנו
על עצמם בשניהם. גברים ונשים וילדים נתלו
בגבי הסוסים ובצלעותיהם ונאחזו שם כחתולים
בנעצם בבשר האויב את שניהם ואת צפרני ידיהם
ורגליהם. אחרים הכו בלפידים שבידיהם על
פרצופי הקשתים. רבים זרקו אנקולי ברזל
בצוארי הפרשים ומשכו אותם לארץ. אלה שנפלו
מעל הסוסים נקרעו על ידם לגזרים.

אחד הקבצנים החזיק בידו חרמש רחב
ומבריק, ובמשך כמה זמן היה כורת את רגלי
הסוסים. אותו איש היה נורא ואים. הוא פזם תוך
כדי מלאכתו את פזמונו, והיה מוליך ומשיב חליפות
את חרמשו. עם כל מכה ומכה עג מסביבו עוגה של
אברים כרותים. וכך הלך ונתכנס אל בין צבור
הפרשים הצפוף ביותר, מצעדו מתון ושלו, ראשו נע
אילך ואילך וחזהו פולט גניחות קצובות – הכל
כדרך אכר הקוצר את שדהו. זה היה קלופן
טרואיפו. והנה ירה קנה־רובה והוא נפל מת
לארץ.–

בין כה וכה וחלונות הבתים נפתחו
שוב. אנשי הסביבה, לאחר ששמעו את תרועת
המלחמה של חיל המלך, שתפו את עצמם לתגרה,
ומכל הדיוטות נתך מטר כדורים על ראשי
הקבצנים. חצר העזרה מלאה עשן, ומתוך עב העשן
הזה הבריקו יריות האש אשר לקני הרובים. כאן לא
הכירה העין כמעט את חזית נוטר־דם ואת הבנין
העתיק של בית־החולים, זה שעל גגו המקף חלונות
עמדו כמה חולים מדלדלים והביטו כלפי
מטה.

לבסוף נסוגו הקבצנים אחור.
ההתעיפות, המחסור בכלי נשק טובים, אימת
ההתנפלות שפגעה בהם לפתע פתאם, אש היריות
שנתכה מן החלונות, ההתקפה העזה מצד אנשי
המלך – כל אלה גרמו להם מפלה. הם פרצו את נד
המתנפלים והתחילו נסים לכל העברים בהשאירם
אחריהם ערמות חללים.

וקוזימודו, אשר לא חדל מהלחם
באויביו וראה לבסוף את מנוסתם הפרועה, נפל
פתאם על ברכיו והרים את כפיו לשמים; אחרי כן
הסתער ממקומו שכור חדוה ורץ במהירות של צפור
אל התא אשר הוא, קוזימודו, שמר עליו בגבורה כה
רבה. מחו לא ידע ברגע זה אלא הרהור אחד: לפול
לרגלי הנערה אשר זו הפעם השניה הציל את
חייה ממות.

כשנכנס אל התא – לא מצא שם נפש חיה.




ספר אחד־עשר

א. הנעל הזעירה


אותה שעה, כשהקבצנים התנפלו על בית הכנסיה ישנה אסמרלדה את שנתה.

ואולם השאון מסביב לבית הכנסיה
הלך וגדל, העז הרימה קול געיה – ואסמרלדה
הקיצה. היא התנערה מעל משכבה, נתנה אזן לשמע,
העיפה את עיניה והביטה מסביב; ההמלה והאור
הפילו עליה אימה והיא התפרצה מתוך התא והלכה
לראות את הנעשה. מראה הככר והדמיות המרחפות
על פניה, מבוסה זו שבהתקפת לילה, המון מתעבים
אלה שנתרו כצפרדעים והיו מתעלמים כמעט מן
העין בחשכת הלילה, הלפידים הבודדים שזרעו
על סביבם אור אדמומי והיו מתרוצצים ומשתלבים
באפלה אלה בצד אלה, דגמת אורות תועים המרחפים
על פני ערבת הבצות – כל אלה עוררו בה את הרשם
כאלו פרצה תגרה בין הרוחות הערטילאים קרואי
נשף המכשפות, ובין יצורי השחץ, מעשה אבן,
הממלאים את בית הכנסיה. והואיל והיא התחנכה
מילדותה על האמונות התפלות הרווחות בקרב עם
הצוענים, לפיכך נולד במחה בראש ובראשונה
הרעיון, כי נזדמן לה בלי משים לראות בקהל
יצורים שלא מעולם זה המשתוללים ועושים מעשה
שדים. והיא מהרה לברח ולשוב אל חדרה, כדי
שתחלם על משכבה חלומות מבעיתים פחות.

ולאט לאט נסתלקו מעליה תעתועי
הפחד הראשונים; ההמלה אשר הלכה וגדלה וכמה
סמנים אחרים של מציאות – אלה הראו לה ברור מאד,
כי השתים עליה מסביב הם לא יצורים ערטילאים, כי
אם בני־אדם ממש. ואז נשתנה פחדה – לא
נתגבר, אלא קבל צורה אחרת. אותה שעה שערה
בלבה כי המון עם התקומם ובא להוציא אותה בחזקה
מבית מקלטה. הרעיון כי היא עומדת שוב לאבד את
החיים, את התקוה, את פבוס – אשר בדמיונה הוסיפה
לשתף אותו לעתידה; רפיון כחה אשר אין משלו,
חסר כל תקוה לפלטה ולהצלה, דבר היותה ללא
מחסה, עזובה מכל ובודדה לנפשה – הרהורים אלה
והמון הרהורים אחרים הכריעו אותה לארץ. היא נפלה
על ברכיה; ראשה צנח על המטה, ידיה נשתלבו
מסביב לראשה ומלבה פרצה תפלה מהולה בבכי.
היא התפללה לאלהי הנוצרים בחיל ורעדה, אם כי
היא היתה בת צוענים ודתה דת אלילים. כי יש רגעים
בחיים אשר גם איש בן בלי־אמונה יקבל עליו את
הדת אשר במקדש הקרוב.

היא שהתה הרבה זמן בתפלה, אם כי
לאמיתו של דבר היתה חרדתה מרבה מתפלתה,
דמה קפא לקול המונם של המתנפלים שכורי החמה
והבין לא הבינה שמץ דבר מכל ההתנפלות הזאת; היא
לא ידעה מה מזמתם של אלה, מה מעשיהם ומה רצונם,
אך לבה נבא לה כי מכל אלה תצא לה רעה
גדולה.

ופתאם, בעודנה שרויה באימת מות,
שמעה כעין קול צעדים עולה על ידה. היא הפנתה את
ראשה. שני אנשים, שאחד מהם נשא לפיד בידו,
נכנסו ברגע זה לחדרה. מלבה פרצה צעקה
רפויה.

“אל תפחדי כל פחד,” אמר קול אחד שלא היה זר לאזנה, “אנכי הוא הנצב לפניך.”

“מי אתה?” שאלה אסמרלדה.

“פטר גרנגואר.”

השם הזה השקיט את רוחה. היא פקחה את
עיניה וראתה לפניה באמת את הפיטן. ואולם על יד
גרנגואר עמדה דמות אחרת עטופה שחורים מכף רגל
ועד ראש, ודמות זו גרמה לה לאסמרלדה שתאלם
דם.

“אהה!” פתח גרנגואר ואמר בלשון תוכחה, “די’לי הקדימה להכיר אותי לפניך.”

ואמנם העז הקטנה לא חכתה
להתודעות מצד גרנגואר. רק נכנס זה אל התא –
והיא מהרה נלחצה ברך אל ברכו והורידה על
הפיטן מטר לטיפות ושערות לבנות; כי היתה לה אז עונת הנשירה. גרנגואר
שלם לה לטיפות כנגד לטיפות.

“מי הוא בן־זוגך?” אמרה הצוענית בלחש.

“יהי לבך שקט,” ענה גרנגואר, “אין זה אלא אחד מידידי.”

ותוך כדי כך הציג הפילוסוף את פנסו
על הארץ, כרע וישב על הרצפה, אסף את די’לי אל
בין זרועותיו וקרא בקול מביע התפעלות: “הה!
בריה זו, רבת החן, מצטינת אמנם בנקיונה יותר
מאשר בגדל גופה, ואולם היא נבונה, מחכמה ורבת
למודים כאחד המדקדקים. הבה נראה, די’לי שלי,
אם לא שכחת מאומה מלהטיך הנפלאים. כיצד עושה
מרן יעקב שרמולו?”

האיש לבוש השחורים לא נתן לו לכלות
את מעשהו. הוא נגש אל גרנגואר והטיל דחיפה
גסה בכתפו. גרנגואר התרומם ממקומו.

“אמנם כן,” הפטיר גרנגואר, “שכחתי
כי השעה דוחקת. ואף על פי כן, מורי ורבי, אין זו
סבה מספיקה להקניט עד כדי כך את הבריות. דעי
לך, ילדתי הטובה והחביבה, כי סכנה נשקפת
לחייך ולחיי די’לי. רוצים להשליך אתכן שוב
לבור הכלא. אנחנו דורשים את טובתכן ובאנו להחיש
לכן הצלה. באנה אתנו.”

“האמת הדבר?” קראה אסמרלדה מתוך התרגשות גדולה.

“אמת גמורה. מהרי בואי אתנו.”

“אני רוצה ללכת,” מלמלה אסמרלדה. “אבל למה זה אין חברך מוציא הגה מפיו?”

“הו!” ענה גרנגואר, “זה בא לו מאביו
ואמו שהיו אנשים בעלי הזיה והרגילו אותו
מנער לשתיקה.”

אסמרלדה הסתפקה באין בררה בבאור
זה. גרנגואר אחז את ידה; בן־לויתו נטל את הפנס
והלך לפניהם, הנערה היתה כהלומת פחד. היא הלכה
כמשוללת רצון אחרי מוליכיה. העז הלכה אחרי
האנשים מתוך קפיצות; זו שמחה כל כך על שיבתו
של גרנגואר, שהכניסה בלי הרף את קרניה לבין
רגליו והביאה אותו מדי רגע לידי מעידת
ברכים.

“הנה כך הם החיים,” אמר הפילוסוף בכל
פעם שהיה קרוב לנפילה; “לעתים קרובות אנו נופלים
בשל ידידינו הטובים ביותר.”

הם ירדו בחפזון מעל מדרגות
המגדלים, עברו על פני הכנסיה שמלאה מן
הקצה ועד הקצה אפלה ושממון, ובנגוד אים לכך –
גם רעש אדיר ונורא; ולבסוף יצאו דרך הדלת
האדמה אל חצר המנזר. בית המנזר נתרוקן מאדם,
כי נזיריו עזבוהו ונמלטו לארמון החשמן כדי
להעתיר שם תפלה בצבור; החצר היתה שוממה רק
אחדים משמשי המנזר השתוחחו נבהלים בפנות
אפלות. השלשה שמו את פעמיהם לעבר הדלת
המוליכה מן החצר אל הככר הריקה. האיש לבוש
השחורים פתח את הדלת במפתח שנמצא בכיסו.
קוראינו יודעים, כי ככר זו, אשר ממנה דרך לעיר
העתיקה, היתה לשון אדמה מקפת חומה, קנין הקדש
של כנסית נוטר־דם, וגבלה אל האי אשר מאחורי
הכנסיה ממזרח. הם לא מצאו נפש חיה בכל הככר
הזאת המקפת חומה. ההמלה פחתה כבר במקום
הזה; תרועת הקבצנים העולים בסערה על הכנסיה,
הגיעה הנה עמומה ולא החרישה עוד את האזנים.
הרוח הצחה, אשר נשאה עם זרם הנהר, הניעה ברעש
גדול למדי את עלי העץ הבודד העומד במקום
הגבוה של הככר. ואולם בני החבורה לא רחקו
עדין מסכנה. הבנינים הסמוכים ביותר היו ארמון
החשמן ובית הכנסיה. במעונו של החשמן שררה,
כנראה, מהומה גדולה. הגוש הכהה של הבית הואר
באורות מרבים שהורצו מחלון אחד אל משנהו דגמת
ניר שרוף המשאיר בנין אפר כהה ובאפר עולים
זקים ומתלהלהים בהמון חליפות. ובצדו של בנין
זה נדמו שני המגדלים העצומים של נוטר־דם,
כשהעין הביטה בהם מלמטה וראתה אותם בצרוף
אחד עם גוף הכנסיה הגבוה, אשר שמש להם כן,
וכשנפל עליהם האור האדם והבהיר הבא מחצר
העזרה – לשני מזרקי אש אדירים על פני אח של
ציקלופים.

ומה שראתה העין מסביב משפעתה של
עיר פריס – כעין צל רקום אור. תמונותיו של
רמברנדט מצירות על פני שטח־מרחקים כזה.

האיש נושא הפנס הטה את צעדיו לעבר
המקום התלול של הככר. שם, על שפת המים ממש,
היו נעוצים באדמה שיריה הבלוים של גדר נסרים,
ועל פניהם שלחה גפן סורחת את שריגיה היבשים
שהיו שלוחים באויר כאצבעותיה של כף־יד
פתוחה. מאחורי אלה, בצלה של הגדר, היתה צפונה
סירה קטנה. האיש רמז לגרנגואר ולבת־לויתו
שיכנסו אל הסירה. העז נכנסה אף היא אחריהם;
אחרי זה גזר האיש בסכינו את החבל, הסיע את
הסירה מאצל השפה בעזרת מוט ארך, לקח בידיו את
שני המשוטים, קנה לו מקום בצד הקדמי של הסירה
והתחיל חותר בכל כחו אל לב הנהר. זרם הסנה הוא
חזק מאד במקום הזה, ורק בעמל רב עלה בידי האיש
להתרחק מן האי.

גרנגואר, לאחר שישב בסירה, דאג
קדם כל לעז והניח אותה על ברכיו. הוא ישב בצד
האחורי של הסירה, והנערה הצעירה כלה חרדה
בשל בן־לויתה האלמוני, קנתה לה אף היא מקום
לצדו של הפיטן.

ראה הפילוסוף שלנו כי הסירה הפליגה – ומחא כף ונשק לה לדי’לי בין קרניה.

“הו,” קרא גרנגואר, “הנה נצלנו
כלנו, כל הארבעה.” ומיד העמיד פנים כהוגה
דעות עמקות והוסיף לדבר: “הצלחתם של מעשים
גדולים פעמים תלויה במזל ופעמים – בערמת
העושה.”

הסירה נשאה לאטה לעבר השפה
הימנית. הנערה הצעירה התבוננה באלמוני מתוך
אימה נסתרת. הלז הליט מתוך קפדנות את האור
שבפנסו הסמוי. הוא ישב במקומו, בצד הקדמי
של הסירה, ונראה כיצור בלהות. הברדס, שלא
הורם עדין מעל פניו, שמש לו כעין מסוה; ומדי
פעם בפעם בשלחו את זרועותיו לחתר במשוטים
וסרח השרולים השחורים נגרר אחריהן – אפשר היה
לדמות כי אלו הן שתי כנפים גדולות של עטלף.
והוא לא הגיד עדין אף מלה, לא הוציא מפיו אף הגה
אחד. בסירה לא עלה אלא קול אושת המשוטים וקול
שקשוקם של בני־גלים אלף הנגררים עם דפנות
הסירה.

“חי נפשי!” קרא גרנגואר פתאם,
“אנחנו צוהלים משמחה כמו ינשופים! אחוזי שתיקה
אנחנו כתלמידיו של פתגורס או כדגים!
רבונו־של־עולם! ראוי הדבר, ידידי שאחד מכם יואיל
להחליף עמדי דברים… אזן האדם טועמת בקול האדם
מעין טעם של זמר. לא מלבי הוצאתי דברים, כי אם
דידימוס מאלכסנדריה הוא שיצר את המאמר
המפרסם הזה. וזאת לדעת, רבותי, אותו דידימוס
מאלכסנדריה היה גדול בפילוסופיה. השמיעיני
דבור אחד, ילדתי הנאוה שלי! אנא, הגידי לי
דבור אחד… אגב, נזכרתי בדבר – רגילה היית
לפנים להעלות על פיך העויה משנה ומעוררת צחוק.
הישנך עושה כך גם עכשו? הידוע לך, יקירתי,
כי הפרלמנט יש לו כח משפט לגבי כל מקומות
המקלט ואת צפויה היית לסכנה גדולה באותו תא
שבנוטר־דם? הה! הצפור הקטנה שקוראים לה
כרום בונה את קנה בלוע התנין… הביטה וראה,
מרני, הירח יצא שוב להאיר על הארץ… עקרו של
דבר – שלא יבחינו בנו! שליחי מצוה אנחנו,
שהרי הלכנו להציל את חיי הנערה, ואולם אם
נתפס – תלה יתלו אותנו על עץ בשם המלך. אהה!
מעשיהם של בני־אדם הם תמיד בבחינת דבר
והפוכו. הדבר שהיה לי לגנאי מנחיל לשני עטרה
של כבוד. יש אחד מעריץ את יוליוס קיסר ומגדף את
קטילינה. וכי לא כך הדבר, מורי ורבי? מה בעיניך
פילוסופיה זו? אני עצמי נוטה לפילוסופיה המיסדת
על הטבע ועל הנטיה הטבעית,.ut apes
geometriam176 מלה! תמהני על שניכם
שהעליתם קדרות על פניכם! אין לי בררה אלא להיות
מדבר לבדי. לשיחה כעין זו יקראו בטרגדיה
בשם מונולוג… רבונו של עולם! אני מוסר לכם
מודעה, כי לפני שעה קלה עמדתי במחצתו של
לואי האחד־עשר וקבלתי ממנו נסח זה של שבועה.
ובכן – ‘רבונו של עולם!’ הללו ממשיכים עדין את
המהומה בעיר העתיקה… זהו מלך שכלו כעור
ורשעות וזקנה. הוא מעטף עורות מראשו ועד כף
רגלו. עדין לא קבלתי ממנו את המגיע לי בשכר
החזיון שחברתי לכבוד יום הכלולות, ומיטב חסדו
אשר עשה עמדי היה דבר החנינה שחנני ולו נתנני
לתליה – ודבר זה היה מפריעני הרבה, אלו ארע
בפעל ממש… הוא נוהג קמצנות לגבי אנשים
המצטינים במעשים חשובים. מוטב לו שיקרא את
ארבעת הספרים של סלויאן מקולוניא: ‘Adver־sus avaritiam’177 אמנם כן!
מלך מודד מדה זעומה למלמדים, ומלבד זאת הוא
עושה כל מיני אכזריות. הוא נראה בעיני כספוג
המוטל על גוף העם וסופג את ממונם של הבריות.
קמצנותו באה לו בשל מחלת הטחול, והטחול נעשה
תפוח בזמן שביתר האברים ישלח רזון. ולפיכך
מי שראוי לו לקבל על קשי הזמן בא ומתאונן על
שליט המדינה. בימיו של אותו מלך חסיד זכינו
לכך שעמודי התליה לא יכילו את המוקעים, סדן
התלין יבאיש מרב דם וכל בית כלא יהיה, כביכל,
כרס אבוסה עד בלי די. זה מלכנו בידו האחת הוא
מנצל את הבריות ובידו השניה הוא תולה אותן.
הוא ממלא כל היום שליחות בשם מרת ארנונה ומר
גרדם. רמי המעלה יורדים ממשרותיהם הרמות
ופחותי המעלה נאנקים תחת כבד העל. זה השליט
הוא מפלצת. איננו נביב עלי. ועליך מורי
ורבי?”

האיש לבוש השחורים הניח לו לפיטן
אוהב הפטפוטים שיהא הולך ומקנטר בדברים, הוא
התאבק בלי חשך עם הזרם החזק והכבוש, זה
המפריד בין החלק הקדמי של העיר ובין החלק
האחורי של אי נוטר־דם או אי לואי החסיד, כפי שהוא
נקרא בימינו.

“דבר עלה במחי מרני,” פתח גרנגואר
פתאם בדברים חדשים, “אפשר שמעלת כבודו שם
לבו לכך וראה – בשעה שעברנו בין הקבצנים
אחוזי החמה והגענו אל ככר העזרה – כיצד אותו
חרש, המסתופף בצל כבודו, נפץ גלגלת אחת
עלובה אל מעקה המדרגות של יציע המלכים? קצר
ראיה אנכי ולא הכרתי את בעל הגלגלת. שמא
יודע כבודו מי הוא המסכן הלז?”

האלמוני לא ענה אף דבור אחד. ואולם הוא
פסק פתאם מחתר במשוטים, זרועותיו נשתלשלו
כלפי מטה כשבורות, ראשו צנח על חזהו – ולאזני
אסמרלדה הגיע קול בכיו הכבוש, היא התחלחלה;
הקול הנאנק הזה לא היה זר לאזנה.

כלי השיט, הצף מאליו, נשא במשך
כמה רגעים עם הזרם. ואולם האיש לבוש השחורים
התאושש, נטל שוב לידו את המשוטים והתחיל חותר
כנגד הזרם. הוא העביר בשניה את סירתו על פני
קצהו של אי נוטר־דם והטה אותה לעבר המקום ששם
עוגנות הסירות המביאות שחת.

“הו!” פתח גרנגואר, “יואל נא להתבונן
באותו בית השיך למר ברבו… מרני, יעצר רגע
במשוטים ויסתכל בקבוצה זו של גגות המתארים
זויות משנות, שם מתחת לאותה שפעה של עננים
נמוכים ואפרים שצורתם מרסקת ומדבללת והירח
מוטל על גבם כשרוע ומכוץ, דגמת חלמון בבצה
שבורת קלפה… הרי בית נאה. בתחומו של בית זה
יש חדר תפלה ולו כפה קטנה המעטרת קשוטי
פאר מעשה גלוף. מכאן אפשר לראות גם את המגדל
העשוי חטובים דקים. ליד הבית פרדס נאה
ובפרדס ברכה, שובך של צפרים, אצטדין, גן
תועים, ביבר לחיות בר והמון שדרות מצלות לנעם
ולשעשועים. ובאותו גן יש עץ אחד שקוראים לו
בשם ‘עץ העגבים’ – לזכר נסיכה אחת שובבה וקצין
פרשים אחד, מחיל הצבא של צרפת, שהתעלסו
באהבים בצלו של עץ זה. אהה! אנחנו פילוסופים
עלובים, נדמינו בעיני כל קצין פרשים לערוגה של
כרוב או צנונית המסתופפת בגן הלובר. ואולם מה
בכך? גם לגדולים וגם לקטנים אין החיים אלא
בליל של טובות ורעות. הצער הולך בעקב השמחה,
השפונדאוס בעקב הדקטילוס… מורי ורבי, יש
צרך בדבר שאספר לו את תולדות ביתו של מר
ברבו. ספור מעשה זה סופו מעציב. תחלתו נעוצה
בשנת 1319, בזמן מלכותו של פיליף החמשי, המלך
אשר האריך ימים על כסאו מכל מלכי צרפת. דברי
הימים מלמדים אותנו לדעת, כי התאוה הנולדת
בלב בשר עלולה להביא לעולם כל פגע וכל רשע. אל
נחמד אפוא את אשת רענו, ואם גם כל חושינו ילכו
שבי אחרי יפיה. חטא הזמה הוא גדול ואים. אין
אדם פוגם בנשואין זרים אלא אם נתאוה לדעת מה
טעם יש לענג האהבה של חברו. – יטה אזן וישמע!
כמה גדלה שם עכשו המהומה!”

ואמנם השאון בסביבות נוטר־דם גדל
משהיה. הם הקשיבו רב קשב. אזנם קלטה כעין
תרועת נצחון. ופתאם מלאה הכנסיה לכל
דיוטותיה המון לפידים, ולאורם נראו אנשים
מזינים חובשי קובע שהתפזרו על פני כל
המגדלים והיציעות ועמודי הפנה. דומה היה כי
נושאי הלפידים מחפשים למצא איזה דבר; ולא עבר
הרבה זמן והקולות הרחוקים חדרו לאזני הנמלטים
בבהירות גמורה: “הצוענית! המכשפה! מות תמות
הצוענית!”

האמללה הורידה את ראשה על ידיה
והאלמוני התחיל חותר בחמת כחו לעבר השני.
ותוך כדי כך נפנה הפילוסוף להרהוריו. הוא חבק
את העז בזרועותיו והזיז את עצמו בחשאי מאצל
הצוענית, לאחר שזו הוסיפה להלחץ אליו כאל איש
מגנה האחרון שנשאר לה עוד בחיים.

ברור הדבר כי גרנגואר היה שרוי
במבוכה אימה. הוא העלה על דעתו כי “לפי החקים
הקימים” גם העז תהא חיבת תליה, אם תפל ביד
הרשות; ולבו המה מאד לדי’לי המסכנה. ומלבד
זאת חשב, כי אין בכחו לדאג בבת־אחת לשני חיבי
מיתה ששמו בו את מבטחם; וכי בן־לויתו רוצה בין
כך בין כך להיות מגן לצוענית. בלבו התלקחה
מלחמה אימה, ומלחמה זו גרמה לו שיהא שוקל
חליפות את ערך העז ואת ערך הצוענית, – כדבר
המספר על צאוס בשירת איליאדה; הוא התבונן חליפות
בזו ובזו כשעיניו רטבות מדמע, ואותה שעה היו
שפתיו ממלמלות בחשאי: “לא אוכל להציל את שתיכן
גם יחד.”

לבסוף נחבטה הסירה והם הבינו כי
הגיעו אל השפה. ההמלה הנוראה לא פסקה עדין מן
העיר העתיקה. האלמוני קם ממקומו, נגש אל
הצוענית ואמר לאחז בידה, כדי לתמך בה בעת
צאתה מן הסירה. היא הדפה אותו מעל פניה ואחזה
בכנף שרולו של גרנגואר, ואולם הלז היה מטפל
בעז וכמעט שדחה אותה מעל פניו. ואז קפצה
בעצמה מתוך הסירה ועלתה על היבשה. דעתה
נתבלבלה עליה כל כך שהיא לא ידעה מה דרכה
ומה מעשיה, רגע אחד עמדה במקומה כנדהמה
והביטה אל שטף המים. לבסוף, לאחר ששבה אליה
לאט לאט בינתה, ראתה כי נשארה לבדה על השפה
עם האלמוני. דומה היה כי גרנגואר מצא שעת כשר
תוך כדי היציאה מן הסירה ונסתלק עם העז לבין
הבתים של רחוב גרניה סור ל’או.

הצוענית המסכנה התחלחלה כשראתה
את עצמה בודדה על יד האיש האלמוני. היא רצתה
לפתח בדבור, בצעקה, רצתה לקרא לגרנגואר; אבל
לשונה נאלמה והיא לא יכלה להוציא הגה מפיה.
פתאם הרגישה כי יד האלמוני נגעה בידה. יד זו
היתה קרה ואמיצה. שניה התחילו נוקשות זו לזו
ופניה החוירו יותר מקרן הירח אשר זרעה עליהם
את אורה. האלמוני לא השמיע אף מלה אחת. הוא פנה
ללכת בצעדים רחבים לעבר ככר גרב ואחז בחזקה
את יד הנערה. אותו רגע הרגישה בלי משים, כי
הגורל הוא כח גדול ואדיר. עזה הדרוך לא היה לה
עוד, והיא נתנה לאלמוני שיוליכנה בכל אשר הלך.
מרצפת הרחוב הלכה והתרוממה במקום הזה; ואולם
לאסמרלדה נדמה כי היא יורדת במדרון.

היא העיפה את עיניה לכל העברים. אף נפש
חיה אחת לא נראתה מסביב. רציף השפה היה ריק
מאדם. כל שאון לא הגיע מקרוב; רק העיר העתיקה,
אשר מעבר ללשון הסנה, מלאה עוד אורות אדמים וקול
תשואות, ומשם הגיעו לאזני אסמרלדה קולות
הקוראים בשמה ומפטירים איומי מות. ושאר חלקי
פריס רבצו מסביב כהמון גושים כבדים העוטים
חשכה.

בין כה וכה והאלמוני משך אותה אחריו
כמקדם מתוך שתיקה וחפזון. אף אחד מן המקומות,
שהיא עברה עליהם עכשו בדרכה הנמהרה, לא היה
חרות בזכרונה. וכשעברה על פני חלון מואר
הבליגה על רפיונה, כפתה את עצמה להתנגדות
וצעקה בקול: “הושיעו!”

הקרתני, אשר לו החלון המואר, פתח
את חלונו וגחן החוצה כשכתנתו לעורו והמנורה
בידו; הוא הביט אל מרצפת הרחוב מתוך ארשת פנים
מטמטמת, הוציא מפיו מלים אחדות לא מובנות וחזר
וסגר את התריס הפנימי. כבה נצנוץ התקוה
האחרון.

האיש לבוש השחורים לא הוציא מפיו אף
הגה אחד; הוא החזיק בחזקה את יד הנערה והרחיב את
צעדיו. היא חדלה מהתנגד והלכה אחריו עיפה
ויגעה.

מזמן לזמן אספה שארית כח ואמרה לו
דברים, וקולה היה נפסק לרגעים על ידי נגיפות
המרצפת העקמה ועל ידי מרוצתה המיגעת של
הנערה: “מי אתה?” מי אתה?" הוא לא ענה לה שום
דבר.

וכך הוסיפו ללכת לארך רציף הנהר
והגיעו לבסוף אל ככר אחת רחבת ידים למדי.
הירח האיר את המקום באור קלוש. זה היה ככר
גרב. בתוך נראה כעין עמוד שחור של צלב – זה
היה עמוד התליה. היא הכירה את כל הדברים האלה
וידעה באיזה מקום היא נמצאת. האלמוני עמד מלכת,
נפנה אל הנערה והפשיל לאחור את הברדס. “אהה!”
מלמלה הנערה ודמה קפא בעורקיה, “ידעתי כי זה
שב אלי!”

זה היה הכמר. מראהו היה כצל אדם. אור
הירח הוא ששוה עליו את המראה הזה. דומה
שלאור הירח אין העין רואה אלא את דמות האימה
של העצמים.

“שמעי את אשר אגיד לך,” פתח הכמר
בדברים, והיא נזדעזעה משמע את הקול הנורא
אשר לא עלה באזניה זה כמה זמן. והוא הוסיף
לדבר. דבריו השוקקים יצאו פסוקים פסוקים, דרך
דבורו היה כמרתיע והעיד על זעזועי נפש עמקים.
“שמעי את אשר אגיד לך. הנה הגענו לכאן. אני
אגיד לך את דברי. זוהי ככר גרב. הגיע הרגע
המכריע. הגזרה העליונה הסגירה אותנו זה ליד
זו. אנכי אשלט בחייך ואת תפלסי את גורל
נפשי. הנה מקום והנה לילה אשר מעבר להם לא
נוסיף ראות דבר. שמעי אפוא את דברי. חפצתי
להגיד לך דברים… אך אל נא תוסיפי דבר אלי על
אדות האיש פבוס (ובדברו את הדברים האלה
התהלך הנה והנה, כמי שאינו יכל לשהות במקום
אחד, ובלכתו היה מושך אחריו גם את הנערה). אל
תוסיפי דבר על אדותיו. אם תוציאי מפיך את השם
הזה אז תביאיני לידי כך שאעשה איזה דבר
נורא.”

וכתם דבריו נשאר עומד לבלי נוע
במקומו, כגוף שחזר ומצא את נקדת הכבד שלו;
ואולם דבריו העידו כמקדם על חרדת נפשו. קולו
הומך מרגע לרגע.

“אל תסבי ממני את ראשך. שמעי את
אשר אגיד לך הענין הוא בעל חשיבות יתרה. ראשית
כל אספר לך את השתלשלות הדברים… וכל מה
שתשמעי אינו בגדר צחוק, אני נשבע לך על כך.
היכן אני עומד בדברי? הזכיריני נא ואדע. עכשו
נזכרתי!… הפרלמנט הוציא החלטה שיעלו אותך
לגרדם. והנה זה עלה בידי להציל אותך מידי
התלין. אבל הללו רודפים אחריך. הביטי
וראי.”

הוא הצביע בידו על העיר העתיקה.
ואמנם דומה היה כי החפושים לא פסקו במקומות
ההם. שאון הערבוביה הגיע עכשו ממקום קרוב
יותר; מגדל הצופים של הבלשת, שעמד מנגד
לככר גרב, היה מלא קולות ואורים; ועל הרציף, מעבר
הנהר, רצו אנשי צבא, בידיהם לפידים ובפיהם
צעקות קריאה: “תפשו את הצוענית! חפשו את
הצוענית! בת מות היא זו! בת מות!”

“עיניך הרואות כי הרודפים באים
בעקבותיך וכי אני לא בדיתי דברים מלבי. אנכי
– אנכי אוהב אותך… אל תפתחי את פיך להגיד דבר;
מוטב שתמנעי את עצמך מדבר אלי – אם ברצונך
להגיד לי כי אני שנוא עליך. לא אבה עוד שמע
דברים כאלה… הנה זה עכשו הצלתי את נפשך…
הניחי לי ואגמר את דברי… יש בידי להציל אותך
הצלה גמורה. הכינותי את הכל מראש. ועכשו אין
הדבר תלוי אלא ברצונך את. אם תרצי בכך יכל
אוכל להצילך.”

הוא הפסיק מתוך כפיה את דברי עצמו. “אל נא תגידי את זאת, אל נא תגידי.”

וברוצו, ובהריצו גם אותה – כי לא חדל
ממשך אותה אחריו – מהר לגשת אל הגרדם, הצביע
בידו על עמוד התליה ואמר בקול קר: “בחרי לך את
האחד משנינו.”

היא נחלצה מבין ידיו, כרעה לרגלי
הגרדום וחבקה בזרועותיה את עמוד המות. ולאחר
רגע הסבה כמעט את ראשה היפה לאחור והביטה
דרך כתפה אל הכמר. מראה היה כקדשה הכורעת
לרגלי אנדרטה קדושה. הכמר נשאר עומד בלי נוע,
אצבעו שלוחה עדין לעבר הגרדם, והוא קופא על
מקומו כפסל.

לבסוף אמרה הצוענית:

“מפניו אני מתיראה פחות מאשר מפניך.”

ואז שמט בלאט את זרועו, הוריד את עיניו והביט לארץ מתוך דכאון ושברון לב.

“אלו היה פה לאבנים אלו,” מלמל
בחשאי, “כי אז הגידו גם הן כי איש אמלל עומד
במקום הזה.”

והוא פתח שוב בדברים. הנערה הצעירה,
הכורעת לרגלי הגרדם ושערותיה הארכות יורדות
על גופה כעטיפה, נתנה לו לדבר ולא שסעה אותו
בדברים. קולו נעשה עכשו רך ומלא תמרורים, וזה
היה מעין נגוד רב־צער לגבי יצורי פניו הקשים
שחותמם הגאוה.

“כן הדבר, אני אהבתיך. אהה! דבר זה
עומד וקים. כאש עצורה היא בקרבי ולבי נשרף
בלהבה. אללי! יומם ולילה תאכלני האש, יומם
ולילה; האיש כזה לא יעורר את לבך לחמלה? אכן,
אני אומר לך, הנערה, כי אהבה זו מושלת בי יומם
ולילה, כי היא מענה אותי בלי הרף… אהה, ילדתי
המסכנה, ענויי עברו כל גבול. האמיני לי כי איש
כזה ראוי הוא שירחמו עליו. הלא ראית כי אני
מדבר אליך רכות. חפץ חפצתי כי לא אהיה לך עוד
לתועבה כאשר הייתי… ואף גם זאת – הכי יאשם איש
על דבר אשר אהב אשה?… אהה, אל חי וקים!…
היתכן כדבר הזה? האמנם לא תסלחי לי עד עולם?
התשנאיני כל הימים? ובכן תם ונשלם הכל. ודעי
לך כי דבר זה מביאני לידי רשעות וזועה. ואת גם
הבט לא תביטי אלי! מחשבותיך נתונות אולי
לדברים אחרים – בעוד אני עומד כאן אחוז־חרדה
ומנסה אליך דברים על גבול החיים אשר
לשנינו!.. אך השמרי לך מדבר אלי על אדות
הקצין!.. האמנם כרעתי ברך לפניך; האמנם
נשקתי לא את כף רגלך, כי לא חפצת בזאת, כי אם
את האדמה אשר תחת רגליך; האמנם מררתי בבכי
כילד, אף הוצאתי מחזי לא מלים כי אם את לבי ואת
כל קרבי, למען הבינך את דבר אהבתי אליך – וכל זה
היה לשוא!.. ובכל זאת נפשך מלאה רגשות ורך.
מנפשך קורנת ענוה אשר אין כמוה לתפארת; כל
מהותך מלאה חן, כלך טוב־לב ורחמים וחמודות.
ואולם אנכי, לצערי, לא נחלתי ממך אלא רשעות!
אהה! על מה נגזרה עלי הגזרה הזאת!..”

הוא הסתיר את פניו בכפות ידיו. הנערה
שמעה את קול בכיו. הוא בכה בפניה בפעם
הראשונה. ובעמדו על רגליו והוא אחוז צמרמרת של
בכי – נראה היה עלוב ותובע רחמים יותר מאשר
בשעת כריעת ברכים. והוא בכה כך הרבה
זמן.

“יהי די!” הוסיף הכמר לדבר לאחר שאזל
בכיו הראשון, “אין מלים בפי. ואני הלא הגיתי
בלבי דברים למענך. ועכשו אני רועד ומתחנן
ברגע של כשר יורדת עלי חלשה, אני חש כי על
שנינו חופף כח גבה – ואין אני מוציא מפי אלא
דברים מגמגמים. אהה! צנח אצנח לארץ אם לא
תרחמי עלי, אם לא תרחמי על עצמך. אל תעכרי את
נפש שנינו. אלו ידעת מה אהבתיך! היש עוד לב
כלבי! אללי! מה רחקתי מן הדרך הישר! מה גדול
יאושי אם הייתי כבוגד לנפשי! תופש תורה הייתי
והעטיתי חרפה על המדע, בן אצילים הייתי
ונבלתי את שמי; כהן הייתי והפכתי את ספר
תפלותי לכר התאוה, הטחתי עזות בפני רבוני!
וכל זה לא עשיתי אלא למענך, הקוסמת! כדי
שאהיה ראוי לנחל גיהנם מידך! ואת הסתרת את
פניך מן האיש אשר אבד את עולמו. אהה! אלו
יכלתי להגיד לך את כל אשר עם לבי! ויותר מזו,
דבר־מה אים מאד, אהה! דבר־מה אים מאד!..”

ובדברו את דבריו האחרונים נעוו
פתאם פניו כפני איש שנתבלבלה עליו דעתו.
הוא שהה רגע אחד בשתיקה; ומיד חזר לדבר בקול
חזק, והיה כמדבר אל נפשו:

“קין אי אחיך?”

ושוב נשתררה שתיקה, אחרי כן חזר הכמר וקרא:

“אלי שבשמים, התשאלני אי אחי? אני
אספתיו אל ביתי, גדלתיו ונהלתיו בלחם,
אצלתי לו אהבה, אהבתיו בכל לבי ובכל מאדי
ורצחתיו נפש! אמנם כן, אלי, אתה הלא ידעת כי
לפני שעה קלה ראיתי בעיני כשרוצצו את ראשו אל
אבני ביתך הקדוש; וכל זה לא עשיתי אלא למעני
ולמען האשה הזאת…”

מבטו היה מטרף. קולו הלך וגוע; הוא
חזר כמה פעמים מאליו על דבריו, מתוך הפסקות
ממשכות למדי, כאותו פעמון המאריך בהלמותו
האחרונה: “למענה, למען האשה הזאת…” אחרי כן לא
הוסיפה עוד לשונו לדבר דברים ברורים, ורק שפתיו
נעו בלי הרף. ופתאם כרע תחתיו, כמין עצם
המתמוטט ונופל, ראשו צנח על ברכיו וגופו רבץ
בלי נוע על הארץ.

נגיעה קלה מצד הנערה, שהוציאה את
רגלה מתחת גופו, עוררה בו שוב את חושיו. הוא
העביר בלאט את ידו על פני לחייו הנופלות
והשתאה כמה רגעים אל אצבעותיו הרטבות “מה
זאת!” מלמל לנפשו, “האמנם בכיתי?”

ופתאם נפנה אל הצוענית ובפניו נסתמנה אימה גדולה ונוראה:

“אללי! ראית את דמעותי והן לא נגעו עד
לבך! התדעי, ילדתי, כי דמעות אלה הן כזרמי
אש? הדבר הוא אפוא נכון? איש שאנו שונאים – כל מה
שיארע לו אין בו כדי לנגע בלבנו? אלו מתי
לעיניך – מי יודע אם היית מונעת את פיך מצחוק.
הה, אנכי לא אחפץ במותך! דבור אחד! רק דבור
אחד של סליחה! אל תגידי כי תתני לי את אהבתך,
רק הגידי כי את רוצה בכך, בזה יהיה די ואני
אצילך. ואם לא… אהה, השעה דוחקת. אני מבקש
ממך בשם כל קדוש – אל תדחי את הדבר עד שאהיה
שוב לאבן, כאותו עמוד התליה שאף הוא תובע את
נפשך! שימי לבך ודעי, כי גורל שנינו נתון
בידי, כי דעתי נטרפה עלי, כי אני יכל להפקיר
את הכל לאבדון וכי רגלינו עומדות עכשו על פי
תהום, ובנפלי לתוך התהום הזאת אוריד גם אותך
אתי לעד ולנצח נצחים! הגידי לי מלה אחת של חסד!
הגידי מלה אחת! רק מלה אחת!”

היא פתחה את פיה כדי להשיב לו דברים.
הכמר צנח לרגליה, כרוצה לתת אזן שוקקה למילה
אשר תצא מפיה ותהיה אולי מלת נחומים. והיא אמרה
אליו:

“אתה רוצח!”

הוא לקח אותה בחמת כח לבין זרועותיו ונתן את קולו בצחוק מעורר אימה.

“יהי כך, אהיה כרוצח!” קרא הכמר,
“ואת תתני לי את אהבתך. לא חפצת כי אהיה לך
לעבד, על כן אהיה לך למצוה. אני אקח ממך את
אהבתך. כמוס עמדי מקום מחבואים אחד, ואני
אסחבך ואביאך שמה. ואת תלכי אחרי, בעל
כרחך תלכי אחרי, כי אם לא, אסגירך לידי
התלין! מות תמותי, יפתי, או תהיי לי פלגש!
לכמר תהיי פלגש! לאיש אשר פשע ובגד, לאיש
אשר רצח – לו תהיי פלגש! למן הלילה הזה, דעי
לך זאת, יפתי, התחלי אפוא בדבר! נתעלסה
באהבים! מהרי ונשקי לי, פתיה שלי! בחרי לך
קבר או משכב דודים!”

עינו הבריקה מתאוה ומחמה. פיו השוקק
צרם את צואר הנערה. היא חרגה מזרועותיו והוא
העתיר עליה המון נשיקותיו הנלהבות.

“כלך לך עם נשיכותיך, בן שחץ
שכמותך!” צעקה הנערה. “אי לך, נזיר נתעב
ומנול! הרפה ממני! את שערות שיבתך המאוסות
אתלש מראשך ואשליכן צרורות צרורות
בפרצופך!”

פניו הסמיקו והחוירו חליפות מכעס,
אחרי כן השמיט אותה מבין זרועותיו והתחיל
מתבונן בה בעיניו הזעומות. היא חשבה כי נצחה
את הכמר, והמשיכה את דבריה:

“דע לך, כי אני מסורה כלי לפבוס
שלי, כי רק את פבוס שלי אני אוהבת ופבוס הוא
היפה באנשים! ואתה, הכמר, הנך זקן ומכער. סור
מעלי!”

הוא צעק צעקה גדולה, דגמת אמלל
שהטילו על בשרו ברזל מלבן. “מות תמותי!” קרא
מתוך חרוק שנים. היא ראתה את מבטו האים ורצתה
לברח מפניו. והוא חזר ותפש אותה, נער אותה,
השליכה לארץ ופנה ללכת בצעדים מהירים לעבר
מגדל רולנד כשהוא אוחז את ידיה היפות וסוחב
אחריו את גופה על פני הארץ. וכשהגיע למקום
חפצו נפנה אליה ואמר לה:

“בפעם האחרונה – התאבי ללכת אחרי?”

היא ענתה אגב הטעמה מיחדת:

“לא!”

אז נשא את קולו וקרא:

“גודול! גודול! הנה הצוענית! עשי בה נקמה!”

הנערה הצעירה הרגישה, כי מי־שהוא
תפס פתאם את זרועה. היא נשאה את עיניה וראתה,
כי יד צנומה נשתרבבה דרך הצהר שבחומה
ואחזה בה בכח ברזל.

“החזיקי בה בכל כחך!” קרא הכמר;
“זוהי הצוענית שברחה. אל תרפי ממנה, אני אלך
ואביא את פקידי המשפט. עיניך תחזינה בה
כשיתלוה על עץ.”

כמענה לדברי הדמים האלה נשמע מעבר
לחומה קול צחוק כבוש. “חה! חה! חה!” הצוענית ראתה
כי הכמר נשא את רגליו והלך בחפזון לעבר
הגשר של נוטר־דם. מן העבר ההוא נשמע קול שעטת
פרשים.

הנערה הכירה המתבודדת רעת הלב.
זועה שמה מחנק לצוארה והיא נסתה להחלץ
ממאסרה. היא התפתלה, קפצה לימין ולשמאל מתוך
אימה ויאוש, אבל הנזירה החזיקה בה בכח
לא־אנוש. האצבעות הגרמיות נלחצו מתוך עוית אל
בשר הנערה ודבקו יחד לחשוק בל יפתח. דומה
היה כי יד הנזירה הדקה במסמרות מסביב לזרוע
הנערה. היא חזקה משלשלת או מסורג או מחשוק
ברזל – זאת היתה צבת חיה וזריזה שבלטה מתוך
קיר חומה. הנערה צנחה ללא כח ליד קיר החומה,
ומיד ירדה עליה אימת מות. היא חשבה בלבה על
החיים היפים ועל העלומים, על דמות השמים ועל
מראות הטבע, על האהבה ועל פבוס, על כל הדברים
העתידים לחלף מעולמה; ולעמת זה ראתה בדמיונה
את הדברים אשר שתו עליה מקרוב – את הכמר, אשר
הלך להלשין עליה, את התלין ההולך ובא, את עמוד
התליה העומד בקרבת מקום. שערותיה סמרו מפחד
זועה ועל אזנה ירד צחוקה האים של הנזירה,
שהרעיפה עליה לחש מלים: “חה! חה! חה! הנה יעלוך
לתליה!”

הנערה העיפה עד מות, הסבה את פניה
אל האשנב וראתה מבעד לשבכה את פניה האפורים
של בעלת התשובה.

“מה עשיתי לך?” הפטירה הנערה בקול נעדר חיים.

הנזירה לא ענתה דבר; היא התחילה פוזמת בקול חשאי שהביע התרגשות ולגלוג:

“בת מצרים! בת מצרים! בת מצרים!”

אסמרלדה האמללה הסתירה את פניה
מבעד לשערותיה. ואותו רגע הבינה כי היא נפלה
בידי יצור שאינו בבחינת אדם.

ופתאם פתחה הנזירה בדברים, כאלו
בינתה לא תפסה את שאלת הצוענית אלא לאחר שהות
מרבה:

“שואלת את: מה הרעה אשר עשית לי? מה
הרעה שבאה לי מידך, הצוענית? טוב אפוא, שמעי
ואגיד לך. ילדה היתה לי, אמנם כן, לי היתה
ילדה. השמעת? ילדה היתה לי, ילדה פעוטה
שכלה חן!… אגנס שלי,” הפטירה הנזירה
כמבלבלת ונשקה בחשכה איזה חפץ. “שמעי אפוא,
בת מצרים… לקח לקחו ממני את הילדה הזאת
גנב גנבוה ממני; אמנם כן, גנב גנבו ממני את
ילדתי. הנה זאת הרעה אשר עשית לי.”

הנערה ענתה כדברה הכבשה במשל:

“אל אלהים! ואנכי אולי לא נולדתי עדין בזמן ההוא!”

“לא כי נולדת!” הוסיפה המתבודדת
לדבר, “ודאי שהיית כבר בעולם בזמן ההוא. אותה
שעה כבר היית בחיים. ילדתי היא בת גילך! כן
הדבר!… זה לי חמש־עשרה שנה שאני יושבת כאן,
זה חמש־עשרה שנה שאני מסתגפת ביסורים; זה
חמש־עשרה שנה שאני מכה בראשי אל הקיר… אני
אומרת לך, כי הצועניות גנבו ממני את ילדתי,
השמעת? טרף טרפו את הילדה… הנתן לך לב
להרגיש? הלא תביני מה טיבו של ילד היודע רק
להשתעשע: ילד המוטל ליד חזה אמו; ילד השקוע
בתרדמה. הוא כלו תם!… כן הדבר! ילדה כזאת
לקחה ממני, ילדה כזאת נרצחה עלי! אלהים הטוב
יודע את נפשי! עכשו הגיעה שעתי להנקם
בשני אקרץ בשר צוענים… הה, לולא מוטות השבכה
הייתי נועצת את שני בבשרך! ראשי רחב מעבר
דרך החרכים… אוי לי מילדתי הפעוטה! הדבר
ארע לה בשעת שנה! ואלו גם נתעוררה בידי
השודדים – לשוא היה בכיה: – אנכי לא נמצאתי על
ידה! אי לכן, אמהות צועניות, שטרפתן את
ילדתי! באנה הנה ותחזינה עיניכן בבתכן!”

ובכלותה לדבר התחילה שוב צוחקת או
חורקת שינים – שני הדברים האלה הסתמנו
בפניה כהבעה אחת. עמוד השחר התחיל מדמדם.
שעת הדמדומים הליטה באור חור את המחזה, ועמוד
הגרדם אשר על הככר נגלה יותר ויותר לעין.
הנדונה המסכנה דמתה לשמע כעין שעטת פרשים
אשר באה מן העבר השני. מסביבות גשר
נוטר־דם.

“גברתי הטובה!” קראה אסמרלדה
כשידיה שלובות, ברכיה כפופות לארץ, שערותיה
פזורות לרוח והיא כלה אחוזת זועה ופחדה טורף
את בינתה, “גברתי הטובה, חוסי ורחמי עלי. הם
באים לקחת אותי. אני לא גרמתי לך מעולם שום רעה.
האמנם ינעם לך אם אמות לעיניך מיתה אימה כזאת?
לבך יודע רחמים, אני מאמינה בכך. הרפי ממני!
רחמי עלי! לא אחפץ למות מיתה כזו!”

“השיבי לי את ילדתי!” אמרה המתבודדת.

“אנא רחמי עלי!”

“השיבי לי את ילדתי!”

“הרפי ממני, השבעתיך בשם אלהים!”

“השיבי לי את ילדתי!”

אותו רגע צנחה הנערה לארץ רצוצה
ועיפה ועינה נעשה כעין הזכוכית – כעינם של
יורדי קבר.

“אהה!” דובבו שפתיה בלחש, “את מבקשת את בתך ואנכי מבקשת את הורי!”

“השיבי לי את הפעוטה שלי, את אגנס!”
שבה גודול לדבר. “אינך יודעת היכן בתי? אם כן
מות תמותי!… שמעי ואספר לך. אנכי הייתי אשה
הוללה, היה היתה לי ילדה והילדה לקחה ממני…
הצועניות עשו את הדבר. דעי וראי אפוא, כי נגזר
עליך למות. אלו באה אמך הצוענית ורצתה להוציא
אותך מידי, הייתי אומרת לה כדברים האלה: ‘האם,
שאי עיניך אל הגרדם ההוא! או השיבי לי את
ילדתי. הידעת היכן היא ילדתי?’ כתרי זעיר
ואראה לך איזה דבר. הנה הנעל אשר לילדה –
הדבר היחידי אשר נשאר לו ממנה. אולי ידעת
היכן נמצאת הנעל השניה? הגידי לי אם ידעת ואם
זו נדחתה לקצוי תבל – על ברכי אזחל
ואמצאנה!…”

ותוך כדי דבור הוציאה דרך האשנב את
ידה השניה והושיטה כנגד הצוענית את הנעל
הרקומה. אור השחר כבר נתרבה עד כדי הכיר את
צורת הנעל ואת גוניה.

“אנא הראי לי את הנעל,” אמרה הצוענית
מתוך חרדה. “אלי! אלי!” ותוך כדי כך פתחה
בידה החפשית את התיק הקטן המשבץ בפניני
זכוכית ירוקות, שהיה תלוי מסביב לצוארה.

“חדלי! חדלי!” מלמלה גודול, “מה
תבקשי בקמע השדים שלך!” ופתאם פסקה
מדבר, התחילה מרעידה בכל גופה וקראה בקול
היוצא מסתר הסתרים של הלב:

“בתי!”

כי הנה הצוענית הוציאה מן התיק הקטן
שלצוארה נעל זעירה שהיתה בת־זוג גמורה לנעל
השניה. לנעל זעירה זו היה צמוד קלף ועליו היה
כתוב חרוז תאומים זה:








בת־זוגי אם תמצאי,

בשם אמך אז תקראי.





במהירות גדולה ממהירות הברק השותה
הנזירה נעל אחת לשניה, קראה את החרוז מעל
הקלף והצמידה אל בדי השבכה את פניה הקורנים
באור שלא מעולם זה.

“בתי! בתי!” קראה בקול.

“אמי!” ענתה הצוענית.

אין מלים לתאר את המחזה הזה.

בין האם והבת הפרידו קיר החומה ובדי הברזל אשר לשבכה.

“אבוי! החומה הלזו!” קראה המתבודדת.
“אהה! עיני תחזינה בך וזרועי לא תוכל לחבקך!
תני לי את ידך! את ידך!”

הנערה הושיטה את ידה דרך האשנב;
הנזירה נרתעה לקראת היד, הצמידה אליה את
שפתיה ושהתה כך מתוך נשיקה זו, כשהיא גחונה
על גב היד וכל סמן חיים לא נכר בה חוץ מן היבבה
המרעידה מזמן לזמן את גופה. אותה שעה בכתה
הנזירה בכי רב וחשאי בחשכת התא, דגמת גשם
היורד בחיק הלילה. האם המסכנה הערתה עכשו
מעל כף היד היקרה בזרם אחד את מקור דמעותיה
העמק והאפל, זה שנתמלא במשך חמש־עשרה שנה
טפות טפות של צער.

פתאם חזרה וזקפה את ראשה, שמטה את
שערותיה מעל מצחה, ובלי דבר דבר התחילה מנערת
את בדי השבכה של התא בחמת כח גדולה מחמת
הלביאה, בדי הברזל לא נרתעו ממקומם. אז נטלה
את האבן, ששמשה כר לראשה, והשליכה אותה
בשבכה בכח רב כל כך, שאחד מן המקלות נשבר
תוך כדי התזת ניצוצות. מכה שניה נפצה לשברים
את צלב הברזל הישן שסתם את פתח האשנב. אחרי
כן שברה הנזירה בשתי ידיה את שרשי המקלות
החלודים ועקרה אותם ממקומם. עתים יש לידים של
אשה גבורה למעלה מכח אנוש.

וכשנפתחה הדרך – ודבר זה נעשה
בפחות מרגע אחד – תפסה את בתה באמצע גזרתה,
והכניסה אותה לתוך התא. “בואי! ואני אצילך
מאבדון?” מלמלה הנזירה.

האם הושיבה בלאט את בתה על הרצפה,
אחרי כן הרימה אותה שוב, נשאה אותה בזרועותיה,
כאלו זו היתה עדין הפעוטה אגנס, והתחילה
מהלכת הנה והנה על פני החדר; היא השתוללה
כשכורה, צהלה והריעה בקול, שרה שירים והעתירה
נשיקות על הבת; דברה דברים אל בתה, נתנה את
קולה בצחוק ושפכה דמעות – וכל אלה בערבוביה
ומתוך התרגשות רבה:

“בתי יחידתי! בתי יחידתי!” דברה
הנזירה. “הנה מצאתי את בתי! הנה היא לפני! האל
הטוב השיב לי את בתי. האספו ובואו כלכם! האין
פה איש אשר יבוא ויראה כי מצאתי את בתי? אל
אלהים, כמה היא יפה! הה, אלי הטוב, גזרת עלי
שאמתין חמש־עשרה שנה, ועכשו שלחת לי בת
יפת־תאר… ואני אמרתי כי הצועניות טרפוה
ואכלו את בשרה! מי זה בדה את הדבר? בתי
הפעוטה! נשקיני, בתי הפעוטה! כמה טובות הן
הצועניות הללו! הנה את בצלמך ובדמותך.
עכשו ידעתי למה רעד לבי בקרבי מדי עברך על
יד התא! ואני אמרתי כי זה בא משנאה! סלחי לי,
אגנס יקרה, סלחי לי! חשבת כי אשה מרשעת
אנכי, הלא כן? אני אוהבת אותך… אותה שומה קטנה
שעל צוארך – העודנה שמורה, הבה אראה. אמנם כן,
זו ישנה עדין. הה, הנך יפת תאר! אנכי הנחלתי
לך את העינים הגדולות האלה, בחורה שלי.
נשקיני. אני אוהבת אותך. מה לי ולאמהות אחרות
אשר גדלו ילדים? עכשו דעתי בדוחה עלי. תבאנה
ותראינה כי יש לי בתי הבטנה וראינה: הנה
צוארה ועיניה הנה שערותיה, הנה ידה. מי מכן
ראתה יפי כיפי אשר לבתי? הו, האמנה לי כי אחרי
זו ילכו בחורים שכורי אהבה. חמש־עשרה שנה
בכיתי בלי הרף. אנכי יפיי כלה בדמעות ובתי
נחלה את היפי. נשקיני, בתי!”

והיא העתירה על בתה המון שיחות
משנות, שכל חנן כלול היה באפן אמירתן, פרעה
את שמלתה של זו עד כדי כך שהבת הסמיקה
מבושה, החליקה בידה על שערות המשי של
הנערה, נשקה לה על רגלה ועל ברכיה, נשקה לה
על מצחה ועל עיניה וצהלה לכל דבר משמחה.
הנערה הצעירה החרישה לכל אלה, ורק פעמים
הגידה בלחש ובחן אשר לא יתאר: “אמא
שלי!…”

“דעי לך, בת פעוטה שלי,” הוסיפה
הנזירה לדבר וערבבה את דבריה בנשיקות, “דעי
לך כי אהבה רבה אהבך מעכשו. עזב נעזב את
המקום הזה. עוד נחיה חיי אשר. ברימס, היא עיר
מולדתי, יש לי נכס־ירשה קטן. הידעת את העיר
רימס? לא, את לא תכירי את העיר הזאת; אז היית עדין
ילדה פעוטה מאד. אלו ידעת כמה יפית בהיותך
בת ארבעה חדשים! רגליך היו זעירות כל כך
שבאו מאפרני להשתאות אליהן, ומקום זה מרחק
מרחק של שבע שעות! בית יהיה לנו וגם נחלת שדה.
אני אשכיבך במטה שלי. אלי! אלי! מי האמין כי
יקום ויהיה כדבר הזה! בתי שבה אלי!”

“הה, אמא שלי!” אמרה הנערה הצעירה
לאחר שמצאה און בקרבה לדבר מתוך המון
רגשותיה, “הצוענית נבאה לי את הדבר הזה. בין
אנשינו היתה צוענית אחת טובת לב, שמתה אשתקד,
והיא דאגה לי תמיד כאומנת. היא היא שכרכה את
התיק הזה מסביב לצוארי. וזו היתה אומרת לי
תמיד: ‘הפעוטה שלי, שמרי היטב על האוצר הזה.
שכן על ידו תוכלי למצא את אמך. זו אמך כרוכה
מסביב לצוארך’. דברי נבואה היו בפי
הצוענית!”

הנזירה חזרה ואספה את בתה אל בין
זרועותיה. “בואי וארבה לך נשיקות! כמה חן היה
לספורך! כשנשוב אל מולדתנו נקדיש את
הנעלים הקטנות לבית הכנסיה. מצוה עלינו
להשיב תודה לאלהים. אל אלהים! מה יפה הוא כל
דבורך! הנה זה דברת אלי וקולך היה באזני
כקול מנגינה. הה, רבונו־של־עולם! הנה שבתי
ומצאתי את בתי! ואולם מי זה יאמין לשמועתנו? אם
לא מתי עכשו מרב שמחה סמן הוא כי תש כחו של
המות.”

והיא התחילה שוב מוחאת כף וצוחקת ומכריזה בקול:

“הבה נחיה חיי אשר!”

אותו רגע נתמלא התא בת־קול של צחצוח
נשק ושעטת סוסים; הקולות באו, כנראה, מצד
גשר נוטר־דם ונתקרבו יותר ויותר לרציף הנהר.
הצוענית לבשה חרדת מות ונפלה אל בין זרועותיה
של הנזירה.

“הציליני, אמא שלי, הציליני! הנה הם באים לקחת את נפשי!”

פני הנזירה החוירו.

“אלי שבשמים! מה זה תגידי? ואני
שכחתי את הדבר! הללו רודפים אחריך! במה
חטאת?”

“לא ידעתי,” ענתה הילדה האמללה, “אבל נחרץ עלי משפט מות.”

“מות!” קראה גודול והתנודדה כהלומת
רעם. “מות!” חזרה בלאט על המלה והביטה אל בתה
בעינים קופאות.

"הה, אמי, השיבה הנערה כמתפלצת,
“הם יוציאוני להורג. הטי אזנך: הנה הם באים
לתפשני. תליה זו מוכנה בשבילי! הציליני!
הציליני! הנה הם הולכים ומתקרבים! הציליני!”

הנזירה עמדה כמה רגעים בלי נוע
וקפאה כפסל שיש; אחרי כן הניעה את ראשה לאות
פקפוק ופתאם צחקה צחוק גדול כצחוק האים שהיה
מצוי אצלה קדם. “הו! הו! אי אפשר! כל מה שאמרת
לי אינו אלא חלום. הו, חמש־עשרה שנה הייתי אם
שכולה והנה שבה אלי בתי על מנת שתסתלק
כעבר רגע אחד! הללו יבואו ויקחוה ממני! הם
יקחוה עכשו – לאחר שהיתה ליפת־תאר, לאחר
שגדלה והיא מדברת אלי ומתרפקת עלי באהבה;
דוקא עכשו הם יבואו ויטרפוה לנגד עיני, לנגד
האם! הו, אי אפשר! דברים כאלה לא היו ולא נבראו.
מאלהים לא יצא כדבר הזה!”

אותו רגע, כנראה, עמדו הפרשים מרכב,
ומרחוק נשמע קול אשר אמר: “כאן הוא המקום, אדון
טריסטן! הכמר אמר, כי נמצאנה ליד חור העכברים.”
– ושעטת הפרשים התחילה שוב.

הנזירה נתנה צעקת יאוש ונזדקפה מלא קומתה.

“הצילי את נפשך! הצילי את נפשך
ילדתי! זכרתי את הכל. נכון הדבר. את צפויה
למות! הה, שכול ואבדון! ברחי, הצילי את
נפשך!”

הנה נתנה את ראשה בפתח האשנב ונרתעה מיד לאחור.

“השארי כאן,” לחשה האם בקול נוגה
ומרסק ותפסה תוך כדי כך את ידה של הנערה
שהיתה כנטולת חושים. “השארי כאן! עצרי את
נשימתך! כל המקום מסביב מלא חילים. בחוץ אור
גדול מדי.”

עיניה נעשו יבשות וקודרות. רגע אחד
שהתה בשתיקה; היא רק התהלכה הנה ושוב בצעדים
רחבים, עמדה לפרקים מלכת, תלשה ציציות משערה
הלבן וכרסמה אותן בין שניה.

ופתאם אמרה אל בתה:

“הללו הולכים ובאים. אנכי אענה להם
דברים, ואת התחבאי בפנה זו. הם לא יראו אותך.
אני אגיד להם כי ברחת, אשבע להם כי נחלצת
מידי.”

היא הוציאה את בתה מבין זרועותיה
והושיבה אותה בפנה הסמויה מעין העומדים בחוץ.
היא לחצה אותה לארץ, התקינה את ישיבתה כדי שלא
תבצבץ מתוך החשכה יד או רגל, התירה את צרור
שערותיה ופזרה אותן על פני השמלה הלבנה כדי
לכסותה, נטלה את האבן ואת הכד, הכלים היחידים
שבתא, והעמידה אותם לרגלי הנערה, בקוותה כי
האבן והכד ישמשו מעין מחיצת מחבואים לבתה.
וכשגמרה את כל המלאכה הזאת שקטה רוחה כמעט
והיא כרעה על ברכיה לתפלה. בחוץ לא האיר עדין
הבקר במלואו, ובחור העכברים שררה אפלה
רבה.

אותו רגע נשמע מקרוב קולו הנורא של הכמר. הקול קרא:

“כאן המקום, הקצין פבוס!”

לצלצול הקול הזה ולמשמע השם הזה חרדה אסמרלדה מפנת מחבואה.

“אל תנידי אבר,” אמרה גודול.

לא הספיקה זו להגיד את דבריה ומסביב
לתא עלה שאון אנשים ופגיונות וסוסים. האם
התרוממה חיש מהר ממקומה ונתיצבה ליד האשנב
לסתם את פתחו.

לעיניה נגלו המון אנשים חוגרי נשק,
פרשים ורגלים, שעמדו ערוכים כגדוד על פני ככר
גרב. מפקדם ירד מעל סוסו וכון את צעדיו לצד
התא.

“סבתא,” אמר האיש הלז שפניו הביעו
רשעות, “אנחנו מחפשים אחרי מכשפה אחת החיבת
תליה; אמרו לנו כי נמצאנה אצלך.”

האם המסכנה עשתה את פניה קרי־הבעה ככל אשר יכלה, וענתה דברים:

“לא הבנתי לנכון את אשר הגיד אדוני.”

האיש חזר ואמר:

“חי אלהים! מה פטפט אפוא אותו אויל מן הכמרים? איהו?”

“רום מעלתו,” אמר אחד החילים, “הלז הלך ואיננו.”

“שמעי אפוא, פתיה זקנה,” פתח שוב
המפקד, “אל תכזבי לי. המכשפה נמסרה לידך.
היכן היא מכשפה זו?”

הנזירה יראה לכחד את הכל, פן תעורר
חשד, ולפיכך ענתה בקול זועף, כמי שמדבר מלב
תמים:

“שמא מכונים דבריך לבחורה אחת
גדולת קומה שנמסרה לפני שעה קלה לידי? הבה
אגיד לך את האמת, כי זו נשכה את זרועי ואני
הרפיתי ממנה. זה כל הדבר. ועכשו הניחו לי ואל
תפריעוני.”

המפקד העמיד פנים כאיש שנכזבה תוחלתו.

“השמרי לך מדבר שקרים בת שדים
ישישה,” השיב המפקד. “שמי טריסטן ל’הרמיט ואני
קרובו של המלך. שמעי ודעי: טריסטן ל’הרמיט.”
והוא הוסיף ואמר, מדי העיפו את עיניו על פני ככר
גרב: “שמי ידוע היטב במקום הזה.”

“ואפילו אם יהיה שמו אשמדי לבית
הרמיט,” ענתה הנזירה אשר גנב ללבה שמץ תקוה,
“גם אז לא אוכל להוסיף מאומה על דברי ולא אפחד
פחד מפניו.”

“חי אלהים!” קרא טריסטן. “לזאת יקרא
סבתא! אבוי, אותה מכשפה נמלטה על נפשה! שמא
תגידי לי לאן זו ברחה?”

גודול ענתה כמשיחה לפי תמה:

“דומה לי שהיא ברחה דרך רחוב דו־מוטון.”

טריסטן הפנה את ראשו ונתן אות לאנשי
גדודו שיהיו מוכנים להפליג. הנזירה שאפה רוח
לרוחה.

“רום מעלתו,” אמר פתאם אחד מן
הקשתים, “יואל נא לשאל את הקוסמת הזקנה כיצד
נעקרו מקלות השבכה מתוך אשנבה?”

למשמע הדברים האלה ירדה שוב אימת
מות ללב האם האמללה. ואף על פי כן לא נתבלבלה
עליה דעתה.

“כך היה תמיד,” אמרה מתוך גמגום.

“לא נכון הדבר!” ענה הקשת, “עוד תמול
היו מקלות השבכה ערוכים כאן בדמות צלב שחור
ונאה המשמח לב אנשים חסידים.”

טריסטן העיף מן הצד מבט בנזירה.

“דומה לי שסבתא שלנו קרובה לבלבול הדעת.”

האמללה ידעה כי הכל תלוי בהעמדת
הפנים; המות היה בנפשה, והיא נתנה את קולה
בצחוק קלסה. אמהות יש בהן מגבורה זו.

דברי שטות!" קראה הנזירה, “אין זאת כי
אם הוא שתה לשכרה. זה כשנה ויותר מעת שעבר כאן
קרון טעון אבנים והכה בחלקו האחורי על סורג
האשנב ושבר את המקלות. זכורתני עדין כמה אלות
המטרתי על ראשו של בעל הקרון.”

“נכון הדבר,” הפטיר אחד הבלשים, אנכי הייתי עד ראיה לכך."

בכל מקום ומקום אתה מוצא אנשים שראו
את הכל בעיניהם. עדות הבלש, שנפלה לפתע פתאם
משמים, החיתה שוב את רוחה של הנזירה, זו
שגבית הדברים מצד המפקד נחשבה לה כעין
הליכה על חדה של סכין מעל לפי תהם.

ואולם גזרה נגזרה עליה שנפשה תהא נקלעת בלי הרף בין תקוה ואימה.

“אלו היה כאן מעשה קרון,” חזר ואמר
החיל הראשון, כי אז היו קצות המקלות כפופים
כלפי פנים ולא כלפי חוץ, כפי שאנו רואים
עכשו."

“ראה גם ראה!” הגיד טריסטן לחיל, יש
לך חוש בדיקה כמו לשופט חוקר שבשטלה. ואת
הזקנה, תני מענה לדבריו."

“אל אלהים!” קראה הנזירה כנואשת,
וקולה, למרות רצונה, נתרוה, דמעות, נשבעתי,
רום מעלתך, כי קרון נחבט במקלות השבכה ושבר
אותם. הנה האיש הזה העיד כי ראה את הדבר בעיניו.
ומלבד זאת, מה ענין המקלות האלה לצוענית
שלכם?"

“הם,” רטן טריסטן לנפשו.

“שד משחת!” התחיל החיל מדבר שוב,
לאחר ששמע את תהלתו מפי המפקד,
“מקום־השברים מעיד על כך כי מקלות הברזל
נשברו לפני זמן מועט.”

טריסטן הניד את ראשו. פני האם החוירו.

“לפני כמה זמן, לפי דבריך, ארע אותו ענין, כלומר מעשה הקרון?”

לפני ארבעה שבועות, ואולי לפני שבועים, רום מעלתך, אינני זוכרת בדיוק."

“וקדם היא אמרה, כי הדבר קרה לפני שנה ויותר,” הפטיר החיל.

“נראה שאלה הן אמתלאות,” אמר המפקד.

“רום מעלתך,” קראה הנזירה שנשענה
כל הזמן אל האשנב ופחדה בלבה שמא יעלה על
דעת מי מהם להכניס ראש לתוך האשנב ולהעיף עין
בתוך התא, “רום מעלתך, נשבעתי כי קרון שבר את
המקלות האלה, קרון ולא דבר אחר. נשבעתי בכל
קדש. יהי חלקי בין הרשעים אשר בגיהנם ואל
אשא פנים לאלהים – אם לא קרון שבר את אלה.” ­

“רואה אני כי הנך נשבעת שבועה
חמורה!” אמר טריסטן והביט אליה במבט של שופט
חוקר.

האשה המסכנה הרגישה, כי בטחונה
הולך ורפה מרגע לרגע. היא היתה עלולה להכשיל את
עצמה, ולבה התפלץ בקרבה מדי חשבה כי היא
לא כונה יפה את דבריה.

אותו רגע נגש חיל אחר ואמר למפקד:

“רום מעלתו, הקוסמת הזקנה מדברת
שקרים. לא יתכן כלל כי המכשפה ברחה דרך רחוב
מוטון. השלשלת היתה מתוחה ברחוב זה כל הלילה,
ושומר השלשלת לא ראה שום איש עובר במקום
הזה.”

טריסטן שזעם פניו הלך וגדל מרגע לרגע, תבע מענה מאת הנזירה:

“היש לך דברים לענות?”

הנזירה נסתה לתרץ גם את הפליאה החדשה:

“אפשר שלא ידעתי, רום מעלתך; אפשר
שטעיתי בדבר. ואמנם סבורה אנכי כי זו ברחה
לעבר הנהר.”

“זהו הצד שכנגד,” אמר המפקד, “ואולם
אין לשער כלל כי הבורחת חזרה לעיר העתיקה,
למקום שהרודפים התחקו על עקבותיה. שקרים
בפיך, הסבתא!”

“ומלבד זאת,” הוסיף נפך החיל הראשון,
“הלא על שפת הנהר, מזה ומזה, לא ראינו שום
סירה.”

“שמא עברה זו את הנהר בשחיה,” ענתה הנזירה שלא נסוגה אחור אלא צעד אחר צעד.

וכי ראית נשים היודעות את מלאכת השחיה?" שאל החיל.

“חי אלהים!” קרא המפקד בכעס. “אינך
אלא משקרת! והנה מה שעלתה על דעתי: עזב אעזב
את דבר המכשפה ואקח אותך במקומה. נלעיטך
סגופים במשך רבע שעה, ואז אולי תפתחי את פיך
ותגידי את האמת.”

הנזירה קבלה את הדברים האלה כבשורה טובה.

“כרצונך הטוב, רום מעלתך. אדרבה!
אדרבה! מילא, יהיו סגופים! איני חוששת לסגופים!
קחוני אתכם, חושו, מהרו! נלך ואל נוסיף לשהות
כאן אף רגע אחד!…” והיא חשבה בלבה: “במשך זמן
זה תמלט בתי על נפשה.”

“הפלא ופלא!” קרא המפקד, “מי ראה
מימיו אדם שמח לקראת סגופים! כחידה לי מטרפת
זו!”

שר עשרה מנוטרי הלילה חיל זקן בעל
ראש שיבה, יצא מתוך השורות ופנה בדברים אל
המפקד:

“ודאי שהיא מטרפת, רום מעלתו. אפילו אם
היא הוציאה מידה את הצוענית, לא במזיד עשתה את
הדבר, שהרי כל ימיה שטמה את בנות הצוענים. זה
לי חמש־עשרה שנה שאני מהלך כאן בלילות לשם
משמר, ותמיד שמעתי אותה מקללת את הצועניות.
ואם זו שאנו מחפשים היא הרקדנית הצעירה בעלת
העז, אז בודאי ובודאי שהזקנה שוטמת אותה
משטמה עזה.”

גודול התנודדה על מקומה ואמרה:

“את זו על אחת כמה וכמה.”

כל נוטרי הלילה העידו פה אחד בפני
המפקד, כי דבריו של שר העשרה הזקן הם אמת
גמורה. טריסטן ל’הרמיט, שלא קוה עוד להוציא דבר
ממש מפי הנזירה, פנה והלך לו, והנזירה ראתה
מתוך חרדה לאין קץ איך שהוא צועד בלאט לצד
סוסו.

“יהי די!” אמר המפקד כמרטן. “לדרך!
נצא ונתחקה על עקבות הבורחת! לא אעלה על יצועי
בטרם אתלה את הצוענית.”

בין כה וכה והוא השהה את עצמו זמן־מה
לפני עלותו על סוסו. גודול פרפרה בין חיים ומות
מדי ראותה אותו מביט סחור סחור על פני הככר
והוא מעמיד פנים נרגזים, דגמת כלב ציד החש
בקרבתו את מאורת החיה הנרדפת וממאן להסתלק
מן המקום. לבסוף נענע ראשו ועלה בקפיצה על
האכף. ללבה המתפלץ של גודול היתה הרוחה, היא
שלחה מבט לצד בתה – בזמן שהות הרודפים לא
העזה האם להביט אל הבת – ואמרה בלחש:

“נצלת!”

הנערה המסכנה רבצה כל הזמן בפנת
מחבואה, לא נעה ולא זעה ולא השיבה את רוחה, ורק
הרהרה במות המרחף מעל לראשה. היא שמעה את כל
חליפות הדברים שבין אמה והמפקד, וכל יסורי
המות, שנתנסתה בהם האם, חזרו וענו גם את לב
הבת. כל הזמן לא מש מתוך אזנה קול הרטט של
החוט אשר החזיק אותה מעל פי התהום כשהיא תלויה
באויר; עשרים פעם חשבה בלבה, כי החוט עומד
להנתק, והנה סוף סוף היתה לה הרוחה והיא נסתה
להציג את כף רגלה על קרקע מוצקה. – אותו רגע
הגיע לאזנה קול אדם אשר הגיד דברים למפקד:
“חזיז ורעם! אדוני המפקד, איש צבא אנכי ואין זה
מעניני להביא מכשפות לידי תליה. את האספסוף
הרי השמדנו. ואת יתר הדברים אני מניח לו
שיעשה אותם ביד עצמו. אל ירע בעיניו אם אלך
ואלוה על הפלגה שלי השרויה בלי קצין.”

הקול היה קולו של פבוס לבית שטופר.
אין לתאר מה שנתרחש בנפש הנערה. הנה הוא כאן,
זה דודה ומגנה, זה צור ישועתה ומפלטה, זה
פבוס ידידה! היא התרוממה ממקומה, ובטרם תמצא
האם שהות לעכב בידה – פרצה לגשת אל האשנב
וקראה בקול:

פבוס! בוא אלי, פבוס שלי!"

פבוס לא נמצא כבר באותו מקום. הוא הריץ
תוך כדי רגע זה את סוסו ונעלם מעבר לקרן רחוב
דה־לה־קוטלרי. ואולם טריסטן לא הפליג עדין
לדרך.

הנזירה התנפלה על בתה מתוך צעקת
חמה. היא הכריעה אותה בכח רב לארץ ונעצה תוך
כדי כך את צפרניה בצואר הנערה. אם שנהפכה
לנמרה אין דרכה להשגיח בקטנות כאלה. ואולם
היא אחרה מן המועד. הדבר נגלה לעיני טריסטן.

“חי! חי!” נתן זה את קולו בצחוק כשהוא
חושף את כל שניו ועושה את פניו כפרצופו של
זאב, “המלכדת לכדה בבת־אחת שני עכברים!”

“שערתי מראש את הדבר הזה,” אמר החיל.

טריסטן טפח לו לזה על כתפו:

“הנך ציד מצין!.. ואל שהות!” הוסיף על דבריו, “היכן הוא הנריה קוזן?”

איש יצא מבין השורות והוא נבדל מן
החילים גם בלבושו וגם בחזות פניו. מעילו
למחצה אפור ולמחצה כתם, שערותיו החלקות צמודות
אל הראש, שרוליו עשוים עור ובידו הגסה צרור
חבלים. האיש הזה היה מלוה תמיד את טריסטן, והלז
מצדו נמצא תמיד בקרבת המלך לואי
האחד־עשר.

“ידידי,” אמר טריסטן ל’הרמיט, “משער
אנכי כי נמצאה לנו מכשפה זו שאנו מחפשים.
ואתה תביא אותה לתליה. הנמצא הסלם שלך על
ידך?”

“בפרוזדור של אותו בית בן־עמודים נמצא סלם,” ענה האיש.

“חמתר לי להתקין את הענין בשם
הערכאות הללו?” הוסיף על דבריו והצביע בידו על
גרדם האבן.

“כן.”

“חי! חי!” צחק האיש צחוק גדול, שהיה
נורא גם מצחוקו הקדם של המפקד, “אם כן לא
נצטרך לכתת את רגלינו.”

“מהר ועשה!” אמר טריסטן, “דחה את צחוקך עד לאחר מעשה.”

והנזירה לא הוציאה הגה מפיה למן הרגע
שבתה נגלתה לעיני טריסטן ואפסה לה כל תקוה.
היא הטילה את הצוענית המסכנה, המתה למחצה,
בפנת המאורה, נתיצבה שוב ליד האשנב ואת שתי
ידיה סמכה אל הכרכב כשתי כפות דורסות של
חיה. ומתוך עמידה זו העיפה על פני המון החילים
את מבטה שנעשה שוב פרוע ומטרף. וברגע
שהנריה קוזן נגש אל התא – העמידה כנגדו פנים
אימים כל כך שהוא נרתע אחור.

“רום מעלתו,” אמר למפקד מדי שובו אחורנית, איזו מהן אני צריך לאסר?"

“את הצעירה.”

“גם זו לטובה. הזקנה היא, כנראה טרדנית.”

“צר לי על אותה רקדנית צעירה אשר עם העז!” אמר שר העשרה הזקן.

הנריה קוזן חזר ונגש אל האשנב, מבט
האם כפה אותו שיוריד את עיניו. הוא פתח בדברים
רכים:

“גברתי…”

היא לא נתנה לו לגמר את דבריו ואמרה בקול חרישי המרטט מחמה:

“מה חפצך?”

“לא לך נתכונתי,” ענה האיש, “כי אם לאחרת,”

“איזו אחרת?”

“בצעירה אני מדבר.”

היא התחילה מנענעת את ראשה וקראה בקול:

“אין פה אף אחת! אין פה אף אחת! אין פה אף אחת!”

“ישנה אחת,” ענה התלין, “הרי לא
תכחישי את הדבר. הניחי לי ואני אאסר את
הצעירה: בך לא אגע לרעה.”

זו הטיחה כנגדו צחוק מלעיג משנה:

“הו, בי לא תגע לרעה, בי לא תגע כלל לרעה?”

“גברתי הטובה, הסגירי בידי את האחרת; אני ממלא את פקדת המפקד.”

היא העמידה פנים עקשים ואמרה שוב:

“אין פה אף אחת.”

“ואני אומר לך: ישנה אחת!” השיב התלין, “כלנו ראינו כי היו פה שתים.”

“מוטב שתביט לתוך התא!” אמרה הנזירה בצחוק מלעיג. “הכניסה את ראשך דרך האשנב.”

התלין בחן בעיניו את צפרני האם ונמנע מלסכן את עצמו.

“מהרה ועשה!” קרא טריסטן שערך עכשו
את גדודו מסביב לחור העכברים והוא עצמו עמד
ברכיבה לרגלי עמוד התליה.

הנריה חזר שוב אל המפקד ופניו הביעו
מבוכה גמורה. הוא הניח את חבליו על הארץ והיה
הופך את כובעו בין כפות ידיו מתוך עמידה
מהססת.

“רום מעלתו,” שאל התלין, “כיצד אוכל להכנס לתוך התא?”

“דרך הדלת.”

“אין שם דלת.”

" דרך החלון."

“החלון הוא צר ביותר.”

הרחיבה את פתחו," אמר טריסטן בכעס. האין לך כאן שום דקר?"

כל אותו הזמן עמדה האם כאורבת
והביטה אל הנעשה. היא לא קותה עוד לשום דבר, לא
צפנה עוד בלבה כל חפץ ברור; היא רק סרבה לתת את
בתה.

הנריה קוזן הלך אל הדיר אשר ליד בית
העמודים והביא משם ארגז מכשירים של תלין. הוא
הוציא משם גם את הסלם הכפול וקבע אותו בו
ברגע לרגלי הגרדם. חמשה או ששה מן החילים
לקחו בידיהם דקרים וכשילים, וטריסטן הוליך אותם
עד למקום האשנב של התא.

“סבתא,” אמר המפקד בקול מצוה, “הסגירי לידינו את הנערה ברצונך הטוב.”

היא הביטה אליו כלא מבינה.

“חי אלהים!” חזר טריסטן לדבורו, “מה לך
כי תפריעי את המכשפה הזאת מלעלות לגרדם,
כפי רצונו של אדוננו המלך?”

האמללה נתנה את קולה בצחוק אים.

“מה לי בכך? הלא זאת בתי.”

המלה יצאה מפי האם בהטעמה כזו, שגם הנריה קוזן נזדעזע.

“צר לי מאד,” ענה המפקד, “אבל חזקה עלי
מצות המלך.” היא צחקה ביתר עז את צחוקה האים
ואמרה למפקד: “מה לי ולמלך? הלא אמר אמרתי לך
כי זאת היא בתי.”

“פרצו בקיר,” צוה טריסטן.

בשביל לקרע בקיר פתח רחב למדי, לא
היה צרך להרס אלא נדבך אבנים אחד מתחת
לאשנב. כשמע האם את הלמות הדקרים והכשילים
המהרסים את מבצרה – נתנה את קולה בצעקה מרה;
אחרי כן התחילה סובבת והולכת על פני התא
במהירות מבהילה, שכן התרגלה בימי שבתה
בכלוב לעשות כמדה זו של חיות טרף. היא לא
הוציאה הגה מפיה, אבל עיניה ירו ברקים. לב
החילים קפא בקרבם.

ופתאם תפסה את האבן אשר אתה בתא,
נתנה קול צחוק ובשתי ידיה ירתה את האבן בעושי
המלאכה. האבן לא נקלעה כהלכה (כי ידי האם היו
מרעידות) ולא פגעה בשום איש, רק התגוללה וירדה
לרגלי סוסו של טריסטן. האם חרקה שינים.

בינתים האיר היום, אם כי השמש לא
מצאה עדין על הארץ; אדמומית נחמדה הבהיקה על פני
ארבות הגג הרקובות אשר לבית העמודים. הגיעה
השעה עת בדיוטות העליונות נפתחים חלונות
צוהלים לקראת זיו ראשון של בקר. על פני ככר גרב
התחילו עוברים אנשי כפרים ומוכרי פרות, שרכבו
על חמוריהם בדרך לבית השוק; הללו עמדו רגע על
יד החילים, המקיפים את חור העכברים, התבוננו
בתמהון למעשיהם של אלה – והלכו לדרכם.

הנזירה צנחה לארץ על יד בתה, עשתה
את גופה כחיץ בפני הבת והקשיבה, כשעיניה
קופאות, אל מלמול הפה של הנערה המסכנה אשר
חזרה בלי הרף על מלה אחת יחידה: “פבוס! פבוס!”
וככל אשר התקדמה עבודת המהרסים, כן נרתעה
הנזירה בלי משים אחורנית ולחצה את הנערה
הצעירה יותר ויותר אל הקיר, פתאם ראתה כי נדבך
האבנים זז ממקומו (כל אותו הזמן השגיחה
במלאכה ולא גרעה עין מן הקיר); ואזנה קלטה את
קולו של טריסטן המנצח על העובדים. מיד התנערה
מן הדכאון, ששלט בה במשך כמה רגעים,
ונתנה קול צעקה גדולה; היא פתחה בדברים, וקולה
יש שהיה מנסר כמשור באזן השומע, ויש
שנשמע כעין גמגום כבד, כאלו כל האלות
שבעולם נקבצו על פתחי פיה ונדחקו לצאת
בבת־אחת מבין שפתיה.

הו! הו! הו! הלא זה נורא! שודדים אתם!
האמנם תבואו לקחת ממני את בתי? הלא אמרתי
לכם כי זאת היא בתי! אי לכם, מוגי לב שכמותכם! אי
לכם, כת של תלינים! אי לכם רוצחים עלובים! הושיעו!
הושיעו! בערה! התאמרו לקחת ממני את הילדה
שלי? ומה אלהים כי יחריש?"

ומיד פנתה בדברים אל טריסטן – חמתה
בוערת, עיניה פרועות, שערות ראשה סומרות והיא
מהלכת על ארבע כפנתרה:

“גש נא הנה ונסה לקחת ממני את
הילדה! וכי כבד לבך מהבין באמר לך אשה: זאת
בתי? הידעת מה פרוש הדבר: הילד אשר לאם? אי
לך, נמרמר, וכי לא היתה לך מימיך בת־זוג? וכי לא
ילדה לך גורי זאבים? וכי ינהמו הפעוטות אשר
בביתך – האין לב בקרבך אשר ירעד לקולם?”

“חלצו את האבן,” אמר טריסטן, “זו נעקרה כבר ממקומה.”

הכשילים הסיעו את האבן העצומה
ממקומה, זו, כפי שספר כבר, היתה הסוללה
האחרונה אשר לאם. הנזירה התנפלה על האבן; רצתה
לתמך בה; צפרני ידיה גרדו את פני האבן, אבל
נדבך זה – גלם אבנים כבד שהוסט על ידי ששה
אנשים – נשמט מידה וגלש בלאט כלפי מטה
כשהוא מחליק על פני מקלות הברזל.

ראתה האם כי נפתח המבוא – והטילה את
עצמה לרחב הפתח, סתמה את מקום הפרץ בגופה.
ספקה כפים, הכתה את ראשה אל הרצפה וצעקה
בקול שנעשה צרוד מעיפות ולא נשמע כמעט
לאזן:

“הושיעו! בערה! בערה!”

“תפסו את הנערה!” אמר טריסטן כשהוא מקשיח עדין את לבו.

האם שלחה מבט אים כל כך כנגד
החילים, שהללו היו מוכנים למנע את עצמם מהכנס
אל התא.

“אל שהות!” הוסיף המפקד לצוות, “הנריה קוזן, עשה את המוטל עליך!”

איש מהם לא נע ולא זע.

המפקד חרף וגדף.

“באמונתי! אוי ואבוי לאנשי חיל שכמותכם! אשה הטילה עליכם פחד!”

“רום מעלתו,” השיב הנריה, “וכי לכעין זו יקרא אשה?”

רעמת ראשה כרעמת הארי!" הפטיר אחד החילים.

“מהרו ועשו!” חזר המפקד על דבריו,
“הפתח הוא רחב למדי. שלשה מכם יעלו פנימה
כשם שעליתם בפרץ החומה של פונטואז. נשים קץ
לדבר, בשם כל הרוחות! איש מכם אשר יסרב ללכת –
בחרב אבתקנו!”

החילים, שנמצאו בין המפקד והאם
ואימה נשקפה להם מזה ומזה – היו רגע אחד
כמהססים. ואולם מיד נרתעו ממקומם ועלו במרץ
על חור העכברים.

כראות הנזירה את הבאים לקראתה –
התנערה פתאם ועמדה על הברכים, העבירה את
שערותיה מעל פניה והפשילה על פני השוקים את
כפות ידיה הצנומות והמחוצות. גלי דמע גדולים
נטפו עכשו בלי הרף מעיניה; הללו נגרו על פני
החריץ שבלחיה, כהנגר נחל פורץ בתוך האפיק
אשר כרה למימיו. ותוך כדי כך פתחה בדברים,
אבל קולה העתיר כל כך הרבה תחנה ורך, ענות לב
וכח בקשה – שרבים מאנשי טריסטן, שכרי חרב
הששים אלי דם, מחו דמעות מעיניהם.

“אדונים רמי מעלה! רבותי הנוטרים
והשוטרים, הואילו נא ושמעו מפי מלים אחדות.
הכרח לי לספר לכם דבר. דעו לכם כי זאת היא בתי.
זאת היא בתי הפעוטה והיקרה אשר אבדה לי לפני
ימים רבים. שמעו ואספר לכם. הרי זה ספור ממש.
דעו לכם כי אני מכירה היטב את הנוטרים. הללו
הטו אלי חסד בזמן שחייתי חיי יצאנית והנערים
הקטנים היו מידים בי אבנים. דעו לכם זאת. ולאחר
ששמעתם דבר זה מפי הלא תמנעו את עצמכם
מנגע בבתי. אני הייתי לפנים יצאנית עלובה.
הצועניות גנבו ממני את בתי. חמש־עשרה שנה
רצופות שמרתי על נעל הילדה. הביטו וראו זוהי
הנעל וכזאת היתה רגל הילדה. בעיר רימס! שמה
היה שנטפלרי! ברחוב פול־פלן! שמא ידעתם את
השם הזה? זה היה שמי. אז הייתם עדין צעירים
לימים, זמנים טובים עברו עלינו וידענו תענוגות
ושמחות. הלא תרחמו עלי אנשים נכבדים?
הצועניות גנבו ממני את הילדה; חמש־עשרה
שנה רצופות לא ראיתי את פניה. חשבתיה בין
המתים. תארו בנפשכם, ידידי הנכבדים, כי
חשבתיה בין המתים. חמש־עשרה שנה בליתי
במאורה זו, ובחרף לא הבערתי אש כדי להתחמם.
ימים קשים עברו עלי. לבי לבי לאותה נעל יתומה
וחביבה! זעקתי מר ואלהים שמע את קולי. אמש השיב
לי את בתי, אלהים עשה את הפלא הזה. בתי היתה
בין החיים. אתם לא תקחוה ממני, אני בטוחה
בכך. אלו חפצתם לקחת אותי, לא הייתי באה
בטענות עליכם; ואולם התעשו דבר לילדה בת
שש־עשרה! זו לא הספיקה עדין להנות מאור
השמש!.. מה חטא חטאה לכם? היא לא הרעה לכם, ואף
אנכי כן. הלא תדעו כי היא יחידה לי, כי אשה
זקנה אנכי ומן השמים שלחו לי את הילדה
לברכה. ואתם הלא כלכם אנשים טובים! מתחלה לא
ידעתם כי זאת בתי; עכשו נודע לכם הדבר. אהה!
זו בתי אשר אהבתי! לו תשמעני, רום מעלתך, לו
תשמעני, המפקד הנערץ! טוב לי כי ידקרו את לבי
מאשר ישרטו שרטת באצבע הנערה! חזות פניך
מעידה בך, אדוני, כי איש חסד אתה. ומדברי הלא
למדת את כל הענין כהלכה, האף אין זאת, אדוני?
אהה, וכי לא היית גם אתה בן לאמך! אליך, הראש
והמפקד, אתחנן – השאירה לי את בתי! ראה, הנה
כרעתי לפניך ברך ככרע לפני אלהים! לא אבקש
מאיש דבר; ילידת רימס אנכי, אדונים נכבדים;
מדודי מהיה פדרון נפלה לי בירשה אחזת שדה
קטנה. לא קבצנית אנכי ולא פושטת יד, רק חפצתי
כי יתנו לי את ילדתי! הה! אני רוצה לשמר בידי
את ילדתי! לא לחנם רחם עלי אלהים, אדון כל
היצורים, והשיב לי את הילדה! והמלך! אמרתם
כי זה דבר המלך. מה בצע לו אם יאבדו מן העולם את
בתי יחידתי? ומלכנו אוהב חסד ורחמים! הילדה
היא בתי, היא יחידתי ובת בטני! זו לא נתנה
למלך! זו לא נתנה לכם! אקחנה ואלכה מפה!
שנינו יחד נלכה מפה. ואף גם זאת: שתים נשים
אנחנו, אם ובת, הכי לא יתנו לנו ללכת באשר נלך?
תנו לנו ללכת מפה! ילידות רימס אנחנו. הה, אנשי
חסד אתם! אהבתי את כלכם, ידידי הנוטרים. לא
יתכן כי תקחו ממני את ילדתי היקרה, היה לא
תהיה כזאת! העידו גם אתם, כי לא יתכן כדבר
הזה. הה, ילדתי, ילדתי!”

לא ננסה לתאר על הגליון שמץ דבר
מחזות פניה, מהבעת דבריה, מדמעותיה שחלחלו
בגרונה תוך כדי דבור; לא נתאר כיצד זו ספקה
ופרשה כפים, נתנה את קולה בצחוק קורע לב,
העיפה מסביבה מבטים רוויי דמעה, הוציאה מחזה
יבבות וגניחות, ערבבה בדבריה – דברים מטרפים
ומרסקים, ללא שעור וקצב – את המון צעקותיה
התובעות רחמים ונוגעות עד הלב. זו כלתה לדבר
וטריסטן ל’הרמיט קמט את מצחו, כדי להסתיר את
הדמעה שנאספה לתוך עינו, עין נמר, ואולם מיד
הבליג על חלשתו ואמר בלשון נמרצה:

“כך רצונו של המלך.”

ותוך כדי רגע גחן על אזנו של הנריה קוזן ואמר לו בקול חרישי עד מאד:

“מהר וגמר את הדבר!” – אותו מפקד אים
ונורא אולי הרגיש גם הוא, כי חלשה עליו
דעתו.

התלין והנוטרים חדרו לתוך התא. האם
לא התנגדה להם כלל; היא רק קרבה בזחילה אל בתה
והתנפלה עליה כנואשת. הצוענית ראתה בכניסתם
של החילים ופחד המות העיר אותה לחיים:

“אמא שלי!” קראה בקול דומה לאנקת מות, “אמא שלי! הנה הם באים! הגני עלי!”

“הנני ואגנה עליך, ילדתי היקרה!”
ענתה האם בקול גווע; היא חבקה את בתה
בזרועותיה והעתירה עליה נשיקות.

זה היה מחזה מעורר חמלה – האם והבת המתפלשות יחד על הארץ.

הנריה קוזן הטיל את ידו על גזרת
הנערה, מתחת לכתפיה הנאות. וכשהנערה
הרגישה במגעה של יד זו – התמלטה מבין שפתיה
זעקה: “אבוי!” והיא שקעה בעלפון. התלין שעיניו
הורידו דמעות גדולות על גב הנערה, רצה לשאת אותה
כשהיא חבוקה בזרועותיו. הוא נסה לסלק את האם,
שאף היא הקיפה בידיה את גזרת בתה. אבל זו
נצמדה אל גוף הנערה בכח רב כל כך, שאי אפשר
היה להפריד בין הדבקות. הנריה קוזן סחב אפוא את
הנערה החוצה וגרר אחריו גם את האם. עיניה של זו
היו אף הן עצומות.

אותו רגע עלה השמש, ועל פני ככר
גרב נאסף כבר המון רב למדי שנתיצב מרחוק
והביט אל חטיבה זו הנגררת אל מקום הגרדם. מנהג
זה נהג המפקד טריסטן בכל מקרה של תליה
פמבית. הוא היה מרחיק את הסקרנים ממקום
המעשה.

בחלונות אשר מסביב לא נראו פני אדם.
רק בחלון אשר במרום המגדלים של נוטר־דם, זה
החלון הנשקף על פני ככר גרב, נסתמנו לאור
הבקר שני אנשים שהיו מסתכלים, כנראה, במה
שנעשה על ככר הגרדם.

הנריה קוזן סחב אחריו את משאו עד
לרגלי הסלם הנורא, וכשהגיע לשם עשה מתוך
קצר נשימה – כי רחמיו נכמרו מאד על דבר המארע –
וכרך את החבל מסביב לצוארה הנחמד של הנערה
הצעירה. הילדה האמללה הרגישה באפף את
צוארה חבל הפשתים. היא פקחה את עיניה וראתה
מעל לראשה את זרוע השלד אשר לגרדם. חלחלה
אחזה את גופה; היא נזעקה בקול ברור וקורע לב:
“לא! לא! איני רוצה בכך!” האם שהסתירה את ראשה
בשמלת בתה, לא השמיעה כל הגה. היא רק
נזדעזעה בלי הרף והעתירה על בתה משנה
נשיקות. התלין השתמש ברגע כשר זה והתיר את
חרצבות זרועותיה החובקות את הנדונה. היא לא
התנגדה – אפשר מתוך לאות ואפשר מתוך יאוש.
התלין הטיל את הנערה על שכמו, וזו הפשילה
מאחורי ראשו המגשם את גופה הנחמד. הלז הציג
את כף רגלו על השלבים, כדי לעלות בסלם.

אותו רגע פקחה פתאם את עיניה האם
הרובצת על הארץ. ללא צעקה התרוממה ממקומה
וחזות פניה אימה; ובן־רגע התנפלה כחיה דורסת
על התלין ונעצה את שניה בבשר זרועו. הדבר
נהיה במהירות הברק. התלין התחיל מיבב מתוך
כאב. אנשים באו במרוצה והוציאו בעמל רב את יד
התלין מבין שני האם. זו השרתה עדין על עצמה
שתיקה גמורה. הדפו אותה בכח אחורנית וראשה
נחבט בחזקה לארץ; חזרו והרימו אותה, ואולם זו
נשמטה שוב לארץ. היא נפחה את נפשה.

התלין שהחזיק עדין בזרועותיו את הנערה, התחיל מטפס ועולה בסלם.




ב. La creatura bella bianco vestita178


ראה קוזימודו כי התא ריק והצוענית
נעלמה ואיננה וכי גנבים באו ולקחו אותה
בזמן שהוא הגן עליה – והתחיל תולש בשתי ידיו
את שערותיו ומתרוצץ הנה והנה מתוך צער
ותמהון; אחרי כן נשא את רגליו ורץ על פני בית
הכנסיה לחפש אחרי הצוענית שלו, צעק צעקות
משנות ליד כל פנת חומה והיה הולך ומפזר את
שערותיו האדמות על פני הרצפה. אותו רגע חדרו
הנוטרים המנצחים לתוך הכנסיה והתחילו אף הם
מחפשים אחרי הצוענית. קוזימודו עזר להם בעבודת
החפושים, בלי שהוא, החרש המסכן, ידע שמץ דבר
מכונתם האימה; שהרי הוא חשב כי הקבצנים הם
החורשים רעה על הצוענית. הוא עצמו הוליך את
טריסטן ל’הרמיט לכל פנות המחבואים, פתח לפניו
כל דלת סתרים, כל קרקעית כפולה אשר למזבח
וכל תא נסתר אשר מאחורי לשכות הקדש. אלו
נמצאה שם עדין האמללה – כי אז היה הוא מסגיר
אותה לידי רודפיה. ולאחר שטריסטן נתעיף
מחפושים, – והלז לא היה בא על נקלה לידי עיפות –
הוסיף קוזימודו וחפש ביחידות. עשרים פעם ומאה
פעמים עבר על פני הבית לארך ולרחב וממרום ועד
מטה, עלה וירד, רץ, קרא קריאות, צעק צעקות, הריח את
האויר, התחקה על עקבות, חפש כה וכה, הכניס את
ראשו לתוך כל החורים וכנואש ומטרף הרתיע את אור
לפידו על פני כל הכפות. זכר מן הדורסים שאבדה
לו בת זוגו – אינו זועם ואינו צועק במדה כזו.
לבסוף, לאחר שנעשה לו ברור, ברור בהחלט, כי
היא איננה, כי היא אבדה ואיננה, כי באו שודדים
וגנבוה ממנו – פנה ועלה במדרגות אשר
למגדלים, הן המדרגות אשר הוא טפס ועלה בהן
שכור־נצחון ביום הצילו את הנערה. הוא עבר שוב
בדרך זו – שפל־ראש, נאלם, חסר דמעות וחסר נשימה
כמעט. הכנסיה נתרוקנה שוב מאדם ונשתקעה
בדממה. הנוטרים יצאו מן הבית ופנו ללכת אל העיר
העתיקה, למען רדף אחרי המכשפה. קוזימודו,
שנשאר יחידי במלא ההיכל הגדול אשר לנוטר־דם,
זה ההיכל אשר לפני שעה קלה נמצא במצור ובהמלה
רבה – פנה והלך אל התא אשר שם ישבה הצוענית
שבועות רבים תחת חסותו. ומדי לכתו בדרך זו
היה משער בדמיונו, כי אולי יארע הדבר והוא
ישוב וימצאנה בתוך התא. וכשהגיע לפנת
היציע, במקום שם הדרך אל פני הגג אשר לצלעות
הבית, וכשראה משם את התא הקטן, על חלונו ועל
דלתו הצרים, המסתופף מתחת לגשור של קשת
דגמת קן צפרים המסתופף מתחת לענף עץ – פג לבו
של המסכן והוא נשען אל אחד העמודים לבל יכרע
ויפל לארץ. הוא השלה את נפשו לחשב כי היא חזרה
לתא, כי מלאך גואל קם להושיע לה והשיב אותה אל
תאה; כי אותו תא מקלט הוא אפוף מנוחה ובטחון וחן
ואין לשער כלל כי הוא ריק והנערה איננה בו, –
וקוזימודו עמד ולא זז ממקומו, בפחדו להחריב את
דמיון הרמיה. “אמנם כן,” דבר לנפשו, “יתכן
שהיא ישנה או שקועה בתפלה. ולמה
אפריענה?”

לבסוף אמץ את לבו ונגש על בהנות
רגליו, הציץ לתוך התא, נכנס פנימה. התא היה ריק!
התא נשאר ריק כשהיה. החרש האמלל התהלך על
פני התא בצעדים מדודים, הרים את המטה והציץ
מתחתיה, כאלו דמה למצא את הנערה בין הרצפה
ובין רפידת המטה, אחרי כן הפטיר במנוד ראש
ונשאר עומד כמטמטם־חושים. לפתע פתאם השליך
לארץ את הלפיד ורמסו ברגלו מתוך חמה שפוכה,
לא הוציא מקרבו כל הגה וכל אנחה, אלא השתער
כנגד הקיר והכה את ראשו באבן ונפל מתעלף על
הארץ.

וכשנתעורר מעלפונו, קם והטיל את
עצמו על המטה, התגלגל על פניה הנה והנה
והתחיל נושק כמטרף את המשכב, מקום שם ישנה
הנערה ושם נשמר עדין מקצת מחם גופה; אחרי כן
שכב כמה רגעים בלי נוע, כאלו יצאה נפשו; אך
פתאם התנער ממקומו והוא שטוף זעה, חזהו פולט
גניחות וחושיו מבלבלים; הוא רץ מקיר אל קיר, דגמת
הריצה הקצובה אשר לענבלי פעמוניו, והיה מכה
את ראשו אל האבן כאלו רצה לנפץ בדרך זו את
גלגלתו. לבסוף עזבוהו כחותיו והוא נפל בפעם
השניה לארץ; הוא זחל ויצא מתוך התא, צנח
תחתיו כנגד הדלת וכל חזותו אמרה תמהון
ושממון לב. שעה שלמה עברה עליו מתוך רביצה זו,
גופו מוטל לבלי נוע, עינו נטויה לעבר התא הריק
והוא זועף ותוהה יותר מאם היושבת בין העריסה
הריקה ובין ארון־מתים מלא. מפיו לא יצא שום דבור,
רק לפרקים זעזעה יבבה את כל גופו, יבבה ללא
דמעות הדומה לברקים אלמים בקיץ אשר אין אתם
קול רעם.

נקל לשער, כי בהרבותו חקר בלבו
המלא יאוש ובנחשו לדעת מי הוא השודד אשר גנב
ממנו את הצוענית – נתקלה מחשבתו בדמות הכמר.
הוא נזכר בדבר, כי דום קלוד היה האחד אשר שמר
בידו את המפתח לגרם המדרגות אשר בו יעלו עד
התא הקטן. הוא העלה על דעתו, כי הלז נסה כמה
פעמים להתנפל בלילה על הנערה הצעירה; הוא
זכר את דבר ההתנקשות הראשונה, זו שנעשתה
בעזרתו, זכר גם את ההתנקשות השניה, זו,
שהוא, קוזימודו, עכב בעדה. המון פרטי דברים קמו
לפניו ועד מהרה נקבע הדבר בלבו, כי הכמר הוא
שגזל ממנו את הצוענית. ואולם יראת הכבוד
שבלבו לגבי הכהן, רגשות התודה והמסירות
והאהבה לגבי האיש הזה – כל אלה הכו בנפשו
שרשים עמקים כל כך, שגם ברגע זה עמדו כחיץ
בפני יצר הקנאה והיאוש.

מחשבתו הגידה לו, כי הכמר עשה את
המעשה הזה; ומאותו רגע ואילך לא נתעוררה עוד
בלבו תאות המשטמה והדם, זו שהיתה נטפלת
אליו אלו היה איש אחר במקום קלוד פרולו, אלא
הכאב בלבד הלך וגדל בנפשו של החרש
המסכן.

אותו רגע, כשהחרש היה הולך ומהרהר
בכמר, ראה פתאם, לאור השחר אשר הבהיק על פני
עמודי הפנה, והנה דמות אדם חלפה ועברה
בדיוטא העליונה של נוטר־דם, במקום המפנה של
המעקה הסובב את הדוכן. דמות זו הלכה והתקרבה
אל קוזימודו. הוא הכיר אותה. זה היה הכמר. קלוד
הלך והתקרב בצעדים מדודים וכבדים. בלכתו לא
הביט נכחו, – הוא כון את צעדיו לצד המגדל
הצפוני – אלא הטה את פניו הצדה, לעבר השפה
הימנית של הסנה, וראשו היה זקוף כלפי מעלה
כאלו התאמץ האיש להשקיף מעל לגגות הבתים.
הינשוף נראה לעתים קרובות מתוך עמידה כזו,
כשראשו נטוי הצדה יש שהוא עף למקום זה ומכון
את מבטו למקום אחר. הכמר עבר אפוא מעל
לקוזימודו ולא הבחין בו.

החרש נתאבן למראה דמות זו, שצצה
לפתע פתאם כנגד עיניו; והוא הוסיף להביט אחרי
ההולך עד שזה נעלם במבוא המגדל הצפוני.

הקורא כבר יודע, כי המגדל הצפוני
הוא המגדל אשר ממנו אפשר להשקיף על פני בית
מועצות העיר. קוזימודו קם ממקומו והלך בעקבות
הכמר.

קוזימודו התרומם על פני המדרגות אשר
למגדל, כי רצה לדעת על מה ולמה עלה לשם הכמר.
אולם מוליך הפעמונים המסכן, הוא קוזימודו, לא
ידע בעצם את אשר יעשה ואת אשר יגיד, ולא ידע את
חפץ לבו. לבו היה מלא גם חמה וגם פחד. הכמר
והצוענית נצבו בנפשו זה לעמת זו.

כשהגיע לראש המגדל, ובטרם יצא
מאפלת המדרגות אל פני הרחבה, תר בחשאי מסביב
כדי לראות היכן נמצא הכמר. הלז עמד כשערפו
פונה אל קוזימודו. במקום זה יש מעקה מחטב
המקיף את מגדל הפעמונים. הכמר, שהשקיף על
פני העיר, סמך את חזהו אל דפן המעקה הפונה לצד
גשר נוטר־דם.

קוזימודו, שהתגנב לבוא מאחורי הכמר
בצעדי זאב, רצה לראות מה הדבר אשר הכמר לוטש
אליו את עיניו. הלז היה נתון כלו להסתכלות אחרת
ולא הרגיש כלל בחרש המתהלך מאחוריו. נהדר
ורב קסמים הוא המחזה בהגלות פריס בזהרו של
בקר קיץ והרואה עומד בראש מגדל נוטר־דם. ומראה
פריס העתיקה היה נהדר פי כמה. אותו יום היה
בהיר כאחד הימים בחדש יולי. אף עב קלה לא
הקדירה את פני השמים. הלכו וכבו הכוכבים
האחרונים, ואחד מהם, המאור הגדול שבכלם, הזהיר
עדין בפאת מזרח, במקום שהשמים היו מבהיקים
ביותר. השמש עמד לצאת על פני שולי הרקיע. פריס
התחילה מתנערת משנת הלילה. האור היה לבן וצח
עד מאד, ושרטוטי בתיה של פריס, הרבים לאין ספר,
הסתמנו במהירות יתרה. הצל האדיר אשר
למגדלים השתרע מגג אל גג, מקצה האחד של
העיר הגדולה עד לקצה השני. פרורים אחדים מלאו
כבר תשואות וקולות אנשים. פה צלצל פעמון, שם
הלם פטיש, על פני מרצפת רחוב עלה קשקוש הומה
של אופני עגלה. מעל לשטח הגגות התאבכו כבר
פה ושם עמודי עשן והיו כעולים מתוך החרכים
אשר לשדה לבה עצום. הנהר, הנושא את מימיו מתחת
להמון גשרים מקמרים ועל פני איים רבים,
נתכסה כלו תלמים של כסף. בסביבות העיר, מעבר
לחומות המבצר, נתקלה העין באזור ערפילים דקים,
ומבעד לאלה נראו כמעלפים שרטוטי השדות
הרחוקים וצלעות החן אשר לטורי הגבעות. המלה
בלולה נשאה כגלים על פני עיר זו הערה למחצה.
ובעת שזרחה השמש קם רוח בקר ונשא קרעי ערפל
מעל ראשי הגבעות והריץ אותם על פני השמים.

על פני חצר העזרה לנוטר־דם נקבצה
כנפיה גדולה של נשים, בידיהן סירי חלב והן מראות
זו לזו מתוך תמהון רב את מעשה ההרס הרב אשר
נעשה בדלתות השער הגדול ואת שני זרמי העופרת
אשר נשפכו על פני האבנים. ממארע הבלהות של
הלילה לא נשארו אלא הסמנים האלה. ערמות
העצים, אשר נדלקו בידי קוזימודו על פני רחבת
המגדלים, נשרפו עד תמן. לפי פקדת טריסטן
מהרו ונקו את פני הככר ואת גופות החללים
השליכו לתוך הסנה. מלכים כגון לואי האחד־עשר
שוקדים על הדבר שינקו את מרצפת הרחוב לאחר
הרג רב.

מעבר למעקה המגדל, ממש מתחת
למקום ששם עמד הכמר, היה תלוי ויורד מרזב, אחד
ממרזבי האבן משני הצורה המקשטים את
הבנינים אשר סגנון גוטי להם, ובחריץ שבמרזב
הזה גדלו שני פרחי קרפול אשר נעו לרוח הבקר
כשני יצורי חיים והיו כורעים ומשתחוים זה לזה
מתוך צהלת משובה. ומעל לשיא המגדלים מלב
השמים, נשא ובא צפצופן של צפרים קטנות.

ואולם הכמר לא ראה ולא שמע שמץ דבר
מכל אלה. הוא היה אחד האנשים שאין בעולמם לא
אדמומית בקר ולא צפרים ולא פרחים. בכל שדה
הראיה הגדול הזה, על מראותיו אלף, לא ראה הכמר
אלא נקדה אחת.

קוזימודו השתוקק מאד לשאל את הכמר
על דבר הצוענית. ואולם הלז נראה ברגע זה כאיש
אשר הסיח את דעתו מן העולם. על נפשו עברה,
כנראה, ברגע זה סערת חיים אדירה, ואיש אשר לו
רגע חיים כזה לא ישמע בהתמוטט האדמה תחת
רגליו. הוא עמד דומם וקופא על מקומו כשעיניו
צמודות בלי הרף אל מקום אחד, ועמידתו זו מתוך
שתיקה וקפאון היתה נוראה כל כך, ששומר
הפעמונים, פרא האדם, נרתע אחור מפחד ולא ההין
לגשת אליו. היתה עוד דרך להוציא פשר דבר מן
הכהן – והחרש האמלל התחיל מוליך את עיניו לפי
מבט עיניו של הכהן והעמיד אותן לבסוף על פני
ככר גרב.

והנה ראה את המחזה אשר אליו הביט
הכהן. הסלם נצב לרגלי עמוד התליה. על פני
הככר התהלכו תושבים מעטים והמון אנשי צבא.
איש אחד גרר על פני האדמה צרור לבן ואל הצרור
היה צמוד איזה עצם שחור. האיש בא ועמד לרגלי
הגרדם.

אותו רגע נתרחש דבר־מה וקוזימודו לא
ראה את הדבר ברור. לא מפני שעינו היחידה חדלה
מראות למרחוק, אלא מפני שהמקום הקף חילים
והללו עמדו כחיץ בפני המחזה. ומלבד זאת גם
השמש יצאה אותו רגע על פני הרקיע ושפכה על
הכל סילון של אור אשר יצק להבות בכל בליטותיה
של פריס: בראשי מגדלים, בארבות עשן וחדי
גגות.

בין כה והאיש התקין את עצמו לעלות על
הסלם. עכשו נתגלה ברור לעין קוזימודו, הוא
נשא אשה על כתפיו: נערה צעירה הלבושה צחורים;
לצואר הנערה היתה כרוכה עניבת חבל. קוזימודו
הכיר את הנערה. עכשו ידע מי היא.

האיש עלה לראש הסלם. משהגיע לשם
התחיל מתקין את העניבה. אותו רגע עלה הכמר וכרע
על פני המעקה, כדי שייטיב לראות.

פתאם הדף האיש את הסלם לאחור על ידי
בעיטת רגל חזקה, וקוזימודו, המתאפק זה רגעים
אחדים משאף רוח, ראה והנה הנערה האמללה
מתנודדת בקצה החבל, בגבה שני קנים מעל האדמה,
והאיש דורך ברגליו על כתפיה. החבל הסתובב
כמה פעמים סביב עצמו, וקוזימודו ראה את פרכוסי
העוית הנוראים שעברו בגוף הצוענית. וגם הכמר
התבונן, אגב צואר נטוי ועינים בולטות, בקבוצה
נוראה זו הכוללת את האיש ואת הנערה הצעירה:
משל לעכביש ולזבוב.

אותו רגע, כשנעשה מעשה הזועה, עטו
פניו האפורים של הכהן צחוק תפתה, צחוק בריה
שיצאה מכלל המין האנושי. קוזימודו לא שמע
באזניו את הצחוק הזה, אבל הוא ראהו בעינו. שומר
הפעמונים צעד צעדים אחדים מאחורי הכמר; ופתאם
השתער עליו בחמה שפוכה והדף אותו בידיו
החזקות אל פי התהום, זו שדום קלוד היה גחון על
פניה.

“ארור!” צעק הכמר והתחיל מתגלגל למטה.

מרזב הגג, שהיה תלוי ויורד ממקום זה
ולמטה, עצר אותו תוך כדי נפילה. הכמר כרך את
ידיו הנואשות מסביב למרזב, ואולם כשפער את
פיו לצעק צעקה חדשה – ראה מעל לראשו, בתוך
מסגרת המעקה, את פרצופו האים והנוקם של
קוזימודו. ואז נעתקו מפיו מלים.

מתחתיו רבצה תהום. זאת היתה תהום
עמקה מאתים רגל ויותר, ועל קרקעה מרצפת אבנים,
ובהיותו שרוי במצב נורא זה לא השמיע הכמר אף
מלה אחת ולא הוציא מפיו קול תמרורים. הוא רק נפתל
נפתולים אימים מסביב למרזב כדי לטפס ולחזר
למעלה. אבל ידיו לא מצאו אחיזה על פני האבן,
רגליו החליקו על פני הקיר המשחיר ואף הן לא
מצאו מקום אחיזה. מי שעלה למגדלי נוטר־דם יודע,
כי מתחת למעקה, בקרוב מקום ממש, מוציאה החומה
בליטת אבנים, והנה ליד זוית מכנסת זו פג כחו
של הכמר. עכשו נצטרך לטפס לא על קיר זקוף, כי
אם על חומה שנרתעה מתחת לרגליו.

אלו רצה קוזימודו לחלצהו מן התהום,
כי אז לא היה צריך אלא להושיט לו יד לעזרה; ואולם
הוא לא הביט אפילו אל הכמר. הוא הביט אל ככר גרב,
אל הגרדם, הביט אל הצוענית. החרש נשען אל
המעקה, באותו מקום ממש ששם עמד הכמר לפני
רגע קל, וכאן עמד ללא תנועה וללא הגה, דגמת איש
שנפגע מן הברק, עינו לא סרה מאותו עצם אחד
ויחידי שהיה עלול להיות ברגע זה יקר־חייו, וזרם
דמעות גדול נשפך חרש מתוך העין אשר לא שפכה
עד הנה כי אם דמעה אחת.

בין כה וכה והכמר נאנק מן המצר
האים. פדחתו הקרחה ירדה זעה, צפרניו נפצעו
באבן ונטפו דם וברכיו רפטו אל החומה. גלימת
כהנתו, זו שנכרכה מסביב למרזב ומנעה את
בעליה מנפל אל התהום, השמיעה באזניו אושת
קריעה חדשה עם כל זעזוע וזעזוע של גופו.
ולמרבה אסונו היה חלקו התחתון של המרזב צנור
של בדיל, וזה הלך ונכפף מכבד גופו של הכמר.
הוא הרגיש כי צנור הבדיל הולך ומתמוטט לאט לאט.
האמלל ידע בלבו, כי לאחר שידיו תיעפנה מן
העמל הקשה, תקרע גלימתו לשנים וצנור הבדיל
יתכופף – יבוא בהכרח רגע נפילתו; ולמחשבה זו
נתחלחלו כל קרביו מזועה. לרגעים נצמד מבטו
המבלבל אל זיז קיר צר, מין רחבה, כביכל, שנמצאה
כעשר רגלים למטה מבליטותיהם של גלופי האבן,
והוא שלח מלב מצר תפלה חמה לאלהים, כי יזכהו
לחיות עד אחרית ימיו על פני רחבה זו, ולו גם תבוא
אחרית זו לאחר מאה שנה. פעם אחת הביט אל הככר
אשר למטה, אל התהום; אז הסב את ראשו, עצם את עיניו
והרגיש כי סמרו שערות ראשו.

בשתיקתם של שני האנשים האלה היה
צפון דבר נורא ואים. קוזימודו בכה והביט אל ככר
גרב, ואותה שעה נאבק הכמר, במרחק צעדים אחדים
מקוזימודו, עם מות מר ונורא.

וכשראה הכמר כי כל מאמציו לא הביאו
אלא לידי זה שמשענו האחד והיחידי נהיה יותר
רעוע – גמר אמר בלבו למנע את עצמו מכל תנועה.
והנה הוא נשאר תלוי באויר והיה לופת בידיו את
מרזב הגג, התאפק מנשם, לא נע ולא זע ולא הביא את
גופו לידי שום תנועה חוץ מאותה תנועה מיכנית
שאדם עושה בחלומו כשהוא רואה את עצמו נופל.
עיניו הקופאות נקרעו לרוחה מאימה ויסורים. ואולם
מקום תליתו הלך ופחת לאט לאט. ידיו החליקו מעל
הצנור ולמטה; זרועותיו הלכו הלך וחלש וכבד
גופו הלך וגדל. שלוחה עקמה זו של צנור הבדיל,
שעליה היה תלוי, כפפה את עצמה כל רגע ורגע
כלפי התהום כדי מעלה אחת. מתחת לרגליו ראה –
מה נורא היה המחזה! – את גגו של סן־י’ן דה־רון
והוא קטן כעלה קלפים המקפל לשנים. הוא התבונן
בהמון הפסילים אשר למגדל, אלה יצורי האבן
הדוממים שהיו תלוים כמוהו על פי תהום, אבל לא
פחדו פחד לנפשם ולא נתעוררו לחמלה עליו. הכל
מסביב לו היה מעשה אבן: כנגד עיניו בני שחץ
פעורי־לוע; למטה, על קרקע התהום מרצפתו של
הרחוב; וממעל, מעל לראשו, קוזימודו הבוכה.

על פני חצר העזרה עמדו כנפיות אחדות
של סקרנים ושוחחו ביניהן מתוך שויון־נפש על
דבר אותו אויל שהלך להשתעשע באפן כה מוזר.
קולם העז והצורם הגיע לאזני הכמר, והוא שמע
באמר האחד אל האחד:

“סופו של זה פרוק עצמות!”

וקוזימודו הוסיף לבכות.

הכמר, אחוז חמה וזועה, הבין לבסוף, כי
אפסה לו כל תקוה. אף על פי כן אסף את שארית כחו
לשם מאמץ אחרון. הוא דרך את גופו על פני הצנור,
הרתיע את ברכיו מאצל הקיר, כנס את קצות ידיו
לתוך חריץ שבחומה והיה עלול אולי להצעיד את רגלו
האחת כלפי מעלה; ואולם מכח תנועה זו נתמוטטה
פתאם שלוחת הצנור ששמשה לו מקום סעד. תוך
כדי רגע זה נקרעה הגלימה לשנים. ראה האמלל כי
הכל התמוטט תחתיו ולא נשארו לו למשען אלא
ידיו אחוזות השבץ ההולכות הלך ורפה – וסגר את
עיניו והרפה מן המרזב. הוא צנח למעמקים.

קוזימודו ראה בנפל הכמר אל התהום.

המתגלגל מגבה כזה אינו נופל, על פי
רב, בקומה זקופה. הכמר הנופל למעמקים ירד
מתחלה לארץ כשראשו למטה ושתי ידיו שלוחות
באויר; אחרי כן הסתובב גופו כמה פעמים סביב
עצמו; תנודת האויר גרמה לו שיתקל בגגו של
בית, ושם נחבט האמלל לראשונה. ואולם הוא לא
נהרג עדין מתוך חבטה זו. קוזימודו ראה בנסות
הכמר לאחז בכרכב הגג; אבל פני הגג היו
זקופים ביותר והנופל היה חסר כח. הוא נתגלגל
במהירות מעל שטח הגג, דגמת לבנה הנעקרת
ממקומה, ונחבט לבסוף במרצפת הרחוב. משהגיע
לכאן לא הוסיף עוד להניע אבר.

וקוזימודו חזר ושלח את עינו להביט אל
הצוענית; הוא ראה בפרכס גופה, מתחת לגלימה
הצחורה, פרכוסי גסיסה אחרונים; משם העביר שוב
את עינו כלפי הכמר שהיה מוטל על הארץ לרגלי
המגדל וגופו מרסק ומשחת מראה, ואז פתח את פיו
ואמר מתוך יבבה הבוקעת מעמקי נפשו:

“אהה! את אלה אהבתי בחיים!”




ג. כלולותיו של פבוס


בערבו של אותו יום, כשבאו פקידי
בית־הדין של הכהנה לסלק מחצר העזרה את גופו
המרסק של הכמר, נעלם קוזימודו מהיכל נוטר־דם
ולא נודעו עקבותיו.

על דבר המארע הזה סבבו בפריס
שמועות משמועות שונות. איש לא פקפק בדבר כי
הנה זה הגיע היום וקוזימודו – הוא השטן – נפרע
מקלוד פרולו המכשף. כלם היו סבורים
שקוזימודו נפץ את הגוף ונטל את הנפש, דגמת
הקוף המפצח את הקלפה בזמן שהוא רוצה לאכל את
האגוז. ולפיכך נמנעו מקבר את הכמר בבית
העלמין.

לואי האחד־עשר מת כעבר שנה, בחדש
אוגוסט שנת 1483. והנה מה שהיה בסופו של פטר
גרנגואר – בידו עלה להציל את העז והוא עצמו שב
לחבר חזיונות תוגה והצליח במלאכה. דומה כי
לאחר שנתנסה באצטגנינות ובפילוסופיה ובחכמת
הבניה ובכל מיני שטיות – שב ונעשה פיטן
המחבר חזיונות תוגה, וזה הרי בודאי מעשה
תעתועים מאין כמוהו. הוא פסק על עצמו את הפסוק:
“נוגה היתה אחריתו”. והנה בתעודות המשק של בית
המלך נמצאו דברים המעידים על נצחונותיו של
גרנגואר, בתורת פיטן, למן שנת 1483 ואילך: “י’ן
מרשן ופטר גרנגואר, האחד אמן והשני פיטן,
התקינו וחברו את שיר החזיון שעלה על הבמה
בשטלה שבפריס לכבוד רום מעלתו ציר הכהנה,
תכנו את החזיון לפי המשחקים, ואת המשחקים
הלבישו והציגו אותם לפני הרואים לפי הכתוב
בחזיון; ואף הם שהתקינו את הבמה לפי כל הדרוש
– לאלה ינתנו דמי כל המלאכה: מאה לטרה
כסף,”

וגם פבוס לבית שטופר “נוגה היתה אחריתו” – הוא נשא אשה.




ד. כלולותיו של קוזימודו


לעיל ספרנו, כי ביום שמתו הצוענית
והכמר יצא קוזימודו את נוטר־דם ועקבותיו לא
נודעו. ואמנם מאותו יום ואילך לא הוסיף איש ראות את
פניו ואיש לא שמע על אדותיו דבר.

בלילה שלאחר יום התליה באו עוזרי
התלין והורידו את גופת הצוענית מעל הגרדם
והביאו אותה, כמנהג, אל בור הקבר אשר
במונפוקון.

מונפוקון, כפי שאומר סובל, היה “בית
הגרדם העתיק והנהדר ביותר בין כל מקומות
ההרג של הממלכה.” בנין משנה צורה עמד על ראש
רמה לא תלולה ביותר, בין הפרור לה־טמפל
והפרור סן־מרטן, במרחק מאה וששים קנה, בערך,
מחומות פריס, ובמרחק יריות אחדות של קנה־רובה
מלה־קורטיל. מראש הגבעה אפשר היה להשקיף על
פני מרחב של כמה מילים, והבית היה דומה לבית
מקדש של כהני הקלטים. ואמנם כאן היו מקריבים
קרבנות אדם.

יתאר לו הקורא בדמיונו בנין העומד
על פני גבעת סיד, והבנין הוא כעין רבוע רחב
ידים, גבהו חמש־עשרה רגל, רחבו שלשים רגל
וארכו ארבעים רגל; דלת אחת לו לבנין וסוללה
מסביב ורחבת חוץ; על פני רחבה זו מצבים
ששה־עשר עמודים אדירים זקופים, עשוים אבן
שלמה וגבהים שלשים אמה; העמודים מקיפים
משלש רוחות כשדרה את הבנין התומך אותם,
ראשיהם מחברים זה לזה על ידי קורות, ומעל הקורות
האלה, מרוח לרוח, תלויות ויורדות שלשלות ברזל;
בקצה כל שלשלת תלויה ויורדת שלד אדם. בקרבת
מקום, על פני המישור, עומדים צלב אבן אחד ושני
עמודי תליה ממדרגה שניה, מעין ספיחים שעלו
על יד השדרה הגדולה; מעל כל אלה, בחלל האויר,
טיסה בלתי פוסקת של עורבים – ולזה יקרא
מונפוקון.

בית הגרדם הנורא הזה, שנבנה
בשנת 1328, נמצא בסוף המאה החמש־עשרה במצב
של חרבן; הקורות הרקיבו, השלשלאות החלידו,
העמודים העלו עבשת; נדבכי הפנה, שנעשו אבני
גזית, נעקרו ממקומם, וכל הרחבה, שלא דרכה עליה
עוד רגל אדם, העלתה עשבים. נורא מאין כמוהו היה
מראה המקום הזה מרחוק, נורא ביותר בלילות –
כשאור הירח החור נפל על פני גלגלות המתים,
או כשרוח הלילה הכה את השלדים ואת השלשלאות
אלה מול אלה וכלם יחד התנודדו בחשכה. בשל
אותו גרדם היתה כל הסביבה מקום אימים.

בית החומה, הבנין התיכון לבית
הגרדם, היה ריק מבפנים. לקחו וקבעו שם מקום
קבורה, גדרו עליו בשבכת ברזל והיו מטילים
לתוכו לא רק את עצמות המוקעים שנשרו מעל
שלשלות מונפוקון, כי אם גם את גופות האמללים
שקבלו מיתה ביתר בתי התליה של פריס. לבית
רפאים זה, מקום שם הרקיבו יחד המון רמת אדם והמון
עלילות פשע, נאספו גם אנשים רבים לאין ספר
החפים מכל עון – למן אנגרן ממרנאי, זה הקרבן
הראשון למונפוקון שהיה איש צדיק, ועד האדמירל
מקולנאי, זה שסים את פרשת קרבנותיו של בית
גרדום זה והיה גם הוא איש צדיק.

ובנוגע לקוזימודו, אשר דבר העלמו
היה כחידה, הנה עלה בידנו לגלות את הפרטים
האלה.

כשנתים או כשנה ומחצה לאחר מארעות
הסיום של ספורנו, כשבאו לבית הקברות
במונפוקון כדי לבקש שם את גופו של אוליביה
לה־דן, זה שהוקע לפני יומים ושרל השמיני חננו
וצוה לקברו בין הקברים הנכבדים אשר בסן־לורן
– מצאו מתחת להמון העצמות הנתעבות שתי שלדי
מתים שהאחת מהן חבקה את השניה באפן מוזר. על
האחת, שהיתה שלד של אשה, שרדו שירי שמלה בת
אריג לבן, על צוארה נמצאה שרשרת עשויה פניני
אדרצרך ומעל השרשרת נשתרבב תיק קטן של
משי משבץ אבני זכוכית; התיק היה פתוח וריק.
החפצים האלה היו בודאי קלי ערך ביותר,
והתלין לא נתאוה להם. האחרת שחבקה את עצמות
האשה, היה שלד של גבר. בדקו ומצאו כי עמוד
השדרה של זו היה מעקם, הראש מכנס לבין
הכתפים ורגל אחת קצרה מן השניה. אולם עמוד
השדרה לא היה פגום במקום המפרקת; מכאן ראו,
כי הלז לא היה תלוי. ברור היה כי בעליה של
השלד בא אל המקום הזה כאיש חי והגיע כאן לידי
מיתה. ובעת שנסו להפריד בין הדבקים – נתפוררה
השלד של הגבר ותהי לאבק.









סופר ועורך־דין צרפתי בן המאה  השבע־עשרה.  ↩



לקורנו – פרושו בעל  הקרנים.  ↩



רומאית: בעל הקרנים  הפרוע.  ↩



רומאית: טבו המשחק בקביה!  ↩



רומאית: טבו אובד.  ↩



משחק מלים שפרושו: טבו המשחק  בקביה.  ↩



רומאית: היום סוקלים בתפוחים  רקובים.  ↩



רומאית: אל תהיה יד האלים  בדבר.  ↩



רומאית: “יחי יפיטר! מחאו כף,  האזרחים!”  ↩



רמז לפריס.  ↩



רומאית: נשתה כדרך  האפיפיור.  ↩



הטיארה, כתר האפיפיור, היא בת  שלש עטרות זו למעלה מזו.  ↩



רומאית: מעיל הדוכן הכבד  מיין.  ↩



הסטוריון צרפתי, מת בשנת  1509.  ↩



רומאית: פנינים לפני חזירים.  ↩



רומאית: חזירים לפני מרגרט. לשון
נופל על לשון: מרגריטה (פנינים) ומרגרט (שם הנסיכה).  ↩



גשר בפריס.  ↩



שני צירים בני הולנדיה  מתקופת המאה השבע־עשרה.  ↩



ציר איטלקי בן המאה  השבע־עשרה.  ↩



משורר רומאי, מת בשנת 16 לספירת  הנוצרים.  ↩



רמז לנסיכה מרגרט.  ↩



“הקדחת של סן־בליה” – היות רועד
מפחד זועה. על שם אחד מורד במלכות שקבל חנינה בשעה שעמד על הגרדם.  ↩



ספרדית: ובבאר הם מצאו  תבה,

כלה נוי וכלה קשוט,

ובתבה דגלים חדשים,

וציוריהם כעין הזועה.  ↩



ספרדית: הם ערבים רוכבי  סוסים

אשר ידמו לפסילי אבן,

 למדיהם חגור רמח,

 ובידיהם קשת דרוכה.  ↩



המדברים בינם לבין עצמם בלשון  מיחדת להם, לשון סתרים.  ↩



חכמת הסוד.  ↩



רומאית: כל דרך ושביל וכל  הרחובות.  ↩



רומאית: אשחרך, אקדמך, כוכב  הים! (תחלתו של פזמון דתי.)  ↩



איטלקית: תן נדבה, אדוני, תן  נדבה.  ↩



ספרדית: אדון נעלה, תן נדבה לשם  פרסת לחם!  ↩



רומאית: תן נדבה.  ↩



ספרדית: לאן אתה הולך, בן  אדם?  ↩



“חצר הפלאים” – כך נקרא בפריס של ימי הבינים מקום המקלט של הרמאים ופושטי היד. הפסחים שבהם התהלכו שם על רגליהם, והעורים התהלכו פקוחי עינים.  ↩



שבת – יום מועד למכשפות, לפי  אמונת ההמון (הערת המתרגם).  ↩



נהר בשאול אשר בו יעברו המתים  (לפי המתולוגיה היונית).  ↩



ספרדית: בן־אדם, הסר  כובעך!  ↩



רומאית: הכל כלול בפילוסופיה,  הפילוסופים יש בהם מדמות כל האנשים.  ↩



מרטיאל – משורר רומי, בימי נירון  קיסר.  ↩



אל האהבה אצל הרומאים.  ↩



ספרדית: עת צפרי־חן תדמנה  –

ריק ויתום הוא העולם…  ↩



גבור אחד הרומנים של ולטר.  ↩



רומאית: אשר תטיל אימה על המסתכל בה.  ↩



רומאית: יצירות שאינן גמורות  מחכות לתקונן.  ↩



לשון נופל על לשון: החומה השומרת  על פריס מכל תאונה מעוררת אצלה תלונה.  ↩



מחלקת האוניברסיטה ללמודי  הדת.  ↩



מקום השעשועים לסטודנטים בפריס  העתקה.  ↩



חבר נזירים שהיו עוסקים בפדיון  שבוים.  ↩



כת נזירים המרבה בצומות  ובשתיקה.  ↩



כפר בצרפת במקום שנמצא ארמון  מפרסם לתהלה.  ↩



בית הגרדם המפרסם לגנאי שהכיל כמה עמודי תליה עשוים אבן, נבנה במקומו של בית מקדש עתיק מתקופת הדרואידים.  ↩



פיר מנ'אר, ציר מפרסם בתקופת  מוליר.  ↩



כך קראו בימי הדירקטוריום (בסוף המהפכה הגדולה) לסגנון שהיה מחקה באפן גס את צורת הבניה הקלסית.  ↩



בנין כותרת שמעלים על גב שדרת  עמודים.  ↩



שם הנהר אשר בעולם התחתון,  לפי האגדה היונית.  ↩



רומאית: חלק מהלמות והכות על  ימין ועל שמאל.  ↩



רומאית; דומה כמעט, בערך.  ↩



רומאית: אחד השומר על מפלצת והוא  אים ממנה.  ↩



רומאית: נער מרשע הוא אמיץ  לכח.  ↩



מקום הרג בסביבות פריס; היה קים  בימי הבינים.  ↩



אביר אנגלי מעולם האגדה, אחד  מגבורי האפוס של אריוסט.  ↩



כנוי לכמרים, מעין “רבי”.  ↩



רומאית: מעשה הוללות שסבתה  העקרית הם המון היינות המשבחים.  ↩



רחוב ידוע בפריס שיצא לו שם  רע.  ↩



אביה של תורת הרזים.  ↩



רופא ופילוסוף מן הערבים.  ↩



פלמפזסטה – גויל יוני או רומאי שמחקו את צורתו הראשונה והעלו עליו כתב חדש. מעשה לבלרי הנזירים בימי הבינים.  ↩



הכשוף הלבן (מעין כימיה) היה  בחזקת התר בימי הבינים – בנגוד לכשוף השחור.  ↩



רומאית: נשים מיחסות שאי אפשר  לדחותן בלי לגרם להן עלבון.  ↩



לשון נופל על לשון בלטינית: קלוד  הולךבחברת פסח.  ↩



רומאית: על הבחירה הבלתי חפשית  והרצון החפשי.  ↩



צרפתית. פרוש המלים: בצל עץ  האפרסק וגם – בצלו של מעלה  הארגוניות.  ↩



יונית: מחלת השבץ.  ↩



יונית: מחלת העוית של עמוד  השדרה.  ↩



אני מאמין באלהים.  ↩



אדוננו.  ↩



מקומות שנתפרסמו בעולם העתק  בגלל חוזי הכוכבים שלהם.  ↩



יונית: דמות תלמים.  ↩



רומאית: טועה אתה, ידידי קלוד.  ↩



פרוש המלה: יונה.  ↩



הצורה העתיקה של בניני  הקלטים.  ↩



היכל דרואידים (כהנים) אצל  הקלטים.  ↩



במת קבר.  ↩



מקום קבר אצל העברים  הקדמונים.  ↩



רומאית: יען אריה אנכי.  ↩



קרען – מילה לא ברורה בספר. הערת פרויקט  בן־יהודה.  ↩



ארמון בפריס.  ↩



סופר צרפתי מן המאה ה־18, כתב  רומנים פחותי ערך.  ↩



“האגדה לטובת העם” נוסדה בשנת 1465 על ידי נסיכים ואצילים מתוך התנגדות ללואי האחד־עשר.  ↩



רמז לסמן השלט של מלכי צרפת  הראשונים.  ↩



רומאית: חק חמור.  ↩



רומאית: נשבעתי בהרקולס!  ↩



רומאית: דם וקוה.  ↩



רומאית: מגן חזק תשועת השר.  ↩



רומאית: הוא מסור לרשותך.  ↩



רומאית: שא תפלה!  ↩



בצרפתית יש כאן לשון נופל על  לשון לגבי הכתבת הרומאית: “Trou aux Rats” (חור העכברים).  ↩



רומאית: בצעדים לא מדודים.  ↩



בימי הבינים נחשב זה לנסיך  נוצרי המושל באסיה.  ↩



פרוש המלה בצרפתית: בת השיר  והפרחים.  ↩



מרגלית.  ↩



היפה בבנות.  ↩



בצרפת של ימי הבינים היו עוברים לסוחר שני מיני כסף: של פריס ושל טור.  ↩



רומאית: החרש הוא חסר דעה.  ↩



רמז לשופטים החובשים מצנפות  כאלה.  ↩



רקוד עממי עתיק שמוצאו מספרד;  נערך לקול זמרה ונענועי המקשקשת.  ↩



רקוד ספרדי עתיק.  ↩



רומאית: תהא מחיתך מוטלת על  עצמך.  ↩



יונית: גזרת הגורל.  ↩



רומאית: אף גם זה.  ↩



רומאית: אף על פי כן.  ↩



איטלקית: בית תבשיל זה הוא באמת  דבר מפליא!  ↩



רומאית: פחה, קוה.  ↩



רומאית: מאין? משם? – האדם לאדם מפלצת. – הכוכבים מבצר, השם כח פלאי. – הרהיבה עז בנפשך לקנות בינה. – הוא נושב לכל אשר יחפץ.  ↩



רומאית: את אדוניך שבשמים  תשים לך למלך גם על הארץ.  ↩



אחד ממחוקקי הדו.  ↩



מחוקק פרסי.  ↩



רופא ופילוסוף ערבי, שחי במאה  השלש־עשרה.  ↩



רומאית: אש.  ↩



הסטוריון לטיני, שחי במאה  הששית.  ↩



רומאית: גזרת גורל.  ↩



רומאית: הם קרעו את גלימתו.  ↩



רומאית: כובע.  ↩



רומאית: זוהי יונית, אין קוראים  אותה.  ↩



כלב שוכן מערות (אצל  הרומאים).  ↩



רומאית: מי שאיננו עובד – איננו  אוכל.  ↩



רומאית: יסרנוהו בשוט, וברזל מלבן, וסגופים וכבלים לרגל, וגם בחבלים, שלשלאות, מאסר ונחשתים.  ↩



רומאית: על ידו, ואתו יחד, ובו  בעצמו.  ↩



רומאית: משקלך מאה לטרה  כשאתה כבול בשלשלאות ותלוי ברגליך.  ↩



פרוש הדברים: מכשפה או רוח  ערטילאית!  ↩



רומאית: שיחה על דבר כחם  ומעשיהם של הרוחות.  ↩



רומאית: אין לך מקום שלא תשכן  בו אחת ה“רוחות”.  ↩



רומאית: נברך שמך, אלהינו!  (התחלה של תפלה קטולית).  ↩



רומאית: תאר מיחד במינו ונפש  יקרה.  ↩



משחק המלים הוא בלשון  הצרפתית, ולא נתן להיות מתרגם לעברית.  ↩



קוף־גיל – עורפי צואר; קוף־ג‘ורג’ –  עורפי גרון. שמות של רחוב מפרסם לגנאי.  ↩



רומאית (בתרגום חפשי): רק הנקלה יתגורר ברחוב שסורו רע. – פסוק זה וכל הפסוקים הבאים אחריו הם תרגומים לשמות הרחובות הצרפתיים.  ↩



רומאית: לפנים הייתי גזע עץ  תאנה.  ↩



החשמן של אוטון.  ↩



רומאית: אני מודה בכך.  ↩



רומאית: על דבר צורות קצובות  ובלתי קצובות.  ↩



שרידי הצלבנים בפריס, במאה השלש־עשרה ובמאה הארבע־עשרה, עוררו בעשרם את קנאת המלכות, וזו היתה מוציאה עליהם לפרקים לעז של כשפים ודנה אותם לשרפה.  ↩



לטינית גרועה.  ↩



רומאית: אני שולל את זה.  ↩



איטלקית: הסירו כל תקוה מלבכם  (דנטה)  ↩



רומאית: בשלום.  ↩



אלת המשפט.  ↩



רומאית: אשר יתן אזן לדברי ויאמין בשולחי, הוא ינחל חיי נצח ולא יבוא במשפט, כי אם ישוב מן המות אל החיים.  ↩



רומאית: לכי לעולמך, נפש נדחת,  ואלהים ירחם עליך.  ↩



יונית: רחם נא, אלהים.  ↩



מין שד.  ↩



רומאית: הואיל ואפר זה היה לנזירי סן־ג'רמן בבחינת נחש רב־ראשים, אשר מדי פעם,
התפרץ קטטה בין הסטודנטים, היה מרים שוב את ראשיו.  ↩



יין משבח מגליל קוט ד'אור אשר  בנגב צרפת  ↩



רומאית: זקן מאשר  ↩



בית אלהים – שמו של בית־חולים  גדול בפריס, הקים גם בימינו.  ↩



רומאית: “שיהא אדם נהנה מן הכל במדה ממצעת: ממזונות, משתיה, משנה ומאהבה.”  ↩



רומאית: נשואין מחוץ לבית.  ↩



יש אשר תפוג למדנות המלמדים  ושקידת התלמידים.  ↩



רומאית: מה רב קול ההמון  הסוער!  ↩



מה נפלאים השירים, כלי הזמר וקול הנגינה! נפלאים נגוני אין־קץ אלה היוצאים מפי המזמרים! קולם כקול החלילים החמודים, כזמרת כרובים ערבה, כשיר השירים!  ↩



רומאית: לא לכל אחד נתנה רשות  שיהיה בעל חטם.  ↩



רומאית: מחציתו של בית העומד  בגן־העדן.  ↩



רומאית: היין הוא דבר שבהוללות  וגורם לשכרות הומיה.  ↩



רומאית: הנזירות מביאה לעולם  חכמים.  ↩



בדיחת מלים: קוף־גיל – עורפי גרון,  קוף גורג' – עורפי צואר.  ↩



בית־אלהים שמו של  בית־החולים.  ↩



רומאית: השבח לאל!  ↩



יונית: משבץ עשרה חרטמי  ברזל.  ↩



שלשה יצורי מפלצת של האגדה  היונית.  ↩



רומאית: ללא שר טבחים וללא שר  משקים.  ↩



שם יוני: מנהיג המוזות.  ↩



רומאית: הדפק תכוף וחזק, עושה  דלוגים ואינו קצוב.  ↩



פרושו – רשע.  ↩



פרושו – יחמור.  ↩



מקום גרדם מפרסם בימי  הבינים.  ↩



רומאית: אשר שם מצור על טורין  ונמצא שם במצור.  ↩



רומאית. כדבורים אל  המתימטיקה.  ↩



רומאית: בגנות הקמצנות.  ↩



איטלקית: היצור הנאה הלבוש  צחורים (דנטה).  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/36678