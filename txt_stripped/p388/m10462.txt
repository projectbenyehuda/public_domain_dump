


	
	היגון הזה...
	




גם שיר לי לא היה לפה



בבדידות הכבדה;



ועתה עוד אדע



היגון הזה.



השלמתי בהר ובגיא



את חלקי וסבלי;



לא נחם, לא ריב לי –



ובעתיד לי די.



ולחיי המטים יום יום,



הדחויים באין-רואים,



גם ענות מחבואים



צרפתי עד-תם.



ולזה שאט המות הרע –



הכנתי בעוד-מועד



מבטי הרועד,



ובבואו –לא זע.



ורעיון הכליה המר,



המקהה נבונים, –



ממעשי הבונים



גרשתיו כזר.



וברום חדות לבי לשוא



בדמיון סנורים, –



יגוני הערים



כסוה כעב.



רק שיר לי לא היה לפה



בבדידות הכבדה;



גם עתה עוד אדע



היגון הזה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10462