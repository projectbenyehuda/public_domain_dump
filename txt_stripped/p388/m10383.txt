


	
	[לי בא הלילה עם עצבוני]
	




לי בא הלילה עם עצבוני,



עת חבקה ידי את הנערה;



ויהי בלבי דבר הלילה:



שקה עוד ליפה, מהרה, מהרה.



ויהיו שפתי אל שפתיה,



וידי סביב גזרתה נחה;



ונדמה לי: כמו כנף שחרה



מעל לראשי אז נמתחה.



ובעוד על שפתי צליל נשיקתי,



על אזני רפרף קול ורעד:



"לי אתה תהי והיה צלילך,



ואקח גם את שניכם לעד".



ויהי על שפת שיר אהבה,



ולבי ידע אז עצבת;



ויהי בידי כוס החיים,



ונגעה בי אז כנף המות.


1904






את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/10383