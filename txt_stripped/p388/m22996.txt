


	
	אבא סרגי
	



I

בפטרבורג אירע בשנות הארבעים מאורע שעורר אצל כל
איש השתוממות: נסיך יפה־תואר, מפקדה של פלוגת המשמר הקיסרית
בגדוד הפרשים הקיראסירים, מי שניבאו עליו כי הוא עתיד להגיע למעלת
שליש ולעלות לגדולה בשירות הקיסר ניקולאי הראשון, — קם ויצא
בדימוס, כשעמד לשאת לו בעוד חודש ימים לאשה עלמה יפהפיה מנערות
החצר, שנודעה לה חיבה יתירה מאת הקיסרית, ניתק את הברית אשר עם
ארוסתו, נתן את אחוזת נחלתו הקטנה מתנה לאחותו, ויצא אל בית־מנזר
כדי להשתקע שם בתורת נזיר.

אותו מאורע נראה בלתי־רגיל ובלתי־מובן בעיני
האנשים שלא הכירו את סיבותיו הנסתרות; ואולם בעיני הנסיך סטפאן
קאסאטסקי עצמו היתה השתלשלות הדברים טבעית במידה כזו, שלא יכול
אפילו לשער שהוא יכול היה לפעול באופן אחר.

אביו של סטפאן קאסאטסקי, שר־גדוד בדימוס מצבא
הגוארדיה, מת בזמן שבנו היה בן שתים־עשרה. אם כי צר היה מאד לאם
לשלוח את הילד מן הבית, לא יכלה בכל זאת להחליט בנפשה לסור מדברי
הצואה של בעלה, והוא ציוה כי לאחר מותו לא תגדל את הנער בבית
אלא תכניסהו לבית־החינוך לקצינים, — והיא עשתה כן והכניסה את הנער
לבית־החינוך לקצינים. האלמנה עצמה עברה עם בתה וארוארה לפטרבורג,
כדי לגור במקום מגורי הבן ולהביאהו הביתה בימי החגים.

הנער הצטיין בכשרונותיו המזהירים ובשאיפה עזה לכבוד,
ומתוך כך נעשה ראשון במעלה גם במדעים, ביחוד במתימטיקה שעסק
בה מתוך נטיה יתירה, וגם בתרגילי השירות וברכיבה. ואם כי קומתו
גבהה מן הרגיל, היה בכל זאת נאה וזריז. ומלבד זאת עלול היה לשמש חניך
קצינים למופת גם לפי ההתנהגות, אילמלא היה נוח לכעוס. הוא לא שתה
לשכרה, לא הלך אחרי זנונים, והיה איש דובר־אמת עד להפליא. רק דבר אחד מנע
אותו מהיות למופת — זה שנתפס לפרקים להתקפות של כעס, שעה שחדל לגמרי
לשלוט ברוחו ונעשה כעין חיה. פעם היה מעשה וכמעט שהשליך דרך החלון
את אחד מחניכי הקצינים, שהתחיל מתלוצץ על אוסף המינרלים שלו. ופעם אחרת
אירע דבר שהצעידהו כמעט לאבדון: הוא הטיל צלחת מלאה קציצות בפני מנהל
המשק, התנפל על הקצין, ואמרו שסטר לו על־פניו על שהתכחש לדבריו
הקודמים ואמר בגלוי דברי שקר. עתיד היה בודאי שיורידוהו לדרגת חייל
פשוט, אילמלי מנהל בית־החינוך שהעלים את כל הענין וגירש את מנהל
המשק.

בן שמונה־עשרה הועלה לדרגת קצין ונשלח לשרת בגדוד
מיוחס של הגוארדיה. הקיסר ניקולאי פאבלוביטש הכיר אותו עוד
בהיותו בבית־החינוך לקצינים והראה לו תשומת לב גם אחרי כן, בזמן
השירות בגדוד, ולפיכך ניבאו עליו כי יגיע למעלת שליש של הקיסר.
וקאסאטסקי התאוה לדבר לא רק מתוך אהבה כבוד בלבד, כי אם בעיקר
מתוך זה, שעוד מזמן היותו בבית־החינוך רחש לבו אהבה רבה, ממש אהבה
רבה, לקיסר ניקולאי פאבלוביטש. כל פעם שניקולאי פאבלוביטש בא לבקר
בבית־החינוך, — והוא בא אליהם לעתים קרובות, — כל פעם שהיה נכנס
בצעדים אמיצים גבר גבה־קומה, בעל חזה בולט, חוטם גיבן מעל לשפם
ופיאות לחיים גזוזות קמעה, והיה אומר לחניכים בקול אדיר את ברכת
השלום — אחזה את קאסאטסקי התרגשות־עונג של אוהב, בדומה לזו שהרגיש
אחרי כן, כשהיה פוגש באהובתו. אלא שהתרגשות האהבה הנתונה לניקולאי
פאבלוביטש היתה גדולה עוד יותר: הוא השתוקק להראות לו את
מסירותו לאין־קץ, ולהקריב למענו דבר, להקריב את הכל, את חייו. ניקולאי
פאבלוביטש ידע כי הוא גורם להתרגשות אהבה זו, והיה מעורר אותה
במתכוון. הוא נהג לשחק עם החניכים, היה מאסף אותם מסביב לו, התהלך
עמהם. פעמים בפשטות שבילדותיות, פעמים בדרך ריעות ופעמים בהוד
רוממות. לאחר אותו מעשה, שאירע לו לקאסאטסקי עם הקצין, לא אמר
ניקולאי פאבלוביטש לקאסאטסקי שום דבר, אלא בזמן שהלה ניגש ועמד סמוך
אצלו — הרחיקו מעל פניו בתנועה תיאטרלית, העמיד פנים זועפים ואיים
כנגדו באצבעו, ואחרי כן, עם יציאתו, אמר: תדע לך, שהכל ידוע לי,
אך יש דברים שאין ברצוני לדעתם, אבל הם גנוזים כאן.

הוא רמז בידו על הלב.

ואולם אותה שעה שהחניכים היוצאים לבגרות הופיעו
לפניו — לא זכר את הענין ההוא, ואמר, כמנהגו תמיד, שכולם רשות להם
לפנות אליו במישרין, כי עליהם לעבוד אותו ואת המולדת באמונה,
והוא יהיה להם תמיד לראש ידידיהם. כולם היו נרגשים, כמו תמיד,
וקאסאטסקי, שזכר את העבר, בכה בדמעות ונדר נדר לעבוד את הקיסר האהוב
בכל מאמצי כוחו.

משיצא קאסאטסקי לשרת בגדוד — עברה אמו עם הבת לגור
במוסקוה ואחרי כן בכפר. קאסאטסקי נתן את מחצית רכושו לאחותו, ומה
שנשאר בידו הספיק לו רק כדי ספק את צרכיו בגדוד המפואר שבו
שירת.

כלפי חוץ נראה היה קאסאטסקי כקצין רגיל מקציני
הגוארדיה, קצין צעיר ומהודר העומד לעלות בדרגות שירותו, אבל
בנפשו הלכה ונמשכה עבודה מורכבת ומאומצת. מעצם ילדותו הלכה ונמשכה,
כנראה, עבודה מרובת סוגים, אבל זו בעיקר היתה תמיד רק אחת והיא
ההתכוונות להשיג בכל הענינים המזדמנים לו בדרכו את השלמות ואת
ההצלחה שהבריות גומלים עליהם תשבחות והתפלאות. כך היה בענין
הלימוד והמדעים — הוא נטפל אל אלה ועסק בהם עד לאותה שעה שהתחילו
משבחים אותו ועושים אותו מופת לאחרים. ומשהשיג זאת באחד הדברים,
התחיל עושה בדבר אחר. בדרך זו הגיע למקום הראשי במקצוע המדעים;
וכשעמד פעם על־כך בהיותו עוד בבית החינוך, כי דיבורו בצרפתית
אינו רהוט כהלכה, יגע והגיע שתהא הלשון הצרפתית שגורה על פיו
כלשונו הרוסית; וכך הצליח אחרי כן, משהתחיל להתעסק במשחק השחמט,
ונעשה משחק מצוין עוד בזמן שישב בבית החינוך.

בכל עת היתה מטרה מסוימת לנגד עיניו, מלבד המגמה הכללית
של החיים, שמהותה היתה עבודת הקיסר והמולדת, ואף אם קטון היה הדבר —
מסור התמסר לו בכל מאודו. עשה אותו לענין חייו עד לשעה שהשיגו.
אולם אך השיג את המטרה שעמדה לנגד עיניו, מיד
נסתמנה בהכרתו מטרה אחרת וירשה את מקומה של הקודמת. שאיפה זו
להצטיינות, וכתנאי להצטיינות, — השגת המטרה הנכספת, היא היא שמילאה את
כל חייו. ומשנכנס לדרגת קצין, התוה לעצמו מטרה להשתלם בתכלית השלמות
בידיעת השירות, ובמשך זמן קצר נעשה קצין למופת, ואם כי גם כאן דבק
בו אותו פגם של התקפות כעס, שהביאהו גם במסיבת השירות לידי
מעשים מגונים המקלקלים את שורת הצלחה. אחרי כן, משהבחין פעם, אגב שיחה
במסיבה של החברה הגבוהה, כי השכלתו הכללית לקויה, החליט בנפשו
להשלים את השכלתו, והתחיל שוקד על ספרים והשיג את מבוקשו. אחרי כן
החליט בנפשו לתפוש עמדה של כבוד בחוג החברה המיוחסת, למד בשלמות
את אמנות הריקודים והגיע בזמן קצר לידי כך, שהתחילו מזמינים אותו
לכל נשפי המחולות של החברה הגבוהה ולכמה מסיבות־ערב. ואולם מצב זה
לא השביעהו רצון. רגיל היה שיהא תופס את מקום הכבוד, וכאן נמצא
עדיין רחוק ביותר ממקום זה.

החברה המיוחסת היתה עשויה בימים ההם, והיא עשויה כך,
כמדומני, בכל מקום ובכל זמן, ארבעה סוגי אנשים: 1) אנשים עשירים
וקרובים לחצר המלכות; 2) אנשים לא־עשירים אלא שנולדו וגדלו במסיבת
חצר־המלכות; 3) אנשים עשירים המחקים את הקרובים לחצר המלכות; 4) אנשים
לא־עשירים ולא קרובים לחצר המלכות המחקים את אלה ואת אלה. קאסאטסקי לא
השתייך לסוג הראשונים; הוא היה אורח רצוי בשני הסוגים האחרונים.
גם עם כניסתו לחוג החברה המיוחסת שם לו למטרה לבוא ביחסים עם אשה מן
החברה המיוחסת, ולתמהונו השיג את מבוקשו בזמן קצר. ואולם לא עברו
ימים רבים עד שהבחין בדבר, כי כל חוגי החברה שהוא התהלך בקרבם לא
היו אלא חוגים נמוכים, וכי היו מצויים חוגים גבוהים, ובחוגים
הגבוהים האלה הוא היה בבחינת זר, אם כי ניתנה לו שם דריסת רגל; הללו
התהלכו עמו בנימוס, אבל הליכותיהם עמו העידו על כך, כי יש אנשים
מן־החבורה וכי הוא אינו שייך לאלה. וקאסאטסקי רצה להיות אחד מן
החבורה. ואת המבוקש הזה אפשר היה להשיג או על־ידי דרגת שליש, — והוא
ראה את עצמו צפוי לכך, — או על־ידי נישואין עם אשה מן החוג הזה. והוא
החליט לעשות כן. והוא בחר בעלמה יפהפיה, אשר מעלמות החצר, מי שהיתה
לא רק בת־חבורה בחברה ההיא, שלתוכה רצה להכנס, אלא שאת קרבתה
ביקשו כל אותם האנשים שתפסו עמדה גבוהה ובטוחה ביותר בחוג
החברה העליון. זאת היתה הרוזנת לבית קורוטקוב. קאסאטסקי התחיל מחזר
אחרי קורוטקובה לא רק מתוך שאיפתו לעלות לגדולה, — העלמה חמודה
היתה באופן יוצא מן הכלל והוא התאהב בה במשך זמן קצר. מתחילה התהלכה
עמו במידה יתירה של קרירות, אבל לאחר זמן נשתנה פתאום הכל והיא
התחילה נוטה לו חיבה, ואמה היתה מזמינה אותו לביתה מתוך מידה יתירה
של שידול.

קאסאטסקי בא בהצעת נישואין, והצעתו נתקבלה. הפליא
אותו הדבר שאושר כזה נתגלגל לו בדרך קלה כל כך, ועוד הפליא אותו
משהו מוזר בהליכותיהן של האם והבת. הוא היה אחוז התאהבות ומוכה
סנורים, ומתוך כך לא הבחין בדבר שהיה ידוע כמעט לכל אנשי העיר:
כי ארוסתו שימשה שנה לפני כך פלגש לניקולאי פאבלוביטש.



II

יום אחד, כשבועיים לפני היום הקבוע לחתונה, ישב
קאסאטסקי אצל ארוסתו בבית הקיץ אשר בצארסקויה סלו. היה יום חם
בחודש מאי, החתן והכלה התהלכו על פני הגן וישבו על ספסל בשדרה
המצילה של עצי התרזה. מרי נראתה נאה ביותר בשמלתה מעשה מלמלה. היא
היתה כדמות כלילת תום ואהבה. בשעת ישיבה הורידה פעמים את ראשה
ופעמים הביטה אל הגבר הכביר יפה־התואר, שסח אליה מתוך מידה יתירה
של רוך וזהירות, בחששו שהוא עלול להעליב ולהכתים בכל מלה ובכל
תנועה את טוהר־הכרובים של כלתו.

קאסאטסקי השתיייך לסוג האנשים משנות הארבעים, שאינם
מצויים עוד, — אנשים שהתירו לעצמם בהכרה את הטומאה בתחום היחסים
המיניים ונמנעו מלדון בנפשם טומאה זו לכף חובה, ואולם תבעו מאת
האשה טהרה אידיאלית ושמימית, וטהרה שמימית זו ראו בכל אשה־עלמה
המשתייכת לחוג החברה שלהם, ולפי זה התייחסו אליהן.

בהשקפה זו היתה מידה גדולה של שקר, ומידה של הפסד
באותה פריצות שהגברים התירו לעצמם; ואולם לגבי הנשים היה,
כמדומני, משום תועלת בנקודת השקפה זו, השונה תכלית שינוי
מהשקפתם של הבחורים המצויים בימינו, הרואים בכל אשה־עלמה את הנקבה
המחפשת אחרי בן־זוג. הנערות, שראו את עצמן נערצות הערצת־אלוהים,
השתדלו להיות דומות פחות או יותר לאלות. השקפה כזו היתה גם
לקאסאטסקי, וכך ראה את ארוסתו, אותו יום גבר עליו ביותר רגש
ההתאהבות, וארוסתו לא עוררה בו כל כל תשוקה חושנית — להיפך,
הוא הביט אליה בלב נכמר, כעל משהו עילאי.

הוא קם במלוא קומתו הגבוהה ועמד לפניה, כשהוא נשען
בשתי ידיו על חרבו.

-  רק עכשיו הגעתי למידת האושר השלמה של אדם! — והיא
שנתנה לי — אמר מתוך חיוך של ביישנות — את האושר הזה.

-  הוא עמד באותה תקופת זמן שמלת הנוכח “את”
אינה שגורה עדיין, והוא, שמבחינה רוחנית ראה אותה כנעלה עליו,
ירא היה לדבר בלשון " את" אל מלאך־שמים זה.

-  אני הכרתי את עצמי בזכותך… את, הכרתי שאני
טוב מכפי שחשבתי.

-  ואני מאז ידעתי זאת, ועל כן גם אהבתיו.

הזמיר נתן את קולו בשיר בקירוב־מקום, העלים הרעננים
זעו למשב רוח קלה.

הוא אחז בידה ונשקה ודמעות נקוו לתוך עיניו. היא
הבינה כי הוא מודה לה על־דבר אשר אמרה כי אהבתהו; הוא התהלך אנה
ואנה ואחרי כן ניגש וישב.

-  היא יודעת, את יודעת… הרי אין הבדל בדבר. לא
בלי פניה התקרבתי אליך, רציתי למצוא דרך אל החברה הגבוהה, אבל לאר
כך… כמה עלוב נעשה כל זה כנגדך, לאחר שעמדתי על טיבך. האינך
מתרעמת עלי בשל כך?

היא לא ענתה דבר, ורק נגעה בידה על כף־ידו.

הוא הבין שהיא רצתה לומר: “לא איני מתרעמת”.

-  הנה אמרת, — הוא נתעכב בדיבורו, חשש שמא יהיה
הדבר נועז מדי, — אמרת כי אהבתיני, אבל — סלחי לי, אני מאמין בכך,
אבל יש עוד משהו מלבד זאת הגורם לך חרדה ומבוכה. מהו הדבר
הזה?

“אמנם כן, אם לא עכשיו — אימתי? — עבר הרהור בלבה; הרי
בין כך וכך יתגלה לו הדבר. אבל עכשיו לא יסתלק מעמי. הה, מה נורא יהיה
הדבר אם יסתלק מעמי!”

והיא סקרה במבט אהבה את מלוא דמותו הכבירה, הגאה
והחסונה. היא אהבה אותו עכשיו יותר מאשר את ניקולאי, אילמלא כתר
הקיסרות, לא היתה מחליפה בו את העומד לפניה.

-  ישמע־נא, אין אני מסוגלה לכחד את האמת. הכרח לי
להתודות. על מה? הוא שואל. על כך, שכבר אהבתי איש.

היא הניחה את ידה על ידו מתוך תנועה של
תחנונים.

הוא שתק.

-  הוא רוצה לדעת — את מי? הן אותו, את הקיסר.

-  כולנו אוהבים אותו; אני מתאר לי, בשעה שלמדה
בבית־החינוך לבנות…

-  לא, בתקופה מאוחרת יותר. זאת היתה משיכת־לב
שמתוך התאהבות, וזו נפוגה אחרי כן… אבל אני צריכה
לספר…

-  ובכן, מה הדבר?

-  לא, אני לא באופן פשוט.

היא כיסתה בידיה על פניה.

-  כיצד, היא נתמסרה לו?

היא שתקה.

-  כדרך אהובה?

היא שתקה

הוא קפץ ממקומו ועמד לפניה כשחוורון מות על פניו
ולסתותיו אחוזות רעדה. הוא נזכר עכשיו באיזו חיבה בירך אותו
ניקולאי פאבלוביץ ברכת מזל טוב כשפגש בו.

-  הה, אלי! מה עשיתי! סטיבה!

-  אל תגע בי, אל תגע בי. הה, מה גדול עינוי
זה!

הוא פנה והלך לעבר הבית.

בבית באה לקראתו האם.

-  מה רצונך, אדוני הנסיך? אני…

היא נשתתקה משראתה את פניו. זרם דם פרץ פתאם אל
פניו.

-  היא ידעה את הדבר והתכונה להשתמש בי כדי לחפות
על אלה. אלמלא נשים אתן!— נתן את קולו בצעקה, בהניפו עליה אגרוף
עצום, והוא פנה עורף ויצא במנוסה.

אילו היה אותו בן־אדם, מאהבה של ארוסתו, איש פרטי,
היה נוטל את נפשו, אבל הוא היה הצאר האהוב.

וכבר למחרת היום הגיש בקשה לחופשה ולדימוס, והתחפש
כחולה, שלא יראה פני אדם, ויצא אל הכפר.

את ימי הקיץ בילה בכפר אחוזתו, בסדרו את עסקיו,
ואולם משעבר הקיץ לא חזר לפטרבורג, אלא נסע לבית מנזר ונשתקע שם
בתורת נזיר.

האם כתבה לו מכתבים והזהירה אותו שלא יעשה מעשה
מכריע כזה. הוא השיב לה, כי העבודה לשם שמים קודמת לכל בחינה אחרת,
והוא רואה את עצמו מזומן לכך. רק אחותו בלבד, גאה ותאבת כבוד
כאחיה, הבינה לרוחו. היא הבינה כי הוא נעשה נזיר כדי להיות גבוה
מעל אלה שהתכוונו להראות לו כי הם גבוהים מעליו.

והיא הבינה לרוחו. משנעשה נזיר הראה על ידי כך, כי
הוא מואס בכל אותם הדברים שבזמן שירותו בצבא נראו גם לו וגם
לאחרים חשובים במידה יתירה, וכי הוא התרומם למעלה אחרת וגבוהה כל
כך שממנה יוכל להשקיף, בחינת רם על שפלים, על כל האנשים שקינא בהם
קודם. ואולם לא הרגש האחד הזה בלבד, כפי שחשבה אחותו ואראנקה, הניע
אותו למעשהו. בלבבו קינן עוד רגש אחר: רגש אמת של אמונה, שואראנקה
לא ידעה כמותו, ממוזג עם רגש גאוה ושאיפה לעמוד בראש, הניע אותו
למעשהו. האכזבה שגרמה לו מרי (ארוסתו), שהיתה בעיניו ככרוב שמים,
רגש העלבון — היו חזקים כל כך, שהביאוהו לידי יאוש, ולאן הביאוהו
היאוש? אל אלוהיו, אל האמונה מימי הילדות, אשר מעולם לא נתמוטטה
בו.



III

ביום פוקרוב1 קיבל קאסאטסקי על עצמו את הנזירות במנזר.

מנהל המנזר היה איש מן האצילים, סופר־למדן ואחד מן
הקרויים זקנים, לאמור, מי שהולך אחרי מסורת הנזירים שמוצאה מואלאכיה,
נזירים המצייתים ללא ערעור למרות המדריך והמורה שקיבלו על עצמם.
המנהל היה תלמידו של הזקן המפורסם אמברוסיה, תלמידו של מאקארי,
תלמידו של הזקן ליאוניד, תלמידו של פאיסי הויליטשקובי, למרותו של
מנהל זה, בבחינת זקן, נשמע קאסאטסקי.

מלבד אותו רגש של נעלות על פני אחרים, שמצוי היה אצל
קאסאטסקי בבית המנזר, מצא גם כאן שמחה, כדרכו בכל מעשיו שעשה
בימיו, בהשגת המעלה הגבוהה של שלמות, כחיצונית כפנימית, כשם
שבגדודו התנהג לא רק כקצין ללא־דופי, אלא כמי שעושה למעלה מן
הדרוש, והיה מרחיב את גבולות השלמות, כך השתדל להיות מושלם גם
בבחינת נזיר עמל תמיד, מסתפק במועט, עניו, רך לב, טהור לא רק
במעשים כי אם גם במחשבה, ומציית. וביחוד זו הסגולה, או מידת
השלמות, הנקובה לאחרונה, היא שהקלה עליו את חייו. אם כמה תביעות
בחיי המנזר, ששימש מטרה למבקרים רבים, לא ישרו בעיניו, היו לו
כמכשולי עוון, — הרי כל זה נתבטל בכוחה של הצייתנות: לא עניני הוא
שאהרהר אחרי הדבר, עניני הוא למלא את החובה אשר הטילו עלי, — ותהא זו
עמידת משמר ליד עצמות קדוש, או זמרה במקהלת בית היראה, או עריכת
החשבונות של בית האכסניה. כל אפשרות של פקפוק לגבי איזה דבר
שהוא — מסולקת היתה בכוחה של אותה צייתנות כלפי הזקן. אלמלא
הצייתנות היו עליו למשא גם האריכות והחדגוניות שבעבודת בית־היראה,
גם המולת האורחים, גם דרכיהם המגונות של האחים, ואולם עכשיו היה כל
זה לא רק סבל מתוך שמחה, אלא גם נחמה וסעד בחיים. “אין אני יודע מה
טעם יש לשמוע כמה פעמים ביום אותן התפילות עצמן, אבל אני יודע כי
יש צו־רך בכך, הרי הללו גורמות לי חדוה”. הזקן אמר לו, כי כשם
שהמזון הגשמי נחוץ להמשכת קיום החיים, כן נחוץ המזון הרוחני —
התפילה בבית אלוהים — להמשכת חיי הנפש. הוא האמין בכך, וזו עבודת
בית־היראה, שלפעמים היה מתעורר אליה עם בוקר מתוך עמל, גרמה לו
באמת הרגעה וחדוה. את החדוה נתנה לו זו ההכרה שהכיר בשפלות רוחו
ובאמיתותן של פעולות הנקצבות לו על פי דבר הזקן. ואולם ענין החיים
כלול היה לא רק בהכנעה גדולה והולכת של הרצון, בשפלות רוח גדולה
והולכת, אלא גם בהשגת כל המידות הטובות של הנצרות, אלה שנראו לו
בזמן הראשון כנוחות להשגה. את אחוזתו נתן בשלמות לאחותו, ולא
התחרט על המעשה; עצלות לא היתה מצויה אצלו; ענוה לגבי נמוכים ממנו
נהג לא רק בקלות, אלא גם מתוך שמחה. ואפילו הנצחון על חטא
החמדנות, בין חמדת בצע ובין חמדת בשרים, עלה בידו מתוך קלות.
הזקן הזהיר אותו ביחוד על החטא הזה, ואולם קאסאטסקי שמח על כך שהוא
פטור ממנו.

הציק לו רק זכר ארוסתו. ולא רק הזכר בלבד, אלא גם
הדמוי החי של זה שהיה עלול להיות בעל כרחו צפה לפניו הדמות המוכרת
של אהובת הקיסר, שנישאה אחרי כן לאיש ונעשתה אשה מהוגנת לבעלה ואם
למשפחה. וזה בעלה עמד בשירות גבוהה, זכה גם בשלטון וגם בכבוד וקנה
לו אשה טובה חוזרת־בתשובה.

בשעות טובות לא גרמו מחשבות אלה לקאסאטסקי מבוכת
נפש. משנזכר בכגון זה בשעותיו הטובות — שמח בלבו שנפטר מפתויי
היצר האלה. ואולם יש ונזדמנו לו שעות אשר כל מעשה חייו נתכהה
פתאום לנגד עיניו, ולא שחדל להאמין במעשה חייו, אלא שחדל לראותו
במו עיניו, לא יכול להעלות בנפשו את מעשה חייו, ונשתלט עליו
הזכרון וגם — נורא להגיד — הנוחם על התמורה שבחייו.

ההצלה ממצב זה באה על ידי הצייתנות — העבודה — ועל ידי
כך שאת כל יומו נתן לתפילה. הוא התפלל כדרכו, כרע כריעות,
ואפילו הרבה בתפילות מן הרגיל, אבל התפלל בגופו, ונפשו לא היתה עם
התפילה. מצב כזה נמשך יום, לפעמים יומים, ואחרי כן חלף ועבר מאליו.
ואולם אותו יום או אותם יומים היו איומים. לקאסאטסקי היתה הרגשה,
כי לא ברשות עצמו הוא נמצא, ולא ברשות אלוהים, אלא ברשותו של מי
שהוא אחר. ולעתות אלה כל אשר יכול לעשות, גם עשה. לא היה אלא מה
שיעצהו לעשות הזקן: להחזיק מעמד, לא לנסות לעת כזאת דבר תחבולה,
ולהמתין, במשך כל הזמן ההוא חי קאסאטסקי בדרך כלל לא לפי רצון
עצמו, אלא לפי רצון הזקן, וצייתנות זו השרתה עליו מידה מיוחדת של
מנוחה.

כך חי קאסאטסקי במנזר הראשון, שבו קיבל על עצמו את
הנזירות, שבע שנים. מקץ השנה השלישית נמשה לירומונאך וניתן לו שם
סרגי. גם קודם לכך ידע נחמה גדולה ועליית נשמה בשעה שהיה מקבל את לחם
הקודש; ואולם עכשיו, משנזדמן לו לכהן בעצמו בעבודה, ירדה עליו השראה
של רוך והתלהבות בשעה שנשא את תפילת הקרבן. ואולם אחרי כן הלך רגש
זה ונתקהה, ומשאירע לו פעם לכהן בעבודה באותו מצב של דכאון רוח,
המצוי אצלו — הרגיש כי גם זה סופו שילך ויתנדף. ובאמת, אותו רגש
הלך ונחלש, אבל נשאר ההרגל.

בכלל, בשנה השביעית לשבתו במנזר התחיל סרגיי משתעמם.
כל מה שהצטרך ללמוד, כל מה שהצטרך להשיג — כל זה כבר עלה בידו,
ועכשיו לא היה עוד בידו כל מעשה.

ואולם לעומת זה הלך מצב ההרדמה הלוך ותגבר. בתקופת
זמן זה נודע לו, כי אמו מתה וכי מרי נישאה לאיש. את הבשורות
השתים האלה קיבל באדישות. כל תשומת לבו וכל חפץ לבו נתונים לחיי
נפשו

בשנה הרביעית לכהונתו בתורת ירומונאך הראה לו
ראש האיפרכיא חסד רב, והזקן אמר לו שלא יסרב לדבר אם יציעו לפניו
כהונה גבוהה. ואז התעוררה בנפשו שאיפת הכבוד הרגילה במנזרים, — זו
שהיתה בזויה בעיניו משראה אותה אצל הנזירים. קבעו לו שילך אל
בית־מנזר הקרוב לעיר הבירה. הוא עמד לסרב, אבל הזקן ציוה עליו שיקבל
את ההתמנות. הוא קיבל את ההתמנות, נפרד מן הזקן ועבר לשבת בבית־המנזר
האחר.

כניסה זו, שסרגיי נכנס אל בית־המנזר האחר, שימשה בחייו
מאורע חשוב. היו הרבה דברים מפתים, וכל כוחו של סרגיי היה נתון לצד
זה.

בבית־המנזר הקודם לא הציק לו ביותר לסרגיי היצר
לנשים; ואולם כאן נתגבר יצר זה בכוח עצום והגיע לידי כך שנתגלם
בדמות מסוימת. היתה גברת אחת, ידועה בהתנהגותה המגונה, וזו נטפלה
בחלקות אל סרגיי. היא נכנסה עמו בשיחה והזמינה אותו שיסור לביתה.
סרגיי דחה את ההזמנה בדברים חמורים, אבל פחד גדול אחזהו בשל הממשות
שבתשוקתו. פחדו גדל במידה כזו, שהוא כתב על כך לזקן. ולא זה
בלבד, — כדי להכניע את עצמו קרא אליו את חניך הנזירים המשמש לפניו,
ובכבשו את רגש הבושה התודה לפניו על חולשתו וביקש מאתו שישמור
את הליכותיו ולא יניח לו ללכת לשום מקום, מלבד אשר לצורך העבודה
וחובות הנזירות.

ועוד מכשול עוון גדול נתרגש על סרגיי, והוא שמנהלו
של אותו מנזר, איש זריז מן החברה הגבוהה השואף לעלות לגדולה
בפקודות הכהונה, היה רע עד מאד בעיני אבא סרגיי. כל כמה שסרגיי
נלחם בנפשו — לא עלה הדבר בידו להתגבר על רגש זה של טינא. הוא קיבל
על עצמו שפלות רוח, אבל בסתר לבו נשאר רגש הגינוי. ורגש נפסד זה
הגיע לבסוף לידי פורקו.

הדבר אירע עוד בשנה השניה לשבתו בבית־המנזר האחר. וכך
היה למעשה: ביום פוקרוב נעשתה עבודת הלילה בבית־התפילה הגדול.
היה קהל רב של אנשים מן החוץ. אבא סרגיי עמד במקומו הקבוע והתפלל,
לאמור, היה שרוי באותו מאבק נפש שבא עליו תמיד בשעת העבודה, —
וביחוד בבית־התפילה הגדול, — שעה שהוא עצמו לא שימש כוהן. מאבק זה
מהותו היה בכך, שהוא רגז על הקהל, על האדונים, וביחוד על הגבירות.
הוא השתדל שלא יראה אותן, שלא יבחין בכל הנעשה מסביב, — שלא יראה כיצד
חייל מוליך אותן בהדפו לצדדין את המון העם, כיצד הגבירות רומזות
זו לזו על הנזירים, לעתים קרובות גם עליו ועל נזיר אחר שהיה מפורסם
כגבר יפה־תואר. הוא השתדל, כתריס בפני כונת הלב, שלא יראה דבר
מלבד זיום של הנרות אשר אל קיר הקדושים והאיקונין ואשר בידי השמשים,
שלא ישמע דבר מלבד המלים הנאמרות והמושרות עם התפילה, ושלא ירגיש שום
רגש אחר מלבד אותה שכחת נפש הבאה מתוך ההכרה שנעשה דבר נחוץ, זו
ההכרה שנלותה אליו. מיד כשהיה שומע ומוציא מפיו את התפילות
השגורות כל כך על אזנו.

ככה עמד, כרע והצטלב במקומות המקובלים, בהתמסרו
חליפות לגינוי שמתוך מחשבה קרה או לעלפון המחשבה והרגש שהעלה על
עצמו במתכוון, — והנה ניגש אליו השמש של לשכת הכלים, אבא ניקודים,
אף הוא מכשול עוון לאבא סרגיי, אותו ניקודים שהוא התרעם עליו
בלי־משים כעל מי שעושה בחלקות ומחניף למנהל המנזר, —
ובהשתחוותו לפניו השתחויה עמוקה אמר לו, כי המנהל קורא לו לבוא
אליו אל המזבח, אבא סרגיי אסך את איצטלתו, חבש את כיפתו ופנה ללכת
הליכה מהירה בינות לקהל.

-  Lise, regerdez 'a droite a’est iui “2” הגיע
לאזניו קול אשה.

-  3 " Ou, ou il n’est
pas tellement beau"

הוא ידע כי הדברים מוסבים עליו. הוא שמע את הדברים,
וכמו תמיד בשעת גירוי היצר כן חזר גם עכשיו על המלים: “אל תביאני
לידי נסיון”, והוריד את ראשו ועיניו ועבר על פני המעלה שלפני המזבח,
עקף את החזנים לבושי החלוקים שעברו אותה שעה לפני הפרוכת, ונכנס
בפתח הצפון. משעלה על המזבח כרע כריעה עמוקה לפני האיקונין,
בהצטלבו מתוך כריעה, אחרי כן הרים את ראשו ונתן את עיניו כנגד מנהל
המנזר, כשראה מתוך זוית העין את דמותו הניצבת ליד דמות אחרת מבריקה
במשהו, ופנה לא פנה אליהם.

המנהל עמד ליד הקיר לבוש גלימת כהונתו, כשכפות
ידיו הקצרות משורבבות מתחת לגלימה ונתונות על בטנו השמנה, והוא
משפשף את גדילי הגלימה וסח מתוך חיוך עם קצין צבא במדים של גנרל
מצבא־הלויה של הקיסר, מקושטים בפתוחי שם ובפתילי כתף, שעמד והסתכל
עכשיו באבא סרגיי במבט המצוי אצל אנשי הצבא. הגנרל היה לשעבר מפקד
הגדוד שלהם. עכשיו עמד, כנראה, במעלת שירות גבוהה, ואבא סרגיי הבחין
מיד בדבר, כי המנהל יודע זאת ושמח לזאת, ולכן מבהיק כל כך פרצופו
המאדים והשמן אשר עם הקרחת. אבא סרגיי נתעצב ונעלב על כך, ורגש זה עוד
נתגבר יותר מששמע מפי המנהל, כי בקראו אליו את אבא סרגיי לא היה
דרוש לו שום ענין אחר מלבד אשר למלא את תאות הסקרנות של הגנרל, — לשוב
ולראות את מי שהיה חבר־לשירות, כפי שהוא אמר.

-  אני שמח מאד לראותו בדמות של קדושה, — אמר הגנרל
בהושיטו את ידו, — מקוה אנכי כי זכר החבר לשעבר לא נשכח
מלבבו.

הכל: פרצופו של המנהל, המאדים והמחייך מתוך עטרת
שיבה, ומראהו כאילו מביע הסכמה לדברי הגנרל, פרצופו של הגנרל
המחייך כאדם המרוצה מעצמו, ריח היין הנודף מפי הגנרל וריח הסיגרות
הנודף מפיאות זקנו, — כל זה הביא את אבא סרגיי לידי בולמוס של
התרגזות. הוא החוה קידה כנגד המנהל ואמר:

-  כבוד מעלתו הואיל לקרוא לי?

והוא כלא את דבריו, בהביעו בכל ארשת פניו ועיניו את
השאלה: לשם מה?

המנהל אמר:

-  ודאי, לשם כך שיתראה עם הגנרל.

-  כבוד מעלתו, אני התרחקתי מן העולם כדי להנצל
ממדוחים, — אמר אבא סרגיי כשפניו מעלים חיורון ושפתיו מרעידות.
— ולמה זה ינסני כבודו באלה לעת שאנכי עומד בתפילה בבית
אלוהים?

-  לך, לך לדרכך, — אמר המנהל מתוך חימה וקדרות
פנים.

למחרת היום ביקש אבא סרגיי מחילה מאת המנהל וחבר האחים
על דבר גאותו, ואולם יחד עם זה החליט, לאחר שעמד כל הלילה בתפילה, כי
הכרח לו לצאת מבית־המנזר הזה, והוא כתב מכתב לזקן וביקש מאתו כי
ירשהו לחזור אל בית־המנזר אשר בפקודת הזקן. במכתבו אמר, כי הוא
רואה את חולשתו ואת אי־יכלתו לעמוד בכוח עצמו כנגד המדוחים,
באין עמו הזקן, והביע את חרטתו על חטא הגאוה. בדואר החוזר הגיע
מכתב מאת הזקן, ובו כתב לו הלז כי לכל הדבר סיבה אחת — מידת הגאוה
שבקרבו. הזקן הסביר לו, כי הכעס נשתלט עליו מסיבה זו שהוא נטל
לעצמו שפלות רוח, משויתר על מעלות כהונה גבוהות, לא לשם שמים אלא
לשם גאותו, כאילו התכון להראות כי הוא אדם שאין לו צורך בשום
דבר, ומשום כך לא היה בכוחו לסבול את מעשה המנהל. אני ויתרתי על
הכל למען אלוהים, והנה מציגים אותי לראוה כאחת החיות. “אילו ויתרת על
התפילה למען אלוהים, יכולת לסבול את הדבר. עדיין לא נעקרה מלבך גאות
העולם הזה. חשבתי עליך מחשבות, בני סרגיי, ועמדתי בתפילה, והנה הדבר
אשר נתן אלוהים בלבי על אודותיך. בנוה הבדידה הטאמביני נפטר מן
העולם הפרוש אילאריון, שחי כקדוש. המנהל הטאמביני שאל, אם ימצא אח
נזיר שיחפוץ לשבת שם. והנה הגיעני מכתבך. לך אל אבא פאיסי אשר במנזר
הטאמביני, ואני אפנה אליו במכתב, ותציע לפניו את בקשתך כי יתן לך
לשבת בתא אשר ישב בו אילאריון, ואין הכונה שאתה ראוי למלא את מקום
אילאריון, אלא שלך דרושה התבודדות כדי שתכניע את היהירות. וברכת
אלוהים עליך”.

סרגיי שמע בעצת הזקן, הראה את מכתבו למנהל, ולאחר
שקיבל ממנו רשות — מסר למנזר את תאו ואת חפציו, ויצא אל נוה הבדידה
הטאמביני.

בנוה הבדידה הטאמביני נתקבל סרגיי על ידי המנהל, —
שהיה איש משק מצוין מקרב מעמד הסוחרים, — בפשטות ובשלות רוח, והלה
הושיבהו בתאו של אילאריון. מתחילה העמיד לו משמש ואחרי כן, לפי
בקשת סרגיי, נתנו לשבת ביחידות. התא היה מערה שנחפרה בהר. בה נקבר
אילאריון. במערה האחורית נקבר, ובמערה אשר מפנים היה שקע בקיר לשם
משכב, ובשקע מזרן של קש, והיה גם שולחן קטן ומדף ועליו איקונין
וספרים. ליד הדלת החיצונית, שאפשר היה לנעול אותה, נמצא מדף, עליו היה
מניח אחד הנזירים פעם ביום את מנת האוכל המובאה מבית־המנזר.

ואבא סרגיי נעשה מתבודד.



IV

ב“שבוע החמאה” שבשנה הששית לחיי ההתבודדות של אבא
סרגיי, התכוננה בעיר הסמוכה חבורה עליזה של גברים ונשים מן העשירים,
לאחר סעודת לביבות עם יין, לצאת לנסיעת טיול בטרויקות. בחבורה היו
שני עורכי־דין, בעל־אחוזה אחד עשיר, והרביעית היתה אשה גרושה, יפהפיה,
אשה עשירה וחומדת־זרות, שהיתה מפליאה ומבלבלת את העיר
בתעלוליה.

מזג־האויר היה מצוין, הדרך — כעין הרצפה. הללו עברו
בנסיעה כדי עשר וירסטאות מאחורי העיר, עשו הפסקת עמידה והתחילו דנים
ביניהם איך לכוון את המשך הנסיעה: הלחזור או לנסוע הלאה.

-  ולאן בעצם מוליכה דרך זו? — שאלה מקובקינה האשה
הגרושה, היפהפיה.

-  מכאן עד לטאמבינו מרחק של שתים־עשרה וירסטה,
— אמר עורך־הדין, זה שהיה מחזר אחרי
מקובקינה.

-  ומשם והלאה?

-  משם והלאה הדרך אל ל., על פני בית־המנזר.

-  הוא המקום ששם מתגורר אותו אבא סרגיי?

-  כן.

-  קאסאטסקי? אותו גבר יפהפה החי
בהתבודדות?

-  כן.

-  גבירותי, רבותי! הבה נסע אל קאסאטסקי. בטאמבינו
נעשה לנו הפסקת נופש, נערוך לנו סעודה קלה.

-  אבל לא יהיה סיפק בידנו לשוב הביתה ללינת
לילה.

-  לא איכפת נלון אצל קאסאטסקי.

-  לאו דוקא, יש שם בית־אכסניה ליד המנזר. הייתי שם
בזמן שניהלתי סנגוריה במשפטו של מאחין.

-  לא, אני אלין אצל קאסאטסקי.

-  לא. דבר זה אי אפשר, אפילו בכל עצמתה שלה.

-  אי אפשר? נתערב בכך.

-  מסכים. אם היא תלין אצלו, אהיה מוכן לשלם כל מחיר
שהיא תרצה.

-  A Discretion4

-  ואף אתם מסכימים?

-  יהא כך, נסע.

לעגלונים הגישו יין. בני החבורה העלו בעצמם את הארגז
אשר בו התופינים והיין והממתקים, הגבירות התעטפו בפרוות הצחורות
אשר מעורות כלבים. העגלונים התנצחו ביניהם מי מהם יסע בראש, ואחד
צעיר הסיט את עצמו על צדו בתנועה של בן־חיל, נפנף את שוטו הארוך
והכביר, — והמצילות התחילו מזילות את קולן ובדי המזחלות התחילו
חורקים.

המזחלות הרעידו והתנדנדו כל־שהוא, סוס־הלוי דלג
דילוג ישר ועליז, כשזנבו המקושר כדי זקיפה עולה על פני רצועות
הריתמה המקושטות, הדרך החלקה, כעין המשומנת, ירטה במהירות לאחור,
העגלון נפנף במושכות כדרך בן־חיל, עורך הדין והקצין, שישבו כנגד
מקובקינה, היו מספרים עם שכנתם דברי הבאי, והיא עצמה, משהתעטפה עטיפה
שלמה בפרותה, ישבה בלי נוע והרהרה בלבה: “תמיד אותו דבר עצמו,
המאוס עד כדי תועבה: פרצופים מאדימים ומבהיקים שנודף מהם ריח יין
וטאבאק, אותם הדבורים ואותן המחשבות, והכל מכוון לעצם הדבר הסאוב.
וכולם מרוצים ומאמינים כי כך ראוי להיות, והם מסוגלים לחיות בדרך
זו עד סוף ימיהם. ואני איני מסוגלה לכך. שעמום לי. צורך לי שיבואני
איזה דבר אשר יבלבל ויהפוך את כל המהות הזאת. ויהא זה אפילו כעין מה
שאירע לאלה מאנשי סאראטוב, כמדומני, שנסעו בדרך ונקפאו מצינה עד
למיתה. ומה מעשה היו עושים האנשים שלנו במקרה כעין זה? כיצד היו
מתנהגים? ודאי, באופן מגונה. כל אחד היה דואג לעצמו. ואף אנכי הייתי
מתנהגת באופן מגונה. אבל אנכי הריני יפה, לכל הפחות. הללו מכירים
בכך. ומה טיבו של אותו נזיר? וכי אינו מסוגל עוד להבחין בכעין זה?
לא יתכן הדבר. רק את זה בלבד הם מבינים. בדומה לכך שהיה בסתיו עם
אותו חניך קצינים. וכמה גדולה היתה טפשוטו של אותו חניך
קצינים”.

-  איואן ניקולאיביטש, — אמרה.

-  מה, גברתי?

-  יגיד לי, בן כמה שנים הוא?

-  מי?

-  אותו קאסאטסקי.

-  בן ארבעים ולמעלה, כמדומני.

-  וכיצד, האם דרכו לקבל פני כל איש ואיש?

-  הריהו נותן לכל איש לבוא לפניו, אבל לא
תמיד.

-  יואיל נא לעטוף את רגלי. לא כך. כמה לא־זריז הוא?
רציתי בעטיפה יתירה, עוד ועוד. ואינו נתבע כלל ללחוץ את
רגלי.

בדרך זו נסעו והגיעו עד ליער, מקום שם נמצא תא
הנזירים.

היא ירדה ופקדה עליהם שיסעו לדרכם. הללו דיברו על
לבה שלא תעשה את הדבר, אבל היא כעסה ופקדה עליהם שיסתלקו לדרכם.
המזחלות הפליגו ונסעו, והיא, בפרותה הצחורה אשר מעורות כלבים,
פנתה והלכה על פני השביל. עורך־הדין ירד ונשאר במקום, לראות מה
שיהיה.



V

אבא סרגיי חי זו השנה הששית בהתבודדות. הוא היה בן
ארבעים ותשע. חייו היו קשים, — לא מתוך הקושי שבצום ותפילה: באלה
לא היה משום קושי, — אלא בשל המאבק שבנפשו, שלכמותו הוא לא ראה
את עצמו צפוי כלל וכלל. מקורות המאבק היו שנים: הספק ויצר הבשרים,
ושני האויבים האלה שתו עליו תמיד בבת אחת. הוא חשב כי הללו הם שני
אויבים נפרדים, בעת שלא היה אלא אויב אחד יחידי. משבטל הספק, בטל עמו
גם יצר הבשרים. ואולם הוא חשב כי הללו הם שני רוחות רעים הנפרדים זה
מזה, והוא נלחם בכל אחד מהם לחוד.

" הה, אלי, — היה מהרהר בלבו, — למה לא תתן בנפשי את
האמונה? הנה זה יצר הבשרים. הלא עם יצר זה נאבקו הקדושים: אנטוני
הקדוש ואחרים, אבל האמונה… זו היתה מצויה אצלם, ולי יש רגעים ושעות
וימים שאני שרוי ללא אמונה. מה תכלית בעולם הזה בכל חמדתו, אם הוא
חטיבה של חטא ומצוה לותר עליו? למה בראת את מכשול העוון הזה? מכשול
עוון? מי יודע אם לא זה הוא מכשול העוון, אשר חפצתי להתרחק מהנאות
העולם הזה ואני עושה ומכין לי דבר במקום שהוא אולי ריק מכל דבר?" —
אמר לנפשו והתפלץ מאימה, סלד על נפשו. “משוקץ אתה, משוקץ! שכמותך
רוצה להיות קדוש”, התחיל מגדף את עצמו. והוא עמד להתפלל. ורק פתח
בתפילה — מיד ראה בדמיונו כמו חי את מראה עצמו, כפי שהיה במנזר:
בכיפת הנזירים, בגלימת הכהונה, וכולו מראה רוממות. והוא נד
בראשו: לא, לא זה הדבר הנכון. זוהי רמאות. ואולם רק את האחרים אני
יכול לרמות, אבל לא את נפשי ולא את אלוהים. לא איש מרומם אנכי, כי אם
איש עלוב, נלעג". והוא הסיט לצדדין את כנפות החלוק וסקר את רגליו
העלובות אשר בתחתונים, וחיוך עלה על שפתיו.

אחר כך הוריד את כנפות חלוקו והתחיל בקריאת
התפילות, והיה הולך ומצטלב וכורע כריעות. “האומנם יהיה יצועי
קברי?” קרא פסוק מן התפילה. והנה כמו רוח שטן לחש לו על אזנו: “גם
יצוע של מתבודד הוא קבר. שקר הדבר”. והוא ראה בדמיונו רת כתפיה
של האשה האשה האלמנה אשר חי עמה חיי אישות. הוא התנער והמשיך בקריאתו.
משסיים את קריאת התקנות, נטל את האונגליון, פתח את הספר ומצא מקום
שהוא חזר עליו לעתים קרובות וידע אותו בעל־פה: “אאמין, אלוהים,
עזרני לבל אכחש באמונה!” הוא חזר ודחה את כל הספיקות שהגיחו מנפשו.
כשם שמייצבים דבר שאינו שרוי בשווי משקל גמור, כך הוא חזר ויצב את
אמונתו על הכן המתנדנד ונתרחק מאצלה בזהירות, שלא ידחוף אותה ולא
יפילנה. שוב הוריד את תריסי העינים, ומנוחה נשתלטה עליו. הוא חזר
על התפילה אשר מימי הילדות: “אלוהים, קח אותי, קחני!” והוא הרגיש
בקרבו לא רק רגש של הקלה, כי אם גם חדוה ורוך־לב, הוא הצטלב ושכב על
המצע הדק אשר על הספסל, בהניחו למראשותיו את חלוק הקיץ שלו. והוא
נרדם.

בשנתו הקלה היה דומה לו, כי הוא שומע צליל מצילות.
לא ידע אם הדבר בחלום או בהקיץ. אך הנה עוררתהו משנתו דפיקה על
דלתו. הוא התרומם ממקומו ולא האמין למשמע אזניו. אך הדפיקה נשמעה
שנית. אמנם כן, זאת היתה דפיקה מקרוב על דלתו, בלוית קול אשה.

“הה, אלי! האומנם נכון הדבר אשר קראתי בדברי־הימים של
הקדושים, כי השטן מעלה על עצמו לפרקים דמות אשה?… אכן, זה קול של
אשה, והקול רך, מהסס, נעים. תוף! — פלט רקיקה. — לא, זה היה רק דבר
שבדמיון”, אמר לעצמו, וניגש עד לקרן הזוית ששם עמד על המדף האיקונין,
וכרע על ברכיו מתוך כריעה רגילה וקצובה, אותה הכריעה שהיתה גורמת
לו בפני עצמה חדוה ונחמה. הוא כרע לארץ, שערותיו נתלו על פניו,
והוא הטיל את מצחו, שכבר היתה בו קרחת, אל מרבד הפשתן שעל הרצפה
(מן הרצפה עלה משב קרירות).

הוא קרא פרק מתהילים, שהיה בו משום סגולה, כפי
שאמר לו הזקן פימן, כנגד היצר הרע. הוא זקף מתוך קלות על רגליו
האמיצות את גופו הקל, שנעשה כחוש, ורצה להמשיך בקריאה, אבל התאפק
מקריאה והטה בלי משים את אזניו לשמוע. הוא השתוקק לשמוע. שררה דממה
גמורה. אותן הטיפות נטפו מן הגג לתוך החביונה שהועמדה בפינה.
בחוץ היה חושך, ערפל שמוגג את השלג. הכל היה דומם, דומם. ופתאום
נשמע רשרוש מאצל החלון ונשמע קול ברור, אותו קול רך ומהסס, אשר
כמותו היה רק לאשה לוקחת לב, והקול סח:

-  יכניסני פנימה, בשם ישו…

נדמה כאילו כל דמו פרץ לתוך הלב ופסק מזרום. הוא
לא יכול להוציא אנחה מלבו. “יקום אלוהים ויפוצו אויביו”…

-  לא השטן אנכי… — והיה נשמע כי השפתים הדוברות
כן מחייכות מתוך דיבור. — לא השטן אנכי, אלא פשוט אשה
חוטאת, ותעיתי בדרך, לא במובן הרמז, אלא במובן הפשוט (היא נתנה
את קולה בצחוק), אני אחוזת צינה ומבקשת מקום מחסה…

הוא הדביק את פניו אל זגוגית החלון. אור העששית
שמאצל האיקונין נשתקף והבהיק על פני כל שטח הזגוגית. הוא האהיל
בכפות ידיו משני צדי פניו והיה הולך ומביט. ערפל, חשיכה, דמות עץ,
ושם מעבר ימין — היא. אמנם כן, היא דמות אשה בפרוה אשר עם שערות צמר
ארוכות וצחורות, על ראשה כובע, ופניה נעימים, נעימים. פנים
נוחים ונפחדים, והם במרחק של שתי אצבעות מאצל פניו והם נטויים
כנגדו. עיניהם נפגשו והם הכירו זה את זו. לא שהם ראו ביום מן
הימים זה את זו: מעולם לא ראו איש את רעותו, ואולם מתוך המבט, שהם
החליפו ביניהם, הרגישו (ביחוד הוא) כי הם מכירים זה את זו, כי הם
מבינים איש אל נפש רעותו. לאחר אותו מבט אי אפשר היה עוד להטיל ספק
בדבר כי זה באמת השטן, ולא אשה פשוטה, נוחה, נעימה
וביישנית.

-  מי היא? מה רצונה? — אמר הוא.

-  אבל יפתח לי! — אמרה מתוך פינוק שבתקיפות. —
אני אחוזת צינה. הן אמרתי — תעיתי בדרך.

-  הרי אני נזיר, מתבודד.

-  יפתח לי איפוא. ושמא רצוי לו שאגיע לידי מיתת צינה
מעבר לחלונו, בשעה שיעמוד בתפילה.

-  וכיצד זה היא…

-  הן לא אטרוף אותו. בשם אלוהים, יפתח לי. הרי אני
קפואה מצינה.

היא עצמה היתה נפחדת. היא אמרה את דבריה בקול של
בכי.

הוא סר מאצל החלון, תלה את עיניו באיקונין של ישו
אשר בזר הקוצים. “אלוהים, היה לי לעזר, אלוהים, היה לי לעזר”, דובבו
שפתיו כשהוא כורע ומצטלב, אחרי כן ניגש עד הדלת ופתח אותה לצד
המסדרון, במסדרון גישש למצוא את הוו הסוגר והתחיל שולף אותו. מן
העבר האחר הגיע לאזניו קול צעדים. היא צעדה והלכה מאצל החלון אל הדלת.
“אוי!” זעקה פתאום. הוא הבין כי רגלה דרכה בשלולית שנקוותה ליד
המפתן. ידיו רעדו והוא לא יכול בשום אופן לשלוף את הוו שנמתח
בכוח הדלת.

-  מה זה עמו, יתן לי סוף סוף להכנס. אני נרטבתי
בכל גופי. אני קפואה מצינה. הוא שרוי לו שם במחשבות של גאולת
הנפש, ואנכי קפואה מקור.

הוא משך אליו את הדלת, הרים את הוו והדף את הדלת לצד
חוץ, ומשלא כיוון את כוח ההדיפה — פגע באשה העומדת בחוץ.

-  הה, סליחה! — אמר, כשהוא מזקיק את עצמו פתאום
לדרך הנימוס אשר ביחס לנשים, זו שהיה רגיל בה לשעבר.

היא חייכה מששמעה אותו אומר “סליחה”. נראה שהאיש אינו
נורא כל כך", עבר הרהור בלבה.

-  אין דבר, אין דבר, עליו הסליחה, — אמרה משצעדה ועברה
על פניו. — בשום פנים לא הייתי מרשה לעצמי דבר כזה, אלא
שהכריחני לכך מקרה יוצא מן הכלל.

-  בבקשה, — מלמל הוא, משנתן לה לעבור על פניו. ריח
נודף של מי־בושם עדינים, שכמותו לא חש זה ימים רבים, המם
אותו. היא נכנסה דרך המסדרון אל הקיטון. הוא סגר את הדלת
החיצונית בלי שנעל אותה בוו, עבר על פני המסדרון ונכנס אל
הקיטון.

-  “אדוני ישו המשיח, בן האלוהים, רחם עלי כי
חטאתי, אדוני, רחם עלי כי חטאתי”, היה הולך ומתפלל בלי הפוגות
לא רק תפילה שבלב, אלא גם בהניעו בלי משים בגלוי את
שפתיו.

-  בבקשה, — אמר.

היא עמדה באמצע החדר, בגדיה הזילו מים אל הרצפה, והיא
הסתכלה בו. עיניה היו כצוחקות.

-  יואיל נא ויסלח לי על אשר באתי והשבתי אותו
מהתבודדותו. אבל איניו רואות באיזה מצב אנכי. וכל זה נתגלגל עלי
בשל כך, שיצאנו מן העיר לטייל במזחלות, ואנכי קיבלתי עלי
בהתערבות שאלך לבדי מוורוביוקה עד לעיר, אלא שנתעיתי מן הדרך,
ואלמלא נתקלתי בבית הבדידה שלו… — התחילה סחה לפניו דברי שקר.
אלא שמראה פניו הטיל בה מבוכה, והיא לא יכלה להמשיך בדברים
ונשתתקה. היא לא שיערה כלל שמראהו יהיה כגון זה. הוא לא היה
יפה־תואר באותה מידה שהיא תיארה לעצמה, אבל מראהו היה נהדר
בעיניה: השערות המסולסלות של הראש והזקן, אשר עם חתימת השיבה,
האף הדק והקצוב, העינים שלהטו כגחלים בזמן שהוא הביט במבט ישר
— הפליאו אותה.

הוא הכיר, כי היא משקרת.

-  כך איפוא הדבר, — אמר, משהרים אליה את עיניו וחזר
והשפילן, —— אנכי אסתלק חי לשם, ולה יהיה כאן מקום.

והוא הוריד את העששית והדליק נר, ומשהחוה לפניה קידה
עמוקה — יצא אל תא הגרוטות אשר מעבר למחיצה, והיא שמעה שהוא התחיל
גורר שם משהו… “דומה שהוא סוגר על עצמו מפני באיזה חיץ”, הרהרה
מתוך חיוך, ומשפשטה את פרותה הצחורה התחילה מסירה את כובעה, שנאחז
בשערות, ואת המטפחת הסרוגה אשר מתחת לכובע. היא לא נפגעה כלל
מרטיבות משעמדה לפני החלון, ולא אמרה דבר זה אלא בבחינת אמתלה, כדי
שיפתח לפניה את דלתו. ואולם ליד הדלת דרכה באמת בשלולית, ורגלה
השמאלית נרטבה יד לקיבורת השוק, והנעל והערדל היו מלאים מים. היא ישבה
על יצועו, — קרש ועליו שטיח קטן למצע, — והתחילה חולצת את נעליה. התא
הקטן היה בעיניה כנוה חמודות. הקיטונית, בת שלושה ארשין ברוחב
וארבעה ארשין באורך, נקיה היתה כלוח זכוכית. בקיטונית נמצא רק
אותו יצוע, שהיא ישבה עליו, מעל היצוע מדף של ספרים. בקרן זוית מדף
האיקונין. ליד הדלת מסמרים קבועים, אדרת, חלוק. מעל מדף האיקונין —
איקונין של ישו בזר קוצים ועששית — נדף ריח משונה: ריח שמן וזיעה
ואדמה, הכל היה לה לרצון, ואפילו הריח הזה. היא חששה לרגליה הרטובות,
וביחוד לאחת מרגליה, והתחילה חולצת במהירות את נעליה, משאינה חדלה
לחייך והיא שרויה בחדוה לא משום כך, בעיקר, שהשיגה את מטרתה, אלא
משום כך שהבחינה בדבר, כי היא הביאה אותו לידי מבוכה, את הגבר
החמוד והמפליא, המוזר והמושך לב. “אמנם הוא מנע את עצמו ממענה. אבל
אין בכך כלום”, אמרה אל לבה.

-  אבא סרגיי, אבא סרגיי! הלא כך קוראים לו?

-  מה רצונה? — ענה קול חרישי.

-  יואיל נא ויסלח לי על אשר באתי והשבתי אותו
מהתבודדותו. באמת, נמנע ממני לעשות אחרת. אלמלא כך ודאי שהייתי
נפגעת במחלה. וגם עכשיו איני יודעת מה שיהיה עמי, אני אחוזת
רטיבות, רגלי כעין הקרח.

-  תסלח לי, — ענה הקול החרישי, — אין בידי לעזור לה
בשום דבר.

-  בשום פנים לא הייתי באה להפריע את מנוחתו. אשאר
רק עד אור הבוקר.

-  הוא לא יכנס הנה? — שאלה מתוך חיוך. — שכן אני
צריכה לפשוט את שמלותי, כדי להתנגב.

-  הוא לא ענה, משהמשיך מעבר לקיר לקרוא את תפילותיו
בקול קצוב.

-  “הנה בן־אדם כהלכה”, הרהרה בלבה, משמשכה ביגיעה
בערדלה המשקשקת מרטיבות כדי לחלצו. היא הוסיפה למשוך ומלאכתה
לא הצליחה בידה, והדבר גרם לה בדיחות דעת. והיא נתנה את קולה
בצחוק חרישי. ואולם משידעה כי הוא שומע את צחוקה וכי צחוק זה
ישפיע עליו אותו רושם ממש שהיה רצוי לה, התחילה צוחקת בקול רם
יותר, והצחוק הזה, העליז והטבעי והמפיק נדיבות לב, השפיע עליו
באמת רושם ואותו רושם ממש שהיה רצוי לה.

“אכן באיש כגון זה אפשר לדבוק באהבה. אלה העינים ואלה
הפנים הנוחים והנדיבים, שיש בהם — על אף כל מלמול התפילה שבפה —
ארשת של תאוה”. הרהרה בלבה. “אותנו, את הנשים, אי אפשר לרמות. כבר
אז, משהקריב את פניו אל זגוגית החלון וראה אותי, גם הכר הכיר וגם
ידוע ידע. בעיניו הבריק ונחתם הדבר. הוא נתן לי את אהבתו, נתן לי את
תשוקתו, אמנם כן, נתן לי את תשוקתו”, דיברה לנפשה, משחלצה לבסוף
את הערדל ואת הנעל ושלחה את ידה אל הגרבים. וכדי להסיר אותם את הגרבים
הארוכים האלה אשר עם ביריות גומי, הכרח היה לה להפשיל את השמלות. רגש
של ביישנות נטפל אליה, והיא קראה: — אל יכנס.

ואולם מעבר לקיר לא הגיע כל מענה, הלך ונשמע המלמול
הקצוב ועוד אושה של תנועה. “ודאי הוא כורע עכשיו לארץ”, הרהרה
בלבה. “ואולם בכריעותיו לא יפטור את עצמו, — סחה לנפשה. הוא הוגה
בי כשם שאני הוגה בו, ומתוך אותו רגש עצמו הוא הוגה ברגלים
האלה”, אמרה משחלצה את גרביה הרטובים ודרכה ברגליה היחפות על פני
היצוע ואספה אותן תחתיה. היא שהתה זמן קצר בישיבה כזו, כשהיא
חובקת את ברכיה בשתי ידיה ומביטה לנוכח פניה מתוך הרהורים.
“אכן פה מקום בדידות גמורה, מקום דממה, ולעולם לא ידע איש את
הדבר”…

היא ירדה ממקום שבתה, נשאה את הגרבים אל התנור,
תלתה אותם על צנור הארובה — מין צנור ארובה משונה היה זה. היא
סובבה אותו בידה, ואחרי כן, בהוליכה את רגליה היחפות בצעדים קלים,
חזרה אל היצוע וישבה שוב עליו, באספה תחתיה את רגליה. מעבר לקיר לא בא
עוד כל קול. היא הביטה אל השעון הקטן, שהיה תלוי אצלה על צוארה,
היתה השעה השניה. “שלנו עומדים להגיע לכאן במזחלות עם השעה השלישית
בערך”. ברשותה נשאר רק זמן של שעה אחת.

“מה יהיה, וכי אני עתידה לשהות כאן כל הזמן ביחידות?
טיפשות שכזו! איני רוצה בכך. מיד אקרא לו”.

-  אבא סרגיי! אבא סרגיי! סרגיי דמיטרייביטש! הנסיך
קאסאטסקי!

מעבר לדלת היתה דממה.

-  ישמע נא, הרי זו אכזריות. אלמלא הכרח לי בכך, לא
הייתי קוראת לו. אני חולה, איני יודעת מה זה היה לי, — פתחה בקול
כמו מתוך מכאובים. — אוי, אוי! — התחילה גונחת, משהטילה את
עצמה אל היצוע. דבר מוזר, היא חשה באמת כי היא מתמוגגת מחולי,
מתמוגגת והולכת מחולי, כי כל גופה כואב עליה, וכי רעדה אחזתה,
רעדה של קדחת.

-  ישמע נא, יגיש לי עזרה. איני יודעת מה היה לי, אוי,
אוי! — היא התירה את שמלותיה, חשפה את חזה ופרשה את זרועותיה
החשופות עד למרפק. — אוי, אוי!

כל אותו זמן הוא עמד בתא הגרוטות והתפלל. כבר סיים
לקרוא כל תפילת ערבית, ועכשיו עמד בלי נוע כשעיניו לטושות אל קצה
חטמו, והיה הולך ואומר תפילה “שבכונה”, בחזרו במחשבה על המלים:
“אדוני ישו המשיח, בן האלוהים רחם נא עלי!”

ואולם הוא שמע את הכל. הוא שמע כשהעלתה רשרוש באריג
המשי, בפשטה את שמלתה, כשדרכה על הרצפה ברגליה היחפות, הוא שמע
כשהיא שפשפה את רגלה בכף ידה. הוא הרגיש כי הוא חלש ועלול בכל רגע
ורגע להמיט על עצמו כליון, ומשום כך לא פסק מתפילה. מה שהוא
הרגיש היה דומה למה שהרגיש ודאי אותו גבור
האגדה שהוכרח ללכת בלי הביט לאחור. כן גם סרגיי שמע, הרגיש, כי הסכנה
והכליון נמצאים על ידו, מעל לראשו, מסביבו, וכי מלט את נפשו רק אם
לא יסוב את עיניו אף רגע להביט אל הסכנה. ופתאום אחזתהו תשוקה
להביט. אותו רגע אמרה:

-  שמע נא, הלא זו אכזריות, אני עלולה למות.

“אמנם הלוך אלך, אבל אעשה כפי שעשה אותו
אבא כומר, שנתן את ידו על הקדשה ואת ידו האחרת על
מחתת הגחלים. אבל אין ברשותי מחתת גחלים”. הוא הביט סביבו. העששית
, הוא הושיט את אצבעו אל האש והעלה על עצמו קדרות פנים
בהתכוננו לסבול את המכאוב. רגע ארוך למדי היה דומה לו כי אינו
חש בדבר, ופתאום — בטרם החליט אם יש לו כאב ובאיזו מידה הוא הכאב —
קימט את מלוא פניו, והסיט את ידו הצדה מתך נפנוף. “לא, איני מסוגל
לכך”.

—בשם אלוהים! אוי, יכנס אלי! אני גועת! אוי!

“האומנם נגזר עלי שאאבד את עולמי? היה לא תהיה
כזאת”.

-  עוד רגע ואכנס אליה, — אמר, ופתח את דלתו ועבר
על פניה בלי להביט אליה, ויצא בדלת אשר אל המסדרון, מקום שם היה
חוטב עצים, גיששש ומצא את הסדן, שעליו היה חוטב את העצים, ואת
הקרדום הנשען אל הקיר.

-  תיכף ומיד, — אמר, ומשנטל את הקרדום לידו הימנית
הניח את האצבע של היד השמאלית על הסדן, נפנף בקרדום והכה בו על
האצבע, מעבר לפרק השני. האצבע ניתזה ביתר קלות מאשר גזרי עצים
בעובי כזה, נתהפכה והוטחה אל קצה והסדן ואחרי כן לארץ.

אזנו קלטה את הקול הזה לפני שאחזהו הכאב. ואולם לא
הספיק להשתומם על כך שאין לו כאב, עד שחש כאב יוקד וזרם חם של הדם
השותת. בתנועה מהירה עטף את הפרק הנותר בכנף חלוקו, ומשלחץ את
הפרק אל שוקו — חזר ונכנס בדלת, עמד כנגד האשה ושאל, משהוריד את
עיניו:

-  מה לה?

היא הביטה אל פניו שהעלו חיורון, שלסתם השמאלית היתה
אחוזת רעדה, ורגש של בושה תקף אותה. היא קפצה ממקומה, נטלה בתנועה
מהירה את הפרוה, הטילה אותה על גופה והתעטפה בה.

-  כן, הרגשתי קודם מכאובים… תקפתני הצטננות…
אני… אבא סרגיי!… אני…

הוא תלה בפניה את עיניו, שהזהירו באור רך של שמחה,
ואמר:

-  אחותי החביבה, למה חפצת להביא כליה על נפשך בת
האלמות? גזירה היא שיבואו לעולם מכשולי עוונות, אבל אוי למי
שמביא לעולם מכשול עוון… התפללי לאלוהים, למען יסלח
לנו.

-  היא שמעה את דבריו והביטה אליו. ופתאום קלטה אזנה
טפטוף של טפות נוזלים, היא הביטה סביבה וראתה שהדם נזל מן היד אל
פני החלוק.

-  מה עשה לידו? — היא נזכרה בצליל שהגיע קודם
לאזנה, ומשתפסה את העששית יצאה בריצה אל המסדרון והבחינה באצבע
עטופת הדם שעל הרצפה. בפנים שהחוירו יותר מאשר פניו חזרה אל
הקיטונית ורצתה להגיד לו דברים, ואולם הוא נתכנס בחשאי לתוך
מדורו ונעל אחריו את הדלת.

-  יסלח לי, — אמרה. — במה אוכל לכפר את
עווני?

-  לכי לדרכך.

-  יניחני ואחבוש לו את הפצע.

-  לכי מכאן.

בחפזון ובשתיקה לבשה את בגדיה, ומשגמרה, והיא כבר
בפרותה, חשבה להמתין. מעבר החצר נשמע קול מצילות.

-  אבא סרגיי! יסלח לח.

-  לכי לדרכך. עם אלוהים הסליחה.

-  אבא סרגיי! אני אשנה את דרך חיי, אל יעזבני.

-  לכי לדרכך.

-  יסלח לי ויתן לי ברכה.

-  בשם הבן והאב והרוח הקדוש, — נשמע קול מעבר
למחיצה. — לכי לדרכך.

היא התיפחה בבכי ויצאה מן התא. עורך־הדין הלך ובא
לקראתה.

-  ובכן, הפסדתי, אין לשנות את הדבר. והיכן היא רוצה
לשבת?

-  אחת היא לי.

היא עלתה וישבה במזחלת, ועד לביתה לא הוציאה מפיה אף
דיבור אחד.

לאחר שנה נמשחה משיחה ראשונה של נזירות וחיתה חיי
פרישות גמורים בבית המנזר, בהשגחתו של המתבודד ארסאני, שהיה כותב
לה לפרקים מכתבים.



IV

עוד שבע שנים חי אבא סרגיי בתא הבדידה. מתחילה היה
עוד נוטל לעצמו הרבה דברים ממה שהביאו לו — גם תה וסוכר, גם לחם
לבן וחלב, גם מלבושים ועצים.

אך ככל שהזמן הלך ונמשך, כן הוסיף להתקין את נוהג חייו
בדרך חמורה, בהדירו את עצמו מכל מותר, ולבסוף הגיע לידי כך שלא
קיבל אלא לחם שחור בלבד פעם אחת לשבוע. כל מה שהביאו לו חילק
לעניים, שהיו באים לפתחו. את כל זמנו בילה בתוך תאו בתפילה או
בשיחה עם האורחים, שמספרם הלך ורב בלי הרף. אבא סרגיי לא יצא מפתח
תאו אלא לשם הליכה לבית התפילה שלוש רגלים בשנה, או לשם הבאת עצים
ומים, משהיה הכרח בכך.

מקץ חמש שנים לחיים האלה אירע אותו מאורע מקובקינה,
שנתפרסם עד־מהרה בכל מקום, דבר ביקורה לעת לילה והתמורה שהיתה בה
לאחר כך וכניסתה לבית־מנזר. מאותו זמן התחיל
מתגדל שמו של אבא סרגיי. מספר האנשים הבאים לראות את פניו נתרבה
בלי הרף, ובקרבת מקום לתאו נתישבו נזירים, נבנו בית־תפילה
ובית־מלון. תהילת אבא סרגיי, — וכרגיל מתוך הגזמת מעשיו — נתפשטה
יותר ויותר. התחילו באים אליו מרחוק, והתחילו מביאים אליו בעלי
חולי ואומרים שהוא רופא אותם.

המקרה הראשון של רפוי חולה אירע בשנה השמינית לשבתו
בהתבודדות. הנרפא היה נער בן ארבע־עשרה אשר אמו הביאתהו אל אבא
סרגיי ותבעה ממנו שישים עליו את ידיו. לא היה אפילו במחשבתו שכוח
בידו לרפא חולים. מחשבה כעין זו היה רואה כחטא גדול של גאוה;
ואולם האם, שבאה עם הנער, הפצירה בו בלי־חשך, כרעה לרגליו, וחזרה
ואמרה: למה לא יחפוץ לעזור לבנה, והוא מרפא חולים אחרים? התחננה
אליו בשם ישו. ובאמור לה אבא סרגיי כי רק אלוהים הוא המעלה ארוכה
לחולים, ענתה ואמרה כי רק זאת תבקש מאתו אשר ישים את ידיו על הנער
ויתפלל בעדו. אבא סרגיי סירב ונסתלק לתאו. ואולם למחרת היום (הדבר
היה בסתיו, והלילות כבר היו קרים), משיצא מפתח תאו כדי להביא מים,
ראה שוב את האם הזאת עם בנה, נער בן ארבע־עשרה חיור פנים, ושמע שוב
אותם דברי התחנונים. אבא סרגיי נזכר במשל על דבר השופט המרשיע,
והוא אשר מתחילה לא פקפק כלל שהוא חייב לסרב, התחיל לפקפק בדבר,
ומשהגיע לידי ספק — פנה ועמד בתפילה עד שעלתה בלבו החלטה. והחלטה זו
אמרה, שהוא חייב לציית לדרישת האם, כי אמונתה עלולה להציל את בנה,
והוא עצמו, אבא סרגיי, ישמש בדבר זה מכשיר פחות־ערך שנבחר בידי
אלוהים.

ואבא סרגיי יצא אל האם ועשה כדבר בקשתה, שם את ידו
על ראש הנער ונשא תפילה.

האם נסעה עם בנה לדרכה, וכעבור חודש ימים החלים הנער,
ובסביבה יצא קול תהילה על דבר הזקן סרגיי, כפי שקראו לו עכשיו, כי
ניתן לו לרפא חולים בכוח הקדושה. מאותו זמן ואילך לא עבר אף
שבוע בלי שבאו אל אבא סרגיי חולים הבאים ברגל וחולים הבאים ברכב,
ומשלא סירב לקצת חולים — לא יכול לסרב גם לאחרים, והיה שם את ידו
ונושא תפילה, ורבים מהם נרפאו מחלים, ותהילתו של אבא סרגיי
נתפשטה יותר ויותר.

וכך עברו עליו תשע שנים בבתי־המנזרים ושלוש־עשרה שנה
בהתבודדות. מראה אבא סרגיי היה כמראה זקן: זקנו היה ארוך ולבן,
ואולם שערות ראשו, אם כי נעשו קלושות, נשארו שחורות
ומסולסלות.



VII

אבא סרגיי היה נתון זה כמה שבועות למחשבה אחת עקשנית:
אם נכון הדבר אשר הוא עושה בהשלימו אל מצבו, זה שהוא נשקע בו
בעצם לא לפי רצון עצמו אלא לפי רצון הארכימאנדריט והמנהל. הדבר התחיל
לאחר מקרה הריפוי של הנער בן הארבע־עשרה. מאותו זמן ואילך, עם כל
חודש וכל שבוע וכל יום, חש אבא סרגיי איך חייו הפנימיים הולכים
ומתבטלים וחיים חיצוניים באים במקומם. דומה היה כאילו הפכו את
מהותו מצד פנים לצד חוץ.

סרגיי הבחין וראה, כי הוא נעשה אמצעי למשוך אורחים
ונדבנים לבית־המנזר, וכי מטעם זה היו אנשי הפקידות של המנזר מחזיקים
אותו בתנאים כאלה שיוכל להביא את התועלת הגדולה ביותר. עכשיו,
למשל, לא הניחו לו עוד כלל שום אפשרות לעסוק בעבודה. היו מזמנים
לו את הכל, ותבעו ממנו רק דבר אחד — שלא ימנע את ברכתו מן האורחים
שהביאו לפניו. לשם נוחיות קבעו ימים מיוחדים שבהם היה מקבל אורחים.
עשו חדר קבלה לשם גברים, וגם מקום מיוחד, מגודר מעקה, שלא יהדפוהו
הנשים הנדחקות אליו — מקום ששם יכול לחלק את ברכתו לבאים. היו
אומרים לו, כי הוא דרוש לבריות, כי משקיבל על עצמו את מצות ישו
— את האהבה — אינו רשאי לדחות את האנשים הבאים לראות את פניו, ואילו
הרחיק את האנשים האלה מעל פניו היה עושה מעשה אכזריות. הוא לא יכול
להתכחש לטענה זו, ואולם ככל שהתמכר לחיים האלה היה הולך ומרגיש,
כי מה שהיה בחינה נפשית נתגלגל בבחינת חיצונית, כי מקור המים החיים
נסתם בנפשו, וכי כל מה שעשה הלך ונעשה יותר ויותר מעשה לשם
הבריות ולא מעשה לשם שמים.

בין שחלק לקח לאנשים או רק נתן להם את ברכתו, בין
שנשא תפילה בעד החולים או נתן עצות לאנשים בדבר מגמת חייהם, בין
שהקשיב לדברי תודה מפי אנשים אשר עזר להם, כפי שאמרו לו, ברפאו
אותם מחלים, ובין שהורה אותם אמרי בינה, — לא יכול היה למנוע את
עצמו משמוח על הדבר, מדאוג לתוצאות פעולתו ולתוצאות השפעתו על
האנשים. במחשבתו ראה את עצמו בבחינת מאור דולק, וככל שנמשכה
הרגשתו זו כן גם הוסיף להרגיש כי האור האלוהיי אשר לאמת,המאיר
בקרבו, הולך ורפה, הולך וכבה. “זה המעשה אשר אני עושה — באיזו
מידה הוא מכוון לשם שמים ובאיזו מידה לשם הבריות?” שאלה זו הציקה
לו בלי הרף, והוא לא פתר אותה כל הזמן לא משום שלא מצא לה פתרון,
אלא משום שלא העז להגות את הפתרון. הוא הרגיש בעומק נפשו, כי
השטן המיר את כל פעולתו לשם שמים בפעולה לשם הבריות. הוא הרגיש
בדבר מתוך כך, שבדומה למה שנצטער קודם אם הפריעו אותו
מהתבודדותו — כך נצטער עכשיו בשעת ההתבודדות. האורחים היו עליו
לטורח והוגיעו אותו, אבל בעומק נפשו שמח עליהם, שמח על הקילוסים
שהיו מקלסים אותו.

היה אפילו זמן שהוא רצה להסתלק, להסתתר. הוא אפילו
שקל במחשבתו כיצד יעשה את הדבר. הכין לו כותונת של מוז’יקים,
תחתונים, חלוק וכובע. הסביר שכל זה נחוץ לו כדי לחלק למבקשי
נדבות. והוא שמר אצלו הלבשה זו, והיה שוקל במחשבתו כיצד ישים על
עצמו את הלבוש ויגזוז את השערות ויסתלק מן המקום. בראשונה יעשה
דרכו בנסיעה שברכבת, יעבור כמרחק של שלוש מאות וירסטה, וירד ויתחיל
מהלך מכפר לכפר. הוא שאל וחקר אצל זקן מן החיילים מה סדר הליכתו, היכן
נותנים נדבות ופותחים דלת לעניים. החייל סיפר לו כיצד והיכן יש
להשיג בשיעור מרובה נדבות והכנסת אורחים, ובדומה לכך רצה להתנהג
גם אבא סרגיי. באחד הלילות התלבש אפילו ורצה לצאת לדרך, אלא שלא ידע
מה טוב משניהם: להשאר או לברוח? מתחילה היה שרוי בספק, אבל הספק
נעלם, הוא התרגל ונכנע לשטן, וזה לבוש המוז’יקים רק שימש לו זכרון
למחשבותיו ולרגשותיו.

עם כל יום ויום נתרבה מספר האנשים הבאים לראות את
פניו, והלך ונתמעט הזמן שנשאר ברשותו לחיזוק הנפש ולתפילה. לפרקים,
ברגעים של צלילות הנפש, היה מהרהר בלבו כי הוא משול למקום שנמצא שם
לשעבר מעין. “היה מעין לא־עז של מים חיים, שהקר בלאט את מימיו מנפשו,
דרך צנור נפשו. אז היו חייו חיי אמת, שעה שהיא (מתוך חמדת לב זכר
תמיד את הלילה ההוא ואותה, הקרויה עכשיו אמא אגניה) באה לפתותו.
היא טעמה מן המים החיים, ואולם מאותו זמן ואילך אין המים מספיקים
להיקוות בו עד שבאים הצמאים ונדחקים אליו וחוטפים איש מיד רעהו.
והללו רמסו את הכל, לא נשארה טלא מדמנה”. כך הרהר בלבו ברגעים
נדירים של צלילות נפש. ואולם מצב הנפש השכיח אצלו ביותר היה העייפות
ורגש החנינה כלפי עצמו בשל אותה העייפות.

היה אביב, ערב חג הרביעי5. אבא
סרגי שימש כומר לתילת הלילה בבית־התפילה שבמערתו. מספר המתפללים
היה כמספר האנשים שהמקום יכול להכיל — כעשרים איש, כל אלה היו
אדונים וסוחרים עשירים. אבא סרגיי היה מניח לכל איש להכנס, אבל ברירה
זו נעשתה על ידי הנזיר שהעמידו לו בתורת בן־לויה, ועל ידי התורן
שהיו שולחים יום יום מן המנזר אל נוה הבדידה. המון עם, כשמונים איש
מסוג המוז’יקים־המשוטטים, ברובם נשים, התגודדו בחוץ והמתינו
ליציאתו של אבא סרגיי ולקבלת ברכה מידו. אבא סרגיי כיהן בעבודה,
ומשיצא, מתוך אמירת אמירת תשבחות, כדי ללכת אל קבר הנזיד הקודם,
התמוטט ועמד לנפול, אלמלא תמכו בו האיש הסוחר שעמד מאחריו ונזיר
ששימש בתורת כומר עוזר.

-  מה היה לו? אבא, אבא סרגיי! רחימאי! הה, רבון
עולם! — ניתכו קולות הנשים. — כמטפחת לבנה נעשו פניו.

ואולם אבא סרגיי התעודד בן־רגע, ואף שהיה עוד חיור
ביותר — דחה מאצלו את האיש הסוחר ואת הנזיר, והמשיך בשיר התפילה.
אבא סאראפיון והכומר העוזר והשמשים והגברת סופיה איבנובה, זו
שהתגוררה בקביעות ליד נוה־הבדידה והיתה מטפלת באבא סרכיי, התחילו
מפצירים בו שיפסיק את עבודת התפילה.

-  אין דבר, אין דבר, — השיב אבא סרגי, כשהוא מחייך
חיוך כל־שהוא מתחת לשפמו. — אל תשביתו את עבודת
התפילה.

-  “הרי כך נוהגים הקדושים” עבר הרהור
בלבו.

-  קדוש הוא, מלאך אלוהים, — שמע אותו רגע מאחרי
גבו קול אמירה של סופיה איבנובנה וגם של אותו הסוחר שתמך בו
קודם. הוא לא נעתר להפצרותיהם והמשיך בעבודת התפילה. ושוב
נצטופפו כולם וחזרו ועברו דרך המסדרונים הצרים אל בית־התפילה
הקטן, ושם סיים אבא סרגיי את תפילת הלילה, ואם כי קיצר אותה
כל־שהוא.

מיד לאחר סיום התפילה בירך אבא סרגיי את הנמצאים
בבית־התפילה. ויצא לשבת על הספסל תחת עצי הבוקיצה אשר עם פתח המערה.
הוא רצה להנפש, לשאוף אויר צח, הרגיש כי הדבר הוא הכרח לו, ואולם לא
הספיק לצאת עד שאנשי ההמון השתערו עליו והתחילו תובעים ברכה
ומבקשים עצה ועזרה. בקרב אלה נמצאו נשים משוטטות, שדרכן לנדוד תמיד
ממקום קדו־ש אל מקום קדוש, מזקן אל זקן, ולבבן מתמוגג בפני כל חטיבה
של קדושה ובפני כל זקן. אבא סרגיי הכיר את הטיפוס השכיח הזה, שאין
כמוהו לחוסר־רליגיוזיות, לקרירות־לב, לנוסח־מוסכמות. היו
משוטטים כאלה שנעקרו מישיבת חיים קבועה, ברובם חיילים לשעבר, זקנים
אביונים שהיו כרוכים על פי רוב אחרי השתיה ונדדו מבית־מנזר אחד
למשנהו רק לשם מציאת מזונות; היו כאן גם כפריים וכפריות רגילים,
שתבעו לטובת עצמם ריפוי ממחלות או הכרעה לפקפוקיהם בענינים
מעשיים ביותר: בענין השאת הבת, שכירת חנות, קניית חלקת שדה או
מחילת חטא על תינוק שנחנק אגב שיהב ועל תינוק שבא בעבירה. כל זה היה
לאבא סרגי בבחינת דברים מוכרים מכבר וחסרים
כל ענין. הוא ידע כי הבריות הללו לא יגידו לו שום דבר חדש, כי
הבריות הללו לא יעוררו בו שום רגש של אמונה, ואולם הוא אהב
לראותן, בחינת המון־עם שהוא וברכתו ודברו נחוצים לו, ומשום כך
המון עם זה היה עליו לטורח וגם נעם לו. אבא סאראפיון התחיל דוחה
אותם, באמרו כי אבא סרגי נתעייף, ואולם הוא, שזכר אגב כך את דברי
האונגליון: “אל תמנעו אותם (את הילדים) מבוא אלי”, והרגיש עם זכר
זה רוך ופיוס כלפי עצמו, אמר כי יניחו להם לבוא לפניו.

הוא קם, ניגש אל המעקה, ששם נדחקו האנשים, והתחיל מברך
אותם ועונה לשאלותיהם בקול רפה כל כך, שעורר בו בעצמו רגש של
חנינה. ואולם על אף רצונו לא יכול לקבל את פני כולם; שוב היתה
כמו אפילה לנגד עיניו, הוא התמוטט ושלח את ידו להשען אל המעקה. שוב
הרגיש כעין זרם שפרץ לראשו, פניו החוירו תחילה ואחר כך נתלהטו בבת
אחת.

-  אכן נראה הדבר שאצטרך לדחות עד למחר. איני יכול
עכשיו, — אמר, ומשנתן ברכה משותפת לכל העומדים עליו — פנה ללכת אל
הספסל. הסוחר שוב אחז בו, הוליכו בידו והושיבו על
הספסל.

-  אבא! — נשמע קול מקרב ההמון. — אבא! רחימאי! אל
תשליכנו מעל פניך, אבוד נאבד בלעדיך!

-  הסוחר, משהושיב את אבא סרגי על הספסל שמתחת עץ
הבוקיצה, הטיל על עצמו שירות של שוטר והתחיל מפזר את ההמון
בתקיפות יתרה. אמנם הוא סח את דבריו בקול נמוך, עד שאבא סרגי לא
שמע אותם, אבל הוא סח בתקיפות ובכעס:

-  הסתלקו! הסתלקו! הרי קבלתם ברכה, ומה לכם
עוד? לכו לכם! ואם לא — אטיל בכם מכות, פי המדבר. די, די. ואת
הדודה, צרור מטליות שחור שכמותך, לכי לך, לכי לך. ולאן אתה
נדחק? הרי אמרו — סוף דבר. מחר, אם ירצה השם, והיום תם
ונשלם.

-  רחימאי, הניחני ואביט רק כהרף עין בפניו החמודים.
— סחה זקנה אחת.

-  מיד תדעי טעם של הבטה. לאן את פורצת?

אבא סרגי הבחין בכך שהסוחר הולך ופועל בתקיפות
יתירה,ואמר בקול רפה למשמשו כי לא יגרש את האנשים. אבא סרגי ידע כי
הלה יגרש אותם בין כך וכך, והוא השתוקק מאד להשאר ביחידות ולהנפש
אבל שלח את משמשו להגיד את הדבר כדי לעורר רושם.

-  ניחא, ניחא. איני מגרש אותם, אלא מדבר על לבם, —
השיב הסוחר. — הללו הרי מוכנים ומזומנים להביא אדם לידי אפיסת
הכוחות. אין להם רגש של רחמים, רק לעצמם הם דואגים. הן אמרתי
שאסור, הסתלק לך! מחר תבוא.

והסוחר גירש את כולם.

אותו סוחר פעל בשקידה יתירה
גם מתוך כך שאהב את הסדר ואהב להדוף את המון העם ולהתעמר בו, וגם
מתוך זה, בעיקר, שהיה לו דבר אל אבא סרגי. הוא היה אלמן, והיתה לו
בת יחידה, ידועת חולי, שלא יכלה להנשא לאיש, והוא הוליכה בדרך של
1400 וירסטה והביא אותה אל אבא סרגי כדי שירפאנה מן החולי. מאז
מחלתה, זה שנתיים, ריפא את בתו במקומות שונים. מתחילה בעיר הפלך
האוניברסטאית, בבית־החולים שליד האונבירסיטה — ולא הועילו לה כלום;
אחרי כן הוליכה אל המוז’יק אשר בפלך סאראטוב — ומצבה הוטב במקצת;
אחרי כן הוליכה אל הרופא אשר במוסקבה, ושילם דמי ריפוי מרובים,
והדבר לא הועיל כלום. ועכשיו אמרו לו, כי אבא סרגי מסיר חולי מן
החולים — והוא הביא אותה לכאן. והנה, משהסוחר הדף לאחור את כל המון
העם — התקרב אל אבא סרגי, כרע על ברכיו ללא כל הכנה קודמת, ואמר
בקול רם:

-  אב קדוש! הורידה ברכתך על ראש הבת נגועת החולי
אשר לי, למען ירפא לה מכובד חליה. העזתי בנפשי לכרוע לרגליך
הקדושות.

והוא קער את כף ידו האחת אל השניה לאות תחנונים. את
כל אלה אמר ועשה בצורה כזו, כאילו עשה מעשה מותקן לפי החוק
והמנהג, כאילו היה מן הצורך וההכרח לבקש על רפוי הבת דוקא כך ולא
באיזה אופן אחר. הוא עשה את הדבר באופן כזה, שאפילו אבא סרגי דימה
לעצמו שכאן ראוי לדבר ולעשות דוקא כך ולא באיזה אופן אחר. אבל
בכל זאת ציוה עליו כי יקום ויספר לו את הענין. הסוחר סיפר, כי
בתו, ריבה בת עשרים ושתים, חלתה לפני שנתים, לאחר שהאם מתה מיתה
חטופה, גנחה גניחה, כפי שהיה אומר, ומאז ואילך היתה כמקולקלת. והנה
הוא הביא אותה לכאן, ממרחק של 1400 וירסטה, והיא שוהה בבית האכסניה עד
שאבא סרגי יצווה להביא אותה לפניו. ביום אינה מהלכת, פחד אצלה מפני
האור, והיא יכולה לצאת רק לאחר שקיעת החמה.

-  כיצד, וכי היא חלשה ביותר? — סח אבא סרגי.

-  לא אין בה חולשה מיוחדת, ואברי גופה מלאים, אלא
שהיא לקויה בעצבנות, כפי שאמר הרופא. אם אבא סרגי יצווה, אביא
אותה היום. טוס אטוס כעל כנפים. אב קדוש! ישיב נא חיים ללב אב,
ירפא את זרעו, יגאל את בתו מחליה בכוח תפילותיו.

והסוחר שוב נפל נפילת פתאום על ברכיו, ומשהניח מן
הצד את ראשו על שתי כפות ידיו, שעשה אותן כעין חופן, קפא
במקומו. אבא סרגי שוב ציוה עליו כי יקום, ולאחר שהרהר בפני עצמו
כמה קשה פעולתו וכמה גדולה בכל זאת סבלנותו עם פעולה זו — נאנח
אנחה עמוקה, שהה כמה רגעים בשתיקה, ואמר:

– יהי כך, חביא אותה הערב. אתפלל בעדה, אבל בשעה זו
אני עייף. — והוא עצם את העינים. — כשיהיה הזמן, אשלח שליח.

הסוחר הלך לו, כשהוא צועד על פני החול על בהונות
רגליו ומגפיו חורקים אגב כך ביתר רעש, ואבא סרגי נשאר
ביחידות.

כל חייו של אבא סרגי היו נתונים לשירות התפילה
ולאורחים, ואולם יום זה היה קשה ביותר. בבוקר בא בתורת אורח
שר חשוב אחד, שניהל עמו שיחה במשך שעה ארוכה; לאחר זה באה גברת
בלוית בנה. הבן היה פרופיסור צעיר לימים, כופר בדת, והאם, הדבקה
בכל מאודה באמונתה וכרוכה אחרי אבא סרגי, הביאה אותו לכאן
והפצירה באבא סרגי עד שהסכים לנהל עם הלז שיחה. השיחה היתה קשה
ביותר. האיש הצעיר, שלא רצה בודאי להכנס בויכוחים עם נזיר, הסכים
עמו בכל הדברים שאמר, כדרך שמסכימים עם איש חלש, אבל אבא סרגי ראה
כי האיש הצעיר אינו יודע אמונה, וכי על אף זאת הוא שרוי ברוח טובה
וקלה ובמנוחת נפש. זכר אותה שיחה עכשיו באבא סרגי רגש של
אי־נעימות.

-  הגיע זמן של סעודה, אבא, — אמר המשמש.

-  ניחא, יביא משהו.

המשמש נכנס אל התא הקטן, שהוקם במרחק עשרה צעדים מן
המערה, ואבא סרגי נשאר לבדו.

זה מכבר עבר הזמן אשר אבא סרגי התגורר ביחידות ועשה
במו ידיו כל דבר שהיה נחוץ לו ומאכלו היה רק מצת הקודש ולחם. זה מזמן
הכניסו בלבו את ההוכחה, כי אין לו רשות לסכן את בריאותו,
והמאכלים שהגישו לו היו אמנם מסוג המאכלים של ימי הצום, אבל מבריאים.
הוא אכל מעט מאלה, אבל במידה מרובה יותר מאשר לפנים, ולעתים
קרובות היה אוכל בהנאה יתירה, ולא מתוך תיעוב והכרת החטא, כפי
שהיה אוכל קודם. וכך אירע לו גם בשעה זו. הוא אכל את מנת הדייסה, שתה
ספל טה ואכל כמחצית הלחם הלבן.

המשמש הלך לו, והוא נשאר לבדו על הספסל אשר תחת עץ
הבוקיצה.

היה ערב נפלא בחודש מאי. הליבנה הרטיט, הבוקיצה,
הענביה והאלון פיתחו עלים ראשונים. שיעח הענביה אשר מאחרי עץ הבוקיצה
עמדו במלוא פריחתם והנשירה עוד לא היתה בהם; הזמירים — אחד בקירוב
מקום ושנים או שלושה אחרים במורד, בין השיחים, ליד הנהר, פצחו את
צלחליהם והשתפכו בשיר. מעבר הנהר מרחוק הגיע קול זמרה פועלים, שחזרו
בודאי מן העבודה; השמש שקעה מאחורי היער והתיזה שברי קרנים מבעד הירק.
צד זה היה כולו בהיר־ירוק; האחר, אשר עם עץ הבוקיצה, היה אפל.
החיפושיות היו מתעופפות ומטיחות את עצמן ונופלות.

לאחר גמר הסעודה התחיל אבא סרגי מתפלל תפילה שבלב:
“אדוני ישו המשיח, בן האלוהים, רחם עלינו”, ולאחר זה פתח בקריאת
מזמור של תהלים. ופתאם, תוך כדי קריאת המזמור, בא אי־מזה אנקור
וקפץ מעל שיח לארץ ומתוך ציוץ וניתור התקרב אליו, אך נבהל משום
מה ונסתלק. אבא סרגי קרא תפילה שבה סח על פרישותו מן העולם, והחיש
את קריאת התפילה כדי שישלח להביא לפניו את הסוחר עם הבת החולה: זו
עוררה בו ענין. היא עוררה בו ענין בבחינת דבר שיגרום לו הסחת הדעת
ובבחינת פנים חדשות, — ומבחינה זו שגם אביה וגם היא חשבו אותו
לצדיק ולמי שתפילתו מתקיימת. הוא דחה זאת, אבל בסתר נפשו אף הוא חשב
את עצמו לצדיק כזה.

לעתים קרובות היה מתפלא בלבו, כיצד אירע כדבר
הזה אשר הוא, סטיפן קאסאטסקי, הגיע למעלת צדיק, נעשה ממש בעל מופת,
אבל עצם הדבר, שהוא בעל מופת, היה מחוץ לכל ספק: מן הנמנע היה שלא
יאמין בנפלאות שראה במו עיניו, למן אותו נער חלש גוף עד המקרה
האחרון אשר עם הזקנה, שנעשתה פקוחת עינים בכוח תפילתו.

אמנם מוזר היה הדבר, אבל היה היה כך. ובבחינה זו
עוררה בו בת הסוחר ענין משום היותה פנים חדשות, משום שהאמינה
בו, ואף משום כך שנתגלגלה לו כאן הזדמנות להעיד על כוחו כרופא
חולים ולחזק את תהילתו. “ממרחק אלף וירסטה יבואו אלי, העתונים
מודיעם על כך, הקיסר יודע את הדבר, באירופה השרויה בכפירה יודעים
את הדבר”, הרהר בלבו. ופתאום אחזתהו בושה על דבר גאות ההבל אשר
בקרבו, והוא התחיל שוב מתפלל לאלוהים?: “אדוני, מלך השמים, אל
חנון, אל אמת, היה בנפשנו, טהרנו מכל שמצה, גאל, אלוהים, את
נפשנו. — טהרני משמצת התהילה המסערת את לבי”, חזר והתפלל, ובזכרונו
עלה הדבר אשר הוא התפלל על כך זה פעמים רבות ותפילותיו לא הביאו
בבחינה זו כל פרי, תפילותיו עשו נפלאות למען אחרים, ואולם
משהתפלל בעד נפשו לא זכה שאלוהים יעתר לו ויגאלהו מן התאוה העלובה
הזאת.

הוא זכר את תפילותיו אשר בתקופה הראשונה
להתבודדותו, כשהיה מתפלל לאלוהים כי יזכהו להגיע לידי טהרה
ונמיכות רוח ואהבה, אף זה זכר כי אלוהים, ככה נדמה לו בימים ההם,
שמע את תפילתו, הוא נעשה טהור וקיצץ את אצבע ידו. והוא הרים את
בדל האצבע, המקומט מכפלי העור ונשק לו, דומה היה לו שאז היה באמת
נמוך רוח, עת ראה את עצמו כל הימים מסואב מיצר החטא, ודומה היה לו
כי לבו ידע אז גם אהבה, כי זכור זכר באיזה רגש של רוך קיבל אז את
הזקן שסר אליו, ואת האיש השיכור מן החיילים, שתבע ממנו כסף, ואותה.
ואולם עכשיו?…. והוא שאל את עצמו אם יש אהבה בלבו למישהו, לסופיה
איבנובנה, או לאבא סאראפיון, אם לבו רחש רגש אהבה לכל האנשים האלה
שבאו אליו היום — ולאותו אברך מלומד, שעמו ניהל שיחה גדושת לקח
מתוך דאגה אחת בלבד, להראות לו את שכלו ואת היותו בלתי מפגר
אחרי ההשכלה. נעימה ונחוצה לו האהבה שהוא זוכה בה מידם, ואולם
הוא לא רחש להם כל רגש אהבה. עכשיו לא ידע אהבה, לא ידע גם נמיכות רוח,
לא ידע גם טהרה.

נעם לו הדבר מששמע, כי בת הסוחר היא בת עשרים
ושתים, והוא רצה לדעת אם היא יפה, ועת ששאל על דבר חולשתה, התכוון
באמת לחקור ולדעת, אם היא חמודה בגופה.

“האומנם ירדתי עד לידי שפלות כזו? — הרהר בלבו. —
אלי, עזרני, החזירני לטוב, אדוני ואלוהי!” והוא שילב את ידיו ופתי
בתפילה. הזמירים השתפכו בשיר, חפושית הוטחה אליו מתוך טיסתה
והתחילה זוחלת על ערפו. הוא השליך אותה מעל גבו. “אך האם הוא קיים?
ואולי דומה אנכי למי שדופק על דלת של בית הנעולה מבחוץ?… המנעול
הוא על הדלת, והייתי יכול לראות אותו בעיני. מנעול זה הוא —
הזמירים, החיפושית, הטבע. אפשר שצדק אותו אברך”. הוא התחיל מתפלל
בקול רם והאריך בתפילתו עד שנמוגו כל הרעיונות האלה והוא חש שוב
בקרבו מנוחה ובטחון. הוא צלצל בפעמון הקטן ואמר למשמשו, כי ישלח
אליו עכשיו את הסוחר עם בתו.

הסוחר הביא את בתו, שהוליכה מתוך שילוב זרוע,
הכניס אותה אל התא ונסתלק מיד לדרכו.

הבת היתה בהירת שיער, בעלת פנים מבהיקים מלובן,
חיורת, שמנת גוף, נערה רכת רוח עד מאד עם פנים ילדותיים ויצורי גו
מפותחים ביותר. אבא סרגי נשאר על הספסל ליד הפתח. כשהנערה עברה
ועמדה על ידו והוא אצל לה ברכה — השתאה הוא עצמו מתוך זעות נפש
למבט זה ששלח בגופה. היא עברה, והוא חש את עצמו כנשוך נשיכת ארס.
לפי פניה הכיר, כי היא חושנית ולקויה בשכלה. הוא קם ונכנס אל התא,
היא ישבה על כסא העץ וחיכתה לבואו.

משנכנס — קמה ממקומה.

-  אני רוצה לחזור אל אבא שלי, — אמרה.

-  אל תפחדי, — אמר הוא, — היכן אצלך מכאובים?

-  בכל גופי יש לי מכאובים, — אמרה, ופתאום הוארו
מלוא פניה בחיוך.

-  תהיי בריאה, — אמר, — התפללי.

-  למה אתפלל, עשיתי תפילה ולא הועילה לי כלום. —
והיא לא פסקה מלחייך. —

אבל יתפלל הוא בעדי וישים עלי את ידיו. ראיתי את פניו
בחלום.

-  כיצד ראית בחלומך?

-  ראיתי כאילו הוא הניח את כף־ידו על חזי. – היא
נטלה את ידו ולחצה אותה אל חזה — הנה כאן.

הוא מסר לה את ידו הימנית.

-  מה שמך? — שאל, כשהוא רועד בכל גופו ומרגיש
שהוא מנוצח, כי אין לו עוד שליטה על יצר התאוה.

-  מריה, ולשם מה הוא שואל?

היא נטלה את ידו ונשקה אותה. ואחרי כן כרכה את אחת
מידיה מסביב למתניו ולחצה אותו אל גופה.

-  מה את עושה? מריה, את — השטן.

-  מילא אפשר, אין דבר.

-  ומשחיבקה אותו ישבה עמו על המיטה.



_________________



עם השכמת הבוקר יצא אל פתח הבית.

“האומנם אירע הדבר באמת? האב יבוא, היא תספר לו. היא
— השטן. ומה אעשה איפוא? הנהו: אותו קרדום שבו קיצצתי את האצבע”.
הוא נטל בתנועה מהירה את הקרדום ופנה והלך אל התא.

משמשו בא כנגדו.

-  היצווה לחטוב עצים? יתן לי את הקרדום.

-  הוא מסר את הקרדום. נכנס אל התא. היא שכבה וישנה את
שנתה. הוא העיף בה את עיניו מתוך רגש של זועה. יצא אל מעבר
למחיצה, הוריד את לבוש המוז’יקים לבש אותו, נטל מספרים, גזז את
שערותיו, ויצא אל השביל היורד במורד ההר לעבר הנהר, הנהר אשר לא
יצא אליו זה ארבע שנים.

לאורך הנהר נמשכה דרך; הוא הלך בדרך הזאת והמשיך
בהליכתו עד לעת הצהרים. לעת הצהרים נכנס לתוך קמה של שיפון ושכב
בתוך הקמה. עם ערב הגיע לכפר אשר ליד הנהר. הוא לא הלך לצד הכפר, אלא
אל המדרון התלול אשר על שפת הנהר.

היתה השכמת בוקר, כחצי שעה לפני עלות השמש. הכל היה
אפור וקודר, ומפאת מערב נשבה רוח צינה אשר עם שעת שחר. “אכן יש
לסיים את הדבר. אין אלוהים. וכיצד יש לסיים? האקפוץ לתוך הנהר? אני
יודע לשחות — לא אטבע. האתלה את עצמי? אמנם כן, יש לי האבנט על
ענף” דבר זה נראה אפשרי וקרוב כל כך, שאחזתהו זועה ונתעורר בו
הרצון, כמו תמיד ברגעי יאוש, להתפלל, אבל לא היה מי שישמע את
תפילתו, לא היה אלוהים. הוא שכב, בהשענו על זרועו, ופתאום
אחזתהו תשוקת שינה עזה כל כך, שלא יכול עוד לתמוך את ראשו
בזרועו, והוא פשט את זרועו, הניח עליה את ראשו ונרדם תוך כדי הרף
עין. ואולם שנתו לא נמשכה אלא רגע אחד, הוא מקיץ מיד משנתו ומתחיל
רואה דברים כמו בחלום או כמו בזכרון.

והנה הוא רואה את עצמו, בעודנו כמעט ילד קטן, בבית
אמו, בכפר, ואל ביתם באה ועומדת כרכרה, ומן הכרכרה יורדים:
הדוד ניקולאי סרגייביטש, אשר זקנו השחור יורד כגל, ועמו ילדה רזה
ששמה פאשנקה אשר עיניה גדולות ורכות ופניה ביישנים ומעוררים
רחמים. והנה אל חבורתם, חבורת הילדים, מצרפים את זו הילדה פאשנקה. ויש
לשתף אותה במשחקים, והדבר משעמם. היא פתיה, והענין מסתיים בכך
שעושים אותה לצחוק. כופים אותה שתראה כיצד היא עושה שחיה. זו
משתטחת על הרצפה ומראה את הדבר על היבשה. וכולם מריעים בצחוק ועושים
אותה טיפשה. והיא מבחינה בכך, והאדמומית עולה בפניה כתמים כתמים,
והיא נעשית עלובה, עלובה במידה כזו, שמתעוררת בושה בלב ושאין
לשכוח עד־עולם את חיוכה זה המעוקם, המביע טוב לב והכנעה. וסרגי
נזכר בדמותה, משראה אותה לאחר כך. כעבור זמן רב ראה אותה, ערב
הזמן שקיבל על עצמו את הנזירות. נשואה היתה לבעל־אחוזה אחד, שביזבז
את כל רכושה והיה מכה אותה. היו לה שני ילדים: בן ובת. הבן מת
בילדותו.

סרגי נזכר איך ראה אותה בדמות אשה אומללה. ולאחר
זמן ראה אותה בבית המנזר והיא אשה אלמנה. היא היתה כמו לפנים — לא
אמרו עליה כי היא טיפשה, אבל תפלה, חסרת ערך ועלובה. היא באה
בלוית בתה וחתנה. ואותו זמן הם כבר הגיעו לעניות. לאחר זמן שמע
כי היא מתגוררת באיזו עיר מחוז והיא עניה מאד. "ומה טעם אני מטפל
בזו במחשבתי? " שאל את עצמו. ואולם הוא לא יכול למנוע את עצמו
מחשוב על אודותיה. “היכן היא זו? מה עמה? וכי היא עדיין אומללה כפי
שהיתה אז, שעה שהראתה כיצד עושים שחיה על הרצפה? ומה טעם אני מטפל בה
במחשבתי? מה עמי? עניני הוא להביא את הקץ”.

ושוב אחזתהו זועה ושוב, כדי להפטר ממחשבה זו,
התחיל מהרהר בפאשנקה.

וככה שהה שעה ארוכה בשכיבה, משהרהר פעמים בקצו
שבבחינת הכרח ופעמים בפאשנקה: זו פאשנקה נצטיירה לו במחשבתו
כחטיבת הצלה. לבסוף שקע בתרדמה, ואולם מתוך שינה ראה מלאך שבא
אליו ואמר לו: “לך אל פאשנקה ושמע מפיה את הדבר אשר עליך לעשות, ומה
עוונך ומה כפרתך”.

הוא הקיץ, ומשהחליט בנפשו כי המראה היה מאת אלוהים —
נכנסה שמחה ללבו והוא החליט למלאות את הדבר אשר הוגד לו במראה.
הוא ידע את שם העיר שבה התגוררה פאשנקה — עד לאותה עיר היה מרחק של
שלוש מאות וירסטה — קם והלך אל המקום ההוא.



IIIV

פאשנקה חדלה זה־מזמן מהיות פאשנקה, והיתה אשה זקנה
ומצומקת וכמשה בשם פראסקוביה מיכאלובנה, חותנו של לא־יוצלח,
פקיד ממשלה כרוך אחרי השתיה. היא גרה באותה עיר מחוז שחתנה שירת שם
לאחרונה במשרה, והיתה מפרנסת שם את כל המשפחה: את הבת, ואת החתן
עצמו, החולה ולקוי העצבים, ואת חמשת הנכדים הקטנים. פרנסה זו השיגה
על־ידי כך, שנתנה שיעורי נגינה לבנות של סוחרים. שעות ההוראה היו
פעמים ארבע ופעמים חמש ליום, ואלה הכניסו לחודש כסכום של ששים
רובל. ובסכום זה התפרנסו לעת עתה, מתוך ציפיה למשרה. מכתבי
בקשה על דבר משרה שלחה פראסקוביה מיכאלובנה לכל מכריה וקרוביה,
ובכלל זה גם לסרגי, אולם אותו מכתב לא הגיע לידו.

היה יום שבת, ופראסקוביה מיכאלובנה הכינה במו ידיה
בליל קמח בחמאה וחלב בשביל פת צמוקים, אותו מין לחם שעוד הטבח מן
המשועבדים אשר בבית אביה ידע להכינו באופן משובח כל־כך.
פראסקוביה מיכאלובנה רצתה להכין למחר, ליום השבתון, מאכל מגדנות
בשביל הנכדים הקטנים.

מאשה בתה טיפלה בפעוט, הילדים הגדולים, ילד וילדה,
היו בבית־הספר. החתן עצמו לא ישן כל הלילה והוא נרדם עכשיו.
פראסקוביה מיכאלובנה היתה ערה אמש עד לשעה מאוחרת, משהשתדלה להמתיק
את כעס הבת שכעסה על בעלה.

היא ראתה כי החתן, יצור חלש, לא היה מסוגל לדבר ולחיות
בצורה אחרת, וראתה כי התוכחות כנגדו מצד אשתו לא יועילו דבר,
והשתדלה בכל כוחה להמתיק את אלה, לבטל את התוכחות ואת הרע. היא לא
יכלה באופן גופני כמעט לסבול יחסים רעים בין הבריות. ברור היה
לה כל־כך שבדרך זו אין להשיג שום השבחה, אלא הדברים עלולים להתקלקל
יותר ויותר. אך אפילו דבר זה לא העלתה במחשבתה; מראה הרשעות גרם לה
פשוט צער, בדומה לריח רע או רעש מחריד או מכות שמכים על גוף
אדם.

זה עכשיו הורתה מתוך זחיחות לב את לוקריה כיצד
מתקינים את הבצק, והנה מישה, הנכד בן השש, בלבוש הסינר, אשר רגליו
מעוקמות, נתונות בגרבים מתוקנים, נכנס בריצה אל חדר המטבח ופניו
נפחדים.

-  סבתא, בא ומבקש אותך זקן נורא.

לוקריה הציצה החוצה.

-  באמת, איזה איש מן המשוטטים, גברתי.

פראסקוביה מיכאלובנה ניגבה את מרפקיה הצנומים זה בזה
ואת כפות ידיה בסינר, ושמה פניה ללכת החדרה, כדי לקחת מתוך
הארנק חמש קופיקות לשם מתן נדבה, אך נזכרה תוך כדי כך כי אין
מטבע בפחות מעשר קופיקות, והחליטה לתת בתורת נדבה פרוסת לחם
וחזרה והלכה אל הארון, אך פתאום התאדמה, משזכרה כי חשבה לקמץ, והיא
אמרה ללוקריה שתבצע פרוסה מן הפת, ובעצמה הלכה לקחת גם את המטבע
בת עשר הקופיקות. “הרי לך בתורת עונש, — אמרה לנפשה, — עכשיו
תתני נדבה כפולה”.

מתוך התנצלות נתנה על יד המשוטט את שני הדברים,
ומשנתנה לו — לא זו בלבד שלא התגאתה עוד על נדיבותה, אלא, להיפך,
התביישה על מיעוט נתינתה. עג כדי כך נראה לה המשוטט חשוב.

אף על פי שסרגי עבר דרך של שלוש מאות וירסטה כעני
חוזר על הפתחים ונעשה בלוי וכחוש ופניו השחירו, ושערותיו היו
גזוזות, וכובעו כובע מוז’יקים וכן גם מגפיו, ואף על פי שהיה
משתחווה דרך הכנעה — בכל זאת עוד היה לסרגי אותו מראה מפיק חשיבות
שמשך אליו ביותר את עיני הבריות. ואולם פראסקוביה מיכאלובנה לא
הכירה אותו. היא גם לא יכלה להכיר אותו, לאחר שלא ראתה את פניו זה
עשרים שנה.

-  אל יתרעם, רחימאי. ושמא הוא רוצה לסעוד את
לבו?

הוא קיבל את הלחם ואת הכסף, פראסקוביה מיכאלובנה
התפלאה על כך שאינו מסתלק, אלא עומד ומביט בה.

פאשנקה, באתי אליך, קבלי את פני!

ועיני השחור הנהדרות הביטו בה במבט חודר ומתחנן
ונצנצו מתוך מקוה הדמעות. ומתחת לשפם המלבין משיבה ריטטו השפתים
ברטט מעורר חמלה.

פראסקוביה מיכאלובנה הטיחה את ידיה אל חזה הצומק,
ופערה את פיה, ואישוני עיניה המורדות דבקו בלי־נוע אל פני
המשוטט.

-  היתכן הדבר! סטפה! סרגי! אבא סרגי!

-  אמנם כן, אני הוא, — אמר סרגי בקול חרישי. — אבל
לא סרגי, לא אבא סרגי, אלה החוטא הגדול סטפן קאסאטסקי, חוטא גדול
האובד בחטאו. קבלי את פני, תני לי את עזרתך.

-  לא יתכן הדבר. וכי כיצד הוא הגיע לידי הכנעה כזו?
אבל יבוא נא עמי.

היא הושיטה את ידה, אבל הוא לא נטל את היד, והלך
אחריה.

אך לאן היא תוליך אותו? הדירה ההיתה קטנה. לה יחדו
מתחילה חדר קט, כעין קיטונית קטנה, אלא שלאחר כך ויתרה גם על הקיטונית
זו לטובת הבת. אותה שעה ישבה שם מאשה ונדנדה את הפעוט.

-  ישב כאן, לשהות קלה, — אמרה לסרגי, ברמזה לו על
הספסל שבמטבח.

סרגי ישב מיד באותו מקום, והוריד את צרורו מתוך
תנועה שכבר נעשתה לו הרגל, כנראה, קודם מן הכתף האחת ואחר־כך מן
הכתף האחרת.

-  ריבון עולם, ריבון עולם, לאיזו מידה של הכנעה
הוא הגיע, רחימאי. היה ידוע לתהילה, ופתאום נעשה כעין
זה…

סרגי לא ענה דבר, רק חייך חיוך של ענוה, והטיל לרגליו את
הצרור.

מאשה, הידעת מי זה?

ופראסקוביה מיכאלובנה סיפרה בלחש לבת מי זה אותו
סרגי, ושתיהן ביחד הוציאו מן הקיטונית את המיטה ואת העריסה, ופינו
את המקום בשביל סרגי.

פראסקוביה מיכאלובנה הכניסה את סרגי אל
הקיטונית.

-  ינוח לו כאן, אל יתרעם. ולי הכרח ללכת.

-  לאן?

-  אני עוסקת כאן בנתינת שיעורים, אפילו בושה לספר
— אני מורה לנגינה.

-  לנגינה — הרי זה דבר טוב. רק דבור אחר, פראסקוביה
מיכאלובנה, אני הן באתי אליה לשם ענין מסוים. מתי אוכל לשוחח
עמה?

-  לאושר אחשוב לי את הדבר. האפשר בערב?

-  אפשר. רק עוד בקשה אחת: אל תספר לאיש מי
אנוכי. רק לה בלבד התודעתי. אין איש יודע לאיזה מקום הסתלקתי.
מן הצורך הוא שיהיה כך.

-  אוי, ואני סיפרתי את הדבר לבתי.

-  מילא, תבקש מאתה שלא תגלה את הדבר.

סרגי חלץ את מגפיו, שכב ושקע מיד בשינה, לאחר לילה ללא
שינה והליכה של ארבעים וירסטה.



_____________



שעה שפראסקוביה מיכאלובנה חזרה הביתה ישב סרגי בחדר
הקט והיה ממתין לה. הוא לא יצא לארוחת־הצהרים, אלא אכל בחדרו את
המרק ואת הדיסה שהביאה לו לוקריה.

-  איך זה הקדמת לבוא מכפי שאמרת לי? — ועכשיו את
פנויה לשיחה?

-  וכיצד זה גרם לי מזלי שאזכה באורח שכמותו?
מילא, ביטלתי את עצמי משיעור אחד. אחר כך… כל הזמן הייתי מדמה
לעצמי את הדבר כי אסע לראות את פניו. כתבתי לו, והנה הגיעני
פתאום אושר זה.

-  פאשנקה, ראי ביקשתיך, הדברים אשר אני עומד להגיד לך
יהיו דומים בעיניך כדברי וידוי, כאילו אמרתי אותם לפני
אלוהים בשעת מיתה. פאשנקה, לא איש קדוש אנכי, ואין אני אפילו
כאחד האנשים הפשוטים והרגילים:חוטא אנכי, חוטא מזוהם ונתעב
שנתפס למשוגה וליהירות, לא אדע אם אני גרוע מכל איש ואיש, אבל
גרוע אנכי אפילו מן האנשים הרעים בתכלית הרע.

פאשנקה הביטה מתחילה בעינים לטושות; היא האמינה
בדברים. אחר כך, משקיבלה את הדברים באמונה גמורה, נגעה בידה בידו,
ואמרה מתוך חיוך של רחמים:

-  סטיבה, ושמא אתה מגזים?

-  לא פאשנקה. אני נאפתי, אני רצחתי, אני חיללתי שם
אלוהים ועשיתי כמעשה נוכל.

-  ריבון עולם, היתכן הדבר? — סחה פראסקוביה
מיכאלובנה.

-  אבל הכאח הוא להמשיך בחיים. ואנכי, אשר דימיתי לי
כי אני יודע את הכל, שהוריתי לאחרים את דרך החיים, — איני יודע
כלום, ובקשתי אליך שתלמדיני דעת.

-  מה הדברים האלה שבפיך, סטעבה? אתה מלגלג עלי. למה
זה אתם מלגלגים עלי תמיד?

-  מילא, ניחא, יהי שאני מלגלג עליך; אבל הגידי נא לי, מה
חייך עכשיו וכיצד עברו עליך כל החיים?

-  מה חיי אני? חיי אני היו מאוסים ומגונים ביותר,
ועכשיו עונש לי מיד אלוהים, כראוי לי. חיי הם גרועים כל כך,
גרועים כל כך…

-  וכיצד נכנסת לנשואין? כיצד היו חייך עם
בעלך?

-  הכל היה רע. נישאתי לאיש — התאהבתי בדרך מגונה
ביותר. אבא לא רצה בכך. אני לא השגחתי בשום דבר, נכנסתי
לנישואין, וכשהייתי נשואה לא עזרתי לבעלי, כפי שהייתי צריכה
לעשות, אלא הייתי מציקה אותו בקנאה, שלא יכולתי להתגבר
עליה.

-  הוא היה כרוך אחרי השתייה, כפי ששמעתי?

-  אמנם כן, אבל אני לא ידעתי להשפיע עליו הרגעה.
באתי עליו בתוכחות, אבל הרי הדבר הוא — מחלה. הוא לא יכול
לכבוש את תאותו, ואני נזכרת עכשיו בדבר איך שעיכבתי בידו.
והיינו מגיעים לידי מדנים איומים.

והיא הביטה אל קאסאטסקי בעינים נהדרות, שהזכרון העלה
בהן הבעה של יסורים.

קאסאטסקי זכר את אשר סיפרו לו כי הבעל היה מכה את
פאשנקה, ועכשיו, בהביטו אל צוארה הרזה והצומק עם הגידים הבולטים אשר
מאחורי האזנים ואל צרור שערותיה הקלושות, לבנות למחצה צהבהבות
למחצה, — היה לו כאילו ראה במו עיניו את מחזה המכות האלה.

-  ואחרי כן נשארתי לבדי עם שני ילדים ובחוסר כל
אמצעים.

-  והרי היתה לכם אחוזה.

-  מכרנו את זו עוד בזמן שואסיה היה בחיים, וכל
הכסף יצא לפרנסתנו. החיים תבעו את צרכם, ואני א ידעתי שום מלאכה,
בדומה לכל בנות החוג שלנו, העלמות. אלא שאנכי הייתי גרועה
וחלשה ביותר. וכך הוספנו והוצאנו את שארית כספנו. לימדתי את
הילדים, ובעצמי השתלמתי קצת בלימודים. והנה חלה מיטיה, והוא
כבר במחלקה הרביעית, ואלוהים לקח אותו. אניטשקה התאהבה בואניה
— חתני. ומה יצא — הוא אדם טוב, אבל אומלל. אדם חולה.

-  אמא, — הפסיקה אותה הבת מדיבורה, — תקח נא לידיה
את מישה. אין לי יכולת לעשות את הכל בבת אחת.

פראסקוביה מיכאלובנה נזדעזעה, קמה ממקומה ויצאה מן
החדר, משהיא צועדת צעדים מהירים בנעליה המטולאות, ומיד חזרה
ובזרועותיה תינוק כבן שנתים, שהיה הולך ומסיט את עצמו לאחור
ושולח את ידיו הקטנות אל המטפחת שעל צוארה.

-  ובכן, באיזה ענין הפסקתי את דיבורי? בזה, שהיתה
לו כאן משרה טובה, וראש הפקידות אדם נעים ביותר, אך ואניה לא
יכול היה לעמוד במשרתו ויצא בדימוס.

-  ומה איפוא מחלתו?

-  הוא לקוי עצבים; זוהי מחלה איומה שאלנו
ברופאים, אך ראוי היה להוליך אותו למקום אחר, אלא שאין לנו
אמצעים לכך. אבל אני עוד מקוה שגם כך יתרפא. אין לו מיחושים
מיוחדים, אבל…

-  לוקריה! — עלה קולו של הלז, קול זועף ורפה. — כל
פעם שיש בה נחיצות, שולחים אותה מן הבית. אמא!

-  תיכף ומיד, — הפסיקה פראסקוביה מיכאלובנה שוב את
דבריה. — הוא לא אכל עדין את ארוחת הצהרים. אינו יכול לסעוד
במסיבתנו.

היא נסתלקה, התקינה שם איזה דבר וחזרה אל הקיטונית משהיא
מנגבת את כפות ידיה השזופות והצנומות.

-  והנה כך הם החיים שלי. ואנו חיים תמיד בתרעומת
ובאי־רצון, והרי, תודה לאל, הנכדים כולם נחמדים ובריאים, ויש
עוד יכולת למשוך בחיים. אבל מה ענין לדבר על אודותי.

-  אבל מהיכן פרנסתכם?

-  הרי אני משתכרת משהו. לפנים השתעממתי כשלמדתי
נגינה, וכמה תועלת לי עכשיו מזו.

היא החזיקה את כף ידה הקטנה על גב הקומודה, שבסמוך לה
ישבה, והיתה מוליכה את אצבעותיה הצנומות בנענועים כמעשה
תרגילים.

-  וכמה משלמים לה בשכר השיעורים?

-  משלמים גם רובל, וגם 50 קופיקות וגם 30
קופיקות. כל אלה לבם טוב אלי במידה רבה.

-  ואיך הדבר, הללו מצליחים בלימודיהם? — שאל
קאסאטסקי, כשהוא מעלה בעיניו חיוך כל־שהוא.

פראסקוביה מיכאלובנה לא האמינה מתחילה ששאלה זו נאמרה
בכובד־ראש, והיא הציצה לתוך עיניו במבט בוחן.

-  יש שגם מצליחים בלימודיהם. יש ילדה אחת נחמדה,
בתו של קצב, ילדה טובה וחביבה. והנה אילו הייתי אשה הגונה הרי
יכולתי, כמובן, בזכות היחסים שהיו לאבא, למצוא משרה לחתני.
אלא שלא הייתי מסוגלה לשום דבר, והבאתי את כל המשפחה לידי מצב
שכזה.

-  כן, כן, — סח קאסאטסקי אגב הרכנת ראש. — ובאיזו
מידה, פאשנקה, היא משתפת את עצמה בחיי הכנסיה?

-  הה, אל ישאל. כמה מגונה אני בבחינה זו, כמה
הזנחתי את חובתי. אני מקיימת עם הילדים את תקנות הצום ואז אני
הולכת עמהם אל בית התפילה, אבל מחוץ לכך לא תדרוך רגלי על סף
בית־התפילה במשך ירחים שלמים. את הילדים אני שולחת
לבית־התפילה.

-  ומפני מה אין היא עצמה הולכת לתפילה?

-  האגיד לו דברי אמת… – היא התאדמה, — אם אצא
בשמלתי הבלויה, הרי בושה לי בפני הבת והנכדים, וחדשה אין לי.
ופשוט מתוך עצלות.

-  ובבית היא מתקינה את התפילות?

-  אני מתקינה תפילה בבית. אבל מה טעם לתפילתי כשזו
בלי שום כונה. אני יודעת שלא כך ראוי להתפלל, אבל איני מגיעה
לידי התעוררות הלב; ולא נשאר לך אלא להכיר את כל התיעוב
שבנפש…

-  כן, כן, זה הדבר, — סח קאסאטסקי, כמביע הסכמה
לדבריה.

-  תיכף, תיכף, — ענתה לקריאת יתנה. ומשתיקנה את
הרביד על צורה יצאה מן החדר.

הפעם לא חזרה אלא לאחרי שהות מרובה. ומשחזרה — ישב
עוד קאסאטסקי במצב הקודם, כשהוא נשען בזרועותיו אל ברכיו וראשו
מורד. אבל צרורו כבר היה תלוי על גבו.

משנכנסה ובידה עששית של פח, ללא גולה, הרים אליה את
עיניו הנאות, שהביעו עייפות, והעלה מלבו אנחה עמוקה ביותר.

-  לא אמרתי לאלה מי הוא, — התחילה סחה בקול מהסס, —
רק אמרתי שבא משוטט מן האצילים, וכי הכרתי אותו. נכנס
לחדר־האוכל, לשתיית תה.

-  לא.

-  אם כך — אביא לכאן.

-  לא, אין צורך בשום דבר. יושיעך אלוהים, פאשנקה.
אני אלך לדרכי. אם יש בך חמלה, אל תגידי לאיש כי ראית את פני.
בשם אלוהים חיים אני משביע אותך: אל תגידי לאיש. תודה לך.
הייתי משתחווה לרגלייך, אלמלא ידעתי כי הדבר יביאך לידי מבוכה.
תודה, סלחי למען ישו.

-  יברכני נא.

-  אלוהים יברכך, סלחי למען ישו.

והוא רצה להסתלק, אבל היא עצרה אותו, והביאה לו לחם
וכעכים וחמאה. הוא נטל את כל אלה ויצא.

היתה אפילה, ולא הספיק הוא לעבור הלאה כמרחק שני
בתים, עד שנעלם מעיניה והיא לא הבחינה עוד בהליכתו אלא על פי זה,
שכלבו של הכומר מתן עליו את נביחתו.



______________



"הנה איפוא פתרון חלומי. פאשנקה — בדומה לה הייתי
צריך להיות, והיה לא הייתי כמוה. אני חייתי למען הבריות וכונתי
כביכול לשם שמים, והיא מקיימת את חייה לשם שמים ומדמה לעצמה, כי חייה הם
למען הבריות.

"אמנם כן, מעשה טוב אחד, מתן של ספל מים שאין עמו
כונה לקבלת שכר, עולה בערכו על כל החסד שגמלתי לרבים למען
הבריות. אבל הלא היה בקרבי זיק של תשוקה כנה לעבוד את אלוהים? "
שאל את עצמו. התשובה היתה: “אמנם כן, אבל כל זה נסתאב, נטמן
מתחת לתהילה הבאה מידי אדם. אכן אין אלוהים למי שעשה כמוני
והתקין את חייו לשם התהילה אשר מבני־אדם. אלך ואבקש את אלוהים.”

והוא התחיל מהלך כשם שהלך בדרכו אל פאשנקה, מכפר
לכפר, משהוא מתחבר אל משוטטים ומשוטטות וחוזר ונפרד מהם, משהוא מבקש
בשם ישו נדבה לחם ולינה. לפעמים רחוקות נטפלה אליו בחרופים
בעלת־בית רעת לב. לפעמים, חרפהו מוז’יק שרוי בשכרה, אבל על פי רוב
נתנו לו מאכל ומשקה, אפילו העניקו לו דמי נסיעה. הכרת פניו,
המעידה על היותו מן האדונים, עוררה מקצת אנשים שיתייחסו אליו בטובה
יתירה. אחרים, להיפך, כאילו נהנו לראות שהנה אחד האדונים הגיע לידי
מדרגה כזו של עניות. אבל ענותנותו היתה מפייסת את כל הבריות.

שכיח היה הדבר כי במצאו באיזה בית את ספר
האונגליון היה נוטלו וקורא בו, ותמיד ובכל מקום היו הבריות
מתפלאים ומרגישים חנינת לב מששמעו מפיו את הדברים והם כחדשים
ומוכרים גם יחד.

אם אירע לו שגרם טובה לאנשים בנתינת עצה או בלימוד
הקריאה או בהרגעת המתקוטטים — לא קיבל תודה מידם, משום שנסתלק
לדרכו. ובהדרגה התחיל אלוהים מופיע בקרבו.

פעם אחת היה מהלך עם חבורה של שתי זקנות וחייל אחד.
בדרך פגשו ועצרו אותם אדון וגברת, שנסעו בכרכרה נהוגה על־ידי
סוס־מרוץ, וגבר ואשה שנסעו ברכיבה. הרוכבים היו הבעל והבת של הגברת
ובכרכרה ישבה הגברת ועמה איש צרפתי תייר, כפי שהעידה עליו
חזותו.

הללו עצרו אותם כדי להראות לו Les
pélérinse6 אנשים אשר תחת לעבוד הם משוטטים ממקום
למקום, מפני היותם דבקים באמונה הטפלה השכיחה בקרב הרוסים.

הם דיברו צרפתית, בחשבם כי איש מן האחרים לא יבין את
דבריהם —Demandez leur אמר הצרפתי, — s’ils
bien sürs de ce que leur pélérinage est agreeable á Dieu7

הזקנות השיבו:

-  אלוהים יראה כרצונו. ברגלינו אנו עמלות
לכבודו, אבל מי יודע אם גם בלבנו?

שאלו את החייל. הוא אמר כי הוא איש גלמוד, — אין לו
קורת גג בעולם.

שאלו את קאסאטסקי מי הוא.

-  עבד אלוהים.

־Qu’est ce qui’l sit? II ne répond pas8 —

II dit quil est un serviteur de dieu9

Cela doit étre un fils de prétre. II a de la race. Avez vous de la
petite monnaie?10



הצרפתי מצא בכיסו מעות קטנות, והוא נתן על יד כל
אחד מטבע בת עשרים קופיקות.

– Mais dites leur que ce n’est pas pour les cieges que je leur donne,
mais pour qu’ils se regalent he thé11

ואגב חיוך: טשאי, טשאי, אמר בטפחו בידו אשר בכפפה
על גבו של קאסאטסקי:

– pour vous, Mon vieu.

-  לישו הישועה, — ענה קאסאטסקי, משאינו חובש את
כובעו ומרכין לקידה את ראשו הקרח.

וקאסאטסקי שמח שמחה יתירה על הפגישה הזאת, מתוך
שביטל בלבו את דעתם של הבריות ועשה מעשה קל, חסר כל ערך, — נטל
מתוך הכנעה את המטבע בת עשרים הקופיקות ונתן אותה לעמיתו, עני
עיור. ככל שבטלה חשיבותה של דעת הבריות, הורגשה יותר מציאות
אלוהים.

___________



קאסאטסקי התהלך כך שמונה חדשים, ובתשיעי נתפס בעיר
הפלך, בבית מחסה, מששהה שם ללינת לילה עם משוטטים, ונלקח לבית המשטרה
כמי שאין לו תעודת דרך. מששאלו אותו היכן תעודתו ומי הוא, ענה
כי אין לו תעודת דרך וכי הוא עבד אלוהים. נתנו אותו בכלל
הנודדים, העמידוהו למשפט ודנו אותו לגלות סיביר.

בסיביר השתקע בחלקת אחוזתו של אכר אמיד, והוא
מתגורר שם עכשיו. הוא עובד בגינת הירק של בעל־הבית, מלמד את הילדים
ומטפל בחולים.






חג האם הקדושה. — המתרגם.  ↩



ליזה, הביטי לצד ימין,
זהו.  ↩



היכן, היכן? אינו יפה כל כך.  ↩



התערבות בכל מחיר.  ↩



החג ביום הרביעי של השבוע הרביעי אחר חג הפסחא.
— המתרגם.  ↩



עולי־רגל  ↩



ישאל אצלם אם הם באמת
בטוחים בכך כי עליית הרגל שלהם ניא מעשה רצוי בעיני
אלוהים.  ↩



— מה הוא אומר? אינו
נותן תשובה. —  ↩



— הוא אומר כי הוא עבד
אלוהים. —  ↩



הלזה הוא ודאי בנו של
כומר. חזותו מעידה עליו כי הוא מגזע משובח. היש לו מעות
קטנות? —  ↩



אבל יגיד להם כי נתתי
להם לא כדי שיעמידו נרות, אלא שיסעדו את לבם בשתיית תה.
—  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/22996