


	
	טפוליה וברוש
	




על יד חלוני גדלים עצים שנים,

כתאומים הם – טפוליה וברוש;

בסות העלים היא כאחות החרדה,

והוא לו דמות כעלם גא זקוף-ראש.

בגזעם שונים הם, אך שיא צמרותם

מסגר הוא אל על לבלי הפרד;

לברוש דמות נזיר קופא על חלומותיו,

ולבבה היא, לב עלים, תמיד חרד.

ובגעת בם השמש מדי ערב –

הברוש סגור-לב גם אז מקחת אור;

והיא לעין-כל – טפוליה מזהירה,

וזהרה עובר בה, תעות ועבור…

1919







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10164