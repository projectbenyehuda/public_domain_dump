


	
	אראלה בת-השכנה
	




אראלה בת-השכנה זוכרת לי ברחוב



אשר הייתי לה כדוד בידידות כנה:



וגם בגאות משחקה עוד תמצא עת לסב



ופנות אלי בחן וסור בחיוך טוב –



אראלה בת-השכנה.



וביום לא-טוב מימים, בתקופת-רגז זאת,



עברתי לי ברחוב למעשי הנכלמים;



והנה היא מנגד ועמה עוד מבנות



השבע והשש, הטף שטוב לראות



ביום לא-טוב מימים.



והטף מתגודד סביבה ומאזין לפי-תם,



וקול אראלה הולך בשלוה מעציבה:



– הם הורגים גם ילדים. ופשוט כך יום-יום!



הילדה קראה כן ותוסף כן לנאם –



והטף מתגודד סביבה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/10466