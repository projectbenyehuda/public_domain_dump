


	
	התנהלתי ברחוב...
	




התנהלתי ברחוב לי ידוע,



ודמיוני לא אבה לנוע:



כמו חק כל המראות והצלילים



לאיש עובר בשביליו הרגילים.



מדי לכתי הרהרתי במנוחה,



ומחשבתי כה קצובה ושטוחה:



כמו צל של מחשבה ששלב



מהלכו בצעדי בעליו.



כבר הכרתיו, ערפל זה אפר,



פליט תהום אחרי העמק וחפר:



הוא הלוט אשר חזר וסתם



על האובות ועל תהום מנוחתם.



אחרי תאוה ועירם יצירה



תכסני התנומה הטמירה:



ונקיתי מראות לאור אודים



בהתפרד הפכי הצמודים.



והברבה הזאת האחרונה



גם למדתני מפלאי יגונה.



רק המעט הוא הטוב – ונוגעת



כל שארית הטוב בקבעת.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/10452