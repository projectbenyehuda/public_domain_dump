


	
	[במכלאות-חלוף נסגרנו ליום-כליה]
	



א


במכלאות-חלוף נסגרנו ליום-כליה1,



וצליל נפשנו שב אל נהמת הים: —



זה עצב עז מנשא במאפל דמך נם,



הוא שט בך כאד ולענן טרם היה.



כדג-תחתיות זר הוא צף במי-דומיה



ודמות כתנין לו במצולת חיי-כרך;



במקום שם ישקט עם הוא קול לא-בינות רך,



וכנחש ישך איש על דרך עיר הומיה.



כרבות חליפות-הוד והמון-יקר בקרת —



כן עצמו טבעות-עורו בזועה מנמרת,



ובאשר יסאן עם גם לחש ארסו רועד.



מרחוב לרחוב וזחל על אבני-גיר חלקים,



חליפות נח וזע, וער ונם בשוקים —



וקפל את טבעותיו על מפתן בתי-מועד.







במקור “כליד”. צ“ל ”כליה". הערת פרוייקט בן יהודה.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10211