


	
	[הנה בא היום הנמהר]
	




הנה בא היום הנמהר

עת הזמן בחוצות ירן;

ולעמתו גם ישקו

כל הלבבות בשכרון.

אולם – רזי: גם העתיד,

גם העבר כבד-כנפים,

שניהם ירבצו כתאומים

אל מול שערי החיים.

ובעוד צחוק הזמן מתגלגל,

ובעוד חוגגה העדה, –

יט העבר עפעף שיבה,

יפקח עין אחת כבדה.

דומם יביט אל העתיד

בתוכחה או בחנינה, –

אך הלז, אחוז חלומות,

ינשם אט לקול הרנה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10158