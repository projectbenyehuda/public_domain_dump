


	
	מגלת הרעב
	




פסקה צנה; החרף הלך לו והאביב טהר את השמים
ויפתח את החלונות. האנשים נהנו מזיו השמש
וישלחו את ילדיהם החוצה; הקטנים התאספו
לחבורה וישחקו לפני חלוני. ואולם אנכי לא
התענגתי על משחקי הילדים ועל שמש האביב, כי
רעב הייתי. זה ימים רבים אזל הכסף מכיסי
והחנונית העבה חדלה לתת לי לחם ודגים-מלוחים
בהקפה. גם נפט למנורה לא היה בחדרי, ובלילה
העבר בחרתי לכבוש את פני בכר ולחלום חלומות,
כי קשה נעשה עלי, הרעב, לתעות ברחובות היפים,
בלי מטרה, לראות את הדברים הטובים המוצגים
בחלונות החנויות, מבלי אשר אוכל לקנות לי לחם
וגבינה, הוי, מה מתוק הלחם אחר שני ימים של
תענית, מה יפה ולבנה הגבינה!..



בדד ישבתי לפני חלוני שעה ארכה, שעת בין
השמשות; ‎כוכב אחרי כוכב נדלק במרום, רוח קריר
ורך, משליחי האביב הראשונים, התלבט בפני
וכאלו קראני לצאת החוצה ולהתבולל בהמון
המטילים; ואולם אנכי ידעתי, כי גם רוח האביב,
הרוח הרך אשר יצא משער התנחומים בשעת בין
השמשות באביב, רק כחש יכחש לרעב, – ואותר
בחדרי. ובהיות החשכה סגרתי את החלון, לבלי
אשמע את תשואות החיים אשר ברחוב, ואשכב על
יצועי, מבלי פשוט את בגדי ומבלי סעוד את לבי גם
בארוחת ערב קטנה ודלה. שכבתי ואחלום – והנה
באולם מרוח ויפה אנו, שלחנות מכוסים במאכלים
ובמשקאות מוצגים לארך האולם; המון אנשים עומדים
בדממה על רגליהם ומחכים. הנה אני נותן אות, – וכל
הקהל נגש אל השלחנות, והסעודה מתחילה… אלה
היו חלומותי, חלומות רעב.



הקיצותי בבקר וארא והנה היום יפה והעולם מלא
אור, ואצחק בלבבי צחוק של שמחה, כאשר יצחק
הילד בקומו משנתו.



ואולם כעבור רגע אחד נסתלק ממני מלאך השנה
ואחוש כי כל גופי כואב עלי, כי לא אכלתי זה שני
ימים.



– צריך לעשות איזה דבר, צריך להשיג לחם!



הדברים האלה דברתי בקול, כי כבד עלי הדבר
לחשוב מחשבות בחשאי, כדרך כל האנשים. זה עשה
לי הרעב!



יגע ועצל קמתי מעל משכבי וארחץ את פני. – מה
אעשה, מה אעשה?



– צריך לחשוב היטב בדבר, – החלטתי בנפשי ואשב
אל החלון ואתחמם לאור השמש. הבקר היה חם,
ואולם עצמי רעדו מקור, כי החליש הרעב את גופי.
לאט, לאט התחממתי ולאט, לאט חלף גם דכדוך רוחי,
את מקום היאוש, אשר מלא את לבבי, לקח רגש של
רחמים. נתמלאתי רחמים על עצמי, דברתי אל נפשי,
כאדם המדבר אל חברו:



– אי לך, משורר! צא החוצה והסתכל בעוברים ושבים
וראית והנה הכל צוהלים ושמחים ביום הטוב הזה,
ואתה – שבע-רעב ועזוב לנפשך, עוד יום או יומים
ומת.



– כן, כן עוד יום או יומים ומת ברעב, – דברתי אל
עצמי בקול. פתאם זכרתי את הדבר אשר אני עושה, –
כי מדבר אני אל עצמי כאדם שנטרפה דעתו, –
ואחדל. החילותי לבקש עצות איך להשתכר מעט
כסף, ולא עלה לי כלום.



– אפשר שאלך למוכר הספרים, שקנה ממני את
ספרי, ואבקש ממנו כסף. אני אבקש רק מעט כסף,
רק מעט, – רק לקנות לחם, דג-מלוח וגבינה…



וגם נר. בערב אכתוב לו ספור יפה, ספור יפה…



– לא יתן, לא יתן! – נשארתי יושב על מקומי
ואשתקע בשלוה, שחציה תרדמה וחציה רפיון
גדול הבא מרעב. פתאם נפל מבטי על שבר העפרון,
שהתגולל על סף החלון.



– אנסה-נא לכתוב איזה דבר, – עברה מחשבה במוחי.



ואולם התעצלתי לקום ולבקש ניר נקי בשביל
הכתיבה. בכיס בגדי מצאתי איזה קרעי ניר ישנים
ואתחיל לכתוב, כתבתי ומחקתי, כתבתי ומחקתי.
כלום לא עלה בידי.



ואתיאש. התרוממתי מעל כסאי ואשען אל סף
החלון ואוצא את ראשי החוצה, – כלומר: יהי אשר
יהיה!



חלפה איזו עת ואנכי נעשיתי עוד הפעם שלו, שלו
לגמרי; גם הרעב לא הציק לי. נדמה, כי מצץ כבר את
כל לחי והלך להציק לאחרים. מנוחתי גדלה כל כך,
עד שהחילותי לשיר, כלומר, כעין נגון מטורף התחיל
לצאת קרעים, קרעים מבין שפתי, פתאם נסבו עיני
לתמונה משונה.



לפני חלוני עמד נער כבן עשר שנים, לבוש קרעים
ומטנף מכף רגליו ועד ראשו, ורק עיניו היו טהורות
ונבונות, והעינים היפות האלה הביטו בי במבט
ארך, וכאלו בחנו את פני.



מראה הנער, – אינני יודע בעצמי משום מה – העיר
בי תמהון וצחוק. למה הביט בי הנער היחף ולבוש
הקרעים הזה?



צחקתי בקול. אדם שבע ובריא לא היה צוחק בודאי
כך.



הנער הסב את עיניו מעלי וילך לו, אנכי הוספתי
להסתכל ברחוב ומעל פני לא חלפה בת הצחוק.
בודאי שתה לי בת-הצחוק הזאת מראה של כסיל.
פנים רזים ודלים ובת-צחוק עליהם!



עברה איזה עת והנער התחיל שוב להתהלך לפני
חלוני. פעם לא הביט ישר בפני, רק הסתכל בי
בגנבה. סוף כל סוף גברה עלי התשוקה לדעת את חפץ
הנער ואפן אליו:



– מי אתה, נער?



הנער לא ענה.



– לך לך מפה, אם אינך רוצה לענות, – כעסתי פתאם.



– אלך כשאחפוץ, – ענה אותי הנער עזות ויבט בי
בעיניו השחורות והיפות, התשובה מצאה חן בעיני
ואשאל אותו עוד הפעם:



– מה שמך?



– יוסף.



– יוסף, יוסף, – חזרתי בפני עצמי על שם הנער.
החרשתי, כי לא ידעתי מה לדבר עם הנער. פתאם
שאלני הוא בקול חטוף ומהיר:



– היש לך כסף?



– למה לך לדעת את זה? – עניתי בבת-צחוק.



– תן לי



– כמה לך? – שאלתי אותו עוד הפעם בבת צחוק.



– לא הרבה – תן לי שלש פרוטות!



– למה לך?



– לקנות לחם.



– אתה רעב?



הנער החריש, הסתכלתי ברגע זה היטב בפניו,
וארא עליהם את חותם הרעב, שניתי את שאלתי:



– הרעב אתה?



– אני רעב, – ענה הנער בדממה.



– מתי אכלת?



– אתמול.



– מתי, בבוקר או בערב?



הנער לא ענה לי כלום על שאלתי האחרונה. הוא חשב
בודאי, כי לועג אני לו. ואולם מן החלון לא סר.



אחרי רגע פנה עוד הפעם אלי:



– הנותן אתה?



– מה?



– כסף.



– האין לך אב?



– יש.



– גם אם יש לך?



– גם אם.



– ולמה אתה מבקש כסף ממני.



– בביתנו אין לחם זה שני ימים.



– ואתה לא אכלת כלום?



– לא אכלתי.



החרשתי. גם הנער החריש רגעים אחדים. הוא כבר
הפנה את שכמו ללכת ממני, ופתאם נמלך בדעתו
ויפנה אלי:



– התתן כסף?



– אין לי.



– אין לך כסף?



הנער הגיד את הדברים האלה ועיניו השחורות
הפיקו תמהון.



– אין לך? – שאל עוד הפעם.



– אין לי.



– הן גדול אתה?



צחקתי בקול ואומר:



– הן גם אביך גדול הוא וכסף אין לו.



– יש לו, – ענה הנער, – אבל לא תמיד.



– גם לי יש לפעמים כסף, – עניתי בצחוק.



– עני אתה?



– עני.



– מה מלאכתך?



– מלאכתי… מלאכתי… אתה לא תבין, אם גם אגיד
לך.



הנער הלך לו, ואולם לא הרחיק ללכת. ממקומי ליד
החלון ראיתיו פונה כה וכה, כנמלך בדעתו.



פתאם נגש עוד הפעם לחלוני.



– תן-לי… אם אין לך כסף – –



– מה אתן לך?



– תן לי פת לחם.



החרשתי רגע ואען בצחוק קל:



– משטה אתה בי, נער.



הנער התאדם, ויאמר:



– אינני משטה – אני רעב



– יודע אני כי רעב אתה, אלא שאין לי מה לתת לך.



– אין לך?



– אין לי לחם.



– לו רק פרוסה קטנה.



– אין לי גם פת לחם קטנה, לו גם קטנה מאד.



– ואתה אינך רעב כלל? שאל הנער בתמהון.



– רעב אני.



הנער החריש רגע ויאמר?



– אתה רעב – באמת, כמוני?



– כמוך.



– מתי אכלת, – שאל אותי הנער וקולו רעד מרחמים.



– זה שני ימים לא אכלתי.



חרש, חרש אמר הנער:



– שני ימים!



– הן גם אתה רעב! – אמרתי אני בצחוק. – בוא אלי
מחר, אם יהיה לי כסף, אתן לך.



– אני אכלתי אתמול בערב, – ענה הנער ויחרש
רגע, פתאם נשא את רגליו וירץ.



– אנה אתה רץ, עמוד נא! – צעקתי אליו בקול גדול, אך
הנער לא הביט אחריו ויוסף לרוץ, כעבור רגעים
נעלם מעיני.


* * *


השמש הוסיפה להאיר את הארץ, הצפרים צפצפו
לפני חלוני, פרפר לבן, בעל כנפים ארכות
ומנמרות, התעופף מעל לראשי, טס עגולים עגולים
בחלל החדר ויסב את עיניו אלי. זה היה הפרפר
הראשון שנברא מאור השמש! – רגעים אחדים היתה
בחדרי צהלת האביב, שהכניס הפרפר השובב, ואחר
כך שב הכל לקדמותו: הפרפר התעופף בעד החלון
ויעלם במרחב האור, ואני נשארתי עיף ויגע
כשהייתי.



מנוחתי, ששרתה עלי כל העת, עברה, אור היום כאלו
הועם פתאם, שכבתי על משכבי ועצמתי את עיני,
מחשבות קטועות הסתובבו במחי. חשבתי על הפרפר
הלבן והעלז, שאין לו בעולמו אלא אור השמש ומיץ
הפרחים, ובנער בעל העינים הנבונות, המבקש
לחם להשקיט את רעבונו. לאט, לאט נשתקעתי
בעיפות שחציה תרדמה.



פתאם העיר אותי איזה שאון לא ברור. פקחתי את עיני
ונבהלתי למראה אשר ראיתי. אמנם לא חזון בלהה
נגלה לעיני, אבל הרעב החליש כל כך את עצבי, עד
שכל דבר פתאמי הרגיזני.



עוד טרם הספקתי להתרומם מעל משכבי, והנער,
שבקש ממני לחם, קפץ לחדרי בעד החלון הפתוח.



עמדנו שנינו איש נגד אחיו ונחרש. אנכי הבטתי
בתמהון בנער הזר, שקפץ לחדרי באופן כזה.
לסוף שאלתי אותו:



– מה אתה רוצה ממני?



הנער, שעמד לפני בראש מורד, אמר חרש:



– הא לך.



ברגע זה ראיתי והנה הנער אוחז דבר-מה בידו.
אמנם ראיתי היטב את הדבר אשר אחז בידו, בכל זאת
שאלתי אותו:



– מה זה בידך?



– לחם, – ענה הנער חרש.



– איזה לחם? – שאלתי בתמהון.



– הבאתי לך פת לחם, – מלמל הנער.



– לי



– לך. הן רעב אתה..



לא עניתי מאומה, רגע ארוך עמדנו שנינו איש נגד
אחיו,: הנער – כלו מתביש ופת הלחם בידו
הנטויה, אני – מלא תמהון, חומד את הלחם הנתן לי
ומתביש, – מתביש לקבל נדבה מיד הנער העני
והרעב.



ופתאום – כאלו החריד דבר-מה את לבי – התנפלתי
על משכבי ואבך. דמעות גדולות וחמות נזלו
מעיני ולבבי התלבט בכח רב, עד כי לא יכלתי לשאף רוח. פתאם קפצתי
מעל משכבי וארוץ אל הנער.



אני נשקתי את הנער.



פני היו רטובים מדמעות וידי חלקה את הלחם
לשתים. הושבתי את הנער על ידי ונסעד שנינו
את לבנו. לא דברנו דבר ולא הבטנו איש בפני
אחיו, רק הלחם אשר אכלתי היה רטוב מדמעות.



כליתי לאכול את לחמי ואמר אל הנער:



– שב פה על המטה ואני אכתוב.



הנער לא ענה מאומה ורק הניע בראשו לאות, כי
ישמע בקולי.



חפשתי ומצאתי לי ניר נקי ואכתוב עליו את
הדברים אשר קרו בבקר ההוא: ספרתי לניר על
הבקר הנאה ועל הרעב, על הנער אשר בקש ממני
לחם, על הפרפר אשר התהולל באור השמש ועל פת
הלחם אשר הביא לי הנער העני והרעב.



כלתי לכתוב את מגלת הרעב ואמר אל הנער:



– שב ואני אלך ואביא כסף. עוד מעט ואשוב.



הנער נשאר בחדרי ואנכי הלכתי למוכר הספרים
ואקרא לפניו את מגלת הרעב, ותמצא חן בעיניו
וישקול על ידי שקלים אחדים.



שבתי שמח למעוני ואמצא את הנער ואתן לו כסף
ואמר לו:



חבר תהיה לי מן היום הזה!


___________






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/10929