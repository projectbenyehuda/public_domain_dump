


	
	גביע מר
	




הילבשו שונאינו בשת? כן.



אך שלם לא ישלמו תחת שן,



לזאת יצפה חנם גם הבן.



ובן-בננו הוא ירגיע? לא.



גם הוא כמונו ירים קול במבוא



כל דור – עד יחר גרונו שם מקרא.



אך שא רעיונך הלאה עוד וחשב:



בהמיר אדם יצרי ריק לרב –



מה חלק לנינינו אז בטוב?



הה, כן: זה משתה עמים בשר כבר,



וזה המבשר לנו הוא, לא זר –



ובבוא המשתה נשת גביע מר.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10442