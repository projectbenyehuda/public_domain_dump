


	
	שרידי אפרים
	



א


חפשו אחרי נביאי יהודה,

  שחטום ככבשים לנחל!

כי געלו כל מועדינו,

  הפכו כל שמחה למספד.

קצצו ידי נשים עדינות,

  תופרות לאשרה מפלצת;

חללו כל במה טלואה,

  טמאום בדם כהנינו.



לפני יאשיהו בן־אמון

  וכל עושי־הטוב בעיניהו,

ילדו הרחלים בהרים

  ושיות — בעמקים דשנים.

בכוריהן הבאנו לקרבן,

  לבעל־קרנים בבית־אל, —

אשר קרניו חטובות הבנים

וטלפיו מצפות זהב,

גדי, בחלב־אם מבשל,

העלינו במזבח־שמש,



על שלחן־אבן מתנשא, —

  לא עלה עליו ברזל.

אש זרה לא נגעה מנחה,

  לא לחשו גחלים תחתיה;

רק שמש־בקר אכלה,

  לחכה שרב־צהרים.

עד כי יבשו חלב ובשר,

  נקשו, היו כאבן, —

מאכל לעוף־אלהים;

  נשרים נשאוהו שמימה.

עתה ריק שלחן־שמש

  וריקה נפשנו, אין כל.

מטעמי־בעל היו תפל,

  נשרי־שמים לא יבקשום.

בעזובת שבילי־מזבח

  לטאות צהבות ירחשון.

מים ינסכו על מלח,

  כמצות נביאי יהודה;

היה המועד העליז

  לחג לוחות־האבן, —

קשים ככפי המדבר,

  עם מאה משפטים חרבים.

גדי מבשל בחלב

  לא ימלא בטן מאמינים;

בחדרי־חדרים יאכל,

  בחגי־שמש נשכחים.




ב


ובימי הבציר מה רבתה

  השמחה בכרם ויקב!

דרכו עד צאת הכוכבים

  ולעין הכוכבים אהבנו.

מערבלת אוות התפרצה —

  נמות באדם מקדם,

חומה להן, חומותים, —

  רנה, שכרון ומחולות…

התמוטטו חקי־משפחה,

  שלט הקדמון בכלם.

ידענו כל אשה, בבואה

  אל בין זרועותינו, בחשך.

היינו כבני־אלהים, —

  נפילים משרש עזאזל,

עת ירדו לארץ וילמדו,

  ראשונה, לאהוב בנות־אדם.

נולדו בלי אב ובלי אמות.

  אחיות ודודות לא ידעו;

עירמים, כאדם הראשון,

  התהלכו ולא התבוששו.

בלילות־הבציר, כמוהם,

  כל סיג לא ידענו גם אנו;

לא תשוקות קוססות עצם,

  כי שפע עדנים וחמדה.

באין חקים לא יחטא אדם,

  הלב השבע לא יגנב.



באו נביאי יהודה,

  הפכו צחוקנו לאבל;

צום, ענה־נפש ותפלה,

  התפלש באפר עד בקר;

יום־כפור הוא, יום העשירי,

  לכפר על חטא לא חטאנו.




ג


לכפר את פני אל־עזאזל,

  החומד כל בנות־האדמה, —

לו ישלחו דרן צפיר־עזים,

  צרור־שני מאדים בין קרניו;

ומפצפצים עצמותיו שאולה, —

  מנחה לנפיל המגרש.

יצחק עזאזל בתהומו:

  — הבאלה, בני־אדם, חשקתי?

האשבע גדי־עזים שבור,

  אמלא בטני עצמות?

נשות בני־אדם אויתי,

  עם שמלות שני לעורן, —

מחוללות בגנים ירקים;

  באלה חשקתי גם עתה.

נערות זקופות כדקלים,

  שדיהן — כאשכלות בשלים;

אשר בטנן כערמת־חטים

  וריח אפן — תפוחים.



אשר אקפץ אליהן כשעיר,

  ברגלים מפריסות פרסה, —

וקרני־האיל במצחי

  אשקיע בחשרת־צמתן,

ודבקתי בהן וברחלות,

  בעשתרות־צאן ובנות־אדם;

געה וצחק וגעה,

  כילוד־אשה וצפיר יחד.






ד


שאלנה כלי־לבן, בנות,

  אשה מרעותה שאלנה!

נצא אל כרמים אבלים,

  בשערכן — לולאות־שני;

תבערנה באור־תמוז אחרון,

  כעוללות בשריגים שחורים;

להצית אש־קנאות בלבבות,

  לצודד נפשות יבשו.

ואל־נפילים יראה לכן

  בקומת נערים שזופים;

בעכס רגלי־מחוללות

  צחוקו המתוק יצלצל.

קראו לכהני עזאזל —

  אלוף ימי־קדם לנפילים,

יסירו האפר מראשם,

  ביום צום־הכפורים הארך.



יאזינו לקולות תפיכן,

  יביטו במחולות־מחנים;

יבחר כל בחור את אשתו,

  מכל אשר יבוא בזרועו.

יהינו להסיר השמלה

  השאולה, הצחה כשלג,

לכסות כל מצע רענן —

  משכב־דודים עד בקר.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38620