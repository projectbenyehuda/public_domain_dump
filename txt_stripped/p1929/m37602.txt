


	
	פלשתים
	







א


פרח העמק וינב

ויהי למס־עובד הכנעני,

עד בוא אויב חדש מים,

באניות מכפתור הגיע;

ממפרצי צפרן הגיח,

עגן אל אשקלון ועזה.

כובעי־ישועות בראשו,

נוצות־ארגמן — בנחשתם,

כנזר השכוי ברגזו…

נעו למראיהם לבבות.

משמניו יביא מיון,

ברכב ירוצון גבוריו;

וישראל שלח ברגליו

ולחם קלוקל מאכלו.

ואלהיו הביא עמו הלועז

את דגון — אל ים ומצולות

ראש כסף לו — פני דג ואדם,

וידיו — סנפירי זהב.

כהניו לובשים קשקשת,

דגי־מקשה — ציץ על מצחם.









הפלשתי בא!.. צבאו לא־רב,

אך חדש אזנו וחזק.

סירות עגלות ישחה,

סובבות בגלים הסירות,

סבב והמטר בני־קשת,

חצים חודרים עד עצם.

וחרבות לו —עברי לא ידען —

נחשת לבנה הוחדה,

מתכת־שמים נופלת

באבני־אלגביש לארץ;

ובמכרות־חלמיש נחבאת…

מי יגיע עדיה וישלם?

המכה בה חיה לא יחיה, —

פולחת מגנים וצנות,

כנעצוץ בבשר הקשואים

וכחרט־היוצר בחמר.








ב


אבדה הנחשת עזוזה,

התמוללה ממכת הברזל,

כפפו ראשם כאגמון

כידוני־אבות נושנים;

נפלה הנחשת נפלה,

שחה, לא עמדה בצרה;

נדפו כמוץ כלי־מלחמה…

עזב שדותיו אפרים,











אפס פשתן למיתריו,

יבשו קשתותיו בשמש,

ותגבר תאניה בעריו:

הנחשת הלבנה באתנו!

עד שוב אליו רוחו, ובנותיו

נתנו צמותיהן ליתר,

ויהי חד־מחרשה לרמח

וקרני־השור לכידונים.

שועלים שלחו בפלשתים —

לפיד בין זנב לזנב.

הבעירו קמה וגדיש,

נתנו בתיהם לאיים.

ותהי יד־יהוה עמנו

ונחזק מברזל ורכב;

שם לחלמיש ערפנו

ולבנו לנחשת יצוקה.

היה כערפל לפלשתים,

כתנור לאפרים בהריו;

הקים מלך בישרון,

מבני־הימיני בחרהו,

נחבא לכלים בעמו

ונורא לגויים מסביב;

בתר לבתרים את בקרו:

“ככה יעשה לאויב!”

יד הרימונו בפלשתי,

עשינו כעשות בשבלים,









דשנו כתבן נוצותיו,

שבוייו מדדנו בחבל;

שני חבלים להשחית

וחבל אחד להחיות.

אך היה מאז לתועבה

ברזל חרבותיו ורכבו,

הרחק ממשכן ומקדש,

על אבני־מזבח לא יונף;

כהני־עליון יבזוהו,

גזית לא יעשו לבית;

רק אבני־שדה שלמות

למזבחות־ישראל יקחו.













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37602