


	
	חג־השעטנז
	



א


שיר־מזמור לקין והבל

  ביום זבח שלום לשניהם;

לבשו שעטנז, בחורים!

  צמר ופשתים יחדיו;

בגדי־פשתה לבשרכם,

  צמר־תכלת — גדיליהם.

צאינה, חוללנה, בנות!

  בקשורי כרמיל עם רקמה,

תחרות־שני לקשורים, —

  פשת שזורה עם צמר,

רתמו כלאים, בני־חיל!

  שור וחמור בעל אחד,

גמל עם פרדה לצמד

  בעגלת־חורשים מופזה.

כי שלום בין זורעים וחולבים,

  בין רועים ועובדי־אדמה.

לא יצעק דם־הבל; וקין

  מחה אות־רצח ממצחו.






ב


איבת־עד בין אחים מלדה,

  בין לובשי צמר ופשתים;

שבט לשבט יארב,

  ישטם איש־שדה העדר,

ורועה ילטש עין־קנאה

  אל ירק־החטה בעמק.

מים ומרעה כי אפסו

  ואפף הישימון על צאנו, —

יצאו רוכבי־רמכיו

  לבקש משקה ומחיה;

ונפלו בארץ נושבת

  ודשו בשדות חרושים,

ועלו עדרים אחריהם;

  ירמסו פשתה הגמלים.

הרועים מערבות־גשן

  הם על כלביהם יבואו,

עם קלעי־אבות בילקוט —

  מרגמות וחלוקי־אבן.

מדין תתן להם יד,

  בני־עמון יזנבו נחשלים;

בת־אדום בשעיר תעלץ

  לחזות נקם ביעקב,

בהשמיד שבט את שבט,

  והיא על שמריה שוקטת.






ג


אז יחרדו זורעי אפרים,

  לקראת נודדים יצאו חוצץ,

להציל יגיעם ירוצון

  מפרסות שיות וגמלים.

יצאו עם זינם הנושן —

  קלשון, מלמד עם דרבן,

יצא החורש עם אתו

  ויוגב עם מכבש מיקב;

שנאת קדומים תתלקח,

  תצית קמה עם עדר.

ואחזו צפרני הפלח,

  בכנפי־רוכבים תתקענה,

ארצה יסחבום, ירצו

  במלמד־הבקר קדקדם.

פרת האכר תתנגש

  עם בני־הרמכים הקלים.

נוחרים גמלים בדמם, —

  עם דם ענב־נרמס יתבולל;

שורים מדקרים יזובון,

  עזים בהשברן תגעינה.

וכפעם בפעם יתבוסס

  הבל הרטוש בדמו;

קין יבהל וינוס,

  את גואלי דם אחיו הוא ירא.

רק עמון ומואב יעלזון,

  יבואו, יפשיטו חללים,



ילקטו בשדות עזובים,

  ערים שרופות יירשון.






ד


ועברה איבה אכזריה,

  חמת־נקם מאבות לבנים,

מרועים אל עובדי־אדמה,

  מכורמים אל אנשי־המקנה.

כרתיחת־האפעה כן תעבר;

  אמות בחלבן ישקוה

עוללי־טפוחים על שדיהן,

  ישננו לבניהן אחריהן:

אל תלבשו שעטנז עד עולם!

  גז־צמר עם פשתים — תועבה;

כלאים אל תרתמו, בנים! —

  שור־קין, חמור־הבל בצמד.

ובשר בחלב אל בשל! —

  לחם רועים ועובדי־אדמה.

ירעצו אחים אחיהם,

  ונשמה ארץ נושבת

מתחרת אוכלי־הבשר

  עם אוכלי זרעונים ופרי.






ה


עד אלה ואלה ייעפו

  ואמללו שדה גם עדר,

עד קום ליהודה מושיעים

  ושופטים לאלפי אפרים,

לחשל טבעות נפוצות,

  שבט עם שבט לאגד.

ורכבו על אתונות צחורות —

  זנבות־תכלת זנבותן

ורסנן פשתן צבוע, —

  אל ערבות־מקנה ימהרו.

באו, קדמו את פניהם

  רועים מגדרות־גשן,

לשונות צמר על שכמם

  ובילקוטיהם חריצי־חלב.

נפגשו, קראו עצרה,

  אלופי שבטים ישקון,

ונתן אות־שלום על בגדם,

  אות־אחוה ברתמת־בקרם.

ציציות צמר ופשתים

  יאגדו בכנפי בגדיהם,

צמר עם פשתה צבועה —

  חגורות לזקני ישראל.

כי נבאשה שנאת־קדומים,

  היתה החטאת לצדקה, —

עם אחד ושמלה אחת

  ואחד אלהים בשמים.

נשאו ידיהם על זבח,

  על בשר בחלב נשאו,



זה יגיש צלי ונא

  וזה עוגות מצות ויין;

ישתו בני הבל ישכרון,

  גם ענב ורמון ישמחם.

ובני קין — חמאה נמסה,

  מקרני פרים ישתוה,

ובשפה אחת יברכו, —

  שפת העברים, שפת כנען.




ו


אכן מה טוב ומה נעים

  שבת אויבים השלימו!

בסבם אבנים־שלחנות,

  לקול חליל ושריקת עדרים;

באחז ישישי הרועים

  אלופי הכורמים בזקנם

ונשקום לקול ענות־שמחה —

  חצוצרות אנשי־המקנה.

ויצאו הבנות במחול —

  בנות קין והבל יחדיו,

בקשורי שעטנז רקומים

  מחול־שלום תרקדנה בנות.

ויצאו בחורים נועזים

  ובחרו באשר יבחרו;

נערי הרועים השזופים —

  את בנות־האדמה הבריאות,



רחבות השוק והחזה,

  ברוכות שדים ורחם.

ונערי קין — בנות־רועים

  הקלות לרכב ולחולל,

דקות רגל וזרועות

  לוהטות, כבדות הצמה.

ואחזון ונשאון באהבה,

  אל אהלי אמות יביאון,

על מרבדי פשת שלל־צבעים,

  כרי צמר לבנים.

ובא דם הגוזז בקוצר,

  דם תושב בנודד יבוא,

להלהיב האכר הכבד,

  יצר־לב רועה להשקיט.






ז


כן יחזק הקשר ויאמץ —

  צמר ופשתים יחדיו,

ציציות לכנפי אחים —

  לא מהרה ינתק הקשר.

קין לא יצר את הבל,

  הבל לאחיו ירצה,

יקח את בנותיו לבניו

  להוליד גבורים, בני־חיל,

להיותם גוי אחד בארץ —

  גדילי־שעטנז גדיליהם;



יודעים לאחז בחרב,

  להציל ממלכה משוסים.

בני־עמון למבצר ינוסון,

  מואב יהי למס עובד;

פלשתים באניות יעלו

  מפחד יהודה ונהמו.

וכנען יחרק שן,

  במגדו מהריו יארב,

ינגד את רכב־ברזלו —

  להיותו לו מגן בצרה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38615