


	
	מנחת־קנאות
	



א


עורה, עורה, כנורי!

  בטרם השמד בית־אחאב,

כהני־עוון בבית־אל —

  ככה הושר בארץ:

נודו לכרמלית היפה —

  כשבוית־חרב מובלה!

בעלה זקן. והוא קנא אותה

  לנזיר בא מן ההרים.

ריח כרמל בשוליו,

  בשורת־ים בעפעפיו.

את בת־עירו פה מצא,

  וריח הרים עברם;

בתלתליו הריחה

  ולא ידעה עוד נפשה.

פרומת צמה ובגד

  היא מובלת למקדש;

יחפה תדרך על שיש,

  מנחת־שעורים בזרועה.

כהן בית־אל זעום עין,

  כלוות קרבן, ילונה;



יעטף פניה בשערה,

  יסך לבה העירם;

בני־כהנים בל יראו

  ולא יתאוו יפיה.

הוא כבעלה יקנא לה,

  תאבי־עין יקלל;

ההוא יואל וירחם,

  בהשקות אותה מרורים?

יחליף רעל בשחלת,

  ישחק מר־דרור במים?

או רוש אכזר עם עפר

  יטחן, יתן בכלי?

ימחק שם אלהי־קנאות

  אל מי־מות לקדשם?

לנפיל חמוקי הירך,

  לצבות בטן־נעורים.






ב


נשאה עינים חרדות,

  ראתה שופטה בזעפו

ובשפה רפה מללה:

  “חוס־נא, טהורה אנכי!”

— האם לי תשמעי? —

  חרש לחש הכמר, —

אם אכסך בכנפי,

  באפוד־כהן מקטר?



ענתה: "לך אשמע

  אם תאסף חרפתי…"

לקח עפר מקרקע,

  מתחת לעגל־הזהב:

כתב אלה על לוח,

  ואל המים המאררים

מחק, טרף עם עפר,

  וכה השביע קרבנו:

אם שקרת לי…תמותי!

  ענתה: “אמן ואמן!..”






ג


שתתה, צנחה לארץ.

  אץ הכהן, הקימה:

— אם בדברך תעמדי

  תהי לאלפי רבבה,

אז יקלעו פרעות ראשה,

  בפתיל־תכלת יקשרון;

עד בית בעלה ינהגוה,

  ישכיבוה ברנה:

"אם טהרת — אל תפחדי,

  תהי לאלפי רבבה!.."







בוכה מר העניה,

  אך בעשן־דמעותיה

פני הנזיר יזהירו…

  צחו פניו מחלב,





ריח כרמל לשערו,

  ברק הים בעפעפיו.

ולעמתו הכהן

זועף, מזכיר שבועתה:

אם שקרת לי — תמותי,

  תשמעי — כן תפריחי.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38611