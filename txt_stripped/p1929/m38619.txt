


	
	לכו ונוכחה!
	



א


עורי, נפשי, זמרי!

  בימי אחאב המלך,

בימי איזבל בת־צידון, —

  בהיות בצרת בארץ, —

יבשו מי־מרום, והירדן —

  צבים בטיטו זחלו.

אמלל כרמל. חרוביו —

  נשלו כעלי השלכת.

שבת משוש־כנור במגדו,

  מחול — במרזחי־תענך.

יצאו כהני־הבעל

  בלבושי־צום כן יצאו.

עלו פסגת הכרמל —

  צופה מפרץ ים־עכו.

אפר על ראשם, וחזותיהם

  פרומים בלהט צהרים.

חגורות־שק על מתנים, —

  חריצי־הדוי בחגורה.

חנכו מזבח, רקדו,

  התגודדו ברמחי־כהנה.



דמם נוזל על בשרם

  ורוממות הבעל בגרונם:

הסתר פני־בנך היוקדים!

  עיפנו את זיוו, עיפנו.

היו נאות־מרעה לאבק,

  מאור חסדיך כי עצם.

כחשו זית ורמון,

  נכרתו צאן ממכלאה.

בא הסס בבשר־גפנים,

  שקמה השירה פגיה.

לא נוכל עוד כלכל גבורתך, —

  הסתר בענן, הבעל!

בנשיאי־גשם התכסה,

  ימחה עקבותיך סער.




ב


לא נענה הבעל, לא השיב,

  בז להם, הגביר את אשו,

כגחלי חרש־הברזל —

  נופח מפוחו בחמה.

נשף להבה, ולפניו

  קטב מרירי יהלך.

יבשו דמעות הרואים,

  דם המתגודדים קרש;

נחרו גרונות הכהנים,

  חריצי־הברזל נשמטו.



יצאו קדשות במחול,

  מחול־הבצרת העגום.

צבעו שדיהן בפיח,

  כמקוננות שחור־צבעו;

תאוות גברים לרסן,

  פני אל־שמש לחלות,

סבות צמותיהן כגלגל

  ופיהן היבש ירנן:

"הרחיבי חיקך, עשתרת,

  הרבי קסמיך, למען

יזכרך הבעל הגדול

  ויבוא לפקדך באהבה!

לוהטות זרועותיו כברקים

  וסערת־און בחלציו;

שובר ארזים בחשקו,

  אדמה עורגה ירוה.

אך אללי! תועה הבעל,

  במדבר לא־דרך יתעה;

בעקבות לטאות יהלך

  וקולו כרתיחת נחשים.

מי ירדף רוח ישיגו,

  מי יצררהו בכנפו?

אנו נצררהו בקסמים,

  במחלפות־ראש נאסרהו.

ירעם את פניו וישלים,

  יברק ברקו יתנחם.



ימטיר זרעו לארץ,

  מלחה תשוב תזריע"






ג


מי זה עולה ממדבר,

  מקטר עשבים מרים?

אזור־שער לאורח,

  רגליו שחופות כזמורות;

עטוף על שפם בצמא,

  בילקוטו חגבים צלויים.

כנביא מגלעד ינהג, —

  מגבול יעקב ולבן.

קרא הבא: בנים ממרים,

  אלהי־הרוחות שלחני!

צידונים וצורים יצופו

  באניות משוט ומפרש,

איים וארצות יסובבון

  בים הגדול — ים־רהב.

ימכרו פסיליהם בכסף,

  בעורות ובשנהב יחליפון;

עשתרות־חמר, ותרפים

  יצוקים זכוכית נפוחה,

כתבת־קעקע בעקבם, —

  שמות אלילים על רגלם;

למען ישננום פראים,

  בבואם לכרוע לפניהם.



אחד אלהים לא ימכר, —

  אלהי־ישראל, אל־צבאות;

אין לו גוף ודמות־פסל,

  לא יצא מבין האבנים.

אדיר־שמו חרות בעבים,

  בלהבות ערב ובקר;

במשברי־ים ילבין קצפו,

  באשדות־הרים יתפוצץ.

סופת הנגב זה צעדו,

  ברקים — בעפעפו עין.

עיני כל עם יראו גדלו,

  אך לא רבים בהם ישיגוהו;

כתולעת לא תשיג הר

  ובן־זבוב — מעוף נשר.

על כן צידונים יתהללו

  בקוני פסיליהם כי רבו.

רבו עורים בארץ,

  רבו קבים לתמכם;

גלויי־עין יתעבום,

  במטות־עץ לא יעזרון.

באל־אהיה יאמינו, —

  אחד היה ויהיה.

לוחות־בריתו שנים,

  באצבע־אש חקקם;

נשכחו בערי־אפרים,

  באיי ערלים לא באו.



סהרוני־נחשת למואב,

  לעמלק — עגילי־כסף;

ולנו הר־ישע מוצק, —

  אש־דת כותרת ראשו.

הלא זה סיני הר־קדש,

  ממנו נחצב אמונים;

כחצב האיש משה לוחותיו,

  וגבורותיו — יהושע עבדו.




ד


נחרו נביאי־הבעל,

  עלו הבמה, זעמו:

—מי אשר חמדה בבשרו

  ואור־יום בעצמותיו, —

אל יפנה אל בית־האבלים,

  בעיר־דוד ובשילה.

בשם אל־חי בא הנביא

  ותורת־מתים בשפתיו:

התעפר בעפר ביום־חג

  וכפר עוון בעת־בציר.

להפך מחול למספד,

  על כוס־רויה לקונן.

צר־עין הנביא מגלעד,

  יראה נקם כי אמלננו;

כי אכלה יגיענו בצרת

  ואפס כח לקוות.



לכבוד אל אחד יקנא —

  לא יאהב אחרים זולתו;

האומר לשלט יחידי,

  על כל האיתנים התנשא.

המלך אחד בתבל?

  ואם מושל באיים אחד?

רבים המושלים בארץ,

  בקרב ונצחון — תפארתם.

כן ינסו ברק שרביטם,

  בלהב חרבם יתחרו;

מי יצלח לכתר־מלוכה?

  מי עפר ילחך בנפלו?

בשדות, הרים וחרשות

  רבים אלהים יהלכון;

ימלך רהב בימים

  ובעל־קרנים בעדר.

תהר עשתרת בכרמים

  ותמוז יבשיל פרי־דקל.

כפרחי ארגמן ותכלת

  ערינו ירהיבו כלן,

גנות־ביתן, מעינות…

  ואתה בלוחות תתהלל! —

עצמות אל מת במדבר,

  מקלקלות בארון־זהב.




ה


צחקו קדשות, בחוללן,

  תפף ולעג לנביא;

הוי למסתיר רכושו!

  סגר שערים ונעל, —

ומפתח לו רק אחד,

  אם אבדו — אין פותח.

חלף עשרו בן רגע —

  אביון בשר ורוח.

אל אוצרותיו לא עוד ישוב,

  כי במפץ ובכילפות;

בפרץ שערים וקירות

  ישוב, יראה מטמונו.

אוי למחביא ולמחבואו, —

  אבדן, שבר והרס.



אשרי מאמיני הבעל!

  אבדנוהו — לא אבדנו.

עוד רבים לנו מפתחות

  שערי־חסד לפתח:

אחד לרחמי־עשתרת

  ואחד לבכורה — לתמוז.

מפתח למלך הזועם,

  מפתח לשדה ונחל;

מפתח למצולות רהב

  ולרוחות הרים — מפתח.



יכה האחד בחרונו, —

  ירפא השני מכתך;

יושט נחמה השלישי, —

  מזור למאמין נגוע.




ו


צחקו קדשות בחוללן,

  ומתוך מערבלת־המחול

עלה ראש כהן מעטר,

  עלה והטף בבמה:

בואו, בואו, בני־שמרון!

  כי רבו שערי־הזהב

במקדש עשתרת ובעל, —

  כפעמונים בשולי אהרן.

יגש לשערים כל מאמין

  וצרור המפתחות בידו, —

אם נסגר האחד בעדו

  יפתח ברנה השני.

יבוא ויקטף את חלקו,

  ממגד הארץ, בחייו;

פרי עץ דעת טוב ורע, —

  כשדי הקדשות כל פרי,

וכאשכלות מלאים עסיס

  לצמאים בימי בצרת.

צלצלים ותפי בנות

  בלשון אלהים ידברון —



לשון טרפים ירקים ונוזלים.

  שמחת־נעורים צלצולם.






ז


שמע הנביא ויזעם:

  אבדתם אבד, בני שמרון!

אוי לעם — אליו אבן

  וזונות־אתנן — נביאותיו.

בעלים רבים יבעלוכם,

  אלילות — כמספר בתיכם.

הן גם חמורים באבוס

  על בליל רמיה ינערון;

תבן ומוץ לא ילעסו, —

  קוצים ושעורים יחדו.

אם עבד אפרים — בן יקיר —

  לאדונים רבים מכרוהו;

אם שה פזורה בת־שמרון —

  אללי לה, כי נבוכה!

כלבים רבים יסבוה,

  כל בעל שן ידרש חלקו.

אליל אחד יגז צמרה,

  יפשט עורה השני.

השלישי יחלק בשרה,

  במאכלת־כמרים יגזרנה.

המלך בכורכם ידרש,

  און־נעוריכם — עשתרת;



התמוז ילק דמכם

  והבעל — כל עמלכם.

קומו, פנו לאל אחד!

  בשמים נכון כסאו.

אחד, כשמש בצהרים,

  שש לשרתו השמש:

יוצק אורו על ידיו,

  לפניו ירוץ ארח.

סערות־תימן — שפחותיו,

  מרכבתו אש וענן.

בנים אתם לו כלכם!

  והוא אביכם חוללכם;

לא ידרש בכורכם לעולה,

  עוון־אבות לכפר.

כי הוא אל לבבכם יראה,

  אהבתכם — קטרת לאפו.

אליו שועו לעזרה, —

  באש שוליו צרורים מים.

בזרמם ימסו אלילים,

  תמוז יטבע ולא יקום.

ברעמו ישברו בעלים,

  אשרות־שיבה תעקרנה.




ח


לא כלה חזיונו הנביא —

  ותגבר המהומה בכרמל.



צעקו כמרים: “הרגוהו!”

  צחצחו רמחי־הכהנה.

עם רעב חרק לו שן,

  נשים צמאות עפרוהו;

עלה, עלה, איש־שער,

  שוב אל מדברך, גלעדי!

אל צומך שוב ואל שקך,

  אכל חגביך — לחם!"



— עתה אקום, אמר אליהו,

  עתה אבין דרכי־עליון!

לא ידעו בערי־עשתרת,

  נושקי־עגלים לא ישכילו.

בהחבאי בנחל כרית,

  מפני זעם אחאב נחבאתי, —

פרץ סער בעמק ירדן,

  נעו ברושים, גנחו.

ענפים דאו ברוח,

  גזעים נשמטו ארצה;

הרגו יונקות בנפלם,

  כפפון, הכריעון עד עפר.

בכה בכיתי: אל־סער,

  אלה היונקות מה חטאו?

אם ארזים לך העזו,

  על מה ילדיהם תיסר?



אז אשמע קול רז מדבר,

  קול־דממה נוקב סער:

לא ימותו יונקות בריאים,

  ואם יפלו יתנערון.

הבט לשבורים, קח לקח:

  רקב לבם בתוכם;

חולי־תוך ועבשי־שרש, —

  גרזן החוטב בם ישקע.

לפנות מקום יפלו,

  לדור חדש — דור־ברושים;

אשר מום אין בעצו

  ושרשיו — גידי־נחושה.

מעת לעת אשליח סער,

  למען הכרית נחשלים.

היה לי, נביא, כסער,

  אל יערות־אדם אשלחך!

אל תחוס רשע, אל תפלל, —

  לא אשפיל כבודי להקימו.

רקבי־בעל יפלו כלם,

  בוטחי־עשתרת ישברון.

אשאיר עשרה בעיר,

  ואחד במשפחה יותר;

אשר לא בכו למות התמוז

  ורגלי עגלים לא חבקו.




ט


לא חל עוד הנביא, לא נרתע,

  נתן פניו ליורקים.

רפא את מזבח־אדני, —

  שתים־עשרה אבנים לקח,

כמספר שבטי־ישראל,

  בטרם עגלים הפרידו.

אבן לא דבקה באבן,

  טיט לא מלא פצעיהן;

הרכבו משא על משא,

  גלומות כביום הבראן.

וכאבני אברהם אבינו,

  בעקדו את בנו, את יחידו.

שלח ידו הנביא

  לחגורת השער במתניו;

הוציא מאכלת־אבות,

  מאכלת־צר, ועליה,

במכתב־קדומים, חקוק:

  “אהיה אשר אהיה…”

עקד פר אחרון ושחטו —

  בן־בקר נוחר בצמא.

שאב מלוחים מנקיק, —

  מים לא יצלחו לשתות;

שפך מעל לקרבנו,

  צעק: "אל ישראל, עננו!

נער שוליך — עננים!

  יזרמו מטרות, חתומים



באלף חותמות־שלהבת —

  חותמות־משפט לפושעים".



קדרו שמים, רגזו;

  הכה הברק ויצת

מערכת־העצים הדלה,

  הקרבן על נסך המים.

דבקו שקי־המספד

  אל בשר הכמרים רטבו.

חרד העם, נפל ארצה —;

  “אדני הוא האלהים!”

גשם תלקק כל לשון

  וכל פה פעור שמימה.




י


צוה הנביא, אז נתפשו

  חיים כל כמרי־הבעל;

פרעו מקלעות שערם,

  נשמטו ארצה שקיהם.

צלצלו חריצי־הברזל,

  ממורד־הר כי השלכו.

נסחבו כהנים עירמים

  לרגלי הנביא הזועם.

כמר כמר יגישו לו —

  עקוד, נאנק ומפרפר,



והוא שוחט־עז ומגלגל,

  מראש־הר, אל העמק;

נחל־קדומים שם גרפם,

  נחל קישון נפוח־גשם.

לא נותרו כמרים בכרמל;

  רק שקי־צומם מתגוללים

מסביב למזבח, הבוער

  כאבוקת־דם בערפל.

קם הנביא וירמס,

  כארי, שרידי־בגדם;

עלה מזבחו ונצב

  בתוך שלהבת העולה;

האביר בלהב שמימה,

  על כנפי־עשן התנשא.

אז יבואו־יחפזון

  עבדי איזבל לתפשו…

אך הוא נמוג הלך־לו,

  דעך כאש המזבח;

רק גשם סוחף ידיח

  דם הכמרים בארץ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38619