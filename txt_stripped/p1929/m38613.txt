


	
	המתנבא
	




הקבצו, בני־יעקב, ושמעו,

  בנות־יהודה הזעקנה!

כי אור־פלא נח עלי,

  סערתני רוח גדולה;

עברני שכרון־אלהים,

  עוית־חמדה אחזתני.

שמרים רתחו, עלו מעלה

  ויין ישן שקע מטה,

מבוכת־אשר בכליותי

  ובבטני חרדת־תענוגים.

אתגודד ברמח — לא אחוש,

  אמרט שערי — לא יכאב לי;

ארצה אפל גלוי־עינים,

  אפשט רגלי כמתעלף.

מחזות שדי אחזה:

  ברכב אלהים על ענן.

אריות אש רתומים לו,

  קדוש, קדוש ינהמו;

בידו ברק עקלתון

  בראשו קרני בקר.







אלי מהרנה, יפות־יהודה!

  גלו שוק, חשפו ירך,

אקרע בגדי ולא אדע,

  אגלה ערוה — לא אתבושש;

כאדם ראשון בגן־עדן,

  כחוה טרם אכלה דעת.

אין ערוה באשר ברא אל

  ואין חרפה במערמים!

כתאומי־אגוז נתאם,

  כפרי ונצתו עליו.

נהיה כילדים מצחקים,

  קדמון יראה וישמח;

נצחוני בני בארץ,

  חזקו דודיהם ממני.

ישר לב־האדם מספר,

  מחקקי־אבן — תשוקותיו;

ריק גן־העדן בלעדיו,

  שומריו־מלאכיו שוממים.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38613