


	
	היורדים מצרימה
	



א


עלה אריה מסבכו

  לטרף עמים חלשים,

חולש על גויים, בצעדו

 מבבל עד ארץ מצרים.

נבהלו בני־ירושלים,

  שומרי חומותיה נמוגו.

קחני — יאמר יהודה —

  מס אשלם ואעבדך!

היאמר ירדן לים:

  בלעני־נא כי קטנתי?

התתחנן רחל לתנין:

  אכלני למען תשמן,

אהיה קשקשת מגנך,

  צפרן לכפותיך אימה?

ויהודה תבקש אלה,

  כי שכחה צור משגבה.

הן קטן וגדול נבראו,

  ירבו ולא ימעטו;

באין אבנים אין הר

  ונחל רב — באין עינות.





עמדו על נפשכם, בני־יעקב!

  ואם קטנה ארץ מכורתכם, —

אל תהיו לאכלה לחזק,

  כתבן — לרגלי שור־בבל,

אשר עוד שלש פנים לו:

  אריה ונשר ואדם, —

כנפים לעוף מרחקים

  ופרסות לדוש אויב.

נרד מצרים לעזרה,

  על סוסיה ורכבה נשען;

דרן שלחו לפרעה,

  למלך עז בנא־אמון, —

צרי ונכאת ולט,

  כמתנת יעקב אבינו.

היושב על כסא־זהב

  ונחש־אחלמה לו כתר

הוא יושט לנו שרביטו,

  יסך בכנפיו עלינו.

יעלה כנהר על אשור —

  כבדת רגלים וחרבות,

יפגשנה בדרך ליהודה,

  יפזר חציה ברוח.






ב


עבדים היינו לפרעה

  והוא יזכרנו לטובה

פיתום ורעמסס כבר נבנו,

  לא עוד בחורינו יקח.

הגלות שרינו לא יחפץ,

  הבריך לאלהיו בנינו



בנא־אמון — בהיכל־רעא,



  ובתחפנס — לפר־הכסף.

נשמר על דרכיו־דרכינו

  ממדבר ועד ים הגדול;

מחברון עד עכו נתצב,

  יעבירו כנעניו סחר־ארצו;

שש ברקמה עם זכוכית,

  ברזל ומגלות־גמא.

אל תכרתו ברית עם בבל,

  אל תשמעו אל להג חוזים!

אחזום, שחטום לנחלים

  לבל ידי־יהודה ירפו.

אח קרוב אשור — כן יאמרו,

  ארמית נשמע כלנו…

הן הוא יבלענו כתנין,

  אנשי־דמים הכשדים

יפצחו עצמותינו, ימצון,

  יושיבו בערינו פראים;

עבדי־חנם נהיה להם

  ושלח בנותינו לכמרים

לפתח אזור־בתוליהן,

  להזנותן אל בל — שקוץ־אבן.



כן נעשה לאפרים אחינו,

  ככה יעשה גם לנו

והגלות בחירינו עד מדי,

  לבל נשוב ונבנה מצודות.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38610