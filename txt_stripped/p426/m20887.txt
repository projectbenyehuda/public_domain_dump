


	
	רבי אלעזר בן שמוע
	







ויהי היום וילך רבי אלעזר אל חוף הים וירא והנה נשברה אניה
גדולה, והאנשים וכל אשר להם טבעו בים, ורק איש אחד נצל ממות כי
השלך מגל אל גל עד עלותו אל היבשה. ויתבושש האיש
מאד, כי היה ערום ויחף, ויסתתר בין העצים. בעת הזאת עברו
במקום הזה יהודים אחדים, ויראם האיש ויתחנן אליהם לאמר: אנא
רחמוני ותנו לי שמלה לכסות מערמי! ויאמרו אליו
היהודים: הן לא בן־עמנו אתה, על כן לא נתן לך מאומה!
וישמע רבי אלעזר את הדברים האלה ויקצף ויאמר: הטרם תדעו כי
צותנו תורתנו הקדושה לאהב את־כל־איש ולרחם עליו
בצר לו?! וימהר רבי אלעזר ויפשט את מעילו אשר עליו
ויתנהו לאיש (כי שבעת בגדים ילבש רבי אלעזר בצאתו אל חף
הים לתת לאשר אין לו), ויביאהו אל ביתו ויאכילהו וישקהו
וישכיבהו על מטתו, וינח האיש אחרי כל התלאות1 אשר
מצאהו, וישב בבית רבי אלעזר ימים אחדים עד אשר שב לאיתנו2,
וביום הפרדו מעל רבי אלעזר, ויתן לו בגדים חדשים ומאתים
כסף וצדה3 לדרך, וסוס לרכב עליו. וילך רבי אלעזר
לשלחו4 וישק לו, ויפרדו איש מעם רעהו בשלום. והאיש
הזה נכבד היה בכל בני עמו; ובמות המלך וימליכו אותו בני
עמו עליהם. ויזכר המלך החדש הזה את הדברים אשר אמרו לו
היהודים בשאלו מהם שמלה לכסות מערמיו, ויקצף על כל בני
ישראל ויאמר להשמידם. ויודע הדבר הרע הזה לבני ישראל, ויבכו
ויצומו ויתפללו אל יי. ויבאו ראשי העיר אל רבי אלעזר ויאמרו
אליו: כל אשר אתה עשה יי מצליח בידך כי צדיק תמים אתה,
על־כן הואל נא לך אל המלך ונתת לו את מנחתנו, ורחם את בני
ישראל ולא יכלם. ויקח רבי אלעזר את המנחה וילך ויבא עד
שער בית המלך, ויאמר אל השוער5: הגידה נא בית המלך כי בא
איש יהודי הלום לדבר את המלך פנים אל פנים. ויאמר השוער אל
המלך, ויאמר המלך: יבא! ויהי כראות המלך את רבי אלעזר,
ויכירהו, וירץ אליו ויחבקהו וישק לו ויאמר: שאל מה
אתן לך? ויאמר רבי אלעזר: רחם נא על ישראל עמי, ואל תכלם כאשר
אמרת! ויאמר המלך: הלא היהודים רעים וחטאים מאד, ועל בן־אמונה
אחרת לא יחמולו, ולא יושיעהו בצר לו! ויען רבי אלעזר את המלך
ויאמר: היהודים אשר לא חמלו עליך בצר לך – מדלת6 העם היו, ולא
ידעו את תורת יי הדורשת שלום לכל הנברא בצלם אלהים!
ויאמר המלך: זכרתי כי היטבת עמי מאד, ועל כן אעשה את
בקשתך, ולא אשחית את אחיך היהודים בעבוריך. ויתן לו רבי
אלעזר את המנחה אשר ישלחו אליו היהודים. וימאן המלך לקחת ויאמר:
המנחה אשר הבאת לי, נתונה לך על תתך לי מאתים כסף ביום
הפרדי מעמך. ויוסף המלך לדבר אל רבי אלעזר ויאמר: הנה
נתת לי לחם ובגדים ביום שבתי בביתך. על כן נותן אנכי לך היום
שבעים חליפות בגדים, והיו בידך לתתם לעניים כדרכך
תמיד! ויצא רבי אלעזר מן הארמון וישב אל עירו. ויצאו בני ישראל
לקראתו, ויספר להם את דברי המלך, וישמחו ויעלצו מאד,
ויברכו את שם יי. (מדרש קהלת שם).






הצרות  ↩



לכחו הראשון  ↩



מזונות  ↩



ללותו  ↩



31  ↩



מעניי  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20887