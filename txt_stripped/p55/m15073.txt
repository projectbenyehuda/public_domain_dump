


	
	עם חודש ההסתדרות
	



(בפתיחת החודש בתל־אביב, כ“ז בכסליו תרצ”ד)1





א

טוב לתנועה כי תדע את כוחה. טוב לתנועה כי תכיר את ערכה. זכאים
אנו איפוא בחג חנוכה זה, בחגיגת י“ג שנים לחנוכת בית העבודה,
לבוא ולגולל את היריעה הגדולה של מפעלותינו והישגינו. לאמיתו של
דבר אין אנו מונים י”ג שנים בלבד. מנין שנות תנועת הפועלים בארץ
הוא כפלים מי"ג. ועוד משהו. אנו מתקרבים לשלושים שנות תנועת העבודה בארץ.

יכולנו לספר ולספר, כיצד מקומץ פועלים לא־יוצלחים, עזובים,
בודדים, מיותרים, אורחים לא־קרואים, היינו למחנה גדול מלוכד
ומאוגד, אשר אויביו מכריזים עליו כי לו “השלטון” בציונות, וכי אין
תקנה לישוב אלא אם כן “ישברו” את כוחו, את כוח מחנה־העבודה
“המשתלט”.

אולם, לא פני עולים חדשים אנו מקבלים הערב, ולא אל קהל הגולה אנו
מדברים פה. לפיכך אני פטור מלחזור על דברים שהם לנו ידועים
ומובנים מאליהם. לפיכך אדבר לא על נקודות החוזק והבצרון
שבתנועתנו אלא על נקודות־החולשה הפתוחות לסכנות.

חשבוננו מורכב הרבה יותר ממה שהוא נראה לנו. אפשר להמשיל עלינו
את דבריו של אותו חולה פיקח, שבשעה שניחמוהו כי הוא הולך וחזק
ומבריא, ענה ואמר: אכן, אני הולך וחזק, אבל גם מחלתי הולכת וחזקה.

תנועתנו חזקה ואיתנה. אך אין זה ממידת הכוח שנתעלם מן העובדה, כי
לאחר כל הישגינו וכיבושינו עדיין לא הוכרעה הכף ההיסטורית.
עיקרי הנגעים בישוב לא הוסרו, עיקרי הקשיים לא נפתרו.

לפנים היה הפועל בארץ כואב, בכל אשר פנה, את כאב בדידותו.
הוא היה בודד במובן הפשוט של המלה, בודד כפרט, בודד
במכאוביו, חש את יתמותו יומם ולילה: בצפותו לעבודה בבורסה של המושבה, בדפקו על שער הפרדס הסגור בפניו, בהתגוללו ב“הוטל” המזוהם והעלוב, בבקשו לקנות בהקפה מאת החנוני, באכלו במסעדה לא
לו. היתה זאת בדידות טרגית של יצור מיותם הנראה לאחרים – ולפרקים גם
לעצמו – מיותר בעולם, בדידות טרגית של אדם אשר אינו יודע כי יש
טעם וכי יש תפקיד לחייו.

מהבדידות האומללה הזאת יצאנו מכבר. יצאנו בכוחה של ההסתדרות
ומעשי גבורתה המתמידים. כמה מסבלותיו של הפועל בבדידותו הנם
לנו עכשו כזכרונות קדומים. ועם זה לא ניטל ממנו כלל וכלל טעמה של
בדידות. אדרבא, בדידותנו העמיקה והחריפה. אין זו עוד בדידות של
יתום, אשר עליה התגברנו. זהו מצב של ציבור אשר נגזר עליו לחיות
וליצור ולהילחם בבדידות, כעונש על היותו נאמן לעיקרים ראשוניים,
על אשר אינו משלים ואיננו נכנע לכוחות השולטים מסביבו, לכוחות
אשר שלטונם ותקיפותם מבוססים על הממון ועל הנחלה ועל העבר.

ומה מאלף הדבר שבדידות זו אינה פרי חולשתנו. אדרבא, יש יסוד
לחשוב שזוהי תוצאה של בלוקדה מאורגנת ומכוונת, פרי הפחד: פן
ירבה הפועל ופן יגבר הכוח היוצר והמחדש של הסתדרותו. בלוקדה
זו המתגברת עם צמיחתנו, כעין גמול הוא לנו על הישגינו ועל
הכיבושים שכבשנו לישוב ולציונות.

בלי שמץ של הפרזה נוכל לומר כי תנועתנו חידשה וקבעה עיקרים
ויסודות, שהיו לנחלת האומה, לקנינים שבהם תתברך. היא שפתרה שאלות
חמורות, יסודיות, ששום כוח אחר לפניה לא ידע פתרון להן, אולי גם
לא ביקש פתרון. היא שניגשה גישה ישרה ואמיצה לנגעים ממאירים
בישוב, לא התעלמה מהם ולא השלימה להם, כדרך אחרים, עמדה על שרשם וגם הביאה אתה מרפא.

לפני שלושים שנה ועוד לפני עשרים שנה היה רעיון העבודה מוקשה, מופרך,
אוטופי. אפילו לא חזון רחוק, אלא חזון שוא ודבר־הבאי. ולא רק
בעיני היהודי השאנן במושבה, אשר חונך על ברכי הפקידות הברונית
וישכח את חלומות נעוריו, לא רק בעיני הפרדסן במושבה, גם גדולי
הדור, לילינבלום ואחד־העם, ויתרו על עבודה עברית. עוד לפני
עשרים שנה ראה אחד־העם את מציאותו של עובד עברי בארץ מן
הנמנעות. הוא הצליח לתאר לעצמו את גאולת ישראל בלי מציאותו של עובד יהודי.

והנה קם קומץ אנשים ללא נחלה ורכוש, ללא זכויות שבעבר, ללא עמדה
בחברה. באו בחורים בלואים ויחפים והטילו על עצמם את פתרון חידת
הקיום האנושי לבית ישראל. הם ראו בבהירות, כמו שלא ראה שום אדם
לפניהם, את החרפה ואת האי־אפשרות שבחיי־אויר, בטלה ותווכנות
כיסודות קיום לישוב ולאומה. והם גילו את המוצא דרך עצמם
ובשרם, גילו אותו כיחידים והורו אותו להמונים: חיי עבודה! הם
הוציאו את הישוב ממצב של פרזיטיות, של קלון לאומי, של ניצול זרים
ושעבוד לזרים. הם הוציאו את מפעל הגאולה משפלות, מאפסות, מזיוף,
והחזירו לו את ראשוניותו, את אמיתיותו, את אפשרות קיומו החמרי
ואת הצדקתו המוסרית. הם הנחילו לתנועה הציונית מכוחם, מיצירתם. הם יצרו וחידשו בעבודה ובמשק ובלשון ובספרות, ובארגון הציבורי,
קנינים של ממש, המשמשים מופת גם למתנגדיהם־מחקיהם.

עכשיו אנו רואים כי העיקר המופרך והאוטופי של עבודה עברית נעשה
מן המוסכמות והמקובלות, וגם מתנגדיו ומנדיו של הפועל העברי והסתדרותו נשבעים אמונים, בקולי־קולות, לעבודה עברית.

עכשיו אנו רואים כי הכלל שנתחדש בבית־מדרשה של תנועת העבודה, כי
ארץ־ישראל מצריכה הכשרה, הכשרת ידים והכשרת לבבות (כלל זה
שמתנגדינו אינם חדלים לקעקע אותו בראותם בו מקור ל“שלטון” שלנו),
הולך ונעשה לצורך מוסכם ומקובל בכל חוג המארגן את עליית אנשיו לעבודה. הנוער הציוני הכללי והנוער המזרחי דוגלים ב“הכשרה”, ואפילו
“אגודת ישראל” מרימה על נס את החלוציות ואת מפעלי ההכשרה של צעיריה.

זכות היא לתנועת הפועלים שהיא מחדשת ויוצרת ערכים לאומיים וחברתיים,
אשר מפירוריהם מתפרנסים גם יריביה ומקטרגיה. אולם באוירה של
מלחמת־אזרחים הנטושה בישוב אין איש רוצה לזכור לנו זכות זו, כשם שאין רוצים לזכור לנו כיצד פרצנו אנחנו גדרות ופתחנו שערים
לעליה, כשם שאין רוצים לזכור לנו מה היינו לישוב בימי פרעות
ומשברים, מימי השמירה הראשונה ועד הגנת ירושלים ועד העמידה על המשמר
בימי אב תרפ"ט ובימי הנסיון שלאחריהם. מתוך איבה ומשטמה שוכחים ומשכיחים ומתכחשים. בשוגג ובמזיד.

השנאה אלינו מקלקלת את שורת־ההגיון, את שורת האורינטציה המדינית והחשבונות הלאומיים. אנשים המודים בצדקת הקו הפוליטי שלנו,
המכירים כי שיטתנו המדינית היא היא המונעת את הישוב מפורענויות
ומחורבן והיא השומרת ומגינה על אפשרות של התקדמות והתבצרות
ישובית – אנשים המודים בכל זה מוכנים מתוך שנאתם אותנו לתת יד לכל
עושי פרובוקציות, לכל מי שזורע פצצות־מוקש על דרך המפעל הציוני,
לכל מי שמדגיר בחיקו זעזועים חדשים לישוב, לכל מי שנותן חרב בידי
אויב, – לתת יד לכל אלה מתוך תקוה שבנקרם עין אחת למפעל
הציוני־ישובי ינקרו שתי עינים להסתדרות העובדים.

אנשים אשר דרך ההסתדרות לא ישרה בעיניהם, על שום מעמדיותה הפועלית,
על אשר היא שוקדת על יחסי שלום עם המוני העם השכן, על אשר אין לבה
הולך אחרי הכרזות והפגנות מדיניות ואחרי פוליטיקה של פרסטיז’ה
לאומית – אנשים אלה, אשר רוממות הציונות הגדולה בגרונם, מבקשים
מחסה בצל המעמדיות הבעל־גופית המכריזה כי יש לקבוע תחומים לעליה
ולעבודה עברית והמסייעת בידי השלטון המתנכל לעליה ולעבודה העברית
ומעמידה את עצמה לרשותו בנימוקים “ראויים לתשומת־לב”, וגיבורי
האל־מעמדיות והלאומיות הצרופה רואים את הקולות ואת הידים
המושטות לברית זו של בעלי־האחוזות שלנו עם הרשות המתנכלת ואין פוצה פה ומצפצף.





ב

אני מציין זאת לא לשם הטפת מוסר. למי נוכיח, למי נטיף? לחולי השנאה
המעמדית, למהגרים פוליטיים, לכפויי־זכרון? אוירת האיבה נגדנו משתקת
את גלי המצפון הלאומי, וגם שעה הרת חרדות והכרעות חמורות כשעתנו
אינה מעוררת לתשובה. מה נאמר עוד ולא אמרנו במשך שלושים השנה של הטפה
לאומית? לא אשמתנו היא אם באוירת האיבה האוטמת אזנים לכל הגה הגיוני
ועניני היוצא מפינו אנו חדלים להאמין בתועלת ההוכחה וההסברה לגבי הבר־פלוגתא, ההופך להיות אויב בנפש. הכל נעשה כדי לעקור מלבנו
את האמונה בתועלת ההטפה הלאומית. עוד מעט ונחדל אפילו להתמרמר. עוד
מעט ונתרגל לקבל כל שפלות וכל בגידה וכל התכחשות השורצת מסביבנו כדברים ש“בדרך הטבע”.

אין אני מציין זאת אלא למעננו, למען נכיר את מצבנו, למען נדע את גורלנו, גורל הפועל, אשר בהיותו נאמן לעצמו ולשליחותו הלאומית
הוא מקים נגדו חלקים תקיפים בחברה, תקיפים בכוח הרכוש, בכוח תמיכת השלטונות, ובכוחם לקנות ולשכור עטים ופיות ומצפונים
ולהכות בסנורים עיני רבים. עלינו להכיר את הגורל הזה, להכיר ולהתגבר עליו.

“להתגבר” – אין משמעותו של הדבר לברוח מן המערכה ולהסתלק מן היעוד
הלאומי, אין משמעותו לבקש מחסה בהסתגרות כיתתית ומעמדית צרה. לא באלה תקות הנצחון, לא באלה הפתרון לשליחות ההיסטורית של כלל הפועלים.

יתכן כי מתוך יאוש שלא מדעת יבקש לו הפועל מוצא בהסתגרות
ובהתכווצות, בבריחה מהמערכה הכללית של האומה. יתכן שבדרך זו,
הכרוכה באבדן שיווי־המשקל הרוחני של תנועת הפועלים, יותן
פורקן־מה להרגשות מתפרצות. אך לא באלה יוחג נצחון הפועל. אדרבא,
בצאתו בדרך זו ימלא את המאויים של אויבים הרוצים לראותו מסתלק
לקרן־זוית, מלא התמרמרות והתפרצות אין־אונים, מותר על תקותו להיות רוב האומה, מדריך האומה.

אין זו שאלה של תנועתנו בארץ בלבד, זו היא הבעיה הגדולה של תנועת
הפועלים הסוציאליסטית בכל העולם כולו. לאחר עשרות שנים של
נצחונות הננו עדים עכשיו לירידות עצומות, לאבדן הישגים שנכבשו
במאמצים כבירים ובמסירות־נפש. תבוסה זו של התנועות הסוציאליסטיות
אינה מכה למעמד הפועלים בלבד, זוהי פורענות עולמית. ואין כל
ביאור אחד למה שקרה לעינינו בלתי אם שהפועל, משהגיעה שעת ההכרעה, לא
ידע לכבוש את נפש ההמונים. אויבי הפועל לא היו אלא מיעוט קטן בקרב
העם, ואת שלטונם על ההמונים החזיקו בעזרת כוחות חמריים וצבאיים.
שומה על הפועל להוציא את המוני העם מתחת שלטון זה בחוזק יד
ובחוזק רוח. אולם כאן הכזיב כוחו של הפועל, כאן הכשילה אותו מסורת ההצטמצמות המעמדית.

ברגע מר זה לתנועת הפועלים כולה, לעולם האנושי כולו, יכולה תנועתנו, הצעירה בתנועות הפועלים, להביט ברגש של סיפוק, במשהו
של גאוה, על עמדתנו המבוצרת. אך אל נתגאה. אין זה ענין להתנשאות. יש
להכיר במציאותנו המיוחדת, שעזרה לנו ללכת מהישג אל הישג.

אתם יודעים יפה את כוחו וערכו של הארגון המקצועי ושל המלחמה
המתמידה על תנאי עבודתו וקיומו של הפועל במקצועו. אולם כשנשוה
את כוחנו עם כוחן של הסתדרויות מקצועיות אחרות ניוכח שעיקר
כוחנו הוא בזה שלא ראינו את עצמנו כהסתדרות־פועלים מקצועית
בלבד. לא צימצמנו את אפקה הלאומי והאנושי של מלחמת הפועל, כאשר עשו גדולים ומפורסמים בתנועות הפועלים, שראו בצמצום זה אות
לרדיקליזם מחשבתי ולנאמנות מעמדית.

עמנו גדול ומפוזר, רב־כוחות וחסר־כל, מחוסר קרקע ומחוסר עבודה.
לפיכך אין שחרור סוציאלי לפועל היהודי שלא בדרך השחרור הלאומי.
ולפי שגאולתו הלאומית מותנית מיצירת עבודה וקרקע לעם, הרי שאין
שחרור לאומי בלי התהוותו וגידולו של העובד העברי, המשתמש בכל כוח התלכדותו וארגונו לכבוש לעצמו שטחי עבודה ותנאי קיום אנושיים.

מכאן התנאים המיוחדים להתקדמות המפעל הישובי, מכאן המקום המיוחד
שהפועל העברי תופס וצריך לתפוס במפעל ההגשמה הציונית, מכאן האופי
החלוצי של תנועת הפועלים הארץ־ישראלית, מכאן החתירה לרוחב הראיה והיקף הפעולה שאינם מצויים בתנועות אחרות.

מן הרגע הראשון, בעוד פעולתנו דלה וזעירה, היה כיוונה לקראת אפקים
רחבים. בעוד היינו מעטים וחלשים ראינו את עצמנו כחלוצי מעמד עובד,
כמחנה העובר לפני העם, ולפי זה קבענו את תפקידינו. ועוד בטרם
בגרנו לפעולה ישובית עצמאית כבר ניכרו בנו אותות של שני קוים
עיקריים, שקבעו אחר־כך את דמותה של תנועתנו. שני יסודות אלה הם:
החברות הפועלית והכרת שליחותנו החלוצית בחיי האומה.

יסוד החברות בקע ועלה בתנועתנו מימיה הראשונים. הבדידות והיתמות
העמיקו את קשרי החברות. העזובה והמצוקה המריצו לעזרה
הדדית. זו היתה מתחילתה יותר מעזרה הדדית בלבד. מראשיתה היה טמון
בה גרעין השויון. מכאן צמחו השאיפות לצורות חיים ומשק על יסוד
השיתוף, האחריות ההדדית, השויון וההתלכדות החברתית.

מראשית היותנו פעמה בנו ההכרה כי אנו שלוחי עם עני, כי לא
במקרה באנו הנה, וכי אין פתרון לנו מבלעדי פתרון לשאלת החיים של האומה.

מכאן נטייתנו למדוד ולשקול ולהעריך כל מעשה וכל צעד, כאילו הוא
בא להכריע את כף המאזנים בחיי העם לשבט או לחסד. מכאן הרצון החי
להתאים כל עשיה אל הפתרון האחד, למצוקת העם. מכאן החרדה לקראת
עליה ולגורל העולה. מכאן הדאגה למצב בגולה ולחינוך הדור והכשרתו,
מכאן המאמצים להתוות דרכים לתנועה הציונית, על אף כל האכזבות. האמנו כי לגדולות נוצרה תנועת העבודה, הרגשנו במשב הרוח של
הגדולות ולמדנו לנטות קוים מן הקטנות של פעולותינו יום יום אל הגדולות שבמרחק.

צירוף זה של נאמנות חברית ונאמנות לאומית הוא שעמד לנו
במשברים קשים שעברו עלינו, בימים שנדמה היה כאילו כבר נגזרה
עלינו כליה. וימי־נסיון כאלה היו רבים: ימי המלחמה והגירושים,
פרעות תרפ“א, משברי חוסר־העבודה בשנות 1923 ו־1926, מאורעות אב
תרפ”ט. אילמלא עמדנו אנחנו על עמדנו בימים אלה, כשאלפים התפזרו
וברחו ונתיאשו, ספק אם אפשר היה להתפאר בגיאות של עכשיו.

מזיגה זו של חברות וחלוציות, שיש לראותה כהעפלה מתמדת אל
מכסימליזם פועלי ומכסימליזם לאומי, היא שליכדה את מחנה
הפועלים בארץ ועשתה אותו חטיבה אחת, ששמה: הסתדרות העובדים העברים הכללית בארץ־ישראל. במזיגה זו סוד אחדות תנועתנו, סוד כוחה
ועצמתה, וכל עוד מזיגה זו קיימת לא יוכל לנו שום “שובר” ומשבר.

אבל גם הישג זה, הנעלה על כל הכיבושים החמריים והמשקיים שכבשנו,
עומד כפעם בפעם למבחן. אין זה כיבוש חיצוני, שכיון שנכבש פעם הרי
הוא עומד בתקפו. אין זה בית, אשר אם בנית אותו הרי הוא עומד
וקיים. זהו כיבוש נפשי הטעון חידוש כל יום, המתנסה כפעם בפעם
במבחנים חדשים וחמורים. ועלינו לראות כל נסיון חדש ככור־מצרף
לחישולו. שאם לא כן עלול הוא להפסיד את מתיחותו ואת קפיציותו.

גם בימי גיאות וגידול אין לנו האפשרות לשקוט על כיבושינו. יש ויש
לבדוק אם תוך כדי התרחבות אין אנו באים לידי התרופפות. הפתגם
אומר: “מרבה נכסים מרבה דאגה”. וההלצה היהודית מוסיפה: “יהי רצון
שמכל הדאגות לא תשתייר אלא דאגה זו”. ואף על פי כן הרי זו דאגה של
ממש. כל עוד היינו מעטים וחלשים היו גם המקסמים והפיתויים מועטים.
משמתרבים הנכסים, משמתרבה המחנה – מתרבים גם פיתויי השטן.

הנה, למשל, יסוד השויון בחיינו. לשויון מלא ומקיף לא הגענו גם
בימים קודמים. אבל כל עוד היה המחנה מעור אחד לא היה הבדל בין פועל בעל משק ופועל מחוסר משק, בין פועל פשוט ופועל מקצועי, בין
עובד יומי לבין עובד בקבלנות – ועל הרוב לא היה נדרש כיבוש־יצר
מיוחד ומאמצים הסתדרותיים ופרטיים מיוחדים כדי לקיים את מגמת
השויון בחיינו. גם ההבדל בין חיים בקבוצה לחיים מחוצה לה היה בו
יותר ענין של טעם ונטיה חברתית מאשר הבדל חמרי.

עכשו קורצים לפועל כל מיני פיתויים: הרי אתה בעל־מקצוע, למה תישאר
בין חבריך. צא והשתכר הרבה, תעזור לקרוביך וגם תעשה לנפשך. יש
קופצים רבים עליך ובידך להיות מנהל או קבלן. וגם רוחים צדדיים
נשקפים לך, אם תפרוק מעל צוארך את עול החומרות ההסתדרותיות, ועל אחת
כמה וכמה אם תסכים לעבור למחנה אחר.

עוד זכורים לרבים ימי הגיאות של 1925, וקודם לה תקופת הכבישים המזהירים. הרוחים בערים ובכבישים הוציאו כמה פועלים מן הכפר,
ואחר כך מן הארץ. גשם הזהב הקצר והחולף לא הרוה את שדותינו.
אדרבא, הוא הרבה קמילה וכמישה. ההסתגלות ל“קוניוקטורה” הלכה חיש
מהר וכאשר חלפה – נמצאו האנשים מחוסרי הסתגלות לימים הקודרים. הכיסים
שהיו מלאים קודם נמצאו עכשיו ריקים. ואצל רבים נתרוקנו גם הלבבות. כמה מן הפועלים, שהשתכרו כל כך יפה בשנות הגיאות, התיחסו בלי
אמון ובלי רצון אל כל הצעה התישבותית. הפלג העירוני והקבלני עמד
אז מן הצד לכל מאמצי ההתישבות של ההסתדרות. החבר ה“מצליח” והמשתכר בטח
בעצמו הרבה יותר מאשר בכוח היצירה של כלל הפועלים.

במה עלתה לנו תקופת הגיאות ההיא? בפיזור של אלפים על פני שבעה ימים.
בשנתים של רעב וקלון. בפלוגות “פליטים” שברחו מן המערכה. אם תצאו
בעקבותם של מארגני הפרת שביתות ושל האידיאולוגים של שבירת ההסתדרות
ושל הלומפן־פרוליטרים־המשכילים שהשכירו עצמם לקוב את תנועת הפועלים – ומצאתם כי כל אלה מקורם בשכבת אנשים שדבקו במחנה
הפועלים, בשעה שראו אותו הדום לשלטון ולהתעלות (אם קטנה ואם
גדולה), ונמלטו על נפשם בבוא ימי הפורענות וההתרופפות, ונדמה היה
להם כי שעתנו חלפה.2

בספרי ימיה של תנועתנו רשומות כמה אבידות. לאחר שנות יסורים שבנו
והתגברנו במאמצים מחודשים, מאז גם כבשנו נוספות. גם גדל המחנה. גדל
נסיוננו המשקי. למדנו מאז. הוספנו שרשים בהתישבות ובשיכון,
הכנסנו גם את הפועל העירוני למעגל ההתישבות. התחלנו לדאוג ליום
מחר. הנחנו סוף סוף יסוד־מה לקרן חוסר־העבודה.

אך גם עכשיו אין אנו רשאים לשקוט על ימי הגיאות ולתת לדברים לשטוף
במהלכם. יש להרים את דגל הפוריטניזם ההסתדרותי. לחדש את ימי האתיקה
ההסתדרותית, המחמירה ומקפידה, ועם זה היא אנושית וחיונית. יש
להגביר את מגמת השויון, לקיים תנועה של אנשים החיים ללא ניצול זולתם
והמחרימים בתוכם כל אבק־ניצול. יש לשמור בהקפדה על עמדות חמורות
ובלתי נוחות. היום הן נעזבות בקלות־דעת ומחר נבקש להחזיקן ולא נוכל.

יש כוח בידי התנועה ליצור אוירה העוזרת לפרט לחיות חיי חלוץ,
להתגבר על חולשות ועל פיתויים, כשם שהאוירה מסביב, אוירת הבעלי־בתיות “הלאומית”, יוצרת ומרבה פיתויי ספסרות ובריחה מחלוציות.





ג

שנה וחצי – ואולי קרוב לשנתים – אנו נישאים על גלי הגיאות. אין אתנו
יודע כמה עוד תארך. העליה היא היא המפרנסת את הגיאות. מבחינת הזרימה
והנהירה לארץ, מבחינת הכוחות המכים ולוחצים ופולטים ודוחפים את
שארית ישראל לנהור אלינו – אפשר היה לצפות לגיאות ממושכת. אלא שלא
רק כוחות חוץ קמים עלינו לבלע את העליה. הגיאות עצמה היא תופעה
הרת־סתירות, ומתוכה גופה גדלים הכוחות המקצצים את ימיה.

וייצמן היטיב להגדיר את משמעות המלה עליה: עולה קרוי רק זה הפותח שער
לבא אחריו. מי שנועל את השער בפני הבאים אחריו לאו שמו עולה. העליה
המגרשית, הספסרית, אינה פותחת שערים, אלא סוגרתם. היא מנפחת את השוי
הכספי של מה שהושקע בארץ ומפחיתה את הערך הריאלי של הון־ההשקעה
היהודי הבא והעתיד לבוא לארץ. מאת בעל ההון הגדול היא גוזלת את שוי
כספו, ואת בעל ההון הבינוני והקטן היא מקפחת עד כדי מניעת
האפשרות מהם להסתדר בארץ. היא חוסמת בפנינו את הדרך לקרקע. היא נוטלת
מבעל בית־החרושת את הברירה להקים את מפעלו במקום הרצוי והכדאי
לו. העולה, שהיה קודם נחשב לאמיד, נעשה בגללה חסר־בית, כמעט
חסר־תקוה להקים לו בית. בהפקיעה את שכר־הדירה ואת דמי־החנות ואת מחירי
המצרכים היא מיקרת את שכר העבודה, בלי שתהיה לו לפועל טובת־הנאה
מזה. ובחשבון סופי היא נוטלת מתוצרתנו את האפשרות לעמוד בהתחרות
בשוקי העולם וחותרת תחת קיומנו הכלכלי בארץ ותחת העליה (גם בשעה
שהיא דוגלת ב“חופש העליה” ועושה לה מזה קרנים).

הפועל הנהו קרבן הספסרות כדייר, כצרכן, כמתישב וגם כיצרן. האוירה
המנופחת עוקרת את הפועל מתוך עמדות שהשריש בהן, מסכנת את העמדות
גם בשעה שהיא ממתיקה את מלאכת ההריסה בהרמת שכר עבודה, הרמה שלאמיתו
של דבר אינה אלא פיקציה, ולפרקים גם מכשול.

הפועל־הפרט שמח לכל העלאת שכר, גם אם היא מדומה, גם אם היא נקנית
במחיר של השמטת עמדות ועקירת הפועל ממעמדו.

אך ההסתדרות צריכה לשאול את עצמה במקרים כאלה: לשמחה מה זו עושה?
היא חייבת להבחין בין העלאת־שכר משקית ובין העלאה ספקולטיבית. מה
שהפועל מקבל מעודף־הערך אשר הוא יוצר בעבודתו – הרי זה כיבוש
מעמדי. מה שהפועל זוכה בו מן ה“דליקה”, מקלקולציות על מחירי־דירה מופקעים, פושטי עור העולה החדש, מהתחרות הקבלנים בגלל פועל
מקצועי ובגלל חוסר עליה – אין לראותו ככיבוש מעמדי, כעליית שכר העובד, אלא כשותפות לרוחים ספקולטיביים.

אלה הם פירורים מן השולחן הדשן של הספסרות הנופלים בחלקו של הפועל
ה“יחסן”. ערכם לגבי המצב הכלכלי של כלל הפועלים הוא כערכם
ה“מעמדי” של רוחי נושאי “משלוח־מנות” בפורים. “כיבושים” מסוג זה
עתידים להתעופף עם נשיבת רוח ראשונה של שנוי־הוסת בקוניונקטורה.
ושכרם הארעי לגבי שכבה דקה של פועלים יוצא בהפסדם לכוח כלל הפועלים ולאחדותו המעמדית.

לפיכך אני רואה את תפקיד מלחמתנו המקצועית בימי הגיאות לא בחיזוק כוח תביעתן של השכבות המיוחסות שבקרב ציבור הפועלים, הראשונות להנאה מקוניונקטורה, אלא בטיפול מתמיד בשכבות החלשות והעזובות ביותר שבקרב הציבור, שהן הראשונות ליסורי הגיאות ולהפסדיה
והאחרונות להנאה ממנה, ואשר כל התקדמות קטנה בתנאי קיומן ועבודתן
מצריכה מאמצים מיוחדים. פעולה זו אין שכרה ניתן על נקלה, אולם נאמן
הוא, ולא לתועלת הנהנה בלבד, אלא לתועלת כלל הפועלים כולו.

וגם במאמצינו לארגן את מפעלי החסכון, השיכון וההתאחזות של הפועל
יש להבחין בין הישגים אמיתיים להישגים מדומים, בין ביצור הכרת
העובד והשרשת האדם העובד בתוך מעמדו, לבין הפיכת היחיד לבעל־גוף
הנעקר מן העבודה ומחברת העבודה. אם במשך ימי הגיאות הצליחו כמה
מאות פועלים להתעשר, בהחליפם מגרש או בית, במכרם זכות “חזקה”,
בנצלם את העזרה שקיבלו ממוסדות ההסתדרות – לא נזקוף את הדבר
לזכותו של הציבור. אין זה מוסיף שום תוקף לכיבושי הפועל בישוב. עלינו לנהל את פעולתנו בשיכון ובהתאחזות
ובקואופרציה בדרכים המבטיחות שלא תיהפך לרועץ לחברת העובדים. אם איננו רוצים שחברינו והסתדרותנו יטבעו ביון הספסרות וההתבגרות
– כי אז עלינו “להקשיח” את לבנו מאת הפרט הרוצה להתעשר על חשבון
מאמצי הכלל ולהכניס את כל פעולתנו המשקית באפיק מכוון ותכליתי:
בנין חברת העובדים. ההסתדרות יצרה וריכזה מכשירים כבירים לפעולה
משקית וישובית. מן הדין שפעולת המכשירים שלה תשמש להגברת מערכת החיים
ההסתדרותית ולא לסייע לעזיבת המערכת.

לתוך מגמת החסכון וההתאחזות, המגמה השופעת בקרב ציבור
הפועלים, הכניסה ההסתדרות את המגמה שלה: יצירת נכסים חדשים ומכשירים
חדשים לרשותו של מעמד הפועלים. לא על נקלה התגברה ההסתדרות על
עייפותה משנות המשבר הכלכלי והפוליטי ונכנסה, עם ראשית הגיאות,
למסלול של יצירת נכסים חדשים. מקץ שנה אחת אנו יכולים עתה לסקור את
תבואת הגורן: הקימונו השנה את קרן חוסר־העבודה – ביטוי נוסף
להכרת הגורל המשותף והאחריות ההדדית של כלל הפועלים והדאגה לשנות
רזון; ביצענו סוף סוף מפעל ראשון למען “ניר” כבסיס לפעולה ישובית
עצמאית; את כאבנו על אבדן ארלוזורוב לא הוצאנו לריק, אלא גיבשנו
אותו במפעל ישובי רב־ערך ונתנו אות לגולה למאמץ ישובי חדש;
הרחבנו את מפעלי השיכון. זוהי תבואת השנה האחת לפעולה במגמה זו.

אפשר להתברך במה שעשינו, אבל נשגה מאד אם נראה בזה את קצה גבול
יכלתנו. מי שחש את קצב העבודה בבנין ובחרושת, מי שעינים לו לראות את
המשמרות השניות והשלישיות, יבין כי לא תהא כפרה לנו אם לא נדע להטיל
על עצמנו – כל עוד לא עברו ימי הגיאות – מאמצים משקיים והתישבותיים חדשים, שבהם החיסון בפני משברים כלכליים, מגן מפני התנקשויות
פוליטיות וסוציולוגיות ומבצר איתן לכוח יצירתה של תנועת הפועלים.

הכרה זו, הכרת החובות המיוחדות הנובעות ממסיבות הגיאות
ואפשרויותיה, הכרת החובה לסחוט כל טיפת־ברכה אפשרית מן הגיאות
ולחסן את ציבור הפועלים בפני נגעיה – צריכה למלא אותנו בחודש
ההסתדרות. אם יש טעם להכריז על חודש ההסתדרות ולרכז אליו במשך
חודש ימים את כל תשומת לב ציבורנו, המושרש והחדש, הרי זה לא לשם
תפארת חגיגות וטקסים. אל יהא חלקנו עם אותן התנועות המקיימות את
שלטונן על ההמונים במתן שעשועים לעם. גם חגינו ומועדינו הנם
חוליות בשרשרת המאמצים והיצירה. אין לנו צורך בחגי־סרק. הימים הם
רציניים וחמורים, וחודש ההסתדרות צריך להיות חודש של חינוך חמור ורציני.





טבת תרצ"ד.






עבודתנו התרבותית (דברים בפתיחת החודש בתל־אביב, באסיפה
חגיגית. מטעם מועצת פועלי תל־אביב באולם “מוגרבי”, כ“ז בכסליו
תרצ”ד) “דבר”, גליונות 2611, 2612 ו־2614, א‘ ב’ ו־ד' בטבת תרצ"ד,
19, 20, 22.12.1933  ↩



בנוגע לדברים האלה ניתנת בזה הרשימה מאת ברל “במחיצתם של
בעלי תשובה”, בחתימת “זוכר נשכחות” (“דבר”, י“ח בטבת, תרצ”ד,
5.1.1934), שלא הובאה בפנים.

מר א. ר. הוא מעמודי־התווך של “דואר היום”, עתון החוק והסדר
והעבודה הזולה. הוא משמש שם בתפקיד של איל־הברזל הנשלח לנפץ את
חומת הסתדרות העובדים והנהלת הסוכנות. אך היו גם ימים אחרים.
היו ימים וא. ר. ישב במערכת “אחדות”, עתונה של מפלגת “פועלי
ציון”, וכתב דברי־פיוט לכבוד השומר והפועל, והיה מפרסם מדי שבוע
מאמרים פוליטיים ועיוניים, כתובים על “טהרת” המרכסיזם. באותם
הימים עמדו “פועלי ציון” בריב עם הסתדרות הפועלים החקלאים, שלא
היתה כשרה בעיניהם מבחינה פרוליטרית־מעמדית, וא.ר. היה עושה
רצונו של מקום בו הוא ישב: היה מידה אבנים בהסתדרות.

אחר כך באו ימים ועניני הפועלים בארץ התנהלו לא על ידי מפלגת
“פועלי ציון”, אלא על ידי הסתדרות העובדים. ומר א. ר. יושב בשער הועד הפועל של הסתדרות העובדים. הוא נושא משרה
במזכירות הועד הפועל, הוא העושה את העתון הערבי של ההסתדרות
“איתיחאד אל־עמאל”, זה שמנסה לנהל תעמולה סוציאליסטית בין פועלים
ערבים ומטיף למה שקוראים “ארגון משותף”. מר א. ר. עושה רצון המקום בו הוא יושב.

ושוב באו ימים. העתון “איתחאד אל עמאל” נסגר. עבודתו של א. ר.
בלשכת הועד הפועל של ההסתדרות קוצצה. אך מר ר. איננו הולך בטל.
עטו אינו שובת. עכשיו עובד א. ר. ב“בוסתנאי” וב“דואר היום”.
וגם כאן הוא עושה רצון מקומו. מי שהיה עורך לעתון של “ארגון
משותף” כותב שירה פטריוטית אנטי־ערבית. מי שהיה מרכסיסט אדוק
כותב מאמרים נגד א' במאי, ומי שהיה פייטן “השומר” ואידיאולוג של
האולטרא־מעמדיות בתנועת הפועלים נעשה למשען של אותה עתונות
שהיא לוחמת על תקפו ועל שלטונו של הפרדסן, מקוננת על “המונופולין” של ההסתדרות ומסייעת לעבודה בלתי־מאורגנת ולמעבידי עבודה זרה.

מר א. ר., העובד זה כעשרים שנה כמחוה דעה מעל במות ציבוריות,
לא ראה לו חובה מעולם לספר לקוראיו על מה זה ולמה שינה את טעמו,
ומה פשר הגלגולים הציבוריים אשר נתגלגל, והתמורה שחלה בהשקפותיו.
מעולם לא ראו את א. ר. מכה על חטא שחטא הוא, אולם באהבה רבה
הוא מתופף “על חטא” על לבות זולתו. רק במאמרו האחרון (נאום
ב. כצנלסון“, דואר היום, מי”ז טבת), אגב דיבור על אלה העומדים על
עמדם מלפני עשרים ושלושים שנה, הוא רומז לנו: “החיים אינם עומדים
על עמדם. נסיונות המלחמה הגדולה והמהפכות הגדולות שלאחר המלחמה
שינו במידה ניכרת את תנאי החיים, הפכו וגם הבהירו מושגי
בני־אדם, קם לחץ חדש ותביעות חדשות ובקשת פתרונים חדשים”.

מה טוב ומה נעים. לא כחמור היודע אבוס בעליו הוא הסופר־ההוגה.
חליפות ותמורות לרוחו. אלא שפליאה אחת יש בדבר: מדוע באו
החליפות והתמורות בקשר עם חילוף מקום דוקא? מה שינו המלחמה
העולמית והמהפכות הגדולות כל עוד לא נסגר “איתחאד אל־עמאל”, ומה
היה טיבם של “הלחץ החדש” ו“הפתרונות החדשים”, אילו היתה קופת
ההסתדרות עשירה יותר אילמלא היה נפסק העתון להטפת הארגון המשותף?
נפלאה זאת ממני.

ועוד פלא מן הפלאות: א. ר., הציוני השלם, המכסימליסט המדיני,
אשר ציוניותו מונחת על פני הקו הישר אשר בין ש. שורץ לבין
הצה“ר, זה שאינו חושך גרונו מהתריע על בגידת הנהלת הסוכנות (של
עכשיו, כמובן) שאיננה די תקיפה במלחמתה על העליה – אותו מר ר.
חוסה בצל קורתו של משה סמילנסקי, ותביעותיו של זה לתחימת תחומים
לעליה ולעבודה עברית אינן מקלקלות את שורת ההרמוניה. לא הפטרונט
על עבודה ערבית ולא הדיבורים לתוך אוזנו של הנציב העליון אינם
גוזלים את מנוחתו, אלא הדאגה האחת, הדאגה לסכנות הצפויות לציונות ולישוב מהסתדרות העובדים. הוא, המרכסיסט הותיק, יודע
עכשיו כי ”בהתגברות סוג מסוגי החברה על האחרים כרוכה סכנה לחברה
כולה", לפיכך הוא עומד לימין החלש, לימין… הפרדסן מהתאחדות האכרים והאופוזיציה הבוסתנאית.

ואחרי כל אלה תמה מר א. ר. על ב. כצנלסון. מדוע זה דיבר בחודש
ההסתדרות על “הלומפן־פרוליטרים־המשכילים שהשכירו עצמם לקוב את תנועת הפועלים”, ומדוע הוא אומר עליהם שקודם “דבקו במחנה
הפועלים בשעה שראו אותו הדום לשלטון ולהתעלות (אם קטנה ואם
גדולה)”,ואחר כך “נמלטו על נפשם בבוא ימי הפורענויות
וההתרופפות ונדמה היה להם כי שעתנו חלפה”. מר. א. ר. שואל שאלה
ניצחת: מתי היו ימי הפורענויות האלה, והלא השנתים האחרונות, שבהן גדלה ההתנגדות להסתדרות העובדים, הן שנות גיאות?

אכן, קושיה ניצחת. אלא, שמר א. ר. ייטיב לעשות אם יעלה בזכרונו את
התאריכים: מתי חלה סגירת העתון ההסתדרותי “איתחאד אל־עמאל”
ומתי נעשו פליטי־ההסתדרות עמודים ל“בוסתנאי” ול“דואר היום”?

הפירכה העצומה של מר א. ר. מתישבת יפה. לא בשנתים האחרונות ולא
בשנות הגיאות שקדמו להן הלכו לומפן־פרוליטרים־משכילים
להשכיר עצמם לקוב את תנועת הפועלים, אלא בשנות המשבר וחוסר־עבודה וצמצום משרות וקיצוץ משכורות שחלו באמצע. שנים
אלה הן שהובילו מ“איתחאד אל־עמאל” אל עתוני “התאחדות האכרים”.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/15073