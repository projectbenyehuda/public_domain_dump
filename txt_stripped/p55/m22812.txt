


	
	"הנדיב הידוע" ומפעל חייו
	



(בשלושים למותו, כ“ד בכסליו תרצ”ה)

ד"ר וייצמן והקהל הגדול אשר נענה לקריאת הסתדרות
הפועלים החקלאים לכבד את זכרו של הנפטר הגדול, תסלחו לי, אם בדברי
אצא מגדר המקובל בדברי הספד.

אבל זה הוא מיוחד במינו. אין זה אבל על אדם שהלך
בדמי ימיו, באמצע מלאכתו. לפני ארבעה חדשים התאספנו כאן במקום זה
לבכות ולהספיד את גאון האומה מתוך זעקת־שבר, מתוך הכרה גמורה כי
דלונו, כי באמצע חייו ובאמצע מלאכתו לוקח מאתנו האיש ולקח אתו את
כל עושר־הרוח שהיה מזומן לנו. הפעם יש לנו הרגשה אחרת. האדם אשר הלך
מאתנו זכה לראות במו עיניו אולי הרבה יותר ממה שהעז לחלום עליו
בראשית עבודתו. הוא ראה את האילנות הענפים שגדלו מן הנטיעות
הרכות אשר טיפח. והרגשתנו היא הרגשת עם היושב על אדמתו ורוצה לשלם
שלמי־תודה לאחד הראשונים והגדולים בין בוניו.

חברים, איני חושש פן יחשדו בי, חלילה, שהנני מ“מכבדי
עשירים”. מנדלי מוכר ספרים כתב באחת מהקדמותיו, שעל האדריסה אליו
מספיק לכתוב “מנדליו מוכרמרו ספרימו”, ואין צורך להוסיף דוקא
“גוספודינו יבריו”. גם מבלעדי זה לא יטעו בו. וגם בנו לא
יטעו. יחסנו הנלבב לברון רוטשילד הוא לא מפני שהוא ברון ולא
מפני שהוא רוטשילד. היחסים בינינו לבין עשירי ישראל אינם נלבבים
ביותר. בין הציונות עצמה לבין עשירי ישראל קיים רומן טרגי מאד,
רומן חד־צדדי. אין צורך לפרש מי היה הצד שחשק מאד מאד בשידוך, ומי היה
הצד שנשאר קר מאד. ומהרצל ועד וייצמן נתנסו מנהיגי ישראל הרבה
מאד במאמצים הטרגיים – מאמצים לשוא – לרכוש לציונות ההון היהודי
הגדול . אמרתי: “מהרצל ועד וייצמן”. יכולתי
להקדים. הראשון מ“שלנו”, מיהודי המזרח, אשר קם בראש התנועה וזכה גם
להיות מכובד על יהודי המערב, פינסקר, כבר ביקש את הדרך אל
לבותיהם ואל כיסיהם של ”גדולי" ישראל – ולא מצא. לאחר מסעו
למערב־אירופה ודפקו על לבות ערלים, הגדיר את טיבם של עשירי ישראל:
"תיישים, לא לצמר ולא לחלב!" ומה שאמר עליהם הרצל, כיצד תיאר את
פגישותיו עמם, כיצד שפך עליהם את מרירתו – ידוע למדי. ואין כאן מקום
להאריך בזה. ובתוך השממה הזאת היה הברון אדמונד כנאות־מדבר. לא
רק ב“מדבר פריס”, שאותו הזכיר וייצמן, לא רק בשממת היהדות הצרפתית,
במדבר הגדול של ההון היהודי הגדול היה הברון הזקן
אואזיס1 מוריק ומחיה. חזיון בפני
עצמו.

במה שאומר לא יהא כלום מסיפור “זכרונות”. אין לי
להתפאר בזכרונות אישיים. רבים הם בישוב האנשים אשר בדברם על
הברון הם יכולים לספר כיצד נפגשו אתו ומה אמר להם. אתי אין כמו
אלה. הזכרון היחידי אשר לי הוא כמעט בגדר קוריוז: כיצד לא
נתקבלתי אצל הברון. הדבר היה לפני עשרים שנה ומשהו. הברון ביקר
בארץ. הסתדרותנו, הסתדרות הפועלים החקלאים, ביקשה דרך לגשת אליו,
להסביר לו את עניני הישוב, את עניני העבודה העברית – גם בפרדסים
שלו – אחרת קצת ממה שהפקידות שלו היתה עשויה להסביר. ואז יצאנו
– ש. יבנאלי ואני – ברכיבה על חמורים מן ה“חן”2 ביפו דרך כפר קאקון לזכרון־יעקב. תחילה היה שמץ־תקוה
שהפקידות תאפשר לנו להתקבל אצלו – ד"ר הלל יפה עמד להשתדל בדבר –
אולם הפקידות לא איפשרה, והראיון לא יצא לפועל, וטלטולי הלילה
ההוא היו לשוא, אפילו לא לקומץ זכרונות. בהזדמנות אחרת ראיתיו רק
רגע, ממרחק. השתוממתי למראה פניו. לא פני “גביר”. פנים של אמן, פנים
של איש־הרוח. הקלף היבש של עור פניו היה מואר באור נעלה.

שנים רבות תיארו את הברון רוטשילד בספרות הציונית
כפילנטרופ. כך ראה אותו גם אדם חכם כאחד־העם. האומנם היה
“הנדיב הידוע” פילנטרופ? אפשר שכזה היה לגבי צרפת, לגבינו אנו היה
אדם אחר לגמרי. איש־הרוח, איש־האידיאה, איש הרעיון האחד. וזאת היתה
הטרגדיה שלו ושלנו שאיש־הרוח הזה פעל באמצעים של פילנטרופ.
והאמצעים הללו ודרך הפעולה הזאת הם שהסתירו מעיני הקהל את רוח
האיש.

בביקורו השלישי בארץ, בתרנ"ט, אמר לבני
ראשון־לציון: “לא עניותכם ולא לחצכם העירו בקרבי את חפצי להושיעכם,
כי רבים הם העניים והנאנקים מחמת המציק בארץ יותר מכם, וגם לא מרגשי
חמלתי עליכם עשיתי זאת, רק הרעיון הקדוש אשר אחזתם בו להושיב את אדמת
אבותינו הנשמה ולהשיב בנים לגבולם, הן המה הסיבות אשר עוררוני
לתמוך בידכם ולהוציא אל הפועל את הדבר הקדוש לכולנו”
(“הצפירה”).

אילו היה פילנטרופ בלבד לא היה יכול בשום אופן
להמשיך בפעולה שבה התחיל. לתת 30.000 פרנקים לראשון־לציון, כמו
שנתן לאחר שביקר אצלו יוסף פיינברג, בא־כוחם של החלוצים
הראשונים, יכול גם פילנטרופ. אבל לשאת במשך עשרות שנים את כל
התלאות וכל הכשלונות של המפעל הזה, העשיר בתלאות ובכשלונות, ולא
להרפות – לכך דרוש היה כוח אחר ואופי אחר. לשאת את עולה של
הממשלה התורכית, על פקידיה ועל בקשישיה, ועל שיטות העבודה שלה שאליהן
צריך היה להסתגל; לשאת את הכשלונות של הפקידות שלו עצמו, של האנשים
בהם היה נותן אמון מוחלט והם נתנו לתבוסה ולקלסה את מפעל חייו;
לשאת את זעקת האכרים, את יסוריהם האמיתיים והמדומים, ואת הקטיגוריה
המתמדת של עושי דברו על האכרים; לשאת את פשיטת־היד, את השנוררות, את
“המשפטים” המפורסמים אשר כמה מן האכרים מקבלי־כספו היו נשפטים
אתו ותובעים אותו לערכאות או מאיימים עליו בתביעה למשפט; לשאת
את הביקורת שלנו, את הביקורת של התנועה הציונית, של העתונות
היהודית (“מציגים אותי בעתונים כמשעבד” – מתאונן הוא מרה באחד
ממכתביו הקדומים); ומה שקשה אולי מכל אלה – לשאת את הלעג והביטול של
סביבתו שלו, של סביבתו הקרובה – כלום היה אדם־פילנטרופ עומד
בכל אלה?

ואם באתי להעריך בהערצה רבה את “הנדיב הידוע”, הריני
עושה זאת לא משום “ההצלחה” הגדולה אשר בה הוכתר מפעלו (אדרבא,
שגיאותיו וכשלונותיו היו רבים וקשים, והמפעל כולו לא ניצל אלא
בדרך “נס”, נס התנועה הציונית), ולא משום הסכומים העצומים אשר השקיע
במעשה ההתישבות, ולא משום כוח ה“נתינה” המופלא שבו. מתכוון אני
בעיקר להתגלות האישית, ל“ניצוץ”־הדורות אשר התלקח בו באש
טהורה.

חובבי־ציון היה להם פסידונים בשביל הברון אדמונד:
“הנדיב הידוע”. הרי הוא לא רצה שיפרסמו את שמו ברבים, אם מתוך
עניוות (שאגב אינה מצויה ביותר לא בנדיבינו ולא במנהיגינו), ואם
מתוך תפיסה פוליטית, ואם מתוך אי־רצון להתקשר בגלוי במפעל אשר כל
כך הרבה תקלות צפויות לו. אולם היה לו עוד פסידונים לפנים
מפסידונים. פינסקר ולילינבלום היו מדברים במכתביהם על
"חובבי־ציון שבפריס”. חובבי־ציון בלשון רבים. האחד שבא במקום
הרבים. ויותר מהם. המלה "חיבה” יש בה משהו העושה את הענין נוח מדי,
קל מדי, זול מדי, קטן מדי. בטרם חיבת־ציון, ובתוך־תוכן של
חיבת־ציון והציונות היו מועטים־מועטים, שמהותם היתה “אהבת־ציון”,
אותו שם שאברהם מאפו נתן לסיפורו. אהבת־חיים. אהבה עזה. תשוקה
לוהטת לציון. ריכוז הנפש בציון, שעבוד כל החושים לציון.
אוהבי־ציון אלה, בין שהם חלוצים אלמונים, בין שהם עומדים
במרומי־התנועה, בין שהם אנשי הזיה פרוליטריים (כיהושע ברזלי
וכמיכאל הלפרן), בין שהם “אנשי־מעשה” – בזכותם ורק בזכותם
הגענו עד הלום.

אוהב ציון כזה היה הברון אדמונד. אוהב מאוהבים.
וכל מה שהוסיף שנים כאילו גברה אהבתו. קראתם אצל סוקולוב את
התיאור הנהדר של הישיש המשתרע על מפת ארץ־ישראל וקורא: “ז’אן, הבא את
האטלס!” בקריאה זו מרומז כל הברון כולו.

עצם אהבת־ציון הוא חזיון־פלאים. אך הפלא הכפול
והמשולש שלפנינו הוא בהתגלותו, במקום התגלותו, ובזמן
התגלותו.

במערב, בטרם תוכר צרת־היהודים, כשמכת האנטישמיות
עדיין לא היתה למכת־מדינה, ובסביבה של התבוללות מדינית, של
פטריוטיזם צרפתי, של פחד מפני כל צעד העלול למוטט את הישגי
האמנסיפציה, באוירה של בורסה, של תארי־כבוד, בנקאי בן בנקאי,
ברון בן ברון. בסביבה אשר לה כל מיני פנטסיות ורק לא פנטסיה
“ברונית” זו. דרך הרוח!

באותם הימים כבר היו לנו אנשים מטיפוס חדש, אשר
בלבם יקדה האש של אהבת־ציון והם הציתו את האש בלבבות. אך אלה היו לא
“גבירים” ולא אנשי־מדינה, ולא יד להם במערב. אלה היו בעיקר סופרים
ועתונאים עברים. אז עדיין לא היה המרחק – שהוא היום סימן ל“אנשי־רוח” –
בין ה“סופר” לבין ה“מפלגה”, והסופרים ואנשי־הרוח לא ראו את הפעילות
הציבורית כענין גלמי ומיכני, שהוא למטה מכבודה של הרוח. דויד
גורדון, יחיאל מיכל פינס, פרץ סמולנסקין ולילינבלום
ושפ"ר היו כבר משוגעים גמורים לענין ארץ־ישראל שכבשה את נפשם
ועשתה אותם ל”מזכירי מפלגה" ולעסקני־התקופה. בן־דורם היה הברון
אדמונד, בן־דורם הגר על קוטב אחר, בסביבה אחרת, אבל אחד
מהם.

אין הפלא נעשה מופלא פחות על ידי מה שאנו חותרים
להבינו ולהסבירו. איננו יודעים כיצד נתלקח הניצוץ בלבו של
הברון, אולם יש בידנו כמה רמזים בודדים על “גלגולו של ניגון”
זה. הציונות איננה יש מאין. ומלבד קורותיה ההיסטוריים יש לה
פריהסטוריה עשירה, יש לה חוזים ומבשרים. והניצוץ הציוני ריחף
בחלל־הדורות. מי שהוא שמר על הגחלת לבל תדעך כליל, מלב גדול אחד
נמסרה למשנהו. אנו יודעים את שמו של הס, ואנו יודעים שהס
הושפע מגרץ והשפיע עליו. אנו יודעים שהס תירגם את גרץ לצרפתית,
ואנו יודעים כי ההיסטוריה של גרץ השפיעה לא מעט על הכרתו הלאומית של
הברון. אנו יודעים כי בפריס, בחוג האליאנס, אשר יותר ממה
שטיפחה את הכרת האוניברסאליות של ישראל טיפחה את פולחן
האוניברסליות של הפטריוטיזם הצרפתי, היה גם חוג קטן – קרל נטר,
מיכאל ארלנגר, צדוק כהן – אשר כבר נשאו בקרבם את חידקי
הציונות. ודאי היו רחוקים מציונות נועזה ומסקנית. הם נרתעו מפני
התלאות. קרל נטר, מיסדה הנלהב של מקוה־ישראל, הופיע בברודי בין
פליטי הפרעות כמי שכבר נואש בהחלט מארץ־ישראל. וגם צדוק כהן
נואש ונפחד לא פעם. אולם הם אהבו את ארץ־ישראל וכאבו את כאבה.
ואנו יודעים כי מחנכו של הברון היה אלברט כהן, יהודי
תלמיד־חכם ומוקיר חכמת ישראל וספרות ישראל, שביקר כמה פעמים בארץ
בשליחות בית רוטשילד למטרות פילנטרופיות. ואנו יודעים כי לפני
שמונים שנה ביקר בארץ הברון ג’ימס רוטשילד, אביו של אדמונד, וגם
יודעים כי הוא חקר והתענין – ברוח הזמן בארצות המערב – במה
שקוראים היום “פרודוקטיביזציה” של הישוב, פנה לרבנים בשאלות ואף
התאכזב מתשובותיהם. אנחנו יודעים גם על נאומיהם “הציוניים” של
כרמיה ונטר באסיפת “כל ישראל חברים” בשנת 1869, לרגל ההחלטה על
יצירת “מקוה־ישראל” – והברון אז כבן עשרים וארבע, וכרמיה אז
במרום ההשפעה. אלה הם קוים בודדים הידועים לנו, ויש להניח שהם
סייעו – ביודעים ובלי יודעים – להצמיח את החזיון האישי המופלא
הזה.

ולפלא־האדם אשר צמח במקומו נוסף גם הפלא של הופעה
בזמן, בעצם שעת הנסיון ההיסטורית שבה נדרשה הופעתו. הוא בא
ברגע שהכל עמד ללכת לאיבוד. והוא הביא הצלה ברגע הדרוש.

מה היה גורלה של הציונות כיום הזה לולא בא הברון
לעזרה לראשון־לציון ולפתח־תקוה בזמן ההוא? האם אפשר היה שתקום תנועה
ציונית על משואותיהם של הנסיונות ההחלוציים הראשונים? פתח־תקוה
נוסדה כידוע, כארבע שנים לפני ראשון־לציון, לפני “הרעמים בנגב”,
הפרעות ברוסיה. לפני האוטואמנסיפציה. מיסדיה, יהודי הונגריה
וירושלים, תלמידיו של ה“חתם סופר” ויוצאי “הישוב הישן”, לא היו
כמוהם למעשה חלוצי נועז. אך כשבאו בני־ביל“ו לארץ כבר מצאו את
פתח־תקוה הרוסה ועזובה, ורוב אנשיה התפזרו מחוסר אמצעים, מפני
מחלות ומפני התנפלויות ערבים. אין ספק כי גם ראשון־לציון, עם
ההון הפרטי” שלה, היתה צפויה לגורל זה, למרות מה שמיסדיה כבר לא היו
בודדים כל כך כמיסדי פתח־תקוה. ההמולה הדלה של חיבת־ציון לא היה
בכוחה להציל את מפעלם של החלוצים הראשונים. ואילמלא חש לעזרתם באורח
פלא “הנדיב” האלמוני היה מאמצה של חיבת־ציון נגמר במהרה גמר מחפיר.
הפשטנים והשלמים שבחובבי־ציון הבינו זאת. סמולנסקין אמר: “לולא
קם לעזרה, כי אז אבדו אנשי המושבות, ושונאי ישראל פצחו פה לבשר
כי תקות ישראל אבדה”. ולילינבלום הוא שידע: "לולא הוא לא היה
עכשיו שום ישוב חדש בארץ־ישראל – – היתה כל התנועה כנפל אשת בל
חזה שמש

ובכן, בזכותו של הברון לא ניתקה השרשרת. גם
החלוץ העלה בספינה האחרונה, גם הפליט מגרמניה, גם הילד הנולד בארץ
חייבים טובה למי שבא ברגע הסכנה ומצא את השרשרת במקום חולשתה,
במקום שעמדה להינתק, וחיבר אותה בחוליתו שלו. מעתה כל מפעל חדש
נעוץ בחוליה זו. אשרי האיש ואשרי הציבור הממלא שליחות כזאת
בתנועת הגאולה.

ככה אני רואה את אישיותו של הברון, ככה אני
רואה את שעתו הגדולה. אולם אין להעריך את מפעל חייו מבלי להכיר
בסתירה העמוקה שליותה אותו. הוא, היחיד בדורו ובסביבתו, היה
כפוף ומשועבד לכמה וכמה מושגי סביבתו. הוא, איש החזון, נצר משורש
תנועת הגאולה, ביקש להגשים את החזון בדרך הפילנתרופיה המביאה לידי
ניוון ובדרך הפקידות המביאה לידי שעבוד. ומכאן הטרגיות העמוקה
שבמפעל חייו. צלה הקדיר את שמי הישוב במשך עשרות שנים, ושרידיה עודם
נישאים בחלל עולמנו.

היסוד הראשון לטרגדיה של הברון ומפעלו: הזרות
בין המערב והמזרח. זרות זו איננה נחלת הברון בלבד. כל
תולדות הציונות רצופות התנגשויות בין מזרח למערב. וההתנגשויות
הללו אינן עוברות עלינו על נקלה. ועד שלא תקום לנו לשון אחת, ועד
שלא נשתחרר מרחשי העילאות והנחיתות והחשדנות ההדדית של שבטי ישראל זה
לגבי זה, ועד שלא נתבולל אהדדי התבוללות עברית וארץ־ישראלית, עוד
צפונים לנו כשלונות רבים.

הברון בבואו לעשות את מעשהו בארץ לא היה בידו
לגלם את חלומו על ידי יהודים צרפתים או גרמנים… כאלה לא היו אז.
הוא היה אנוס לבנות ביהודים “רוסים”. מה חשבו אז במערב על
יהודי רוסיה – יקשה לספר. ועד היום הזה עודנו “פגם”. וגם הברון
היה מלא פחד. עוד במכתבו הראשון אל צדוק כהן, שבו הוא מודיע
על החלטתו להתחיל, הוא משתף אותו בספיקותיו, אם אפשר לעשות משהו עם
יהודי רוסיה.

וכיון שכאלה הם היהודים הבאים לישב את הארץ, וכיון
שהם נצרכים, נזקקים לעזרה, הרי שצריך לנהל אותם, להדריך,
לחנך, להרכיב אלופים לראשם. ומפי אלה שנמנו לנהל אותם ולחנכם
נתקבלו מיד ידיעות ברורות על טיבם של היהודים הרוסים הללו. נמצאו
בהם כמה פגמים, אמיתיים ומדומים. ואחרי זמן־מה עוד הוברר, כי
יהודי המזרח הללו, הפושטים יד לעזרה והמלאים פגמים, הנם גם תקיפים
בדעתם, ודעתם משונה, והם עומדים על כבודם ותובעים את חירותם, והם
סוררים ומורים. וכבר אז אמרו על אנשי ראשון וגדרה: “ניהליסטים”
ו“קומוניסטים” ו“מסוכנים” (אל תתמהו למלה “קומוניסטים”: הפירוש
המוסקבאי למלה זו עוד לא היה עדיין קיים, אבל בפי הפקידות הצרפתית
היה זה כבר אז שם גנאי). וכבר אז כתבו בממורנדום: זהו אלמנט
שאי אפשר לבנות בו ארץ. וכיון שהכסף היה כספו של הברון והמושגים
על דרך הבנין מושגי פילנטרופיה והחומר האנושי – יהודי־מזרחי,
שנוררי, פרוע, – הרי שהדרך היחידה לפעול אתו משהו היתה דרך
האפוטרופסות.

וכך צמחה אותה שיטה איומה, אשר החריבה את מיטב הכוחות
החלוציים של האומה, אשר השפילה עד דכא את כבוד האדם המתישב, אשר
בזבזה את הון הברון (שהוקדש לעם) לבטלה לגם לנזק, ואשר יצרה בישוב
אוירת־חיים “רקובה” ומסורת מסוכנת. מי יכול היה להימצא ראוי לתפקיד
ההנהלה וההדרכה? מי ראוי ללמד את אנשי ביל"ו הפרועים “סדר ומשמעת”?
אין טוב ממי ששירת בצבא הצרפתי ויצא משם מוכתר בנימוסים. מן הטיפוס
“הפלדפבלי” נתמנו איפוא האנשים, אשר עליהם הוטל להגשים את חלומותיו
של הברון וללמד את חלוצי ההתישבות העברית דרך־ארץ וסדר
והנהלת־משק.

כך נוצרה ה“אדמיניסטרציה”, ה“פקידות” הברונית, זכרה
יגון ואנחה לישוב וודאי גם לברון עצמו. לא תדרשו ממני שאסקור כאן
את מעשיה. דייני שאזכיר את השמות: הירש, בלוך, אוסובצקי,
שייד. למי שמכיר קצת את תולדות הישוב מספקים השמות הללו בלבד.
מספיק לספר, שבני ראשון־לציון, שודאי היו ממעריצי הברון, נאלצו
אחרי זמן קצר “למרוד” בברון. והם סידרו מרד ממש, והם השתמשו באותם
האמצעים החריפים, שקוראים להם “מעשי אלמות” (ושיורשיהם של אותם
חלוצים ראשונים כל כך מתמרמרים על הפועלים בימינו כשהם אוחזים
באמצעים מעין אלה), עד כדי פגיעה בקדושת הקנין הפרטי, ועד כדי
גירוש פקידי הברון מנחלתו, ואפילו עד כדי איומים ב"יד שחורה”.
לא האינטליגנטים של ראשון־לציון, אלא גם היהודים הפשוטים שבראש־פינה
וזכרון־יעקב ועקרון, גם להם באו מים עד נפש. מספיק להזכיר, שאותה
פקידות ברונית גירשה מראשון־לציון את משפחות פיינברג, בלקינד,
חנקין, כלומר, טובי החלוצים, אשר שיקעו את כל חייהם ביצירת
הישוב, ואשר שמותיהם יזכרו בתולדות הציונות לא בשורה אחת עם
שכירי־הברון, אלא עם הברון עצמו. אלה נפסלו על ידי הפקידות
הברונית כאלמנט אשר לא יסכון להתישבות. ולא רק הפקידות עצמה חשבה
כך, אלא כך גרסו גם כמה מטובי חובבי־ציון, אשר רבים מהם –
בחוץ־לארץ וגם בארץ – עמדו בהחלט לימין הפקידות. הם היו אומרים,
יחד עם אליעזר בן־יהודה, כי “חירות וישוב, אכרים ובני חורין –
שני הפכים בנושא אחד”, וכי לבנין ישוב חקלאי יסכנו רק “אנשים
המסוגלים להיכנע לפני כל פקיד ומצווה”. מה היו פני הישוב אילו
רעיון זה היה משתלט גם על לבות המתישבים וחובבי־ציון?

הברון רצה להגשים את האידיאה לא על ידי חלוצי האידיאה
ונושאיה שהם פגומים ומלאי מומים, אלא על ידי פקידות, שהיא מושלמת
מטבעה, עושה רצון קונה, פקידות ללא אידיאה. בידיה הפקיד את
מפעלו, מפיה שמע ודן על אנשים ועל מעשים. עליה הגן בפני כל ביקורת
(“אין דבר נעלם ממני. מר שייד, מר חזן, מר פארב מודיעים אותי כל מקרה
וכל מעשה. לא בם האשם. מה שהם עושים אינם עושים אלא על
דעתי”).

מה היתה התוצאה העיקרית של שיטת הפקידות? כל כמה
שהברון טרח ויגע היה משיג את ההיפך מכונותיו.

הברון היה אדם בעל הרגשה דתית־מסרתית, ואף על פי שהיה
רחוק מן המסורת השוררת ביהדות המזרחית, היה נוהג להטיף מוסר
לאכרים על אדישותם לעניני דת. אתם יכולים לתאר לעצמכם מה עשתה
הפקידות שלו לנטוע בישוב הרגשה דתית וצניעות מסרתית. היא עקרה מן
השורש את כל מי ששאף לכך באמת. לזכרון־יעקב, למשל, בא זאב יעבץ,
ממיצגיה הנאים ביותר של היהדות המסרתית. סופר ומחנך ובלשן
והיסטוריון, בעל השכלה מרובה ובעל מידות, חובב־ציון נלהב אשר
מאס בחיי גלות ובחר – כבר אז – להשתקע בארץ. הוא בא לזכרון־יעקב על
מנת לשמש מורה בבית־הספר הקטן, בתקוה לחנך את האכרים ולהדריכם. מורה
זה לא נמצא ראוי בעיני הפקידות לעמוד בראש בית־הספר. בת
זכרון־יעקב שנשאה חן וחסד מלפני אליהו שייד, הפקיד הראשי, נשלחה לפריס
“להשתלם” ובשובה היתה היא למנהלת. וזאב יעבץ התענה תחת ידה. ויעבץ,
אדם טהור, בעל רגש חירות וכבוד, לא הסכים לאמור "אמן” אחרי מעשי
הפקידות, הוא נלחם – אז! – לעבודה עברית, הגן על כבודם של המתישבים,
על חירותם וגם על משקם (הפקידות, מתוך דאגה לפרחים בגן המושבה, אסרה
על גידול עופות, והיתה יורה בהם, ויעבץ יצא נגדה בגלוי),
וסופו שהיה נאלץ לעזוב את המושבה מפני התקיפים.

וכן היה כמעט לגבי כל מה שהברון הוקיר ורצה. הברון
היה לו חוש לאדמה. הוא היה נותן הוראות להרחיב את גבולותינו,
לרכוש שטחים חדשים. רק בודדים מבין עושי דברו, כמו אוסובצקי,
היו עובדים במגמה זו. רובם היו מתחכמים ומסכלים את הוראותיו.
הוא רצה בשפה העברית. הוא היה מן הראשונים שהבין לערך זה. אבל מי
דיכא את העברית והשפיל את כבודה ונטע צרפתית בפי בני האיכרים
ובנותיהם כפקידות הברונית? הוא רצה לראות איכר יהודי, עובד
במו ידיו, מעביד את אשתו ואת ילדיו וחי בפשטות, אבל הפקידות
עצמה שימשה לסמל של הנכסף והנשגב ועקרה באורח חייה ויחסיה כל פשטות
מן המושבה, ואת בנות המושבה היתה משגרת לפריס “להשתלם” ולנטוע את
תרבות פריס בישוב החקלאי. הברון רצה לראות במושבה שויון.
כשראה את הפועלים מתפללים בצריף מיוחד, אמר: צריך לבנות בית־כנסת
אחד לכל; והפקידות יצרה במושבה מעמדות עליונים ותחתונים
ובבית־הכנסת עצמו גדרה מקומות־כבוד לפקידות, אשר איכר לא יקרב
אליהם. הברון דרש חסכון, אבל לא היה בזבוז נורא יותר של כספי
ישראל מן הבזבוז שנהגה הפקידות, עד שהדבר היה לשנינה אפילו
בערבית: “על חשבון הברון”. כשהאכרים דרשו תוספת־אדמה, במקום
השקעת כספים אחרת, היתה הפקידות מוכנה מתוך קפריסה לבזבז פי כמה
ולא לקנות את האדמה הנדרשת. הברון היה אחד המעטים בין חובבי־ציון אשר
הבין את ערך העבודה העברית, הוא דרש זאת כפעם בפעם מן
הפקידות ומן האכרים, היה תובע זאת בנאומיו ובשיחותיו, הכניס
דרישה זו אפילו לחוזים. ואתם הלא יודעים מה עשתה הפקידות
הברונית הישנה לעבודה עברית. הברון היה מוצא לו כמה הזדמנויות
להבליט את יחסו לפועל העברי. באחד מביקוריו בארץ, כשנקרא לעלות
לתורה, עשה “מי שבירך” לפועלים “העובדים עכשיו והפועלים אשר עבדו
והפועלים אשר יעבדו”. יחס זה ודאי לא היה מקרי. הוא אמנם, לא התכוון
לארץ־ישראל עובדת במובן שלנו, במובן סוציאליסטי, אבל הוא השתוקק
לראות את עם ישראל עובד וחי בעבודתו. הפקידות שלו – מלבד המקרים
הבודדים כשנזדמנו לתוכה אנשי אידיאה, כמו קלוריסקי, למשל –
היתה רחוקה מכל זה בתכלית־הריחוק.

ובימים אלה, כשהכל קובלים כל כך על משטר אלמות
בישוב, לא מן הדין הוא שנתעלם מגילויי האלמות של הפקידות. מי הכניס
ז’נדרמים תורכים לראשון ולעקרון ולכמה מקומות אחרים?

גם אני הייתי עד לכך. נזכר אני מקרה מזעזע מתקופה
מאוחרת יותר, מתקופת הפקידות החדשה, פקידות יק"א3 אשר ירשה את מקומה של הפקידות הברונית, וירשה ממנה כמה
קוים, אבל כבר נבדלה ממנה הרבה לטובה. מעשה זה לא אשכח כל ימי חיי.
הדבר היה בכנרת, בימי המלחמה העולמית. מקצות הארץ נתאספו לשם
פועלים, פליטי יהודה מתחבאים מפני הגזירות. ההסתדרות החקלאית מצאה
להם עבודה, אך דירה לא נמצאה להם. הפקידות היה לה בית פנוי,
והפועלים ניהלו אתה משא־ומתן שתתן להם להיכנס לדור באותו בית.
המשא־ומתן טרם נגמר, ובינתים הגיע החורף. ולילה אחד והפועלים
עודם בחוץ, פרצה סערה חזקה וגשם שוטף ניתך. הפועלים לא
התאפקו, חדרו אל הבית הריק ומצאו בו מקלט. אך נודע הדבר
לפקידות, הביאו חיילים תורכים ובמגלבים ובמכות הוציאו אותם מן
הבית. הימים ימי סכנה, וכל יהודי הוא בחזקת “פרר” (בורח מן הצבא),
אך שום דבר לא עמד בפני רוגזה של הפקידות, אשר יצאה “להגן” על קדושת
הרכוש הפרטי. איני רוצה לקרוא עתה למעשה זה שראו עיני בשם הראוי
לו. לא רק הפועלים, כל איכרי הגליל נזדעזעו עד עומק הנפש למראה
כוחה וגבורתה של אותה פקידות, שרידת ימים ראשונים.

יד הגורל הטרגי אשר הפרידה בין הברון לבין המתישבים
והעובדים – בניגוד גמור לרצונם הכמוס של שני הצדדים – היא שהפרידה
גם בין הברון לבין התנועה הציונית. בשנים האחרונות, החל בשנות
המלחמה, נוצרה מידת־מה של שיתוף פעולה בין הנדיב הישיש לבין התנועה
הציונית, אבל כל התקופה הראשונה, בימי חובבי־ציון ובימי הרצל
ונורדוי, “לא קרבו זה לזה”. לא אדישות, אלא חשדות, דחיות,
אי־הבנות והיאבקויות גלויות וחשאיות. קצתם בהשפעת פקידים
ומקורבים, וקצתם מתוך זרות של האישים והסביבות.

אפינית בענין זה ההתנגשות הראשונה בין הברון לבין
ר' שמואל מוהליבר, שהיה מן הראשונים שמצאו דרך אל הברון והכניסו
אותו לתוך הפעולה הישובית. לפי דברי הברון השתדל אצלו מוהליבר
בדבר גורלם של המוני החקלאים היהודים האומללים שברוסיה, והברון
נעתר לתחנוניו והסכים לכך, שהרב מוהליבר רשאי לבחור עשרה אנשים
ולשלוח אותם לארץ, והברון ידאג להם. מהבטחה זו צמחה המושבה עקרון.
אולם הרב מוהליבר לא היה אלא… יהודי רוסי, ולא היה יכול לדייק
בדיבורו ובמקום עשרה אנשים העלה – לפי דברי הברון – י"א משפחות.
ואדמונד רוטשילד, העקרונים האדוקים השביעוהו אף הם תמרורים,
שומר מאז עברה למוהליבר. במכתבו לצדוק כהן, שטרח הרבה לקרב את
הלבבות, הוא כותב: “מה עשה ר' שמואל? הוא בחר לא עשרה אנשים כי
אם אחד־עשר בתי־אב בני מאתים נפש. ובכן, ר' שמואל רימני – – והמכתבים
הנכתבים אליו נשארים בלי תשובה – – לדיבורו של ר' שמואל מוהליבר אין
שוב כל ערך בעיני”.

אם כך היא העובדה או לא כך, כלומר, אם דובר
מלכתחילה רק על “אנשים”, כפי שנחרת במוחו של הברון, או גם על
משפחותיהם, כפי שסבר מוהליבר, אם הוגבל הרב מוהליבר במספר עשרה
או נאמר לו עשרה – שנים־עשר, אם הביא י"א משפחות ומאתים נפש כאמור
במכתב הברון, או עשר משפחות ומאה ואחת נפש, כרשום אצל
חובבי־ציון – לא זה העיקר. העיקר הוא, כיצד נשתקפו הדברים והיחסים
והאישים בעיני הברון, אשר בהתרשמותו הוא וביחסיו לאישים היה תלוי
כל כך הרבה, כיצד נפגשו שני אנשים שהיו שותפים למעשה ישובי
אחד

ההתנקשות הקטנה הזאת יש בה כדי לסמל כמה התנגשויות
קטנות וגדולות שהיו עתידות לבוא, ולא רק בין הברון לבין העסקן
הציוני, כי אם גם בין כמה וכמה אדירי הציונות המערבית לבין העסקן
הציוני העממי; הלה חשוד על אי־סדר, על אי־דיוק, על אי־עמידה
בדיבורו, על חוסר כשרון המעשה, על חוסר מידות וסגולות שהן
טבעיות לגבי בן־תרבות, בשעה שבעולמם הם ואצל עושי־דברם הכל שקול
ומדוד… וכל פקיד המרבה באדישות ובקרירות לגבי המפעל ובזרות
למתישב ולאיניציאטיבה שלו – הרי הוא משובח מבחינת הנאמנות והמעשיות
והמשקיות.

אולם אם הניגוד לחובבי־ציון ניתן להסתבר גם ביחס
של ביטול למיעוט פעולתם ולדלות כשרונם בפעולה (עד היום הזה
עוד רגילה הפקידות הברונית להעמיד את “הצלחתה” המשקית כמופת לעומת
חוסר כשרון המעשה של הציונים. והראיה בנימינה לעומת נהלל…), הרי
הניגוד להרצל היה עמוק יותר ומורכב יותר מכמה יסודות.

והנה כיצד מספר הרצל על הנסיון הראשון להידבר עם
רוטשילד: “נורדוי מודיע, כי היה ביחד עם צדוק כהן אצל א. ר.
הראיון ארך 63 רגעים, שמהם דיבר רוטשילד 53, ונורדוי, בהתאמצות
ובאי־נימוס, רק עשרה. – – רוטשילד נותן להביא את הסופר המכובד על
משרדו ולא אל ביתו. – – אנחנו עוברים איפוא עליו לסדר
היום”.

איננו יודעים בדיוק מה אמר ומה כתב אז אדמונד
רוטשילד על הרצל, אולם כל אחד מהם ודאי חשב על משנהו שהוא יוכל
“לעבור עליו לסדר היום”. רוטשילד פירש את תכניתו של הרצל כפנטסיה
משונה “להכניס 150,000 שנוררים” ונפחד מפני הסכנות הפוליטיות
הכרוכות בכל הענין הביש הזה. הרצל ראה לפניו “אדם הגון, טוב־לב
ומוג־לב, שאינו מבין את כל הענין והיה רוצה לעכבו כמו שמוגי־לב
רוצים לעכב ניתוח הכרחי”.

אין אנו עוסקים כאן בשאלה עם מי היה הצדק. אין אנחנו
נכנסים עכשיו לניתוח הטעויות הגדולות של שני האנשים הגדולים האלה,
שלא הבינו זה את זה ולא נתנו יד זה לזה. השאלה המכאיבה היא: כלום היה
להם רצון־אמת להבין זה את זה?

והפגישה עם אחד־העם?

זכר הפגישה הזאת חרות בעטו של אחד־העם. משלחת
חובבי־ציון באה אל הברון לדרוש או לבקש על ביטול
האפוטרופסות. המשלחת היתה מורכבת מבני הישוב ומעסקני
חובבי־ציון. את האכרים סירב הברון לקבל, כי אינם בני־חורין,
ולאוסישקין ולצ’לנוב ולאחד־העם אמר “ישוב ארץ־ישראל אני
עשיתיו. אני לבדי ואין זכות לשום אדם, לאכרים או לחברים שלהם, להתערב
ולחוות דעה במעשה ידי. לדבר הזה מתנגד אני לגמרי, בהחלט ובכל
תוקף”.

אפשר עוד פחות ממה שידע הברון מי ומי הוא העתונאי
הוינאי תיאודור הרצל, ידע מי ומי הוא הסופר העברי אשר גינצבורג. אך
אחד־העם מה ראה בנדיב: “איש אחד בעל אוצרות יושב בפריס ומפרנס
איזו מאות עניים היושבים על אדמתו בארץ־ישראל, מפרנס, פעמים ברוח
ופעמים בצמצום, אבל תמיד בבזיון ובשפלות, המפעפעים בעמקי נפשם
ומשחיתים בם כל רגש של כבוד והכרה עצמית. עבדים נבזים ושפלים הם
בעיני אדונם שנוררים וגנבים”.

ככה ראו זה את זה, להותנו, גדולי ישראל בדור
ראשון לתקומה. הפנתיאון ההיסטורי מישר הדורים, אך טרגיות
הניגודים בשטף־החיים בעינה עומדת.

אשרינו, שאנו יכולים עכשיו לדבר על כמה מן הניגודים
ומן העלבונות ומן היסורים כעל דבר שבעבר. אנו יכולים עכשיו
לראות את הדברים ואת האישים ראיה היסטורית ולהפריד בין חזון הנדיב
לבין סילופיו במעשה. הברון הציל את חיבת־ציון ברגע של סכנת כליה.
באה אחר כך התנועה הציונית והצילה את מפעלו של הברון מן הקללה שדבקה
בו. מה היה גורל מאמצי הברון והשקעותיו אילמלא העליה החלוצית שיצקה
דם חדש בעורקי הישוב, והכניסה רוח חיים במפעל היישובי, והקימה ישוב
עובד ללא פקידות ואפוטרופסות? וגם מפעלו של הברון גופו, למרות
כל ההתנגדות, קלט מן הכוחות החדשים ומן הרוחות החדשות.
במושבותיו של הברון הוקם “השומר”. על אדמת הנדיב נתרחש מאורע
תל־חי. גם האכרות העובדת שבגליל צמחה במידה גדולה מתוך העליה
החלוצית ותחת השפעתה.

עכשיו, כשהתנועה הציונית אינה תלויה עוד בנדיבותם של
יחידים, עכשיו, כשנתגלה כוחה של תנועת עם ושל התנדבות עם, כשהתנועה
העממית גילתה כוחות הגשמה שדורות רבים חיכו להם – עכשיו אנו
יכולים להתגבר על הערכות והניגודים של דור קודם. לא נטשטש את האמת
ההיסטורית, לא נתעלם מן המארה שבמשטר האפוטרופסות, שעדיין קיימים
שרידיו, ועדיין יש מבקשים כפעם בפעם להשליטו אפילו במפעלי הציונים.
אך כל הטרגיות שבמפעל הברון והכשלונות הכרוכים בו לא יסתירו
מעינינו את פני הנדיב היחיד, בתפארת נדיבותו ובעוז
יחידותו.










נאות־מדבר  ↩



פונדק ערבי  ↩



יק"א – חברה להתישבות יהודית מיסודו של הברון
הירש.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/22812