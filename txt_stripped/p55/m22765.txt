


	
	שיחה ראשונה
	



התנצלות

קיויתי שיעלה בידי לצאת מ“ירח־העיון” מבלי לדבר בו.
היו לי נימוקים פרטיים מספיקים לכך. לא ביקשתי להורות ב“ירח”, כי
אם לשרת. לא להביע השקפות, כי אם לשמש את ההסתדרות ואת לומדיה.
השתדלתי אף אני להיות תלמיד מקשיב, והנה אתם לוחצים עלי שלא “אתחמק”.
ואני אין לי בצקלוני פת שלמה, כי אם פירורי־הערות. מענין
לענין.

אוד מוצל מאש

בעבודת החוג “הוי ותרבות”, ובדברי חבריו בפני
ה“ירח” כולו, עבר כחוט השני דבר חשוב ויקר: אי־סיפוק עמוק
מעצמנו. וכל כמה שהם מגוללים לפנינו את פגמיו של ההוי שלנו,
ומוציאים לרשות הרבים משהו מן המעיק בחדרי־חדרים, ומפנים את דעתנו
מן ההפשט אל המוחש, מן הדברים הכוללים,
הנוסחאיים, אל דמויות חיים שלנו, לא־ערבות ומשובשות – הרי הם
צודקים. אך בשמעי אותם ממהרים להציע לנו הצעות של תיקון, של
צורות־קבע והלכות וסייגים, כאילו כבר זכינו למתן הר־סיני חדש,
תוהה אני ושואל את עצמי: האומנם כבר מוכנים אנו להוי יהודי שלם,
הצומח מן הקרקע ושרשיו מעמיקים ונופו מיתמר?

זכורני, כי טאגורי אמר, לגבי התנועה ההודית, בערך
כך: “לא זרדים דרושים לנו, כי אם אילנות. זרדים אפשר להכין בשעה קלה,
אילנות צריך להצמיח”. והוי לאומי טעון הכשרת קרקע וזריעה וצמיחה
וכיבושי־דורות. “אם יולד גוי פעם אחת?”

מתוך כמה הצעות טובות משתמע שבעליהן רואים ענין
ההוי והתרבות כענין חוט שניתק. ניתק חוט – מה עושים? הולכים
ומחברים אותו במקום הניתוק. אך מה נעשה וחיי־עם ונוהג של עם
ועולם־הרוח של עם שניתקו ונפרצו אינם ניתנים להתחבר מחדש על פי
רצפט פשוט וקל.

מאז עליתי לארץ והצלתי את נפשי ממה שארב לי בגולה נחרת
בי המושג: אוד מוצל מאש. כך ראיתי את עצמי אז, וכך רואה אני את
הדור, את הפרט ואת הכלל. כל נער שבא אלינו בעליית־הנוער, האיננו
אוד מוצל מאש ממש? ושאלת הדור היא: כיצד הופכים את האוד לצמח,
כיצד שותלים אותו בקרקע ומשקים ומעדרים עד שיחיה ויינק ויעשה
שורש וענף?

כל אחד מאתנו חש כי הרבה אנו חסרים. אם כי לא תמיד אנו יודעים מה ומה חסר לנו. לעתים קרובות אנו נצרמים מחוסר־טעם והעדר־צורה בחיינו,
שבכללם הם לקויים בחוסר־אורגניות. אך כשאני
שומע בני־אדם הרואים עצמם יהודים שלמים ומושלמים מביטים בביטול
או באיבה עלינו, יהודים קרועים ופרועים, פגומים ופרומים,
ומתוך הכרת נעלותם הם באים לקטרג על דור שבי־גולה, הריני נזכר
ב“אוד מוצל מאש”.

מתי נאמר הדבר? בימי
שיבת־בבל. רק שנים־שלושה דורות ארכה גלותם
של העולים הראשונים, ועוד היו ביניהם שראו את “הבית” “בכבודו
הראשון”. והן השבים ודאי ודאי היו מן
“הלאומיים”, מן ה“ציוניים”, מן הנכספים לגאולה – וכבר ניתק החוט בכמה מקומות.
כתב חדש העלו מבבל, במקום הכתב העברי, ושמות־ירחים
חדשים, ודיבור “אשדודית”, ושבת של חולין, ונשים נכריות.
ואין צורך לומר: ריב־אחים. איבה יוקדת בין השבים לבין שארית־הפליטה בארץ אשר לא הלכה
בגולה, ופירודים בקרב השבים עצמם, ומחלוקת בין ראשיהם ( “אש
המריבה יום וליל דולקת בנו ולבות אוהבים חולקת” מימי אלחריזי,
שהביא לפנינו זלמן רובשוב, אינה המהדורה הראשונה של ריב־אחים
בקרב שבי־גולה). השטן יש לו איפוא מה להשטין. והסניגור –
הקדוש־ברוך־הוא עצמו – אינו סותר את טענותיו. אך הוא סותם את פיו: “יגער ה' בך
השטן ויגער ה' בך הבוחר בירושלים, הלוא זה אוד מוצל מאש!”
(זכריה ג‘, ב’), כלומר: על מי אתה משטין,
הן לפי שעה אין זה אלא אוד מוצל מאש! חס הנביא
על כבוד העולים ואינו מפרש את הקטרוג, אך הוא מגלה לנו טפח:
בחזונו “ויהושע היה לבוש בגדים צואים” – הכהן
הגדול, מנהיגם של שבי־ציון, הוא עצמו לא רוחץ מזוהמת הגלות, נושא
אותה אתו. ואפשר זו עשירות הנכר, שאיננה
הולמת את הנקיון והדלות של המולדת. “הבגדים
הצואים” – זהו התיאור הסמלי שזכריה נותן לנו. אין כאן התמונות הריאליסטיות שבנחמיה – השעבוד
הסוציאלי, השדות הממושכנים לבעלי החובות, הבנים והבנות של
המרוששים הנכבשים לעבדים ולשפחות, המיקח וממכר בשבת, “הנביאים אשר
היו מיראים אותי”, חורי יהודה המריצים איגרות אל האויב, השרים
והסגנים אשר ידם ראשונה במעל. אך ציור יחיד זה –
“בגדים צואים” על מי שעומד בשלב העליון של שבי הגולה – שהשאיר לנו
הנביא, השומר פיו מדברי גנאי, מה דק הוא. ועד מה
הולם את שיבת־ציון בימינו. לא החטא המסוים,
המפורט, כי אם העטיפה הכוללת. בגדים
צואים.

פחד המקור

ודרך אגב אומר: לפרשה זו של
“בגדים צואים” שייך גם היחס־לא־יחס של הקורא לספר העברי המקורי.
הקורא של ימינו – כגדול כקטן – יש לו טענות הרבה
לספר העברי. ואף זהו ענין ל“הוי
ותרבות”. אין אני בא עתה לדון עליהן וגם אין
בכוחי להשיב עליהן. אך אומר, כי ברוב־דברים
שקוראי ימינו מטיחים כנגד הספר העברי אין אני מוצא, “פצעי־אוהב”, כי
אם “ולא קרב אל זה”1. דומני כי גם בימים שהסופר העברי היה מורדף ו“זר לאחיו”
ורואה עצמו " אחרון" וכותב בשפה שאין לה מהלכים – לא היה כל כך
גלמוד ועזוב כבימים אלה, כשהוא יושב בתוך עמו, כשמסביבו צלילים
עברים ותינוקות של בתי־ספר עברים והוא גם מקבל – פחות או יותר –
שכר סופרים. אוי לי אומר, אך אין להתעלם מן
הדבר, אשר כמה עדויות מעידות מעידות עליו: אין לבו של הקורא ליצירה העברית המקורית. ולאו דוקא על מומיה הוא דן אותה ברותחין, כי אם גם על
מעלותיה.

אמרתי, דרך משל, להפנות את דעתכם אל ספרו האחרון של
עגנון: “אורח נטה ללון”. אין עסקי בביקורת ספרותית, אך ספר זה ראוי היה לו שיעשה
מאורע בחיינו הרוחניים ובחשבון עולמנו. מעין מה שהיה “מכאן ומכאן” של ברנר
לבני העליה השניה. ברנר, שתיעב את הלהג
הפטריוטי, כתב במכתב פרטי על ספרו זה: “כתבתי ספר לאומי”. ואמנם כן הוא.
רבים המכים בתוף “הלאומיות”, אך ערכו הלאומי של הספר נקבע לא על
ידי “ההזמנה הסוציאלית” כי אם על ידי מהותו. ברנר – הנבוך, הספקן, “הכופר” – הוא שנתן לנו בשעתו את
הספר הלאומי של הדור. אפשר ש“דור” זה לא היה אלא
קומץ בחורים מן העליה השניה. היש “דור” לספרו
של עגנון? הוא נתן לנו ב“אורח נטה ללון”
פרקי־איוב של זמננו. אך ספק אם הקורא העברי של
עכשיו יודע לקבל מה שהספרות העברית נותנת לו. והוא יודע לתבוע מה שאין לו בה. וגם כאן יש לימוד זכות: הקורא של ימינו הן ברובו יש לו
צורך להתגבר על הא"ב, על הדיבור העברי, וגם לאחר שהוא מצליח בזה –
עוד הוא נשאר בפרוזדור־שלפני־פרוזדור. ועוד ארוכה הדרך עד שיחדור לפני ולפנים. “הלוא זה אוד מוצל מאש!”

חינוך “אחיד”

הערה אחת, ובקיצור, בענין החינוך. לא הייתי מבקש לנגוע פה בשאלה שלא טיפלנו בה, אילמלא דבריו
של בן־גוריון. ודוקא משום שאני משותף מאתו
בכמה דברים שביסוד, רואה אני להדגיש כי אני חולק עליו בזה.
לדעתי, אין האחדות הלאומית מחייבת ביטול זרמים
בחינוך. וגם אחדות־החינוך, במובן הלאומי,
אינה מחייבת ביטול זרמים בחינוך. אחדות־החינוך צריכה להתבטא בכמה
דברים חשובים: באחדות הלשון, בחובת לימודים
מסוימים בכל בתי־הספר, בפיקוח לאומי עליון על כל בתי־הספר,
באחדות התנאים ההיגייניים והכלכליים, אך לא ב“אחידות”, לא
בביטול הזרמים בחינוך הנאבקים על עיצוב דמותו החברתית והרוחנית של
העם.

גם מחוץ למציאותנו היהודית, שהיא כופה עלינו כמה הבדלי־דרך בעניני חינוך, אין אני
חסיד של מערכת חינוך " אחידה", הנקבעת בכלליותה ובפרטיה על ידי
הממשלה, והעומדת “למעלה” מן המגמות הפדגוגיות והסוציאליות והדתיות
השואפות להתגלמותן. המדינה צריך שיהיו לה כמה
חובות לגבי בית־הספר וגם כמה זכויות, אך אין להפריז בהשלטת המדינה
על בית־הספר. אין לכווץ את התפתחות החינוך לתוך
צינור ממשלתי, שמטבעו הוא נוקשה במעט או בהרבה. כל הנסיונות החינוכיים הגדולים שנעשו בעולם ספק אם היו
ניתנים להיעשות ואם היו נעשים במסגרת של חינוך ממלכתי אחיד.
וההתקדמות החינוכית עדיין צעירה למדי, ואין לכלוא
אותה. המדינה צריכה להסתפק בזכויות מסוימות לגבי בית־הספר
ולהשאיר מידה הגונה של חופש לחיפושים חינוכיים.

ואצלנו, היהודים, לא כל שכן. הן בית־הספר העברי
עודנו יצור צעיר כל כך, ועוד לפניו דרך חיפושים ארוכה. הנבוא
מעתה לעייל אותו לתוך שפופרת נוקשה?…

ואסור לנו לשכוח שאנו באים לארץ כבני ציביליזציות
שונות, ויש ויש הבדלים גדולים בעניני דת ומסורת ובשאלת התאמת
החינוך לצרכי בנין־העם. מי שיתעלם מן ההבדלים הללו באמתלה של איחוד
עשוי להמיט עלינו פירודים חמורים.

עד שבא ההסכם הלונדוני על זכות שלושה זרמים בחינוך
לא היה ליהדות החרדית כל חלק בחינוך הציוני. והרצון להכניס את
ההסתדרות הציונית בעול העבודה החינוכית והתרבותית היה נתקל תדיר
באופוזיציה מרה מצד “המזרחי”. ההסכם הלונדוני הוא ששם קץ
להתנגדות זו של “המזרחי” ואיפשר לו להצטרף למערכת החינוך הציוני,
הייתי שותף פעיל לניסוח אותו הסכם ואינני מתחרט עליו כלל
וכלל. ולא רק מפני שהוא איפשר לנו להקים את רשת
בתי־הספר של “זרם העובדים” בימים שעדיין לא הבינו לנו בחוגי החינוך
הרשמיים בארץ, אלא גם מפני שאני מודה בזכותו של החינוך המסרתי,
ואיני רוצה לכוף עליו “אחידות” בעל כרחו. וגם מפני שרק על ידי הודיה
בזכויות הזרמים הגענו ליצירת מערכת חינוך לאומית. זו אי אפשר לה
שתהיה “אחידה” כל עוד לא הגענו לכלל אחידות בשאלות הגדולות,
הרוחניות והסוציאליות, של בנין חיי־עם.

וכשם שאני מסתייג משלילת זכות הזרמים בחינוך, כן עלי
להסתייג מכמה תופעות־לואי שנזדווגו לזרמים. קיומו של זרם חינוכי
אינו מחייב בדילות אדמיניסטרטיבית־כספית, שרבים אצלנו ראו בה עיקר
ויסוד. כמה קינים והגה והי נשמעו אצלנו עם ביטול מחיצה זו, כאילו
זרם־העובדים נחרב! וכן אין הודאה בזרמים מחייבת מרות־מפלגה על הזרם.
כל זרם זקוק לנושא ציבורי אוטונומי, אך לא להזדנבות אחרי רשות
מפלגתית. ואיני צריך לומר, כי הטבלה “לילדי העובדים”, שמישהו הצליח להדביק על אילו מוסדות חינוך, אינה הולמת
את תנועת העבודה, שהיא דוגלת בחזון־העבודה, אך לא מתגדרת במוצא
סוציאלי. כל התגדרות ב“יחוס”, אם ביחוס
אריסטוקרטי או ביחוס פרוליטרי, היא בעצם־עצמותה גילוי
אנטי־סוציאליסטי.

על כמה הגדרות

סח לי אחד החברים ב“חוג ההסתדרות”: “סבור הייתי כי יודע אני את ההסתדרות יפה יפה; משישבתי בחוג זה והכרתי דברים שלא ידעתי עליהם כלום, וגם
ראיתי מחדש דברים שידעתי – נגלתה לי ההסתדרות כולה כחדשה; היקף כזה וגרנדיוזיות כזאת אשר לא ידעתי”.

ידידים ושונאים מרבים להגדיר את ההסתדרות ולהבחין
בה בחינות שונות: מעמדית, לאומית,
פרופסיונלית, קולוניזטורית וכדומה. אינני
בא להוסיף הגדרות ובחינות. וכי אורגניזם חי
ניתן להפרדה בצורה זו: פה הוא סוציאליסטי
ופה ציוני, פה פועלי ופה ישובי, פה פרופסיונלי ופה
קואופרטיבי? בספר־לימוד לגיאומטריה אנו
מבחינים: נקודה, קו ושטח. אבל המורה מזהיר
ואומר: כך הוא בספר־הלימוד, בחיים אין נקודה
ואין קו ואין שטח. בעולם הממש יש רק גופים והם
כוללים את הנקודות והקוים והשטחים ללא הפרדה. וכשאנו באים להפריד בהסתדרות ולהבחין מהו הצד
הסוציאליסטי ומהו הצד הציוני – הרי זה תשלום מס לדרכי־המחשבה
ולאפני־הדיבור שלנו. כי הגוף החי אינו
ניתן להפרדה. זה עשרות שנים שצעירים
יהודים, בגולה ובארץ, נשאלים לפי כללי הז’רגון המחשבתי: מה אתה יותר ציוני או סוציאליסט? כאילו יתר ציונות מחייב פחות סוציאליזם, וכן
להיפך. והשאלה מעידה על עצמה כי לא את האידיאה
החיה ולא את המפעל החי היא רואה, כי אם את הנקודות והקוים
שבספרי־הלימוד. והרי זה כאילו שואלים לו
לאדם: מה אתה יותר – בן־ישראל או
בן־תרבות? כאילו יותר אדם משמעו פחות יהודי.

במה נפתחה ועידת חיפה?

האם רבים קראו בספר־הפרוטוכולים של ועידת
חיפה? הוא נתון לפנינו כאילו הוצא מתוך
“גניזה”, הוא “חסר”, בלשון הביבליוגרפים, מקוטע, ויש בו דברים
שכבר אינם מובנים לנו, ויש דברים שטעונים הסברה למען יובנו.
אך ממה שיש בו אפשר ללמוד על דרכה של
ההסתדרות.

בועידת חיפה לא הרבינו לדבר על עיקרי הדברים, באנו
לשם עם הצעות מעובדות, וכמעט מוסכמות. על ש.
יבנאלי הוטל להסביר בפתיחת הועידה את תפקידיה של ההסתדרות העומדת
להיוצר. והוא דיבר דברים שאפשר לראותם
כיוצאי־דופן בועידת פועלים פרופסיונלית. הוא דיבר על דבר אחד: על הצלת
ישראל. הוא אמר כך:

“זה שנים תלוי העם בחלקים רבים בגולה בין קיום
להשמדה – – תעודת הפועל העברי ותעודת הדור כולו: לא המשכת הקיום, כי אם הצלת העם. בנין ארץ־ישראל וגאולת רוב גדול מישראל מן הגלות – זה
הלא תפקיד הדור, ואם לא יעשה זאת, לא מילא את תפקידו. מי יעמיס על שכמו את העבודה הזאת? הפועל העברי בארץ־ישראל!” את
“ארבעת אלפים הפועלים העברים החיים בעבודה בארץ־ישראל” רואה
הפותח כ“כוח שאין דומה לו” לגבי תחיית האומה. אין לנו גואל אישי, כמשה רבנו בשעתו, וצריך שיקום
גואל קולקטיבי. הפועל העברי – עליו השליחות ועליו החובה לגלות לעם
את אפשרות הגאולה מן התפוצות. את הצורך בהקמת ההסתדרות אפשר,
כידוע, להסביר בכמה וכמה נימוקים טובים. ואינני יכול להבטיחכם כי
הועידה הבינה והעריכה מדוע מתנמק דבר הקמת ההסתדרות דוקא כך,
ומדוע דוקא כך נפתחת ועידת־היסוד של פועלי ארץ־ישראל.

כדי לציין כיצד נתמזגו בתוך ההסתדרות הדביקות
באומה והחרדה לגורלה וההתמכרות להצלתה עם התחושה הסוציאלית ועם
הזיקה לכלל־העובדים וראיית התמורות הבאות בסדרי החברה, אביא לפניכם
מלים אחדות שנאמרו בועידת “אחדות־העבודה” בפתח־תקוה ( אדר תרע"ט)
שקדמה ליסוד ההסתדרות:

“יש עמים אשר לפי מצבם המיוחד נעשה הגורם הלאומי
למרכז חייהם, אבל יש תקופות בהיסטוריה אשר התוכן הסוציאלי נעשה
למרכז חייו של הלאום כולו. עם כזה הוא עמנו, תקופה כזאת היא
תקופתנו”.

ועוד קודם לכך, בימים הראשונים לכיבוש הבריטי,
בבוא לארץ וייצמן עם חבריו בועד הצירים, פגשה אותם “הסתדרות
הפועלים החקלאים” בתזכיר קטן, שבו ניסה ציבור הפועלים, אולי
לראשונה, להציג את עצמו בפני העולם היהודי. שם
נאמר:

“לא בתור ציבור זקוק לעזרה, הבא לבקש על נפשו, על
הקלת מצבו, מתיצב הפועל העברי לפניכם, צירי התנועה הציונית.
הפועל שישנו עכשיו בארץ סלל לו דרך מכאובים וחתחתים
את דרכו, כבש לו את אפשרות קיומו החמרי, תפס לו עמדתו בחיים
הכלכליים בארץ, ואף את קשי מצבו הוא יודע וידע לשאת. אולם הפועל העברי רואה את עצמו לא רק כאבן־בנין, כי אם
גם כאחד הבונים, כחלק מאורגן של תנועת הגאולה, כציבור חלוץ,
אשר התנדב לא לשנה ולא לשנתים, כי אם לכל ימי חייו. ומתוך עמדתו המיוחדת בחיים, מתוך תפקידו הריאלי בהגשמת
הציונות, נובעות השקפותיו על המצב הקיים בארץ, דרישותיו מאת עצמו
ומאת התנועה הציונית לעבודה העתידה, מאוייו
ושאיפותיו. עצם דבר העבודה אינו אצלנו פרט
מקרי, כי אם יסוד אורגני של גאולת העם. אין
הפועל העברי רואה את גאולת העם ושחרור העובד כשני מושגים נפרדים
ושונים. אצלו הם התלכדו להרכבה נפשית
אחת. המטבע שעליו חרות גאולת העם מצד זה
ושעבוד העבודה מצד זה, פסול בעיניו. ציונות
הבנויה על שעבוד וניצול היא בעינינו לא רק ציונות נפסדה ובלתי
רצויה, כי אם גם בלתי־אפשרית. הכוחות אשר
ישקיעו את גופם ונפשם בבנין “הבית הלאומי” לא ירצו שהבית הזה יהיה
להם ולבניהם אחריהם לבית־עבדים. והעם היוצר את
עתידו בזיעתו, בדמו, במוח עצמותיו, לא יותר ברצונו הטוב על
חירותו וקוממיותו. להתגשמותה של הציונות
עוד אין די בהסכמת מושלים ואף בכספי אדירים, אם הם ימצאו.
הציונות קוראת להתגשמותה ודולה ממעמקי העם כוחות
אנושיים, חלוציים, ענקיים, התמכרות עממית רבה והתעוררות
עילאה. מבלי כל אלה מה תקותנו כי
ניחל. ואלה לא יבואו בימינו בלי חזון גאולה
מרהיב לב. המוני העובדים בחוץ־לארץ צריכים
להרגיש בחוש מהי החברה היהודית אשר אנו הולכים לבנות בארץ־ישראל,
עין בעין צריכים להיוכח כי התוכן הפנימי, האנושי, של שאיפותינו
הלאומיות הוא חיי מרחב ויצירה לעם העברי בהמוניו”2.

כשתעיינו בתעודות מן הפרי־היסטוריה של ההסתדרות
תמצאו כמה דברים שאינם מצויים בתנועות פועלים.

בחוקת ההסתדרות הראשונה מדובר לא רק על השבחת תנאי
העבודה של הפועל, כי אם גם על דאגה לפריון העבודה. דברים בענין זה יש למצוא גם בתעודות קודמות של
“אחדות־העבודה” ושל ההסתדרות החקלאית. לא הרבה
נשתמר בידינו מן הועידות של ההסתדרות החקלאית בעשר השנים הראשונות
שקדמו ליצירת ההסתדרות הכללית. באחת ההחלטות מדובר גם על דאגה
למשק הפרטי המעסיק פועלים יהודים. יש בידינו
קצת החלטות של “הועד המאוחד של פועלי ארץ־ישראל” (הנסיון לשיתוף
פעולה של שני המרכזים החקלאים ביהודה ובגליל ושל “השומר”), ובצד
ההחלטות על השתלמות חקלאית ופניה למתכוננים לעלות שיכשירו עצמם
עוד בחוץ־לארץ ודאגה מיוחדת להפצת העברית ולעניני תרבות, אנו
מוצאים החלטה זו: “יחד עם ההגנה המתמידה על
עיקרי העבודה העברית ועניני הפועל – עלינו לעבוד עבודת חינוך
וביקורת פנימית, ולהשתדל לתקן את הצדדים השליליים בחיינו
ובעבודתנו”3.

ובהחלטה אחרת נאמר באותה רוח: “על עתונות הפועלים
להאיר בצדק ובלי משוא־פנים את המאורעות בחיי הפועלים ולבקר את
מעשי הפועלים בשעה שהם טעונים ביקורת, מבלי לחשוש למתנגדים
מקטרגים שישתמשו בזה נגדנו”4.

רשאים אתם ללגלג על תמימות זו של קודמיכם, בשעה
שעמדו בקשרי מלחמה קשים עם החוץ האמינו כי לא די לעובד במלחמתו עם
כל מיני “חוץ”, אלא הוא חייב לשקוד על עקירת הרע מתוך עצמו. אם
תלמדו ותתבוננו אפשר כי תכירו שראיית־דברים זו היא שעמדה לו לדור
הראשון של ההסתדרות שיחשל את סגולותיו. על כל
פנים תודו כי תפיסה זו היתה שלהם ולא שאולה. בפרט שבמקומות אחרים ידעו אז ללגלג יפה על כל מגמה
ל“השתלמות עצמית” ואת מלוא־הכובד של חזון־הפועל תלו על יתד
אחת, על המלחמה הניצחת באויב המעמדי.

החלטה זו טעונה הסברה: לשני
המרכזים של הפועלים החקלאים, בגליל וביהודה, לא היה שום
עתון. שני עתוני הפועלים היו ברשותן של שתי
המפלגות (“הפועל הצעיר” ו“פועלי־ציון”). וגם
שום כוח פורמלי לא היה בידי “הועד המאוחד”, שיטיל את מרותו על
המפלגות או על עתוניהן. ומכלל זה אתה שומע לאו, כלומר, שמחברי
ההחלטה היו סבורים כי השיטה הנהוגה בעתונות המפלגות אינה נוטה
“לבקר את מעשי הפועלים בשעה שהם טעונים ביקורת”. אפשר להבין כי החלטה כזאת נראתה למפלגות ולמערכות
כ“התערבות” ללא סמכות. ואף על פי כן ראה אז
“העובר” ההסתדרותי זכות לעצמו להציג את תביעותיו הוא
למפלגות.

התבוננות באפיה של תנועה

אין אני רוצה בזה להעסיקכם בתולדות
ההסתדרות. ואם אני מביא לפניכם דברים מקוטעים
מ“אשר יעלה המזלג”, הרי זה משום שאני חפץ כי תתנו את דעתכם על אפיה
של תנועתנו, על מידות ותכונות המיחדות אותה. אין להבין את ההסתדרות בלי לראותה כחטיבה מיוחדת
בישראל ובעולם. ואין הכונה להתהדרות
ולהתבדלות, אלא לראיית הדברים כהויתם ובחיותם, במה הם שוים
ובמה הם שונים.

לפנים היו אנשים אשר כל פיקחותם היתה בידיעה כי “אין
חדש תחת השמש”. והיום רבו הפיקחים היודעים
כי אין שונה תחת השמש. הם שמעו ויודעים
נאמנה כי חוק אחד שולט בכל, ולמדו מכאן שאין לך דבר השונה מחברו,
וכשאתה בא להסביר להם מציאותם של תנאים מיוחדים, של מסיבות
היסטוריות מיוחדות, של פורענות מיוחדת – הרי הם יודעים מראש כי
כל אלה אין בהם ממש, וכי רק מפני שאין אתה מכיר את הצד השוה
שבדברים אתה מתעכב על הצדדים השונים שביניהם. מאידך, כשהללו שומעים אותך לומד איזו גזירה שוה, הרי הם
קופצים כנגדך ואומרים: מה, סוף סוף גם אתה
מודה שיש עולם גדול שיש ללמוד ממנו? כשדיפדפתי עכשיו בפרוטוכול
של ועידת־חיפה ראיתי שבא־כוח מפס"ע (אחד הגלגולים הקדומים של
פק“פ, שתחילה היה נקרא מפ”ס, וכדי “להתכשר” לועידת־חיפה הוסיף לעצמו
ע' – עברים) הגיב על איזו גזירה שוה שלנו בדברים אלה: “אנחנו שמחים
מאד שמביאים דוגמה מן העולם”. הן “העולם” הוא, כמובן, אחוזת־נחלה
שלו, ומנין נדע אנחנו, ההולכים בחושך, ללמוד ממה שמתרחש שם.

המטבעות היוצאות מבית־הצורף יצוקות כולן
בדפוס אחד. לא כן חיי־אדם וחיי־עמים
וחיי־תנועות. אין אתה בא לידי הבנה בתופעה
חברתית אם אין אתה רואה את הצד השוה שבינה לבין שאר תופעות ואם אין
אתה מבחין במה שמיחד אותה משאר תופעות. כל תופעה סוציולוגית היא חלק מן העולם, שייכת למקום ולזמן
, ועם זאת היא גם שייכת לעצמה ומיוחדת לעצמה. ואין צורך לומר שההיסטוריה היהודית, כל כמה שכוחות
עולמיים שונים מטביעים בה את חותמם ואת לחצם, איננה חדלה להיות
חטיבה מיוחדת במינה.

כדי לעמוד על אפיה ועל דרכה של תנועת־פועלים
מסוימת לא די אם תדע מתי נתקיימה ועידה פלונית ואימתי נתחברה
פרוגרמה פלונית – עליך להכיר ולדעת את נושא התנועה, את הפועל
האנגלי או הרוסי, את מקור־מחצבתו האידיאולוגי, את מורשתו
התרבותית. הפועל קודם לתנועה. מי הוא הפועל? האם מן הכפר הוא
בא או מן העיר? מה היו אבותיו – אכרים
משועבדים לפריצים או אומנים חפשים חברי גילדות? אם הוא עלה ב“ארץ ציה” תרבותית או קיבל בירושה
ערכי־תרבות? אין להבין את מפעלם של חלוצי
רוצ’דל או מפעלו הארגוני של לסל או את התאים הראשונים של
האינטרנציונל הראשון מבלי לדעת את השכבות הסוציאליות שמקרבן בא
הפועל־החרשתן במערב. אין להבין את דרכה
המיוחדת של תנועת הפועלים הרוסית ואת גורלה מבלי לדעת את הקרקע
ההיסטורי אשר בו צמחה, את הכפר הרוסי – מקור־מחצבתו של הפועל
הרוסי.

תולדות הפועל העברי בארץ־ישראל שונות בכמה
בחינות מתולדות כל פועל אחר בעולם. לא מן
הכפר בא, וגם לא מאגודת־האומנים. הדלות של
ההמון היהודי היא דלות אחרת, והירושה הרוחנית שלו אף היא אחרת.
מקור־מחצבתו, גורמי התהוותו, ערכי מורשתו, גורל־עמו – קבעו את
אפיו ודמותו. הגלות שאלה אותו שאלות, אשר שום פועל אחר לא
שמע מעולם. מצבו הסוציאלי בצירוף אפיו ומורשתו הכתיבו לו
תשובות כאשר לא השיב שום פועל בעמו.

ציון היחידות של גורלנו והמיוחד שבדרכנו אינו בא
לשם התפארות, כי אם מתוך התבוננות ולשם הבנה. לא במחשבה תחילה יצר
הפועל בארץ מה שיצר. ואין לומר כי הוא ראה את אפקיו מראשיתו.
ביודעים ובלא יודעים – מיעוטו ביודעים ורובו בלא יודעים –
פרץ לו הפועל בארץ אפיקים אשר לא ידעו לפניו. היה בהם מן החידוש,
אם בדפוסים שיצק לצרכיו ואם בצירופים שצירף, ואם בזה שהקדים בכמה
דברים, בטרם עמדו עליהם אחרים, גדולים וחזקים ממנו.

המזיגה

אתה מוצא בהסתדרות מזיגה של תפקידים שאין אתה מוצא
בשום תנועת־פועלים. ההסתדרות הניחה כיסוד־ההיכר של הארגון את
משלח־היד, את העבודה בכל צורותיה, ולא ויתרה על שום תפקיד
שקוראים לו “פרופסיונלי”. היא לא הסיחה דעתה וידה משום תפקיד
הנוגע לצרכיו החמריים והמקצועיים של הפועל ותנאי עבודתו. אך אין לך
טעות גדולה מזו שתראה את ההסתדרות כ“פרופסיונלית”. לאמור: לפי
הרכבה היא הסתדרות מקצועית, אך מעולם לא היתה כן לא לפי
רוחה ולא לפי היקף עניניה. בענין זה שמעתם דברי הסברה מיצחק
טבנקין. והנה מה שנאמר בנדון זה בועידת־חיפה: "מי שאומר לבנות
את ההסתדרות על יסוד פרופסיונלי איננו מכיר את הפועל העברי
ואת רוחו. מהות האיחוד תלויה במהות הפועל. אם תוציאו מהאיחוד את זה הנותן תוכן לחיי הפועל בארץ –
מה איחדתם? "

שזו היתה ההתחלה – בכך אפשר אין מן המיחד.
הן גם בעולם הגדול התחיל האיגוד המקצועי
כמבשר־גאולה. כך היה גם האינטרנציונל הראשון,
מקצועי בהרכבו ומכסימליסטי ברוחו. אך יש
מן המיחד בהסתדרות, שהיא פתחה בדרך זו, לאחר שהאיגוד המקצועי בעולם
, בהסכמת רבים וגדולים, פרש הימנה. כי רוחה
של תנועת הפועלים נתפצלה במהרה, והאיגוד המקצועי נתעצם אמנם, אך
גם נצטמצם בתחומי היום־יומיות המקצועית, ועולמו הרוחני נקרש
ודולדל, גם בשעה שהחזיק בטרמינולוגיה הראשונית. תנועת הפועלים
בארץ חרגה מתחומי הפרופסיונליזם עוד בימיה הראשונים, אך גם
בהתחזקה ובהיותה להסתדרות־המונים, רבת־נכסים ורבת־אינטרסים
יום־יומיים – אינה חדלה להיות הסתדרות להגשמת החזון, אותו חזון
שבו נפתחה ועידת חיפה.

מעולם לא היה מחסור במגמות ובאנשים אשר ביקשו
להשכיב את ההסתדרות במיטת־סדום של פרופסיונליזם. בכל ציבור של
פועלים אפשר למצוא אנשים המאמינים כי די להם ב“אינטרסים
פרופסיונליים” בלבד, ולתוך ציבורנו אנו מתגלגלים כפעם בפעם
בני־אדם, שהם נכרים או “מפוכחים” ומתנכרים להויתו של הפועל
בארץ, והם תובעים להעמיד את ההסתדרות על הפרופסיונליזם. ובזמנים
שונים ובצורות שונות עשו מן הפרופסיונליזם קרנים לנגח את
ההסתדרות וכפעם בפעם נאלצת ההסתדרות להיאבק על נפשה.

המותר להסתדרות־פועלים לעסוק בעליה?

אפשר יהיה הדבר נשמע כקוריוז, אם אספר שלפני
כשלושים שנה התנהל ויכוח בהסתדרות, אם מותר לה, להסתדרות
מקצועית, לעסוק בעניני עליה? וכך היה הדבר. בועידה הראשונה של
פועלי יהודה (עין־גנים, שבועות, תרע"א), שנתכנסה כמה שבועות לאחר
הועידה הראשונה של פועלי הגליל ( אום־ג’וני, פסח, תרע"א) ביקשו
להגדיר את פעולתו של היצור החדש – ועד מרכזי הנבחר על ידי אסיפה
כללית של פועלי יהודה החקלאיים – הגדרה “פרופסיונלית” טהורה:
“להגן על הענינים הכלכליים והרוחניים של הפועלים”. לא קל עכשיו לתאר
מה היה אותה שעה תכנה הפרופסיונלי של ההסתדרות, אשר הקיפה כמאתים
פועלים, רובם ללא־עבודה. מכל ה“פרקטיקה” שלנו אז זוכר אני מעשה
אחד ויחיד של “הגנה”: פועל שעבד במוטור נקטעה ידו ודרשנו פיצויים.
כהמשך לכך דרשנו אחר כך לבטח את עובדי המוטורים בפרדסים. ענין זה
העסיק אותנו כל התקופה מועידה לועידה, ואפשר יותר מזה. והנה בועידה
השניה של פועלי יהודה (פתח־תקוה, חנוכה, תרע"ב) פרץ ויכוח
גדול: אם צריכה “ההסתדרות
הבלתי־מפלגתית של הפועלים החקלאיים ביהודה” לדאוג לא רק לפועל הנמצא בעין, כי אם גם לריבויו ולעליית פועלים,
ובפרט אם רשאית היא לקרוא לעליה.

בגליל לא היה הדבר בגדר שאלה, אם משום ששם היתה
“השכלתנו” הפרופסיונלית והאידיאולוגית פחותה יותר, ואם משום
אפיו של הפועל הגלילי, ואם משום שבגליל לא היה הפועל “מיותר” כמו שהיה ביהודה, ולא ידע את העלבון הצורב של
חוסר־העבודה שהיה מכלה את הנפש הפועל ביהודה. הפועל הגלילי היה נכסף לראות תוספת פועלים בגליל,
וארץ־היציאה היתה לו… יהודה, שראה אותה פחותה במעלה מבחינת
ארץ־ישראליות. ולפיכך ראה ועד פועלי הגליל
באחת מישיבותיו הראשונות – ואולי בראשונה – לסמוך את ידיו על חבר
הועד שיצא לרוסיה – הוא החבר צבי יהודה, עתה בנהלל – שיעשה שם
נפשות לעליה, ועלי הוטל אז תפקיד “ספרותי” ראשון לי בארץ:
לתת על ידו איגרת, אשר תאמר לקוראיה מה מחכה להם בארץ
ומה מחכים אנו מהם. ושבעת חברי הועד – מהם הנמנים על שתי
המפלגות5 והבלתי־מפלגתיים – לא עלה על דעתם
אפילו נדנוד של ספק, שזו הדרך הנכונה.

אך כשנקלעתי חזרה ליהודה מצאתי שם אוירה אחרת.
כל הענין של קריאת “עלו”6 נדון בלגלוג ואפילו ברוגזה. ליגלגו על התוצאות העלובות
של אותו כרוז שקרא לעלות, וגם קבלו על חוסר־האחריות של הקוראים
לעליה. כלום מותר לקרוא לבני־אדם שיעלו? כלום מותר לקבל בפניהם
אחריות על המחסור ותנאי־העבודה וחוסר־העבודה הצפויים להם בארץ?
והאם זה מענינם של פועלים לעורר עליה? כלום ראיתם הסתדרות
פועלים בעולם שעוסקת בהבאת מהגרים? אין זה מתפקידם של פועלים אלא
“להגן על עניניהם”. יבואו הללו הנה – ואז נגן עליהם.

הוטחו גם דברים נגד עצם העליה “המלאכותית”. כל הגירה
דרכה שהיא הולכת מאליה למקום שבני־אדם מוצאים בו את פרנסתם,
למקומות מפותחים; אם יבוא לארץ קפיטל והיה מקום לפועלים – יבואו
מאליהם, ולא יהיה צורך לעורר אותם בדרך מלאכותית. גם ענין הפועלים
ה“מלאכותייים” לא עורר אמון, ואף לא אהדה. לא רק בחוגי האכרים
היו מעקמים שפתים לגבי הפועלים ה“מלאכותיים”, שלעולם לא יהיו
פועלים ממש: צריך שיבואו פועלים “טבעיים”, “בלי חכמות”, ואתם
יסתדרו הדברים. גם בחוגי הפועלים עצמם היו נשמעים דברים נגד
“ילדי־בעלי־בתים”, הבאים לעבוד מרצונם, מתוך “אידיאלים”. סופם
של הללו “להתיאש” ולעזוב. הפועל הטבעי, “המוכרח לעבוד”, הוא
יחזיק מעמד, וממנו עתיד לצמוח מעמד פועלים עברי. ובאותה ועידה התלקח
ויכוח גדול, ששוללי ה“כרוזים” היו בה מרובים, והתוצאה היתה
שהוסכם לעסוק לא בעליה, אלא ב“אינפורמציה”: “הועידה השניה של פועלי המושבות ביהודה מכירה את עבודת
האינפורמציה לאחת העבודות הכי־חשובות בשביל ביצורו והתרבותו
של הפועל העברי”. לכך לא יכלו להתנגד גם
המהדרים. וכך הוכנסה העליה בקונטרבנדה, ובלבד
שלא לפגוע באידיאולוגיה “המקצועית” של ההסתדרות הרכה.

הרקע היה פה במידה גדולה – מצבו חסר־הסיכויים של
הפועל ביהודה והרפיון שלאחר “יאוש”. “האידיאולוגיה” “המנצחת” של
הרקע הזה היתה – להיות ככל הסתדרויות הפועלים, להיות תנועת
פועלים “אמיתית”.

נזכר אני עתה בנאום ששמעתי לאחר שנים באסיפת־פועלים
בפתח־תקוה. הנואם האופוזיציוני ביקר קשה את המרכז החקלאי, שאיננו
עושה מה שצריך לעשות בשביל הפועל במושבה. והעיקר מה שצריך לעשות זהו:
להקים “א פראפעסיאנעלער פאריין”! במעונם של “פועלי־ציון” של אז היתה שמחה. נוסף להם “כוח חדש”. הגיע לארץ אדם
“בעל־עבר”, גולה פוליטי מסיביר, ושלא כדרך עסקנים "בעלי־עבר ",
פנה למושבה והלך לעבוד והצטרף מיד ל “פועלי־ציון”. והיה לו גם מראה של מנהיג: זקן־קמץ. חושבני כי הרצפלד אהובנו
לא יתרעם עלי אם אגלה מי היה אותו כוח חדש, שדרש מן ההסתדרות שתהיה
“א פראפעסיאנעלער פאריין” דוקא. יש שההסתדרות מתנקמת באנשיה בהצלחה
רבה.

למען הצדק: אין לערבב בשום
אופן את הלהיטות התמימה אחרי הגדרה פרופסיונליסטית שהיתה מצויה
בשנות הילדות של תנועתנו, בפריהיסטוריה של ההסתדרות, עם
הטפת־הזדון לפרופסיונליזם שהיתה מנסרת, בשנים שלאחר כך, מפי
ה“פרקציה” והנגררים אחריה. הראשונים לא ביקשו
אלא לשוות יתר־הוד ויתר־תוקף לתנועת הפועלים בארץ על ידי שמירת
אמונים לטרמינולוגיה המקובלת שהביאו “משם”, “מן הבית”; האחרונים
דרשו מה שדרשו מתוך שלילת עצם הויתו של הפועל העברי
בארץ.

בשנים הראשונות להסתדרות היו שליחי הקומוניזם
הפלשתינאי מופיעים בועידותיה ובכינוסיה – במסכה מיוחדת שתפרו לשם
כך – ומטיפים להגביל את ההסתדרות בתפקידים פרופסיונליים
בלבד. הנימוק היה: “צריך
לבקש את המשותף בין הפועלים והמאחד את כולם, ואלה הם הענינים
הפרופסיונליים, ה”ממשיים" ה“יום־יומיים”. כאן מאוחדים הכל, מה שאין כן עניני התישבות או תרבות או
לשון.

הצגת השאלה ככה היתה כולה שקר וכזב: התיאוריה
הקומוניסטית, וגם הפרקטיקה הקומוניסטית בעולם, אינה מפרידה בין
המדיניות המקצועית לבין שאר גילויי המדיניות של פועלים.
מעולם לא ראו הקומוניסטים את האיגוד המקצועי כדבר
בפני עצמו, ותמיד ראו חובה לעצמם להעמידו לרשות מגמותיהם
הפוליטיות. ובכל מקום שהקומוניסטים ראו
צורך לפלג את האיגוד הפרופסיונלי הקיים לא נמנעו מכך. בכל מקום ומקום ביקשו להרכיב לאיגוד המקצועי את
מגמותיהם המדיניות – וכאן ראו להטיף לפרוסיונליזם צרוף ולאחדות
פרופסיונלית א־פוליטית. לא קשה להבין למה להם
הדבר. צריך היה ליטול מן ההסתדרות את ההתישבות,
את התרבות, את הלשון, את שותפותה בכל עניני האומה, קרי:
את הציונות.

ואחרי ה" פרקציה" החרו־החזיקו גם אחרים.
בשינוי נוסחה. היו ימים
והסיסמה “הפרדת הפונקציות” העסיקה את ההסתדרות הצעירה והרכה, והיה
נסיון להקים בתוך ההסתדרות – ובניגוד לה – איזו “ועדת־ארגון”
שתפקידה היה “לשחרר” את הפעולה הפרופסיונלית של ההסתדרות מן הקשר לשאר
ענפי פעולתה. כפעם בפעם חזר הגלגל ונעשה שוב
הנסיון לעקור את עניניו הפרופסיונליים של הפועל מתוך המסכת
האורגנית של חייו, ליטול מן ההסתדרות את אפיה החיוני, החלוצי, המחייב
אותה לשקוד על העליה ועל ההתישבות ועל בנין משק ועל השרשת עולים
וחינוך חלוצים, ועושה אותה למה שהיא, איגוד יחיד במינו בחיי העם
ובתנועת הפועלים. אפשר לשער מה היה כוחו
הפרופסיונלי של הפועל אילו נשמע ליועציו אלה, ואילו היה נותן
שקיומו הפרופסיונלי יהיה מהלך ערטילאי, נטול־יניקה מקרקע היצירה
החלוצית, ממלחמת העבודה העברית על זכותה, מן הזיקה העמוקה לחיי העם,
לגורלו ולחזונו. וכי צריך אני לומר שכל מה
שהושג בשטח הפרופסיונלי – כל השינוי הרדיקלי הזה במעמדו של
הפועל השכיר – בא לא על ידי מטיפי הפרופסיונליזם, כי אם על ידי
עמלם ומאמציהם וקרבנותיהם של אלה שהיו שלמים בציונותם ושלמים עם
חזונם של התישבות עובדת והסתדרות עובדים אינטגרלית.

דגל הפרופסיונליזם “הצרוף” מתנופף לעתים גם בידים
אחרות. מחוגי הרביזיוניסטים ומארגוני
פועלים אשר פועלים אשר ההסתדרות איננה “לאומית” למדי בשבילם משמיעים
לעתים שאף הם היו מסכימים לאיחוד כללי של פועלים, ובלבד שיוקם על
יסוד פרופסיונלי טהור. מתוך איבה לרוח
הסוציאליסטית הפועמת בהסתדרות מוכנים הם לותר על התוכן
הציוני והכוח הציוני הצפון בה.

פדרליזם

אותו ויכוח חדל מכבר להטריד את ההסתדרות.
גם אלה שהרעישו לפנים את העולם בסיסמת הפרופסיונליזם
אינם נזכרים בו עתה. גם הקרקע הציוני נעשה
משותף לכל חברי ההסתדרות: הקרן הקימת, קרן־היסוד, השקל – נעשו
מקובלים על כל הזרמים ההסתדרותיים. גם ענין
העברית חדל להיות נושא לויכוחים. אך
בינתים נתחדש עלינו ויכוח אחר, אשר אמרנו כי נפטרנו הימנו
מזמן: ההסתדרות מהי – קונפדרציה של גופים, אשר
כל אחד מהם קובע במה רצוי לו שההסתדרות תטפל ובמה לא רצוי, או
חטיבה אחת האחראית לעניניה?

ההסתדרות הוקמה מתוך הנחה כי כלל־העובדים מהוה
חטיבה ציבורית אחת, והוא מנהל את עניניו כיחידה שלמה. לא התעלמנו מאפשרותם של חילוקי־דעות והבדלי־אינטרסים בתוך
ציבור הפועלים, אולם הנחנו כי בדרך להיותנו אומה עובדת, המנהלת
את עניניה ברשות עצמה, עלינו להיות חברת־עובדים מאורגנת, המנהלת
את עצמה. חברת־העובדים אין לה כל מכשירי
שלטון הקיים על כפיה, היא קיימת כולה על הרצון החפשי של חבריה, והם
שמעניקים לה את הסמכות הרחבה להוסיף ולכבוש למענם שטחי חיים
ופעולה.

ואמנם, ההסתדרות הלכה והרחיבה, בזה אחר זה, את שטחי
פעולתה. כפעם בפעם היו ויכוחים בין מצמצמים ומרחיבים.
ומותר לומר שההכרח הפנימי של ההסתדרות להתפשט
ולהרחיב את סמכותה הוא שהיה מכריע בסופם של כל אותם
הויכוחים. זכור הויכוח על “וגם תרבות”,
זכור ויכוח אם רשאית ההסתדרות להוציא עתון יומי משלה, אם רשאית היא
להצטרף לאינטרנציונל הפועלים המקצועי, אם היא צריכה להטיל על חבריה את
חובת השקל. כל הויכוחים האלה ודומיהם לא היו
אלא שלבים בהתגלמות עצמאותה של ההסתדרות, אשר הסעיף הראשון
בחוקתה אומר: “סידור כל הענינים הישוביים,
הכלכליים והתרבותיים של המעמד העובד בארץ לבנין חברת העבודה
העברית”.

חוששני לומר כי עתה ניכרים סימנים של תהליך הפוך, של
מגמה לקצץ בסמכותה של ההסתדרות ובשטחי־פעולתה. תחילה פעלה מגמה זו מבלי שהכריזה על עצמה; פשוט: הוציאה למעשה כמה שטחים
“מתחום השיפוט” של הכלל ההסתדרותי, אך בזמן האחרון היא מתגלה גם
בהכרזות ובתביעות של “לא תעשה” להסתדרות, גילוי בולט למגמה זו
ניתן במועצה של ההסתדרות, שבה נדון ענין הוצאת־הספרים.

אין מכונתי לברר פה את עצם השאלה או למסור את פרטי
הויכוח. לצורך הענין אשר אני מדבר בו חשובה לי רק נקודה
אחת. הויכוח לא היה על כך מה צריכה להיות
הוצאת־הספרים של ההסתדרות, מה עליה לקרב ומה לרחק. הויכוח היה: אם מותר להסתדרות
לעסוק בכך. וחברים אשר מעולם לא דגלו בפרופסיונליזם ובצמצום,
חברים שאינם חשודים על התנגדות ללשון העברית ולספר עברי ואף לא על
חוסר רצון ותביעות לחנך את ציבור הפועלים, הם הם
שאמרו: לא! לא
צריך! ובהנמקת הדברים לא חסרה מידה מסוימת של
התגלות־לב: אין זה מענינך, ההסתדרות;
תניחי זאת לאחרים, מוטב שלא תצאי מן התחומים שאנו
תוחמים לך. כדאי לכם שתדפדפו בפרוטוכולים של ההסתדרות ותראו, לפי השרידים המועטים,
את מהלך הדברים לגבי פעולה ספרותית מתחילתה ועד היום:

בועידת חיפה, שבה הוכנס לחוקה ה“וגם תרבותיים”
המפורסם, נדון גם דבר הפעולה הספרותית של ההסתדרות, ואף נתבע עתון
יומי. החברים שהתנגדו לכך – חברי “הפועל הצעיר”
– ראו את עצמם כנושאי ספרות־העבודה, והיו להם בנדון זה זכויות
גדולות, ולא ראו את ההסתדרות החדשה נאמנה על פעולה כזאת.
אז הוחלט כי לחוג פעולתה של ההסתדרות נכנסת:
“ספרות מקצועית, עתונות מקצועית וביולטין
ההסתדרות הכללית”.

בועידה השניה (תרפ"ג) הוחלט, לאחר ויכוח, על הוצאת
עתון יומי וגם על “הצורך התכוף ליסד על יד ההסתדרות הוצאת־ספרים לכל
מקצועות העבודה ולהסברת עניני ההסתדרות ותנועת הפועלים”.
בין הועידה השניה לשלישית הוקם העתון. הוצאו גם עשרות ספרים בודדים: על
ידי הועד הפועל, על ידי ועדת־התרבות, גם “דבר” התחיל לפעול כמו"ל,
ועוד. אבל הוצאת־ספרים, כמפעל של קבע ושיטה והתמדה – לא הוקמה.

ובועידה השלישית (תרפ"ז), שהיתה קשה ביותר – בתקופת
המשבר שעבר על “סולל־בונה”, החרפת ניגודים בהסתדרות, הופעת
“איחוד” (אחד הגלגולים של הפרקציה) והסתחפות כמה אלמנטים קיבוציים
בנחשול הכפירה הציונית, כפירה בגלוי וכפירה מוסוה – הוחלט בפה
מלא להקים “מוסד הסתדרותי של הוצאת־ספרים”, ומועצת ההסתדרות נצטוותה “להחיש את הקמתו ואת פעולתו
השיטתית”. הפעם גם לא נשמעו דברי
התנגדות.

אפשר ללכת ולמנות עוד מועצות וישיבות שבהן נזכר
ונתבע או הוחלט שוב ענין הפעולה הספרותית,
ואף נעשו פעולות בודדות, אך המוסד ההסתדרותי, הפועל פעולה
שיטתית – לא הוקם.

והנה לאחר שנות גידול נוסף של ההסדרות, לאחר שעליה
האחריות לגידולם ולחינוכם של רבבות, לאחר שהיא מקיימת בתי־ספר
ומשמשת מקום־הכשרה וחינוך לאלפי בני־נוער, לאחר שהיא מכילה הרבה
רבבות פועלים בעלי צרכים רוחניים שאין מי שנענה להם, לאחר כל אלה
נשמעה גערה ברמה: אל תעשו! והוכרזה הדעה כי פעולה ספרותית אינה ענין אלא למפלגות
ולגושים ולא לכלל־הפועלים. כלום אין
לראות בכך “התפתחות” מיוחדת במינה בחיי ההסתדרות?

וההתפתחות הזאת – מן ההסתדרות השואפת למלא את
מכסימום הצרכים של חבריה עד להסתדרות אשר כל מיעוט מאורגן שבה רשאי
לא רק לבקר את פעולתה, כי אם אף לקצץ בסמכותה – הן חלה בשעה שכמה
רבבות חברים בהסתדרות אינם רואים את עצמם ואת צרכיהם מיוצגים
ומסופקים על ידי הסיעות המאורגנות. נניח
שהללו, המיעוטים, יודעים לספק את כל צרכיהם הרוחניים בעצמם, ואין
להם שום צורך באותה הפעולה שההסתדרות עלולה לעשות, אך האם אין
אותם רבבות הפועלים רשאים לדרוש מן ההסתדרות שתשקוד על השכלתם
וחינוכם וסיפוק צרכיהם הרוחניים?

אכן, הסתדרות אשר החבר הוא תא־הבנין שלה קובעת את
פעולותיה לפי ההכרה והמשאלות של רובי החברים. מה שאין כן
בהסתדרות פדרטיבית, אשר תא־הבנין שלה הוא לא החבר־הפרט, כי אם
“הגוף המאורגן”. כאן לא החבר־הפרט, לא הרוב של חברים־פרטים, קובע.
כאן יכול כל “גוף מאורגן” – ואם הוא מיעוט גדול או קטן – להתגרות
בחברה כולה ולומר לה: אי אפשי! אני עושה שבת לעצמי.

עד שנתחוור המבנה של ההסתדרות בועידת־חיפה קדמה תקופה
ממושכת של ויכוחים: ברית־מפלגות או הסתדרות אחידה? ועידת־חיפה
נתאפשרה רק לאחר שבהסכם כללי נשלל המבנה הפדרטיבי. האין אנחנו עדים
עכשיו לחידושה של אותה מגמה?

היום־יום והחזון

ההסתדרות איננה בנין־לבנים. היא בנין־אדם.
בנין־לבנים אפשר שיקימוהו פעם אחת והוא יהיה עומד וקיים. ההסתדרות
מוכרחה כפעם בפעם להתחדש מתוכה. היינה הבחין בין משה רבנו
לבין בוני הפירמידות: משה בנה מצבה חיה – הוא בנה עם. איננו
יודעים בימינו יחיד המקים עם. אך יודעים אנו חברה הבונה עם, וזו
– שליחותה של ההסתדרות בכל גילוייה: הארגוניים, המקצועיים, המשקיים,
ההתישבותיים והרוחניים. ואין להבין את כוחה והישגיה של ההסתדרות בלי
לראות את שליחותה. בעתונות השוטמת את ההסתדרות אפשר למצוא
תכופות פזמון חוזר: ברוך השם, הפועלים כבר הוכו בכל מקום
בעולם, הם הוכו בגרמניה, הוכו באיטליה. גם באנגליה יש, ברוך
השם, באלדוין, צ’מברלין והאליפאכס. נשארה רק ארץ אחת, שבה מצא לו
הסוציאליזם מפלט, ובה הוא מחזיק ב“שלטון” ומקיים “דיקטטורה”, והיא –
ארץ־ישראל שלנו. ועל כך מקונן כל נביא “לאומי” בימינו.
ועלי להודות: עם כל הגועל שמעוררים בנו שמחה זו
לאיד הפועלים בעולם, כיסופים אלה לגן־עדן שבו ניצלו הציביליזציה
והחופש מסכנתם של הסוציאליסטים, עם כל הקרתנות המגוחכת שבאנחות אלה
על “שלטון” פועלים בארץ – בארץ זו, שאין בה אף התחלה הוגנת של
חוקי־הגנה על העובד, ושכל “מס” לאומי וסוציאלי הוא בגדר “נדבה”
ומעשה־חסד אשר כל תקיף יכול להשתמט ממנו, והפקיד הקולוניאלי עומד
הכן לימינם של תקיפי־העדה, של תקיפי כל העדות, לבל יבולע להם, חלילה,
מתביעותיו של הפועל – עם כל אלה מוצא אני גרעין־אמת בהתקנאות שהללו
מתקנאים בכוחו של הפועל העברי בארץ.

בעולם כולו הננו, הפועלים, צבא ניגף. ולא רק
בארצות אשר הפאשיזם השתרר עליהן. המלחמה בפאשיזם עשויה להרים את
קרנו של הפועל. במה דברים אמורים? אם הפועל
מופיע – כולו, בכל מקום – כחלוץ המלחמה הזאת, ככוח עולמי דינמי
ומדרבן. אולם המלחמה התחילה בתנאים אחרים, עגומים ביותר, והם
שמוסיפים עדיין לפלג את לבותיהם של הפועלים
בעולם כולו, והם שמוסיפים להחזיק את תנועת הפועלים בעולם במצב
של צבא ניגף. מה בצע אם נתעלם מכך?

והנה, אמת נכון הדבר, האגף הארץ־ישראלי של המחנה הניגף
לא אבה להיות ניגף. הוא גילה כוח עמידה יוצא
מן הכלל וכוח יצירה יוצא מן הכלל. ויש איפוא יסוד לשוטמי ההסתדרות
להתקנא בחבריהם המצליחים “שם” ולתהות על כך שאלה, הסוציאליסטים,
שהוחזקו שלומיאלים בכל מקום, אינם מסכימים להיות לא־יוצלחים
כאן.

ואת סוד הנצחון של ההסתדרות (עם כל היותנו רחוקים
עדיין מנצחון ממש), את סוד ההישגים הגדולים והבלתי־שכיחים שלה, יש
לבקש באותו הצירוף המופלא של רתימת היום־יום בשירות החזון.
ההסתדרות שלנו היא יחידה במינה בין הסתדרויות פועלים
כהסתדרות־הגשמה. בהערותי לבירור בשאלות הסוציאליזם דיברתי על
כך שבין “הפרוגרמה של מינימום” של המפלגות ובין “הפרוגרמה של
מכסימום” היתה תהום רובצת ולא עברו עליה. היתה להם פרוגרמה של
היום ופרוגרמה שלעתיד לבוא, חזון ופוליטיקה ריאלית. אצלנו
לא כך היה. ואין לתלות את הדבר בצדקתנו או בחכמתנו. אצלנו היה
החזון גלום ומקופל בתוך המעשה היום־יומי. מן הרגע שהנער העברי
עלה על החוף ויצא לבקש עבודה בפרדס, מצא את עצמו בעמק עכור ובעולם
החזון כאחד.

מזיגה זו של היאבקות היום־יומית והחתירה אל החזון,
מזיגה המונחת ביסודה של העליה החלוצית לארץ, טופחה בהתמדה על ידי
הכוח הרעיוני שכיון את תנועת הפועלים הארץ־ישראלית. והיא שמצאה את
ביטויה הארגוני והמעשי בשילוב שנשתלבו ענפי הפעולה המרובים
והשונים בהסתדרות. לא “הפרדת הפונקציות " וקריעתן זו מזו, כי
אם יחוד אברים מתאימים לכל “פונקציה” ושילובם של האברים בגוף החי של
ההסתדרות האחת. שילוב זה לא קיפח שום צורך, אלא כל הצרכים
נסתייעו זה בזה. שילוב זה הפרה את רוחו ואת כוחו של הפועל. משל
לענפים השונים במשק החקלאי. בעל הענף, אם הוא ממולח ומפולפל, מבקש
להוכיח שהענף שלו הוא המפרנס, אלא שהוא מפסיד משותפותו עם שאר
הענפים. אך המשק בכללותו יש לו חשבון אחר, חשבון התלות ההדדית
והקיום ההדדי. ונטיעת המפעל בקרקע האומה, ההרגשה וההכרה כי כל
מה שבונה ומתקן כלל־הפועלים לטובת כלל־האומה הוא מתכוון – הן
ששיוו לפועל את הכוח הנפשי, את הרוממות החברתית, ועשוהו – גם
בכל תלאותיו החמריות – ל” מעמד עליון", “שולט” בעם7.

איחודנו – מה השיג ומה לא השיג?

ועוד זכינו למשהו אשר שום תנועת פועלים לא זכתה
לו. בעשרים השנים, שבין מלחמה למלחמה, נטשה תנועת הפועלים בעולם
את מגמת האיחוד. פילוגים ופילוגי־פילוגים. איש אכל בשר רעהו.
פלגות החריבו זו את זו. וכל מי שיבוא ללמוד את סיבות חורבנו של
הפועל בעולם בדור זה, ולא יסתפק בתירוצים מן המוכן, לא יוכל
להתעלם מן המחלוקת שבתוך המעמד, אשר פוררה את כוחו ועשתה שמות
בנפשו והגבירה את חוצפת הצר הצורר, ואף סייעה לו בעקיפין
ובמישרין. באותו פרק־זמן הלכנו אנחנו מאיחוד אל איחוד.
אין אני צריך לומר עד כמה רחוק אני מלהיות מרוצה מן
הקצב של ההליכה הזאת, ועד כמה היקפם של האיחודים אינו מניח את
דעתי. אך גם לאחר כל העיכובים וההשהיות
וחוסר־השלימות והפלגנות ששרדה בנו – אין להתעלם ממציאותו של קו
זה העולה מעלה מעלה, עד שיתחיל להתעקם.

מה ביקש ומה השיג – ומה לא השיג – האיחוד ההסתדרותי
מבחינת ההיקף? ביקשנו להקיף כל אדם החי על
עבודתו. רובן של הסתדרויות פועלים בעולם
הן עירוניות. יש מעט איגודים כפריים. אנחנו ביקשנו לאחד את
הכפר והעיר. אותו פילוג סוציאלי עמוק העושה, מימים קדומים, את
העיר והכפר צרים זה לזה – חלקו גדול גם בתבוסותיה של תנועת
הפועלים בעולם. ביקשנו להימנע ממנו, מתחילתנו. וגם הצלחנו במידה
הגדולה ביותר. ביקשנו לאחד את איש יגיע הכפים עם איש העבודה
הרוחנית. ידענו מה גדול האסון שבפילוג זה. דחינו את הדמגוגיה
המצויה בכמה הסתדרויות פועלים הרואה במורה, בפקיד, בבעל
האומנות החפשית – יסוד זר, השייך למחנה “ההוא”. דחינו את היהירות
האריסטוקרטית המוגבלת והחלודה של “הצוארון הלבן”, המפחד פן יפסיד
מעליונותו, מעצמיותו, מ“לאומיותו”, אם יתערב ב“המון
האפור”. בעולם הפקידות השגנו בזה לא
מעט. ודוקא בעולם המורים לא השגנו.
הסתדרות המורים עומדת מחוץ8. חפצנו שאנשי־עבודה המחולקים בהשקפותיהם הפוליטיות
יוכלו להימצא יחד. השגנו בזה לא מעט. חפצנו שבעלי השקפות דתיות
שונות ימצאו את מקומם בהסתדרות. ואפשר יכולים אנו להתברך כי
בתוך ההסתדרות יש יותר שלומי אמוני ישראל ושומרי־מצוה מאשר בכמה
מפלגות דתיות. ודאי יש בקרבנו קיבוץ גלויות ופגישת שבטים יותר
יותר מאשר בכל ארגון אחר בישוב.

ואף על פי כן איננו רשאים לשכוח, שעם כל גידולנו
וגידול כוחנו לא השגנו את מלוא חפצנו. יש עדות עזובות, בנים
חורגים לישוב. ויש סתם פועלים בלתי־מאורגנים. ויש פועלים שהיו
אתנו ופרשו. ויש – מה שבולט ביותר – ארגוני פועלים יריבים
להסתדרות.

מכירים אנו את החוגים המבקשים “לשבור את ההסתדרות”
והמקימים לשם כך ארגוני־פועלים. אך מי שיוצא ידי חובתו באמירות
מעין אלה מעיד על עצמו שהוא מסתפק במועט. ב"מענה־לשון " בלבד כלפי האויב אין למנוע חתירות
ופירודים. צריך גם להבין לנפש האדם מן החוץ,
לנפש האדם שבא מסביבה אחרת, ממנהגים ומושגים שונים מן המקובלים
עליך, לנפש העולה אשר לא התבשל בדוד התנועות שלנו בגולה.
צריך שמעשינו ויחסינו יפיגו את פחדיהם וחששותיהם
של אלה שמלפני בואם הוסתו נגדנו. ולפי הכרתי
אני לא עשינו זאת, לא ידענו לעשות. על כל פנים לא במידה
מספקת. ולא תמיד היו אנשינו נאמנים לערכים אשר
בהם דוגלת ההסתדרות.

אתעכב על דוגמה אחת: "הפועל
המזרחי". בימי העליה השניה לא הבדלנו בין
פועלים חרדים ולא־חרדים. אפשר לא רבים היו
בינינו פועלים חרדים, אך הם זכו בינינו לחברות ולהתחשבות, ולא
היה להם שום צורך להתבדל. עם העליה השלישית
נשתנה הדבר. נתרבה מספרם של העולים החרדים,
ויחסם אלינו היה שלילי. הם לא ביקשו למצוא
מקום בינינו, הם אף לא תבעו מאתנו דבר. הם התבדלו מאתנו, ומיד נמצא מי ששקד
על ארגונם כמכשיר מתנגד לנו. עד היום עוד
עומדת לעיני תמונה של חבורת מפירי־שביתה בתל־אביב. והתמונה פצעה את הלב. ידעתי מתוך
קריאה שבאמריקה היו משתמשים במהגרים יהודים “ירוקים” ושוכרים אותם
לעבוד במקום שפועלים שובתים. היה זה חילול
שם ישראל. אותם מהגרים מסכנים לא ידעו בין
ימינם ושמאלם, והם לא חפצו בלתי אם להשתכר על פת־לחם, ושכרם –
אבנים ומהלומות. אך לא ארכו הימים וגם הם
נתמצאו בסביבה החדשה ולימדו את המהגרים הבאים אחריהם את נימוסי
המקום ואת תורת השביתה. והנה, לאחר כמה עשרות
שנים, בתל־אביב, יהודים מפירי־שביתה! והבחורים
הכשרים הללו, אשר כניסתם לעבודה היתה צריכה להיות בשבילם ובשבילנו
מאורע חלוצי וחג של הצטרפות אחים לעבודה ולגורל – נכנסים דרך
שער־האשפות, דרך קבלן ששכר אותם על מנת שיפירו את שביתת הפועלים
“הכופרים”, והם עושים זאת כמי שמקיים מצוה! כזאת היתה התחלה אחת, אשר אני הייתי עד לה. אולם לא כזה היה ההמשך.

זה הכלל: אפשר להקים
ארגון־פועלים נגדנו, אך אי אפשר לקיימו זמן רב ככלי־שרת בידי
הבעלים. אם הארגון איננו קיקיוני, אם האנשים
מחזיקים מעמד בעבודה – עולה וצומח מתוכם הפועל. אפשר לשנוא את ההסתדרות, אך אי אפשר שלא ללמוד את
לקחה. וגם אלה שמגדפים אותה שבע ביום אינם
עושים דבר מקורי אלא מחקים אותה. ואין לך מוסד
הסתדרותי שלא תמצא כנגדו מוסד (או שלט לפחות) באיזה ארגון של מיעוט, ואפילו כשאותו ארגון מלגלג על
“כוללים” ועל “קופות”. מה כוחם ומה יצירתם
ומה עזרתם של אותם “המוסדות” לחבריהם – איני יודע. אך מענין אותי לא השלט, כי אם החבר. במידה שהם נעשים פועלים וחיים חיי פועלים – צפים ועולים
אצלם צרכים והלך־רוח של פועלים.

“הפועל המזרחי” השתחרר במהרה מתורתם ומהשפעתם של
מפירי־שביתה. במידה שהיו בין עסקניהם ממין זה –
גלשו אל הרביזיוניסטים, ולאחר זמן לא רב גדל בתוכו חלק שהתערה
בחיי־עבודה וביקש את דרכו בהסתדרות. והיה ביניהם אדם חשוב אחד,
ר' שמואל־חיים לנדא, שרבים חזו לו עתידות, והוא חלם את חלום
איחוד הפועלים והכנסת “הפועל המזרחי” להסתדרות. כמה פעמים נזדמן
לשיחה עם בן־גוריון ועמדי, וראינו בו הוגה־דעות על פי דרכו,
נאמן להשקפותיו הדתיות, ציוני טוב ומוקיר את ההסתדרות ורוצה לראות
את הפועל הדתי בתוכה. פטירתו ללא עת היתה אבידה קשה לא רק ל“הפועל
המזרחי”, כי אם גם לציונות וגם להסתדרות. נראה
הדבר שלא הניח כמותו.

ובינתים קמה ב“הפועל המזרחי” קבוצת חברים, ובינתים
מראשיו, אשר נכנסו להסתדרות. הדבר היה כרוך
בפירוד פנימי אצלם. הנכנסים ראו בזה
נסיון. והיו מן הנשארים שאמרו להם:
אם תצליחו – נבוא אחריכם. אך הם לא האריכו שבת
אתנו. חזרו ופרשו. אינני יודע אם מישהו טרח לברר את הענין לעומקו. אם יכול אני לסמוך על רשמי, הרי שהם לא קבלו על “מוסדות”,
הם לא טענו טענות “קיפוח”. אך היה דבר קשה מזה: הם אמרו כי בחיים,
מצד “החבר מן השורה”, לא מצאו שום “התחשבות”. לא איכשר דרא. אין
ידיעותי בענין זה מספיקות, ואיני בא לדון. אפשר שגם הכניסה וגם
היציאה היה בהן מן החפזון, אך עצם העובדה שאנשים שחפצו להיות חברים
בהסתדרות, וגם לא ביקשו להטיל על אחרים את חרדותם, לא חשו עצמם
בטוב לאחר שנכנסו – יש בה כדי להציג את “כלליותנו” בסימן־שאלה.
היא מעמידה בספק את כנותנו, וזהו ענין הרבה יותר מדאיג מכל
התקפות של מתנגדים.

דוגמה אחרת לפרישה היא פרישתם של הבית“רים.
עודני זוכר את הימים שבית”רים באו לארץ והיו נכנסים
להסתדרות (וסופר לי כי בבית"ר שבלטביה היתה קיימת תקנה, שחובה
על העולים להיכנס להסתדרות), ובבנימינה היתה קיימת קבוצה בית“רית
(כמדומה, “מנורה”), שחבריה ראו עצמם נאמנים לבית”ר ונאמנים
להסתדרות. ואם תדפדפו בפרוטוכול של הועידה
השלישית תמצאו את נאומו של ציר רביזיוניסטי, ד“ר ויינשל, שעם הדגישו
את האידיאולוגיה הרביזיוניסטית, לא נמנע מלדבר בשבחה של ההסתדרות
ואפילו של “אוהל” ו”דבר“. לא ההסתדרות הרחיקה את
הבית”רים, ולא “קיפוחים” דחו אותם, כי אם פקודה פוליטית מגבוה
היא שאסרה על הבית“רים להיות חברים בהסתדרות, והיא שציותה עליהם
הקמת הסתדרות עובדים “לאומיים”, ועשתה את הפרת־שביתות למצוה לאומית,
והיא שנתנה לבית”ר אותו צביון שלא היה לה בתחילה.

כונת דברי בזה לא לקטרג על עצמנו או על זולתנו, כי
אם להזכיר, ולא לתת לשכוח, שההסתדרות לא השיגה את חפצה, שעליו
הכריזה בשעת יסודה: להקיף את כל האנשים החיים על
עבודתם. ההסתדרות היא כללית במגמתה, אך איננה
כללית במציאותה. וכדי שתהא רשאית לומר:
אמנם לא זכיתי עדיין להיות כללית, אך אני שואפת לכך –
צריכה היא להאמין בעצמה שהעיכובים הם לא בה, כי אם מחוצה לה, והיא
מצדה מוכנה לעשות הכל כדי לקרב ולקבל בסבר פנים יפות ולקלוט
ברוחב־לב את אלה העומדים מבחוץ.

כל אחד בא מן הגולה וצרור משפטים קדומים
באמתחתו. ולא בבת אחת הוא זורק אותם. ואלה שבאים עם משפטים
קדומים נגד ההסתדרות, אם מבקשים לרעות אותם – או לרעוץ אותם –
במקל־חובלים, מסייעים רק לחזק אותם במשפטיהם הקדומים ובפחדיהם.
וכשאנו מתבוננים בארגוני הפועלים השונים חייבים אנו לשאול את
עצמנו: באיזו מידה אנו גרמנו לכך?

אני רואה לפני את חברי “המכבי הצעיר”. תנועתם
בחוץ־לארץ היתה רחוקה מערכי תנועת העבודה ומהודאה בזכויותיה של
ההסתדרות. ולא מן הנמנע היה הדבר שיבואו לארץ כחלוצים, אך מתוך זרות
גמורה לחלוצים שקדמו להם, וישארו בזרותם, ובנו יראו דחלילים.
ומובן, שהיו מוסיפים עוד ארגון־פועלים נפרד על הקודמים, ארגון
“מערבי”. אך קרה “נס”, שחברים מחבר־הקבוצות, שפעלו כשליחים
בחוץ־לארץ, נתמסרו לפעול בתוכם וקירבו אותם, ומתחו גשר בין מזרח
למערב. ואנחנו שמחים לראותם עתה מוצאים את דרכם, דרך איחוד, בתוך
ההסתדרות.

עובדה בעלת חשיבות גדולה במובן זה הוא – “העובד
הציוני”. מתוך כוחותיו הפנימיים, מתוך לבטים רבים, הגיע להסתדרות.
שום חוג מתוכנו לא “טיפל” בו, ואני נוטה לחשוב ש“הנוער הציוני”
לא רצה כלל ש“יטפלו” בו. חשש ודאי לכל השפעה יתירה מחוגי ההסתדרות
ומצא את דרכו בכוחותיו הוא, ובכל המבחנים נשאר שלם עם
ההסתדרות.

האם המעמד סותר את העם?

יש מי שהמפעל שלנו בעצמו מדבר אליו ברורות ואיננו
זקוק לשום הסברה וטיפול. אך המרחקים בין שבטי ישראל ובין מולדות
אידיאולוגיות שונות של צעירי ישראל הם כל כך גדולים, שיש צורך
לטפל בלי הרף בקירובם ובליכודם. ואילו היה רווח בקרבנו
הטיפוס האנושי, היודע להביא את דברנו ל“רחוקים” – שמחר־מחרתים עתידים
הם להיות קרובים – היתה גם ההסתדרות וגם הציונות כולה במצב אחר.
מכיר אני שליחים בודדים של ההסתדרות שנתברכו בסגולה זו, באותו
“כשרון” שהיה אצל האינטליגנציה הרוסית בשעה ש“הלכה אל העם”. בודדים
כאלה היו בראשית הציונות. וגם על יד עריסתו של ה“בונד” עמד טיפוס
אנושי, מזיגה של חובבי־ציון וסוציאליסטים, אשר מקומם לא הכירם לא
בין בעלי־הבתים האמידים ולא בין האינטליגנטים־המתבוללים. והם היו
עושים עצמם " פאקנטרעגער"ים, והיו מחזרים על העיירות עם צרורות של
סידורים וסליחות וגם עם קונטרסי השכלה וחוברות
סוציאליסטיות.

ויש להרהר בדבר: מדוע לא גידלה התנועה החלוצית, שהיא
לכאורה תנועה עממית בכל מהותה, אנשי־עם במובן זה, שיראו את האדם
הקרוב לא רק במי שלבוש כמותם ונוהג כמותם ובן־גיל שלהם, כי אם גם
בסתם בני־אדם עמלים ורשים וטעונים רחמים ואהבה ועזרת־אחים, בין שהם
עשויים להימצא אתנו במסגרת ארגונית ובין שאינם עשויים.
האומנם אין בנו הצורך הנפשי להושיט עזרת־אחים ללא
כל “חשבון”? האומנם אין מאמינים אצלנו ב“שלח
לחמך על פני המים”? מכיר אני מקרבנו שליח אחד,
והוא שלמה ליפסקי מתל־יוסף. הוא פעל
ב“החלוץ” בקרפטורוס. והיה מהלך בכפרים,
בעיירות, בבתי־מדרשות, ושום מקום שבו מצויים יהודים לא היה זר
לו. הוא היה מבקר ברצון אצל מפלגות
מתנגדות. ובכל מקום היו מקשיבים לו, ובכל
מקום היה רוכש אמון. אילו ידעה תנועתנו לגדל
אנשים אשר יבינו כי כמה מן הניגודים המצויים אינם הכרחיים, כי אין
כל הכרח שפועלים יהודים יהיו נגדנו, שיש כאן טעות, וטעות לעולם
חוזרת, וטעויות יש לפזר ולפרך על ידי הסברה טובה וסבר פנים יפות
וסבר ידים עוזרות – היינו ודאי קרובים יותר לאחדות־פועלים שלמה
ביותר.

אחדות פועלים נתקלת לא רק במניעות מן החוץ.
יש גם מניעות פנימיות. וההסתגרות מתלבשת לעתים בלבוש של “הכרה מעמדית “. התביעה
להרחיב בהתמד את אחדות־הפועלים יש שהיא מתפרשת כהטפה
ל”פחות־סוציאליזם”. התביעה שתנועת הפועלים
המאורגנת תכיר באחריותה לגבי שכבות סוציאליות, מאושרות פחות,
אשר לא זכו להימצא במחיצתה – יש והיא מתפרשת כ“פחות־נאמנות” לעניני
הפועלים. אכן, לא מעטים הם המכניסים גם
לסוציאליזם את מושגי “היחוס” וההירארכיה החברתית. והם חוששים להפסיד מיחוסם המעמדי או האידיאולוגי על ידי
קרבה עם מי שלא זכה לעלות למדרגתם. מתוך
“נאמנות” יתירה שוכחים הם כי הבשורה הגדולה של מעמד הפועלים
אמרה, כי המעמד הנמוך שבחברה לא את עצמו בלבד ירים כי את החברה
כולה.

חישוק או מנוף

אנחנו מבקשים את ההיקף הגדול. אך האם יש לראות את אחדות־הפועלים כדבר של היקף
בלבד? מתארים את אחדות־הפועלים בדמות מסקר
גדול רב־המונים פעם בשנה, כשמעל ראשי הצועדים מתנפנפים אותם
הדגלים. והם נהנים למראה־עיניהם, ואפשר גם למשמע
אזניהם, אם כי למשמע הנואמים השונים מעל הבימה האחת אין אדם יודע
למה הם מתכוונים, אם להכרזה על האחוה או להצגת ראוה של ריב־אחים
וקנאת־אחים, כשהאחוה נחבאת והריב בוקע ועולה. אם זו המטרה – מסקר – אזי כל חישוק רחב יכול לשמש מסגרת
לאיחוד. אך אחדות־הפועלים הן דרושה לא לשם
ראוה, כי אם לשם עשיה, ולא עשיה חד־פעמית בשעת חדוה
והתעוררות, כי אם עשיה מתמדת לימים רבים והליכה על פני חתחתים
בנתיבות החיים הנפתלות. אחדות אשר אין עמה
כוח ביצוע – מה נעשה בה? אנחנו צריכים
לאחדות מגשימה, היוצקת את החזון לתוך העשיה
היום־יומית. לפיכך אין ההסתדרות מביאה לפרט
אחדות זולה, קלת־עומס, כי אם אחדות שעולה ביוקר, שמטילה
חובות, שמוסיפה ותובעת, אחדות המחייבת סולידריות במלחמה ובסבל,
עזרה הדדית בשיעורים מוחשים, אחריות לבטחון, שותפות בחינוך
ובהנחלת הלשון לעם, קליטת עליה מתמדת, יצירת הון לרשות הכלל.
ובשעות פורענות היא באה ומוסיפה נטל, מחובת
“משען” ו“פדיון עבודה” ועד הגיוס.

ספק אם יש בעולם הסתדרות פועלים חפשית, וולונטרית,
התלויה כולה ברצון חבריה, שהם חפשים לצאת הימנה כל אימת שירצו, והיא
מקיימת אחדות כזאת, ממשית ומחייבת ומגבשת בידי הכלל כוח ביצוע
רב. הרבה ממה שההסתדרות עושה בכוחה זה הועבר
לעינינו בימי “הירח” ואני פטור מהבליט זאת. אני רגיש למה שאיננה עושה בכוחה זה אתעכב הפעם על שני
דברים.

הרשאית ההסתדרות לחנך נוער?

ההסתדרות והדור הצעיר בארץ. היש
לה להסתדרות שלנו חובות חינוכיות? כלל־הפועלים, האם אחראי הוא לנער ולנערה הגדלים בארץ או
שזהו ענין היוצא מתחומיו? כי ההסתדרות איננה
צריכה להכניס את חטמה בענינים אלה שמעתי לא רק מפי מתנגדי ההסתדרות,
כי אם מפי חבריה, ולא מפי חברים האדישים לחינוך הנוער, אלא מפי חברים
הסבורים כי הם יודעים כיצד לחנך נוער, ולפיכך הם רשאים, וההסתדרות
איננה יודעת, ואיננה רשאית.

לפני כשבע־עשרה שנה קמה תסיסה בקרב קצת נערים עובדים
בתל־אביב. הם דפקו על פתחם של אילו חברים
בהסתדרות. והוקמה הסתדרות הנוער
העובד. אותם החברים היו נמנים עם מפלגה מסוימת,
אך הם לא ראו מתפקידם לעשות מן הנערים הללו אנשי־מפלגה קטנים. הם
היו סבורים כי חינוך מפלגתי יש לו מקום בגיל מבוגר, וכי אין להקים
מחיצות מפלגתיות בין נוער לנוער, וכי ההסתדרות ראוי לה שתשקוד על
תקנתם ואף על חינוכם של מי שעתידים להיות חבריה, ולפיכך כיונו את
הנערים האלה לא להקמת הסתדרות נוער מפלגתית, כי אם ליצירת בריה חדשה
ומשונה ששום הסתדרות מקצועית אינה יודעת דוגמתה: לא סקציה של נוער על יד האגודה המקצועית, כי אם הסתדרות
נוער עובד. בעלת תפקידים מקצועיים וחינוכיים והתישבותיים.
אפשר שאותם החברים הוכיחו בזה שאינם מבינים לרוח
הזמן, המשליט בכל יחס פוליטי־אוטיליטריסטי לנוער: האדם הצעיר אינו
מטרה לעצמו, אלא הוא נועד לשמש את מי שמצליח ומקדים לרתום אותו
בעגלתו. "כחצים ביד גבור כן בני הנעורים.
אשרי הגבר אשר מלא את אשפתו מהם "9.
ואם בימים שכל גוף פוליטי וכל גוש ישובי טורח
להכין מן הנוער “חיל־מילואים” מוגדר – לא לעם, לא לכלל, כי אם לגוף
ולגוש – באים אנשים ומארגנים נוער ומחנכים אותו לא כאחוזת־נחלה
לעצמם, כי אם כנוער הסתדרותי־כללי, אשר עוד הדרך פתוחה לפניו
להכרעות ולהגדרה עצמית – ודאי שהם חשודים על
מזימה מפלגתית ועל מעשה צביעות וחתירה. ולפיכך
לא עברה אפילו ועידה אחת של ההסתדרות שבה לא נעשה הנסיון לקרוא תגר
על הנוער העובד ולפסול את כנותו. אף על פי
כן, כיון שברגע מסוים לא נמנעה ההסתדרות מעשות מה שהיא חשבה להוגן
ולרצוי, נוצרה אותה הסתדרות נוער ארץ־ישראלית, אשר אילמלא היא ודאי
שאלפי נערים ונערות לא היו מוצאים את דרכם אל תנועת־העבודה ואל
חיי־תרבות, ואל המפעל החלוצי לא כל שכן.

לרעתו של הנוער הלומד לא נמצאה קבוצת נערים
לומדים שתמצא את דרכה במישרין אל ההסתדרות, וההסתדרות עצמה לא היה בה
עוז־המחשבה לומר: כשם שנהגנו בנוער העובד
עלינו לנהוג גם בנוער הלומד. חובת הטיפול
בנוער איננה תלויה ב“מוצא” – אם מוצא פרוליטרי או מוצא
בעל־ביתי או אינטליגנטי. כל ילד בארץ־ישראל
הנהו מועמד לחיי־עבודה, וכל ילד שיוצא בהתבגרו לתרבות־בטלה וריקנות הריהו אבידה שאינה חוזרת.
וההסתדרות אי אפשר לה שתהיה פטורה מלשקוד על החינוך
החלוצי של הנוער העברי בארץ.

ואל יהיה הדבר הזה קל בעינינו. הנער יליד־הארץ, אשר אבותיו חתרו אל תוך המולדת, אורבת לו
סכנת תלישות ויבושת נפשית וירידה מצרימה. אל
נתעלם מכך. בימי העליה השניה קיטרגנו על ילדי
הישוב הישן ועל ילדי האכרים, המסתובבים במלוני קהיר ובירות ופריס
ונודדים לאמריקה ולאוסטרליה. רק רגע־קט נדמה היה
שהמצב נשתנה לטובה. וחזר הגלגל. ילידי הארץ וחניכי
הארץ, מצפת ומירושלים, בני־בניהם של אנשי ביל“ו וראשוני ראשון,
ואתם בי תל־אביב וחיפה, תלמידי כל מיני בתי־ספר בארץ־ישראל – צר להם
המקום בארץ והם בוחרים להיות צוענים “בעולם הגדול”. כולם, כמובן, מלאים “כשרונות”, וכולם שואפים דעת,
וכולם מבקשים “גדולות, ואין עינם ולבם אלא אל “המדע” ואל “האמנות” ואל
“המרחב”. כל אחד מאתנו שמזדמן לחוץ־לארץ מוצא
“ארץ־ישראליים” בכל מקום. לעתים נדמה לך שהם
מרובים בחוץ־לארץ מאשר בארץ. תקראו ב”הארץ” את רשמי־המסע של משה
סמילנסקי מימי המלחמה ותיוכחו: אין עיר ואין
כפר ואין תחנה שהוא מזדמן לשם – שאין מזדמנים לו “בני הארץ” שנשתקעו
שם, ולא יהודים סתם, כי אם מיוחסים, בני־אבות, נושאי שמות־משפחה
שנעשו היסטוריים בתולדות הישוב.

והאם צריך לעזוב את הארץ דוקא כדי להתכחש למורשת
החלוצית של האבות? גם בארץ אפשר לעזוב את
הארץ. אפשר גם בארץ לעבוד לבעל, להתמכר
לקריריזם, לספסרות ולבנדיטיזם חוקי ובלתי־חוקי, וכן נוכחנו שגם
הארץ יכולה לשמש פרוזדור לטמיעה. ראינו טמיעה
של דביקות בחברה “הגבוהה”, באנגלים, וראינו טמיעה של דביקות בחברה
“הנמוכה”, בערבים. והאם לא עמדו בשורות
החתירה האנטי־ציונית מבניהם של בוני הישוב, הישן והחדש?

בתחומינו אנו אולי עוד איננו מרגישים בכל חומר
השאלה. אך היא תגיע גם עדינו. כיצד יעמוד ה“דור השני” בפני השדפון הנפשי האורב לו –
התשובה תהיה מכרעת בגורל המפעל החלוצי. ודרך־החיים של הנוער הגדל בארץ תהיה מכרעת בגורל
הישוב.

הרשאית ההסתדרות להפקיע את עצמה מן הדאגה הזאת?
ומי הוא הרשאי להפקיע אותה?

יש חוגים בהסתדרות הפועלים בקרב הנוער, ולהם
הישגים מסוימים. במידה שהם מוציאים אילו עשרות נערים ונערות
בשנה לחיים חלוציים – תבוא עליהם ברכה. יש חוגים אשר אין להם הישגים
בקרב הנוער, אך הם סבורים כי לא אבדה תקותם. כאלה כן אלה עוינים
כל פעולה חינוכית שההסתדרות עושה או מתכוונת לעשות, מתוך הנחה
שהפעולה תיעשה ברוח “הרוב”. מוטב שהפעולה
לא תיעשה כלל ובלבד שלא תיעשה ברוח “הרוב”. לפיכך הם מתנגדים לכך שההסתדרות תטיל את כוחה הגדול על כף
המאזנים בחיי הדור הצעיר בארץ. נראה לי כי
התנגדות זו נשענת על כמה הנחות־יסוד: ראשית,
שאת הדמות הפוליטית והאידיאולוגית והמפלגתית של האדם יש לעצב לא
בגיל ההתבגרות, כי אם בגיל מוקדם הרבה יותר; שנית, אם הדבר לא יעשה בגיל זה יצא שכר החינוך
בהפסדו; ושלישית, שבמסגרת הכוללת של
ההסתדרות אין להם אפשרות להגיע להשפעה הרצויה. לפיכך מעדיפים הם שהפעולה לא תיעשה כלל (מחוץ למה שהם
מספיקים לעשות בתחומיהם הם) ושאלפים, ואולי רבבות, נערים ונערות
בארץ לא יקבלו את ההדרכה שההסתדרות בכוחה לתת להם. הם מחשיבים כל כך את ההפרשים האידיאולוגיים המצויים בין
חלקי ההסתדרות השונים עד שהם בוחרים שההסתדרות בכללותה לא “תתערב”
ותשאיר את הנוער לאידיאולוגיות “הרחוב”. ויש
חרדים מאד לכיוון המעמדי בחינוך ואין ההסתדרות נאמנה עליהם, לפיכך
מעדיפים הם שההסתדרות תותר על חינוך הנוער, ואז תהיה דרך הנוער
אל מעמד הפועלים ובתוך המעמד – מובטחת ביותר.

בטרם נחרבה הגולה

דוגמה שניה: פעולתנו החינוכית
בגולה. אף על פי שהמלחמה צימצמה עד לאפס את
אפשרות פעולתנו והושיבה כמה שליחים שלנו במחנות־הסגר, אין השאלה
פוחתת, הן כדוגמה להבהרת בעיותינו הפנימיות והן מפני חשיבותה
המעשית ביום בו נוכל לחדש את פעולתנו. יבוא יום ואנו נצטרך לפעול במלוא כוחותינו.
מי יודע איזה עולם רוחני נמצא על חורבות הקיבוצים
היהודיים, ואם נמצא את הדברים והכוחות לרפא את ההריסות הנפשיות של
המחנה אשר ישאר לפליטה.

שלא כעמדתה לגבי הפעולה החינוכית בארץ היתה עמדתה של
ההסתדרות לגבי החינוכית בגולה. ידעה ההסתדרות
כי עליה הדבר, כי אין היא יכולה לסמוך על הגולה, שמעצמה תתן את האנשים
הדרושים לבנין הארץ. ולפיכך קיבלה ההסתדרות על
עצמה את הטיפול בחינוך החלוצי בגולה, ונתנה לכך תקציבים וספרות
ושליחים.

כיצד עשתה ההסתדרות את פעולתה זאת? אין בידי להיכנס בדיון על טיב החינוך, אם היה עשוי
להפיק כל מה שניתן להפיק מן הנוער היהודי, מבחינה חלוצית וחיסון
כוחות הנפש והכשרה רוחנית לצרכי הבנין וההיאבקות. ודאי כי רובי שליחינו פעלו במיטב הכונות. אך ההסתדרות מה ידעה על טיב פעולתם? האם הדריכה את מדריכיה, האם כיונה את פעולות שליחיה, הידעה
על חסרון או מעוות בפעולתם וביקשה לתקן? לא היה בהסתדרות שום מוסד מכוון ומדריך, שיכשיר שליחים, שיקבע מי
ראוי ומי אינו ראוי להיות שליח ההסתדרות. ההסתדרות ויתרה על זכות הפיקוח שלה, על תביעת
דין־וחשבון. כל מה שעושה השליח נעשה
בשמה של ההסתדרות, נזקף על חשבונה. אך את
ההוראות היה מקבל מן החוג אשר עמו הוא קשור. החוג הוא אשר קבע כי הוא ראוי לשליחות, ובפניו יש לו
הרגשת אחריות ממש, ובפניו עתיד הוא למסור דין־וחשבון ממש. אינני
יודע מקרה שההסתדרות החזירה שליח, מפני שדעתה לא היתה נוחה
הימנו. אך יודע אני מקרים שהופסקה פעולתם של
שליחים, מפני שהחוג אשר ממנו באו לא היה מרוצה מפעולתם.
והניגודים בין שליחים של ההסתדרות האחת היו כמעט
ניגודים של חוגים, של השקפות־חוגים ואינטרסי־חוגים. והמחלוקת מסביב לניגודים הללו התנהלה גם כן בשמה של
ההסתדרות. עצם הניגודים הללו, בחלקם הגדול על
“ספירות־השפעה”, היה בהם כדי להכאיב. אך
מכאיבה יותר היתה עמידתה של ההסתדרות מול אש המחלוקת. ההסתדרות רבת־הכוח, אדונת כל המעשים, עמדה חסרת־אונים
ונטולת בטחון פנימי. הפקירה במו ידיה את
סמכותה. היה מעשה ובמסיבה אחת דרשתי יחס
אקטיבי של ההסתדרות וקבלת אחריות על הנעשה בשמה בגולה,
ואמרתי: דרושה עין צופיה של ההסתדרות.
משהגיעו דברי לאזני חברים בגולה נתקבלה משם קובלנה
מרה, כתובה בידי אחד מטובי החברים: איזה
עלבון, איזה אי־אמון! עד היכן הגענו
, דורשים כבר עין צופיה על השליחים! משהסכינו לכך שההסתדרות מוחלת על סמכותה ומסתפקת
באחריות פורמלית, נתקבל עצם הרצון לאחריות ולפיקוח כ“התערבות”
בלתי־חוקית, כ“עלבון”, כנטילת שררה.










שמות י"ד, כ'.  ↩



“בעבודה”, קובץ, הוצאת הסתדרות הפועלים
החקלאים, יפו, תרע"ח, עמוד 102.  ↩



שם, עמוד 119.  ↩



שם.  ↩



“הפועל הצעיר” ו“פועלי־ציון”.  ↩



הכונה לכרוז “השני”,
שלאחר כרוזו של ויתקין. הוצא מטעם הפוה"צ.  ↩



הרגשת הרוממות יש והיא מסתלפת ליהירות ושחצנות.
אך אין אנו עוסקים עתה בהסתלפויות. היהירות פורקת חובה
ומתכבדת בקלון הזולת, הרגשת הרוממות מדרבנת את הכרת
החובה ומבקשת להעלות גם את הזולת.  ↩



לבדילות הסתדרות המורים מעל הסתדרות העובדים
גדולים חקרי לב. יש להניח כי בצרפת או
 בארצות הברית, למשל, מפולגים המורים באהדותיהם המדיניות
והמפלגתיות ובהשקפותיהם הדתיות, ודבר זה לא מנע את הסתדרויותיהם
מהצטרף אל בריתות־העבודה. מהו השאור
שבעיסה המעכב אצל מורינו? אפשר היו ימים
והמורים היו מתביישים להיות חברים לאיגוד פרופסיונלי, אך עתה
הלא הנם לוחמים פרופסיונליסטים מובהקים. היו ימים ורבים מן
המורים חשבו שרק חלק אחד מציבור הפועלים נאמן ללשון העברית ולא
כלל־הפועלים, אך גם חששנות זו פג טעמה מזמן. ציבור המורים בארץ לא היה מעולם מעור אחד, וגם באותם
הימים הרחוקים שאוהבים להזכירם בגעגועים, “ימי ויתקין”, ימי
“האוטונומיה” בחצר בית־הספר לבנות, היו יסודות רחוקים למדי.
אך את הטון נתנה הקרבה בין הפועל לבין המורה, והיא היתה לטובת
שני הצדדים, והיא היתה ניכרת גם במלחמות העבודה העברית וגם במלחמת
הלשון. כיצד השפיעה הבדילות על מצב המורה ועל מצב החינוך ועל
היחסים ההדדיים בישוב? כדאי לחשוב על כך.  ↩



תהילים קכ"ז, ד'.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/22765