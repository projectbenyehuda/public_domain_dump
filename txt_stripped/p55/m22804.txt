


	
	בועד הפועל הציוני בירושלים
	



(אדר ב’– ניסן תרצ"ה)

א. בויכוח הכללי

גורלנו הוא שאנו אנוסים להגן על אמיתיות ציוניות
ראשוניות. לא נעים התפקיד, אך אין לנו ברירה. חיינו הציוניים מעמידים
אותנו כפעם בפעם במבחן, ואזי מתגלה כי אמיתיות ראשוניות טעונות
עדיין הסברה והגנה. במושב זה עשה ד“ר רופין את חשבונן של כמה
הנחות שלנו שהיו במשך כמה שנים בבחינת “חכמת המסכן”, אך עוד
קיימים כמה מושגים, שעלינו נגזר להגן עליהם. ויש לפעמים צורך להתוכח
עם גדולים וטובים. מה לעשות? מנהיגי הציונות נותנים לטעום לא רק
מדובשם, אלא אף מעוקצם. איננו כפויי־טובה. את הדבש נקבל ועל העוקץ
נחלוק. הפעם אצטרך להיות איש־ריב בכמה בחינות למורינו
ורבותינו וייצמן ואוסישקין. נדונה כאן שאלת
העליה. מי שהקשיב לויכוח היה יכול להסיק שהכל בסדר, וכל הרע הוא
מגרינבוים, העומד כז’נדרם בשער הארץ ומונע את עלייתם של ישראל,
שהרע הוא ב”חלוץ" ובמשרדים הארץ־ישראליים. לא נשמעה זעקת העליה,
לא זעקת הגולה ולא זעקת המשק העברי בארץ. והלא כאן נתקבצו שליחי
הגולה. אפשר לחשוב כמעט שכולנו המסובים כאן שאננים על פרדסינו
ובוטחים על עסקינו הטובים. כאילו רוח הפרוספריטי" צררה בכנפיה
גם את שליחי התנועה הציונית. אפשר למצוא הסברה לכך.

לאחר שנים רבות של חוסר עליה כמעט, לאחר שבא־כוחם של
הנחשבים אצלנו כתופסים את המרובה (ואתם הלא יודעים מי אצלנו מתימר
לתפוס את במרובה) דיבר בפני ועדת שאו על עליה של שלושים אלף לשנה
כעל אידיאל, לאחר זה מובן, שעליה של חמישים אלף הביאה הקלה להרגשה של
ציונים. אך אם להרגשה הוקל, הרי לציונות עוד לא הוקל. מספר זה,
שלפנים היה לנI אידיאל רחוק, נעשה מציאות,
ובהיותו למציאות הוא לא רק מפגר מאחרי צרכינו החיונים, אלא מעמיד
בסכנה את הישגינו העיקריים. במצב זה של הידחקות המונים אל הארץ טבעי
בדבר שזרם העליה מכיל חלקים ניכרים שהצורך שלהם בארץ הוא גדול, אך
בעזרתם אי אפשר לשמור על עמדות המשק העברי. והתוצאה של כמות זו
בעליה היא שעמדותינו הראשונות מוזנחות ונהרסות.

גם ד“ר וייצמן דיבר בשביעת־רצון מן המספרים הללו,
שהוא מקוה שנגדיל אותם בימים הבאים בעשרת אלפים או בעשרים אלף.
רצוני לומר משהו על אמרותיו של וייצמן: בתנועה הציונית קיימת
חלוקת תפקידים נוחה מאד. יש אצלנו מכסימליסטים ומינימליסטים. ד”ר
רופין, למשל, מפורסם כ“מינימליסט”. מכסימליסטים מתקראים אצלנו מי
שעושים מעשה־מינימום ומבקשים שכר־מכסימום. ומאידך ישנם
בציונות, והיו בה מימיה הראשונים, אנשים העושים את המכסימום
שבכוחם לעשות ואינם מדברים אלא על המינימום. כך היה לילינבלום,
כך רופין, כך וייצמן וכך גם אוסישקין, הפורש בשעת הכרעה מממללי
רברבן, ואשר גם היום הכריז כי לגבי התפיסה המדינית אח הוא לטבנקין
ולוייצמן. ויש מהם שהם מקיימים את משנת החכמים: “אמור מעט ועשה הרבה”,
לא במובן של מיעוט הדיבור, אלא במובן של הכרזה על המעט. ואז יש
צורך לחלוק עליהם ולומר להם שמעשיהם טובים מאמירתם.

גאולה שאין עמה הצלה אינה גאולה

וייצמן התוכח עם הרב ברלין. לדעותיו של הרב ברלין
עוד אשוב. אולם תוך כדי ויכוח ניסח וייצמן ניגוד בין גאולה
להצלה. ניסוח זה של וייצמן אינני מקבל. ואני מקוה שגם וייצמן לא יאחז
בניסוח זה. אני אומר: בזמננו זה גאולה שאין עמה הצלה להמונים
גדולים מישראל איננה גאולה. וכן אינני יכול לקבל את ההכרזה על איכות
בניגוד לכמות. התנועה שאני מדבר בשמה אינה מזלזלת באיכות. אני
דורש איכות מעולה גם בעבודתנו החמרית וגם בעבודתנו הרוחנית. אנו
מקבלים בלב שלם את תביעתו של וייצמן להרמת איכות תוצרת התעשיה שלנו.
משקי הפועלים נתונים במאמצים בלתי־פוסקים להרמת פריון העבודה
ואיכות התוצרת. אבל במצבנו כיום יש להדגיש: השאיפה לאיכות אינה צריכה
לבו א על חשבון הכמות. איכות שאין עמה כמות גם איכות איננה. לא
נוכל להרים את האיכות הציונית, את איכות העבודה, את איכות המשק,
מבלי שנרים את כמות העליה.

ויש גורם של זמן. ואסור לנו להסיח את הדעת ממנו אפילו
לשעה קלה. היו ימים ושלוש מאות ה“מלקקים” של גדעון הכריעות הכף. יש
זמנים שגם יחידים מכריעים. ויש זמנים ומצבים שרק הרבים מכריעים. מי
שרואה מה אופף אותנו כאן, מה או רב לנו כאן, מי שרואה את
הסיטואציה הפוליטית העולמית, את המבוכה העולמית הגדולה, את סכנת
המלחמה הממלאת את חלל עולמנו, איננו יכול לזלזל כל־שהוא בצו החמור:
לחתור אל הכמות המכסימלית ככל המוקדם.

מידת הבנין ומידת ברחמים

אבל מתוך תחימת התחום בני לבין הנוסחה של ויצמן –
ושוב: לא לבין המעשים הטובים שעליהם רמז וייצמן – אני חולק לחלוטין על
ההשקפה של הרב ברלין, המחליף את מידת הבנין במידת הרחמים. כולנו
בדעה אחת שכל ישראל יש להם חלק בארץ־ישראל, ומידת הרחמים אף היא אינה
זרה לכולנו. ואילו היה בנו הדבר תלוי לפתוח את שערי הארץ לרוחה
בפני כל יהודי – היינו מתנגדים לכל דעה האומרת: יהודי זה רצוי וזה
אינו רצוי. אבל אנחנו עובדים בתנאים של כמות נתונה. אנחנו חייבים
להילחם על הגדלת הכמות, אנחנו חייבים לעשות מעשים אשר יאפשרו את
הגדלת הכמות, אולם קביעה אחרונה של כמות העליה נתונה בידי כוח
חיצוני. וכיון שאנו מוגבלים בכמות מסוימת, חובה עלינו להוציא מתוך
אותה כמות את מכסימום הכוחות ההכרחיים לבנין. אינני מתכון לבחינת
תכונות אישיות, השקפות ומידות. אין אנו בוחני לבבות. אף לא את
השייכות המפלגתית של העולה. אינני גורס כלל וכלל את הבחינה הזאת.
תמים־דעים אני בזה עם מר אוסישקין שהערכותינו אנו את האנשים, אם הם
באים “בשביל גאולה או בשביל הצלה”, אינן שוות הרבה, הן מתבדות
לפעמים קרובות. אבל ישנן בחינות אחרות, אוביקטיביות, שתנועת
בנין קובעת לעצמה כדי להשיג בזמן הקצר ביותר תוצאות ממשיות
ביותר, כדי לקצר את חבלי הקליטה של העולה ולהחיש את המעבר לחיים
פוריים בארץ

מידת הבנין מחייבת עברית

דוגמה אחת: עברית. איני אומר שכל היודע עברית חזקה
עליו שהוא אדם יותר טוב וציוני יותר טוב. אין זה קריטריון מוחלט.
אבל בידיעת עברית יש יתרון חשוב. היא מקילה על העולה את הקליטה. היא
עוזרת לנו להחיש את הפרוצס של יצירת חברה עברית. ולפיכך אנו באים
ואומרים: בתנאים שוים קודם היהודי היודע עברית למי שאינו יודע.
איננו שוללים את זכותו של היהודי שלא למד, אולם אם רוצים אנו להחיש
את התהוות האומה בארץ אין לנו אלא להקדים את יודעי עברית. הכמות
המוגבלת מצווה עלינו להבחין בין המוקדם והמאוחר. ומי שעלול יותר
לבוא בחשבון הבנין ראוי לו שיבוא על המוקדם. ואנו מתאכזרים
לפעמים לאח, לחבר, לבן תנועה קרובה ואומרים להם: כך גוזרת עלינו מידת
הבנין. ואתם אין לכם אלא להסתגל אליה ולמלא את דרישותיה.

מידת הבנין מחייבת הכשרה

ומידת הבנין שואלת: אם האדם מוכשר לעבודה, אם כבר
נוסה בעבודה, אם הוא מסוגל להגנה על עצמו ועל חברו, אם הוא מוכן
ומזומן ללכת לכפר, או לקבל עליו חומרות אחרות אשר ההגשמה הציונית
תטיל עליו. גם לאחר כל הבחינות והבדיקות אין בטחון מוחלט שכל עולה
ימלא מה שהציונות דורשת ממנו. יתכן לומר: ותפרו כל עצתי. אבל אין
התנועה הציונית פטורה מחובתה לחייב את כל מי שבא לזכות
בפריבילגיה הגדולה של עליה לארץ. התנועה צריכה לקבוע נורמות של
בנין, והיא צריכה להטיל אותן על העולים, ואם היא תשקוד על כך – תזכה
להרים את איכות העולים ולהגביר את כושר הבניה של המחנה ואת קצב
הבניה של הארץ.

מידת הבנין מחייבת חלוציות

אינני בא לזלזל בערכם של עולים באים בימים. יתכן
שיהודי בן ששים, או למעלה מזה, הרוצה לעלות לארץ איננו נופל כלל
וכלל מן החלוץ הצעיר, ואולי גם עולה עליו. אפשר שיהא מחוסן בפני כמה
משברים רוחניים האורבים לעולה הצעיר. אבל אין אנו יכולים לדון רק
מבחינת הערך האישי והזכות האישית, כי אם מבחינת הצרכים הבוערים של
הבנין. מחובתנו לשקול בכל פעם: למי זקוקה הארץ בשעה זו. זהו
תפקיד אכזרי, ומי שמקבל עליו תפקיד זה יהיה מטרה ללחצים, אבל הציונות
אינה רשאית לפטור עצמה מתפקיד אכזרי זה. אמנם הרב ברלין יודע כיצד להקל
על הציונות את התפקיד. הוא מציע למסור את כל הסרטיפיקטים לקרובים,
שבאמת אינם מסוגלים לעבודה, ואזי תהיה הממשלה אנוסה לתת לנו
סרטיפיקטים נוספים להצלת המשק. אכן, שיטת לחץ שאין טובה ממנה…

“מה זה חלוץ?”

ותמוה הדבר שמר אוסישקין, שמראשית עבודתו הציונית ידע
להעריך את ערך החלוץ, שאל אותנו, במתכונת שאלה אחת שנשאלה פעם
בירושלים: “מה זה חלוץ?” סבורני שמר אוסישקין יודע יפה מה זה חלוץ,
ואף הביא בעצמו דוגמאות מסוימות. הוא אמר: יש בחורים שהלכו לדרום
ים המלח ויש שהולכים עכשיו לחולה – אלה הם חלוצים. אבל לגבי אלה הוא
מסתפק במועט: די לו באלף. הדוגמאות הן טובות, אבל אין לצמצם בהן
בלבד את תפקידי החלוץ. אוסישקין אמר כי הליכה לנס־ציונה כבר אינה
מעשה חלוצי, אולם אם הליכה לעבודה במושבה היא דבר רגיל – מדוע מעטים
ההולכים? מדוע צריכה ההסתדרות לאחוז בכל כוח השפעתה וחינוכה כדי
להביא פועלים למושבות? אם העבודה במושבה היא כה קלה ונוחה
ומכניסה כמו עבודה עירונית – מדוע אין זרם העליה פונה מאליו
לכפר? החלוץ מצווה ללכת למקום שיש צורך ללכת, אף על פי שהיצר הרע
מפתהו ללכת למקום אחר. במילים אחרות: להגביר את היצר הטוב על כל
מיני נוחויות. ולתפקידים ה“בלתי־נוחים” עוד נדרשים כיום הזה כמה
אלפי חלוצים. ונענים – מעטים. ואם תחקרו מי ומי הם הנענים ותמצאו ודאי
כי לא פחות מתשעים אחוזים שבהם הם חניכי “החלוץ”. נכון הדבר, שלא כל
מי שמתקרא “חלוץ” הוא חלוץ. ולא כל מי שחונך בגולה להיות חלוץ
נשאר נאמן לתפקידו. רבים הנושאים את שם החלוץ לשוא. אבל מכל אותם
המוני העולים שלא חונכו לחיים חלוציים תמצאו רק שבלים בודדות
הפונות לתפקידים כיבושיים.

לכאורה בימים של נהירת המונים יש ממי לבחור, יש הרבה
אנשים בגיל עבודה, ובכל זאת אנו עדים שהמחסור בידים עובדות מתחלק
בין ענפי המשק השונים ללא כל פרופורציה נכונה. האנשים אינם הולכים לא
לרכבת ולא לדואר ולא למשטרה ולא לעבודות הציבוריות של הממשלה. והיה
קשה מאד למצוא אנשים שילכו לים המלח. וקשה מאד להביא אנשים לידי כך
שילכו למושבה. אגלה לכם סוד, יש אנשים היושבים תל־אביב ומסתפקים
בעבודה ימים מעטים בשבוע, ובלבד שלא לעבור למושבה. ויש אנשים הנמצאים
במושבה ואינם רוצים בעבודה חקלאית, והם מבקשים כל מיני “סידורים”. עוד
לפני כמה שנים היו בני־אדם מסוגם של מר סופרסקי ומר גרוסמן מכריזים
כי חלפה עונת החלוציות. האידיאולוגים של בעל־הבית היהודי היו
משתוקקים ליום שבו כבר לא יהיה צורך בחלוץ. ו“השכל הישר” שלהם אמר
להם כי עם בוא עליה המונית ועם גידול מקורות הפרנסה בארץ – ודאי
לא יהיה צורך בחלוץ. והנה עינינו הרואות, כי כל מה שהעליה נעשית
גדולה יותר והמונית יותר כן גדל יותר הצורך בחלוץ העובר לפני
המחנה, המעמיס על עצמו תפקידים “בלתי־נוחים”, שאין המוני העולים
להוטים אחריהם; כל מה שהאפשרויות גדולות יותר כן נדרשים יותר
מאמצים כיבושיים, חלוציות משקית וחלוציות תרבותית וחלוציות
פוליטית. היא עוד בראשיתה. ועוד שנים רבות נצטרך לחנך את עצמנו
ולחנך את הדורות הצעירים לחיי חלוצים ולהרגשה חלוצית. אדרבא, עלינו
להציג תביעות גדולות לחינוך החלוצי. אם יש ליקויים בחינוך החלוצי
ובמצב ההכשרה (יש ויש!) – נאמץ כוחות לתקן אותם. אבל באיבה
ובזלזול לא יתוקנו הדברים. גרינבוים סיפר כאן משהו מסבלות החלוץ
ומיסורי ההכשרה. כיצד הם ישנים ובמה הם ניזונים. הוא לא סיפר לכם
אלא מעט מן המעט. והתרופה היא לא בביטול ההכשרה ובחלוקת סרטיפיקטים
ללא בחינה וללא כל הכנה לחיי עבודה בארץ, אלא בהשבחת תנאי הקיום של
החלוצים והרמת החינוך החלוצי.

רבים דיברו כאן על ה“בריחה מהכפר”. וד"ר הופמן
הגדיל. על מי קובלים? כמובן, על “ההסתדרות”. היא לא הצליחה למנוע את
הבריחה מן הכפר. מובן מאליו, לא חברי־הסתדרות אינם “בורחים”. ציונים
כללים, בני גרוסמן, רביזיוניסטים, מזרחיים – הללו אינם בורחים מן
הכפר. מטעם פשוט, מפני שמתחילה לא הלכו לשם.

תנו קיום לפועל בכפר

וכל אלה הקובלים על הבריחה מהכפר מה עשו כדי למנוע
אותה? החשבתם על כך מה הן הסיבות המוציאות את הפועל מן הכפר?
“חמרנים” שכמותנו אומרים, כי כדי שהפועל יתמיד בכפר צריך שיוכל
שם להתקיים, לפרנס את משפחתו. וכדי לאפשר את הקיום ולהקטין את כוח
המושך של העיר אולי צריך גם להרים את שכר העבודה בכפר. ומפלגת מר
הופמן – זו שהטיפה כל הימים נגד ה“רומנטיקה” החקלאית ושטענה כי העיר
היא העיקר ופתאום נתגלתה לפנינו כאן כמעונינת כל כך בחקלאות – אולי
תקבל על עצמה להרים את שכר העבודה בכפר, למען יוכל הפועל העברי
להתקיים שם, ולא יצטרך לנוד על הערים? יכולה אמנם להיות גם השקפה הפוכה,
כי צריך להוריד את שכר הפועל בעיר. אינני שולל לגמרי גם השקפה זו.
אני בעד הרמת השכר של התימני הקטן, של עוזרת־הבית, של הפקיד הנמוך,
של המשרת בחנות, של הפועל הפשוט, אבל אינני מרוצה כלל מן השכר
המנופח של האריסטוקרטיה המקצועית בעיר. וממפלגה אידיאליסטית כזו של
מר הופמן אפשר היה לקוות שתצווה על חבריה העירוניים שילכו לכפר דוקא,
ובמידה שהם אנוסים להישאר בעיר – יורידו קצת את שכרם, למען הקטין את
כוח־המושך של העיר המוציא את הפועלים מן המושבה. לא שמענו גם על
תרופה זאת, עד כמה שידוע לי.

יש תרופה יותר רצינית, ואותה שמענו היום מפי
אוסישקין: הפועל יחזיק מעמד במושבה, אם ידע שיש שכר למאמציו, שלא
לעולם ישאר “באטראק” ותלוי בחסד הפרדסן; אם ידע שהתנועה הציונית
מכירה בחובתה להמציא לאחר מספר שנות עבודה חלוצית פיסת אדמה,
משק־עזר, ראשית התישבות. שפיר. אבל אותן המפלגות שזילזלו בהתישבות
לאומית, שפסלות הקרנות, שהכריזו “בלוקדה כספית”, ששברו קופסאות של
הקרן הקימת, שגינו את מתן הקרקע לפועלים “השמאליים”, ושעשו כל מה
שהיה בכוחם כדי לדכא את הכוח־המשך של התנועה הציונית ולגזול את
תקות ההתישבות מן העובד־החלוץ – אלה באות עכשיו לקבול על הפועל
הבורח מן הכפר ולידות בו אבנים!

ברוכים כל אסירי העבודה

אינני רוצה לקפח את שכרם של אותם הניצנים החלוציים
המתגלים אצל מפלגות שמחוץ להסתדרות העובדים, ולא רק אצל מפלגות
ידידות כמו “הפועל המזרחי”, כי אם גם אצל מפלגות אויבות
להסתדרות. אני מקדם בברכה את פועלי “אגודת ישראל”. אני מקדם בברכה את
פועלי בית“ר בהרצליה, שהלכו לבית־הסוהר משום שהגנו על עבודה עברית.
יישר כוחם. אבל אם זכות היא זאת לפועלי בית”ר, ואם מפלגתם מתגאה בזה
– כי אז מה גדולה זכותה של תנועת הפועלים שמנהלת את מלחמת העבודה
העברית זה שלושים שנה, ושיצרה את עצם המושג “עבודה עברית” וסללה את כל
הדרכים הפתוחות כיום לעבודה עברית.

אך מה לנאסר אצל האוסר?

ואני שואל: בגלל הגנה על עבודה עברית אצל פרלין
בהרצליה הולכים פועלים עברים לבית־הסוהר, ומפלגתם של אותם הפועלים
נלחמת על כך שזכות חלוקת הסרטיפיקטים תינטל מן הסוכנות “השמאלית”
ותימסר למפלגתו של פרלין, ל“התאחדות האכרים” הפרלינים. האין זה חזיון
מענין? וב“מניפסט” אשר פירסם “המנהיג”, בערב התכנס הועד הפועל,
הכריז כי מתוך שביעת־רצון הוא מציין את “התוצאות החיוביות” של
“מלחמת הרביזיוניסטים” נגד זכות הסוכנות בחלוקת הסרטיפיקטים.

משמעת ומצפון

ומכאן לשאלה הקרויה אצלנו “משמעת”. הרב ברלין טען בשם
המצפון. כמעט שמצא סתירה בין הדרישה למשמעת ציונית לבין המצפון.
אם הרב ברלין עומד באמת על חופש המצפון, על כבוד למצפון
הזולת – הריני שותף לו. ואזי אבקש מ“המזרחי”, בבואו מחר להציע את
דרישותיו הדתיות, כי יכבד גם את מצפונם של אותם הציונים העלולים
לראות באותן הדרישות כפיה על מצפונם. גם אני סבור שמצפון קודם
למשמעת. אין זה חידוש, כי זהו הסכם יסודי בתנועה הציונית, לא הסכם
של “שולחן עגול” המוצע עכשיו, אלא הנחת־אב מימי פינסקר ומוהליבר,
הרצל וריינס: חירות המצפון, כבוד וסבלנות. ההסתדרות הציונית לא
כפתה מעולם על עניני מצפון. ולא בזה אנו מחולקים. המלה משמעת אינה
ממצה כלל את השאלה. יש בה ממיעוט הדמות. אין שום כונה להפריז
ולהחמיר בדרישות רגילות ל“משמעת”. אין הכונה לצמצם במשהו את זכות
המועט, את זכות האופוזיציה לתעמולה רחבה, לחופש הביקורת. אין
הכונה לתת נשק בידי הנהגה תקיפה להתאנות למתנגדיה, לחפש אצלם חטאים
נגד משמעת.

השאלה היא: קיומה או פירוקה של ההסתדרות
הציונית. המסוגלים אנו לקיים ולטפח אלמנטים של הויה מדינית: הרוצים
אנו לקיים קנינים לאומיים בעלי ערך עצום או מוכנים להפקיר אותם?
השאלה היא, אם מוכנים אנו להמשיך ביצירתו של הרצל או להתיר ספרטיזם
פוליטי לכל גוף שירצה בכך? אין זו כלל וכלל שאלה של משמעת במובן
הצר של המלה, כי אם שאלה של קיום לאומי מאורגן. אילו התכוונו
הרביזיוניסטים, כפי שהם מתימרים, למדינה יהודית, אזי היו חסים על כל
גרעין של ממלכתיות יהודית ולא היו מזלזלים בקרנות הלאומיות
ובקונגרסים הציוניים ולא היו שוברים קופסאות של הקרן הקימת וגם לא
היו חותרים “לשבור” את ההסתדרות, כי הסתדרות העובדים היא חטיבה של
כוח לאומי וגרעין של ממלכתיות עברית. והחינוך הזה של נוער לשבירת
קופסאות, ההכרזה האידיאולוגית של בלוקדה כספית“, האומנם זהו רק
הפסד של גרושים ולא חתירה עמוקה תחת קנינים לאומיים נעלים?
והתגנדרותו של מנהיג בקריעת שקל, והתגנדרותו של מנהיג שני בגניבת
כסף מקופסאת הקרן הקימת לשם תיקון נעלים – האומנם זוהי פגיעה
ב”משמעת" ולא חינוך לניהיליזם לאומי? האין בחינוך זה משום עקירת כל
רגש וכל כבוד לקניני העם, למורשת הרצל?

אוסישקין אמר אתמול בשקט: “שבירת קופסאות לא נפסקה”.
שקט זה יש בו כדי להפליא. האין אוסישקין האיש חייב לתבוע מאת הנוער
הבית"רי את כבודה של הקרן הקימת, האם לא הוא צריך היה לתבוע מאת
התנועה הציונית שתגן על כבודה מפני תעמולת השיסוי וההשמצה לגבי
הקרנות הלאומיות?

אכן, יש מזל לרביזיוניסטים. להם סולחים כמה דברים שלא
היו סולחים לאחרים. דוגמה בולטת: הפטיציה. היש פרופורציה
כל־שהיא בין ההפסד לתנועה הציונית על ידי הפטיציה לבין מידת ההתנגדות
כאן? אוסישקין מתנגד לפטיציה, הרב ברלין מתנגד, ורבים מתנגדים – אבל
במה הם אומרים להגן על התנועה מפני חרב זו שנועצים בגבה?

יש בעלי מזל בציונות. עוד מוסיפים להזכיר כאן את
“ברית שלום”, האויב המסוכן לאחדותנו הפוליטית, ואין איש מזכיר
כאן את סמילנסקי. והנה רק לפני ימים אחדים נדפס מאמר – ולא בחוברת
אקדמית, כי אם ב“בוסתנאי”, עתון שמביטים עליו, כידוע, בעין יפה
בארמון הנציב – נגד המנדט. המדובר הוא על מכס שילינג לתיבת
תפוחי־זהב. אינני מזלזל כלל וכלל במכס, ולא בשילינג לתיבה. והענין
הזה נוגע לא רק לפרדסנים העשירים, המעבידים ערבים, הוא נוגע גם לאכר
הזעיר וגם לחקלאי העובד. אני מקוה שהצעת סמילנסקי לגזור על נטיעת פרדסים
לא תקובל, ואני מקוה שעוד יהיה בארץ ישוב עובד גדול ולו שטחי
פרדסים. וודאי שכולנו מעונינים בביטול המכס באנגליה על
תפוחי־הזהב שלנו. אבל מי שאיננו מבין מה המנדט בשבילנו, מי שמתגעגע
למצב של קולוניה בריטית, הוא גם את האינטרסים הכלכליים של חקלאותנו
ותעשייתנו איננו מבין. אבל כיון שרעיון ההצלה על ביטול המנדט הושמע
לא על ידי “שמאליים” ולא על ידי “ברית שלום”, כי אם על ידי סמילנסקי,
לא רגשו אלה הרוגשים תמיד על סכנות של בגידה לאומית. ישנם בעלי
פריבילגיות.

אילו היתה הפטיציה, למשל נעשית לא על ידי
הרביזיוניסטים, כי אם על ידי “אגודת ישראל” – היו מרעישים עליהם את
העולם. תזכרו את ימי המשלחת לחוסיין. אבל כאשר “מעשה רב” זה נעשה על
ידי גוף הנמצא במסגרת של ההסתדרות הציונית, גוף שיש לו הרבה ידידים,
אפשר להקל ולומר: “מעשה־ילדות”.

דרך הנצחון הרביזיוניסטית

הרביזיוניסטים הסבירו את תוצאות הפטיציה הסברה
אוריגינלית ביותר. “כמעט” נצחון. אכן, זהו אחד הנצחונות שלהם. ודאי
מכירים אתם את המעשיה ביהודי שהתפאר כי זכה לשוחח עם הגוברנטור.
כן הגוברנטור אמר לו: “פושול וון!” (גש הלאה!). ואת ה" פושול
וון!" הזה מעלה הרביזיוניזם לשיטה פוליטית בפי בן־חורין: אין דבר,
יאמר פעם “פושול וון, יאמר בשנית “”פושול וון”, ושלישית, עד
שמכל ה" “פושול וונים” יצמח הנצחון הגדול. שמריהו לוין הגדיר פעם
את שיטתו של המנהיג הרביזיוניסטי: להעלות את הדוב מן המאורה. אם יודע
אתה שבקרבת מקום רובץ הדוב, ואם אתה מכיר בסכנה שבדבר, כי אז אין לך
אלא להחריד אותו מרבצו. ולפי החכמה המדינית ששמענו כאן יש
להמשיך: אין דבר שהדוב שיבר לי היום צלע אחת, ומחר שתי צלעות ומחרתים
שלוש – סוף סוף יהיה הוא לי לטרף. אך כל כמה שאני מעריך את סטירת
הלחי שקיבלנו בזכותם של הרביזיוניסטים בגנף, וכל כמה שאני מעריך את
תוצאותיה המסוכנות בימים יבואו – מחשיב אני יותר את ההפסד בציוני
הפנימי. עצם חינוכם של המונים לא למעשה ציוני, לא להתנדבות, לא
לתרומות, לא להשקעות בארץ, לא לעליה, לא למאמצים ולקרבנות, כי אם
לאמונה ב“קמיע” וב“גשר של נייר” – הוא מעשה פסול מבחינה ציונית.
אבל כשאמונת פתאים זו כרוכה בחתירה תחת השלטון הלאומי היחידי שיש
לנו, הרי אי אפשר שתוצאתה תהיה אחרת מאשר אנרכיה לאומית, הרס
ציבורי, אי־כבוד לעם ולתנועת שחרורו. ואוירה זו לא תצטמצם רק
בתחומי המחנה החותם של הפטיציה, היא עשויה להתפשט ולזרוע רקב בכל
המחנות. מבחינה זו אני רואה את ענין ה“פטיציה” כדחיית תקוה לחיים
ממלכתיים, כהרחקת תקוה לעצמאות מדינית.

ואחרי הפטיציה בא עלינו בימים אלה, ערב מושב הועד
הפועל הציוני, ה“אולטימטום” מאת “המנהיג”. במקום קונגרס ציוני
וועד פועל ציוני הוצעה לנו “ועידת שולחן עגול”. שולחן עגול זה
משמעו שולחן ערוך חדש לציונות: “ביטול עקרון המיוריזציה”.
מלה נאה! ופירושה של המימרה הנאה הוא, שהציונות צריכה להיפטר מן
היסודות שהניח הרצל, היינו: דמוקרטיה, “אחרי רבים להטות”, והמיעוט
זכאי לבקר, אבל חייב לכבד את החלטות הרוב. לא, זהו עיקרון ישן אשר
עבר זמנו. ז’בוטינסקי מגיש לנו יסוד חדש, ברוח הזמן: “ביטול
עקרון המיוריזציה”. על ביטול זה תקום המדינה היהודית!

ובמקום קונגרס ציוני נזכה בקרוב, לפי המניפסט של
המנהיג, לקונגרס חדש: לא של ציונים ולא של רביזיוניסטים, כי אם
ל“קונגרס של פטיציונרים”. זוהי איפוא התכנית הפוליטית החדשה ודרך
הארגון החדשה של האומה העברית: על הפטיציה יכון הארגון הלאומי.
בה ימצא הכוח הדרוש לנו. היתנהג אותו קונגרס של פטיציונרים על פי
ה“עקרון של המיוריזציה” שנתישן או ועל פי עקרונות חדשים – לא זכינו
לשמוע. אך רוח ההצעה ברור למדי. אפשר לצעוק חמס על ה“רייך השלישי”
ולשמור אמונים לרוחו. מכירים אנו אותן התנועות, אשר לא סגי להן
בצורות “נושנות” של דמוקרטיה מאורגנת, והן מצמיחות חדשות לבקרים
צורות “אולטרא־דמוקרטיות” ומתכנות קונגרסים מיוחדים לתפקידים
מיוחדים. ובמניפסט של המנהיג צפונה לנו הבטחה חשובה: “לעקור בלי
חמלה את מלחמת המעמדות מן הישוב”. אדרבא ואדרבא! ישוב בלי מלחמת
מעמדות – אהיה הראשון שאקבל אותו. ואם יש בידי הרביזיוניסטים ליצור
משטר־חיים אשר בו תיעקר כל מלחמת מעמדות, ארכין בפניהם את ראשי. אבל
כמה בורות פוליטית ועם־הארצות כלכלית וכמה חיקוי לתורת היטלר יש
בהבטחות אלו לעקור את מלחמת המעמדות על ידי… ברית הצה"ר!

ואחרי החרמת הקרנות ושבירת הקופסאות, ואחרי הפטיציה
ואחרי המניפסט המאיים בכינוס קונגרס של פטיציונרים – אנו יושבים
כאן ודנים… אם להכניס פסקה של משמעת לתוך טופס השקל. האין זה מגוחך
משהו? אוסישקין מזהיר, כי אם יחזרו על מעשה הפטיציה ידרוש הוא את
הוצאתם. אין מוחי תופס מה הבדל בין פטיציה ראשונה לשניה. אם אזהרה
רצינית היא נקבלנה. וכדאי שאוסישקין יזכור את אזהרתו זו. אלא שעם זה
אומר לנו אוסישקין: משמעת – כן, אך לא משמעת מיכנית. צריכה להיות
אוטוריטה מוסרית. מכיר אני את אוסישקין זה כמה שנים, ועוד זוכר אני
את עמידתו בועידת מינסק, ואת הרצאתו על ארגון ותביעתו: משמעת! וזוכר
אני את דבריו אז על “הפראזה האוכלת בנו” ואת תביעותיו הנמרצות
לציונות הרוסית על ערך ההסתדרות החזקה ועל ההכרח במשמעת. ובחרקוב,
ובפרייבורג, ובקונגרס השביעי, האומנם הסתפק אוסישקין רק ב“השפעה”
ובאוטוריטה מוסרית, וויתר על הכוח “המיכני” של הרוב?

לא הרביזיוניסטים פסולים – אלא הרביזיוניזם

כסבורים אתם שאני רוצה בהוצאת הרביזיוניסטים מן
ההסתדרות הציונית? לא. הריני מוסר מודעה: אינני רוצה בכך. 
ואומר בגלוי מדוע. רוצה אני בהוצאת הרביזיוניזם – לא
הרביזיוניסטים, אלא הרביזיוניזם – מחיי האומה. כי רואה אני את התפיסה
החברתית והרוחנית של הרביזיוניזם כנושא דסטרוקטיבזם לאומי. ואילו היה
בידי להוציא את הרביזיוניזם מתוך הישוב, מתוך חיי הגולה – לא הייתי
נרתע ממלחמה ציבורית קשה ביותר. אבל זה לא יושג על ידי הוצאתם מן
הקונגרס. אין לי איבה לרביזיוניסטים, מלחמה לי ברביזיוניזם. גורס אני
את המאמר התלמודי: יתמו חטאים ולא חוטאים. וגם אני רוצה, ממש
כאוסישקין, שאותם אלפי הצעירים הרביזיוניסטים – שיעלו לארץ ויהיו
פועלים, כי אין להם דרך אחרת מאשר לעבוד – ישארו במחנה הציוני.
וההצעות של משמעת בין שהוצעו בין שתוצענה, אין כונתן להוציא, אלא
לאפשר את הישארותם. ואומר לכם בלחישה: אל תפחדו. הם לא יצאו. הם
אינם טיפשים כל כך. יש לנו כבר נסיון קטן אתם. וחייבים אנו טובה
למר גרוסמן על הנסיון שעשה בקטוביץ. שם היה מוכן מר ז’בוטינסקי
למרד גדול בהסתדרות הציונית, לויתור על הקונגרס הציוני ועוד ועוד.
מר גרוסמן עמד בפניו, והתוצאה היתה כי מר גרוסמן נעזב ותורתו
נתקבלה, ובכל חומר הדין.

והיות שהרביזיוניסטים מחבבים מאד חוזרים “חשאיים” של
מפלגת פועלי ארץ־ישראל (אגב אין לנו שום חוזרים חשאיים שאנו צריכים
להחביא אותם, אלא חוזרים פנימיים בלבד, ואם הרביזיוניסטים להוטים
אחריהם – יבושם להם), הריני מוכן להגיש להם חוזר אחד, שכנראה, לא הגיע
לידם. באחד הפרוטוקולים רשומים דברי, שאמרתי לחברי עוד לפני כמה
חדשים, לפני היות הכרזות השלום: "אל תחשבו שהרביזיוניזם ישאר תמיד
במצבו כיום. אני מניח שז’בוטינסקי כבר שבע דיו את חבריו הבריונים
והוא יתן להם בקרוב ספר־כריתות ויאמר להם: די, באסטא! דומה שלא
טעיתי. הרביזיוניסטים כבר יודעים שאין להם מקום ואין להם ערך בעולם
היהודי מחוץ לגדר ההסתדרות הציונית. הם רק משחקים באיומים. הם לא
יצאו. ואם המנהיג יקרע שוב את השקל ויצווה לצאת, הרי אותם “אלפי צעירים”
לא ישמעו לו. הם יפנו לגרוסמן או לציונים כללים או יקימו דבר־מה
חדש, אבל מן הקונגרס הציוני לא יצאו.

אינני רוצה שנוציא אותם, אבל אינני מבקש לקנות את
ישיבתם אתנו במחיר זה שנתן להם לירוק בפנינו ונרשה להם קריעת שקלים
וחתירה תחת הפעולה המדינית של ההסתדרות הציונית. תנועה שרוצה לחנך את
חבריה שירחשו לה כבוד צריכה להגן על עצמה. לפיכך אני מקבל ברצון את
הצעת הרב ברלין בדבר בחירת ועדה לתיקון יחסי המפלגות, אם כי עוד לא
שוחחתי על זאת עם חברי. נעשה כל נסיון להשכיח את היחסים בתחומי
ההסתדרות הציונית, אך לא נתן יד ל“שולחן עגול”, שאינו אלא גלגול חדש
של שבירה.

ההסתדרות הציונית במעלה

שתי מלים על ההסתדרות הציונית עצמה: מן הסגנון הטוב
הוא לדבר בגנותה ולזלזל בכוחה. זה כמה שנים הורגלנו לראותה
ברפיונה ולשמוע בגנותה. עד שהתחלנו מאמינים בירידתה, ואיננו מרגישים
כי כל ענין הירידה הוא בדותה, כי לא רק המפעל הארץ־ישראלי, אלא אף
ההסתדרות הציונית נמצאת במעלה. אחרי המלחמה היו להסתדרות הציונית
כמה שנים של התפוררות והתרופפות. אבל בינתים גדל דור ציוני חדש,
ונתחנכו נושאים חדשים להסתדרות הציונית. וההסתדרות הציונית הולכת
ונעשית לעינינו לנושא כוח, לנושא־ענין. ובנו תלוי הדבר שלא
נחזיר את ההסתדרות לאותו תוהו־ובוהו שבו היתה שרויה לפני זמן־מה.
רבים מהנואמים דיברו על דחיית “ההסכם”. אני מציין בכלל שמרבים
“להתענין” בחייה הפנימיים של תנועת הפועלים התענינות מסוג מיוחד.
אילו היו מתענינים בפעולתנו המשקית, למשל, לא היו שואלים, כמו
ששאל מר גרוסמן: אם משקי הפועלים נונים רוחים כיום למה הם זקוקים
לגמר ביסוס? מי שיש לו ידיעה של בר־בי־רב בהתישבות יודע כי אין
מישבים בהלואות בנקאיות ובריבית בנקאית. כן, בחיינו הפנימיים
מתענינים הרבה. מכיר אני, למשל, מפלגות ציוניות המצביעות בעד צנז
כספי בבחירות, אבל כשהן שמעו שבאיזו שכונת פועלים יש ויכוח
על מידת זכויותיהם של עוזבי ההסתדרות ומתכחשים לעיקרי השכונה –
הרימו קול זועה: הדמוקרטיה בסכנה. וכאן מתענינים ביותר בהסכם,
ובוכים על דחייתו, ומסיקים “מסקנות”.

מי השניא את הרביזיוניזם

מר גרוסמן מסביר: מה פלא, עשר שנים הטפתם איבה
לרביזיוניזם, ועכשיו אתם רוצים בבת אחת לתקן. מר גרוסמן טועה: לא
אנחנו הטפנו, אלא הרביזיוניזם לימד את הפועל לראותו כאויב.
הפועל העברי יודע קרוא. והוא איננו זקוק לכך שמנהיגיו יקראו לפניו.
הוא קרא מאמר: “כן, לשבור”, והוא הבין את פירוש המלים. הוא קרא גם
מאמר שני: “לא לשבור, לחלק”, והוא הבין את פירוש המלים. הפועל
הארץ־ישראלי קרא גם את ספרות הבריונים ואת הפורנוגרפיה הפוליטית
שעליה חונכו המונים ציונים. והוא ראה במו עיניו את המלחמה בקרנות,
הפרת שביתות. הוא הכיר לדעת מפלגה האומרת כי שביתת פועלים היא פשע
לאומי, וכי הפועל אסור לו להגן בכוחו עצמו על עניניו, אלא הוא
חייב לסמוך על נייטרליותו של ז’בוטינסקי או של גרוסמן. את כל זה
קרא, שמע וראה הפועל בעצמו, ונבהל. איני אומר שהוא צדק בפחדו,
אבל עובדה היא.

מדוע נדחה ה“הסכם”

אני צידדתי בזכות ה“הסכם” הזה. כסבורים אתם שעשיתי
זאת מפני שאני ציוני טוב יותר מחברי השוללים, לאומי טוב מהם –
אינכם אלא טועים. צידדתי בזכות ההסכם מפני שאני מאמין יותר מהם בכוח
מעמד הפועלים, באחדותו, בנצחונו, מפני שאני מאמין שהפועל
הבת“רי כשיראה אותנו מבלעדי מחיצות־איבה יכיר בצדקתנו. מאמין אני
שגם הסכם כזה, אף על פי שהוא נותן זכויות יתירות למיעוט, יכול
להיות לטובת עניני הפועל בארץ, לטובת עניני כל הפועלים העברים
בארץ, וממילא לטובת הציונות ולטובת האומה. לפיכך צידדתי בזכותו.
אולם אם לאחר שבפועלים ראו במשך שנים מה עשתה להם המפלגה
הרביזיוניסטית ומה שזממה לעשות, ראו את מפירי השביתות בזדון ואת
הפועלים הנשלחים בגללם לבתי־הסוהר, ראו את המפלגה המנחילה להם
מכות־דמים ורוגז־לבב, אם לאחר זה לא האמינו ביושר כונותיה ולא
חפצו לחתום על הסכם המוסר לחברי אותה מפלגה זכויות יתירות
להכריע בענינים חיוניים של מלחמת הפועל – האומנם יפלא הדבר? אני
מעריך זאת כקו צר־ראיה, אך מי שיבוא וירצה “לחלק” את המחנה שלנו על
יסוד המשאל ל”לאומיים" ול“קומוניסטים” אינו מעיד אלא על הרהורי
לבו ועל עם־ארציותו בעניני הפועל בארץ.

היה לנו ויכוח עמוק ורציני במשאל זה. וודאי יבקשו
לנצל את הויכוח להוכיח את פירודנו, להוכיח כי סר לב הפועלים מעל
מנהיגיהם, רבותי מכל האגפים, תוכלו להשתעשע ולהתנחם בזה כאות
נפשכם. אני מניח כי ציבור הפועלים, ולא רק חלק זה שקיבל את דעתנו
במלואה, כי גם אותו חלק אשר סרב לקבל את דעתנו בנקודה זו, עוד יתן
לעצמו וגם לעולם החיצוני את התשובה: למי הוא מאמין ולמי איננו
מאמין.

נס החולה

רכישת החולה. אנשי הקרקע יודעים כי גאולת שטח קרקעי
איננה טראנסאקציה כספית בלבד. בימינו זהו מעשה־ניסים. ומעשה־ניסים
זקוק לשעת־כושר, לשעת־רצון. וכשמחמיצים את השעה עוברות שנים רבות
עד שהיא חוזרת, אם היא עשויה לחזור. לפני ארבעים שנה ומעלה רכש חנקין
את העמק את מפרץ חיפה ושטחים בעבר הירדן. אבל לא זכינו ופעולה זו
קמלה באבה, והשטחים האלה נשמטו מידינו, בטרם נסתיימה קנייתם. מאז
עברו עשרות שנים עד שבאה שעת־כושר להצלת שטחים אחדים, ולאחרים לא
באה עד היום הזה. ומי יודע מתי תגיע.

הקרן הקימת נכנסה בענין החולה. נכנסה במקצת. נכנסה
באיחור זמן. בינתים ניתן לענינים להסתבך. מה יהא עתידה של החולה?
התיהפך ל“מגרשים”, היצאו סרסרים לקצוי הגולה כדי למכור ליהודי עשרה
וחמישה דונם, ש“יתגוללו” אצלו בארץ ויעברו מיד ליד עד שיבוא וימצא
את הביצה? אם יש ערך התישבותי, כלכלי ולאומי לחולה, הרי זה לא
ביצירת משקים של ההון הגדול, אשר איננו יודע למה לו ללכת לשם (אם
שמורים לו שם רוחים וכיצד יושגו ובעבודת מי יושגו), ולא במכירת
חלקות חלקות ליהודי הגולה אשר לא ידעו מה לעשות בחלקות הללו.
ערכה של החולה הוא בזה שהיא באה לשמש להתישבות לאומית גדולה, אשר
העובד־המתישב ימצא בה את לחמו, ואשר מתוך נסיונות ומאמצים תימצא
בה יחידת־המחיה למשפחה עובדת, אם עשרים דונם ואם עשרה, ואם
פחות.

כל ענין החולה עלול ליהפך להרס ציוני וגם להרס כספי
ליהודים אם לא יהיה בידי מוסדות לאומיים ולמטרות התישבות לאומית.
מה יהא גורלה של החולה אם היא תוצא לבורסה, אם היא תיכנס לידי סרסרים,
לידי מעבידי עבודה זרה. מקום זה מתבקש ממש לעבודה זרה. שם זה גם
קרוב וגם נוח, וגם זול. כל המעלות. ואין שום ערובה אלא אם כן
תימצא החולה בידי האומה. קל לומר, אבל קשה לעשות. מן הנהלת
הסוכנות ומן הקרן הקימת ידרשו מאמצים גדולים, כספים מרובים, וגם
עמידה כנגד סיבוכים קשים. אין להירתע מפני כל אלה, כי הציונות
זקוקה לאוביקט גדול של התישבות.

עבודה עברית

מר אוסישקין הציע הצעות אחדות לתיקון מצב העבודה
העברית. כשהדברים יוצאים מפי אדם כאוסישקין אני מקשיב להם בכובד־ראש
גמור. אך תוך כדי ההצעות המעשיות השתמש אוסישקין בנוסחה תמוהה.
אוסישקין הסביר, כי הפרדסן מבקש לו פועלים קרובים לרוחו.
וכשנשאל: מה הקירבה שהפרדסן מרגיש לחורנים – ענה כי זוהי קירבה שהוא
חש לגמל ולחמור. בכן, רגש של הקירבה לחיות הבית. איני מדבר על כונותיו
של אוסישקין, הן ודאי טובות. אך רוצה אני להבין מה טיב הקירבה המבוקשת
מצד האכר. האם לא נעשו כמה נסיונות לתת לו פועלים עברים
“קרובים” לו? האם לא הבאנו לו במו ידינו – ש. יבנאלי ו“המשרד
הארץ־ישראלי” בשעתו – פועלים מתימן, שלא התנגדו לאוגנדה, ולא
קראו את אחד־העם ולא ידעו סוציאליזם מהו. היכן הם עכשיו הפועלים
התימנים בפרדסים? הנה בא “הפועל המזרחי”. האכר החרד ודאי צריך
להרגיש קירבה יתירה לפועל החרד, והאומנם הנסיון של “הפועל המזרחי” עם
האכר הוא כל כך מתוק וקל? היה זמן שהפרדסן אמר שהפועל הבית“רי
קרוב ללבו. באו פרדסני גן־השרון וכפר סבא והחליפו את הפועל
“השמאלי” וה”מעמדי" בפועל הבת“רי. הקירבה היתה רבה. שני הצדדים היו
מאוחדים ברצון אחד: לעשות נקמה בהסתדרות, לשבור אותה. מדוע
החליפו את הפועל הבת”רי בחורני?

מר אוסישקין הציע דבר אחד ממשי וחשוב: להבטיח קרקע
לפועל ההולך למושבה. שהפועל החקלאי ידע שהוא איש־צבא־האומה,
והאומה תדאג לו; לא, חלילה, לספק אל כל מחסורו, אלא להמציא לו
משהו קרקע, כלשהו משק. אם נדע לקיים הצעה זו – ודאי נתקן את המצב
בהרבה. אבל אף זה אינו מן הדברים קלים. עלינו לדעת איזו התחייבויות
אנו מקבלים עלינו בזה. המוכנים אנו לכך?

מכמה צדדים – וגם ד"ר מוסינזון ביניהם – סתמו כאן את
הגולל על מלחמת הפועל לעבודה עברית. אמרו כי אנו רק צעקנו,
משמרותינו רק הרגיזו, והמצב לא הוטב אלא הורע בגללנו. גם זה נכנס
כבר לסגנון הטוב: להקטין את ערך מלחמת הפועל על עבודה עברית ולתלות
את התקוות בפעולה אחרת של “לא־אינטרסנטים”. אלא שאותה פעולה אין לה
בעלים והיא אינה נעשית כלל, אם אין הפועל תובע אותה; וגם כשהוא
תובע אותה היא נעשית שעה קלה ואחר כך מרפים ממנה. ועלי להסביר כאן,
שהזלזול הזה בערך “המשמרת”, בערך המלחמה שהפועל המעמדי
והאינטרסנטי מנהל על העבודה העברית, איננו צודק. ודאי, לא תמיד אנו
מנצחים. יש גם כשלונות. איש־הצבא שלנו לא תמיד עומד על הגובה. ויש
שהמפקדים טועים. אבל בחשבון בכלל יש ויש התקדמות. אף על פי שאנו
בעצמנו נוהגים להבליט יותר לא את נצחונותינו, כי אם את
צרותינו.

דוגמה קטנה: על יד תל־אביב יש שכונה “בית וגן”. שכונה
שנוסדה על ידי יהודים יפים, בעלי־בתים הגונים “שומרי־מצווה”.
ושכונה זו, הנמצאת בריחוק מקום ממועצת פועלי תל־אביב, הסתדרה יפה
מאד בעבודה זולה מתוך קירבת־נפש לבני־חורן. אך מועצת פועלי תל־אביב
הרחוקה פרשה את מצודתה גם על “בית וגן”. ואותו פועל, שאתם יודעים
לספר עליו כי הוא משתמט מעמדות חלוציות, ואותה הסתדרות אשר אתם
יודעים כי קצרה ידה “להשפיע” – עשו את שלהם. הם הם שהכניסו עבודה
עברית במידה ניכרת ל“בית וגן”. ותל־אביב עצמה עמדה להיות מוצפת
חורנים. לכמה מקצועות – ובעיקר לסבלות – חדר העולה מן המזרח. והנה
נעשתה עבודה מרובה – ולא בקולי־קולות – במאמציהם עצמם של חברי
ההסתדרות הנוגעים בדבר, אנשי ההובלה, והמבול החורני נהדף.

רבים מכם נוח להם להכריז שההסתדרות חדלה להיות
חלוצית. אין אתם יכולים לבטל את ערך מספרנו, אין אתם יכולים לבטל את
ערך עמק יזרעאל ועמק חפר, אין לבטל גם את ערך ההנהלה “שלנו”, והרי אפשר
לפחות לצעוק על הפועל שאינו חלוץ ושהוא בורח מן הכפר. כנראה,
שמסביבנו הכל שופע ציונות וחלוציות מסביבנו ציונים טובים
המקיימים את כל המצוות הציוניות, המקבלים בסבר פנים יפות את
העולים החדשים ואינם פושטים את עורם, ומקרבים אותם לעבודה, וכל
מעשיהם לשם בנין הארץ. והחלק היחיד בישוב שהוא פורק עול ועני
ממעש, הרי זו ההסתדרות. משתמשים בביקורת שאנו מבקרים את עצמנו,
בתביעות החמורות שאנו תובעים מאת חברינו, כדי לגלות את קלוננו
ברבים. לא אומר שאין במחנה הגדול שלנו כמה גילויים שליליים שלא
דבקו בנו כמה מנגעי ה“פרוספריטי”, אבל אם יש בתנועה בציונית חלק
שמעמיד על עצמו מצוות ממש, שמחנך את חבריו לחובות ולמאמצים חלוציים,
ששולח את חבריו באלפים אל הכפר, שמביא את חבריו למסירת מאות
דונמים לקרן הקימת בלי ספקולציה, שנלחם על נפש הציונות – הרי זו
תנועת הפועלים בציונות.

מי זועק על הספסרות

על הספקולציה דובר פה בקול ענות חלושה. כאילו
מתוך הכרה כללית שקצרה ידנו מהושיע. מר סופרסקי ציטט מימרה יפה של
עצמו, כי ההינטרלנד של תל־אביב זה הים. חוששני, שהים הוא ההינטרלנד לא
של תל־אביב בלבד אלא של כל ארץ־ישראל. כאן נקודת התורפה של
הפרוספריטי: היא נזונה בחלקה הגדול מניצול היהודי המסכן העולה
מן הגולה והיושב עוד בגולה. הזעקה נגד הספקולציה אינה פרי התמרמרות
מוסרית־סוציאליסטית. היא נובעת מתוך הגזל והעושק שנעשקים המוני
ישראל הקרויים “מעמד בינוני”. זעקה זו היתה צריכה להקיף את כל העולם
הציוני, ומה משונה הדבר שגם זעקה זו נשארת בעיקר ענינם של הפועלים
בלבד. מר גרוסמן יש לו טענות למודות הלאומיים ולמוסדות ההסתדרות:
מה רשותם לטעון נגד הספקולציה, אם במקרה פלוני ואלמוני שילמתם
בעצמכם ביוקר? מר גרוסמן היה בידו פעם אמצעי מצוין במלחמה
הפליטית. שמו “פאוזה”; שביתת בנין. עכשיו הוא מבקש, כנראה,
ב“פאוזה” נגד הספסרות, שהקרן הקימת לא תקנה קרקע, כל עוד שוררים
מחירים כאלה, וההסתדרות לא תשכן את חבריה.

היאוש המוחלט מהמלחמה בספסרות קרקעית הוא בלתי
מוצדק. העצות הטובות של “רזרבה קרקעית חפשית” הן טובות מאד. אבל היא
לא בידינו. אילו היתה הממשלה עושה את רצונכם היתה אף היא יכולה
לעזור לנו בכך. אבל יש הצעות של עזרה מצדה שיש בהן יותר להזיק מאשר
לעזור. אין להניח שציבור מאורגן, הרוצה באמת להגן על עצמו, אין לו
כל אמצעים.

מי עוסק בספסרות

אילו היו עוסקים בספקולציה זו רק גונבי־כיס
ונוכלים מקצועיים, זייפנים ורמאים נחותי־דרגה, לא היה האסון גדול כל
כך. אבל כלום אינכם יודעים שבמעל הזה יש יד לציונים חשובים ולחברות
ציוניות ולעסקנים ציונים? כלום יצרנו אתמוספירה ציבורית כזאת
שיהיו מתביישים בכך? איני מתכוון למסור כאן פרטים. מתוך המלחמה
בספקולציה שהתנהלה בחדשים האחרונים על ידי “דבר” נתגלו לנו כמה
פרטים מחרידים: נתגלה שחברות התופסות מקום בחיים הציוניים מתחרות
בקרן קימת. נתגלו שותפויות עם ערבים כדי להרים מחירי קרקעות ולהסיג
גבול. מי הגיב על כל אלה? כלום אין גם נגד אלה שום כוח ציבורי
היכול לרסן אותם? יש בנקים הקשורים במפלגות ציוניות, וגם הם
עוסקים בספקולציות מכוערות.

מדוע אין כוח במפלגות לטהר את המוסדות הקשורים
בהן? מדוע דיבר מר אוסישקין בענין כזה בקול ענות חלושה? יודע
אני מנסיוני במשך החדשים האלה, שמלחמה עתונאית שיטתית בלבד הביאה
פירות. נגלו מעשי תככים ונכלים, אורגנו קונים, הופסקה קפיצת
המחירים למעלה, ואצל אחדים גם נתעוררה הבושה. יודע אני אנשים שפרשו
מן הספסרות. וודאי אפשר היה להגיע לתוצאות הרבה אילו התנהלה המלחמה
בנאמנות בכוחות ציבוריים משותפים.

איה מלחמתה של האכסקוטיבה?

וכאן אני מצטרף לבקורת נגד האכסקוטיבה שלא פעלה
בנדון זה. ואני מצטער על העסקנים הציוניים הגדולים שחששו ללכלך את
ידיהם במלחמה זו. אם אוסישקין סבור שקרקע ועבודה הם הם שני העיקרים,
כי אז אין להגן עליהם מתוך אנינות יתירה, מתוך שמירה על הכבוד שלא
יגרע. המלחמה הישרה והאמיצה היא המכבדת את בעליה. ואילו היו הנהלת
הסוכנות והקרן הקימת נכנסות בכל הרצינות למלחמה זו היינו ודאי
מצילים הרבה ממון ישראל ומצילים אדמה לישראל.

הנזיפה לעתונים

בהזדמנות זו: אוסישקין נזף בעתונים. אל תדפיסו
מודעות כאלה. אני מקבל את הנזיפה ואענה עליה בגילוי־לב. בתקופה
הראשונה של קיום “דבר” – בשנות הגיאות של העליה הרביעית – ניתנה
פקודה למנהל מחלקת המודעות שלא יקבל שום מודעות לפרסום בעניני
“מגרשים”. “דבר” לא פירסם במשך זמן רב שום מודעות על נכסים
בלתי־נדים, לא פסולות ואף לא כשרות. נוכחנו שאנו פוגעים לרעה גם
בענינים שאינם פסולים. ראינו שאין זו שיטה נכונה; וחדלנו ממנה.
ושוב נכשלנו בחברות בלתי־מהוגנות. כיצד יוכל מנהל מחלקת המודעות
להבחין מה כשר ומה פסול?

הנה דוגמה אחת. מעשה בחברה מנוולת המתנקשת בקרן
הקימת, בגבולות עמק יזרעאל. אותה חברה מסיגה גבול, מפקיעה מחירים,
מקפחת את משקי העובדים הזקוקים לאדמה זו, ומוכרת אדמת־בעל, הבאה
בחשבון רק לפלחה חרבה, במגרשים בני עשרה דונם לאנשי עיר, המרומים
על ידה. והמוסדות יודעים ומחרישים. משנודעו לנו פרטי הדבר מפי אנשי
המשקים חדלנו לקבל את המודעות של אותה חברה והוקענו את מעשיה. אבל
מנין ידע מנהל מחלקת המודעות בטיבם של עסקי קרקעות? מדוע יהיה הוא
הפוסק מה ראוי לפרסום ומה אסור בפרסום?

אילו היתה הנהלת הסוכנות מרכזת בידיה את הפיקוח על
כל עניני הקרקעות וחברות ההתישבות ומפעלי השיכון, היה אפשר להכריח
כל עסק קרקעי שיקבל על עצמו את ההשגחה של המוסד המרכזי. כל חברה
קרקעית שהיתה מסתלקת מפיקוח מרכזי היתה מאבדת כל אפשרות להופיע
בפני הציבור ולדבר אל הלקוחות. אם יקום מוסד כזה ודאי יקבל על
עצמו עתון ההסתדרות, ואני רוצה לקוות כי גם שאר העתונים, שלא לפרסם
שום מודעה מאת חברה שלא הסכימה לקבל על עצמה את הפיקוח מצד המוסד
הלאומי המרכזי לעניני קרקעות. אני על כל פנים לא אקבל אז לפרסום
מודעה בלי אישור משום חברה. החמצנו הרבה, אבל עוד לא החמצנו הכל.
נתקן מה שעוד ניתן לתיקון.

ב. בויכוח על ה“העברה”

בויכוח הזה יש לי קצת נחמה. מר שוקן הגדיר כאן את
הקונגרס הפראגאי כקונגרס שקבע פוליטיקה לאומית נכונה בשאלת קיומה
של היהדות הגרמנית. עכשיו מבינים זאת לא רק ציוני גרמניה בלבד. אולם
בפראג, בקונגרס ומסביב לו, שררה אוירה אחרת. נמצאתי אז במערכה
כבדה, יחיד נגד רבים, גם בסיעתי שלי. הנה רבים היו סבורים שעקרון
“החרם” עדיף גם על הצלת נפשות ישראל ועל פדיון רכושם ועל החשת בנין
הארץ. ובקושי גדול נמצא “רוב קטן” בפראג, ובזכותו ניצלנו
ממעשי־תעתועים פוליטיים, וגם עלה להציל משהו, אמנם לא יותר ממשהו,
מן ההזדמנויות הגדולות של פדיון שבויי ישראל ובנין
המולדת.

ויכוח זה על הטרנספר יש בו ענין רב מבחינת המחשבה
הציונית. כאן לפנינו דוגמה מופלגת כיצד מסלפים אצלנו מושגים
ציונים, כיצד משתמשים בשמות נערצים בהיפוך גמור לרוחם. דוגלים
בשם הרצל ועל הפעולה להצלת יהודי גרמניה אומרים: ענין לרחמנות,
יעסקו בזה יהודי גרמניה עצמם. דוגלים בשם הרצל ואומרים: החרם במלחמה
עם צוררינו הוא עיקרון מקודש, המחייב את כל התנועה הציונית והוא
עדיף ממצות הבנין. כלום יש לך סילוף גדול מזה? והלא הרצל שלל, ראשית
כל, את עצם האפשרות שהתנועה הציונית תכניס עצמה לעניני פוליטיקה
ארצית.

הרצל השאיר לכל ציוני את הזכות להיות תומך בממשלת
הארץ או להילחם בה, אבל דרש בכל תוקף שההסתדרות הציונית לא תתערב
במלחמות ובסבכים הארציים. ושנית, הרצל ראה את כל המלחמה באנטישמיות
ובצוררי ישראל שהיא נדונה לעקרות, ודרש לפיכך לרכז את כל
כוחנו במאמצי הבנין ובמדיניות המכוונת כולה להצלה ולבנין.
והנה, כשהתחוללה הפורענות הגדול על ראש יהודי גרמניה באו אלינו
“יורשי הרצל”, ז’בוטנסקי וגרוסמן בדרישה להפוך את ההסתדרות
הציונית לתנועת חרם. באותה שעה שחברנו חיים ארלוזורוב נשלח מטעם
ההנהלה הציונית ובהסכמה נפשית עמוקה של תנועת הפועלים בארץ לבחון
את כל האפשרויות ולגייס את כל הכןחות לשם ארגון יציאת
אשכנז, ברוחו של הרצל, באותה שעה לא היה להם ל“מכסימליסטים”
כביכול, שום ענין לא בהצלת יהודי גרמניה ולא בהטית היציאה הזאת לאפיק
הבנין בארץ, אלא בפרולה עוברת לסוחר: “מלחמה בהיטלר”.

וגם כאן לפנינו דוגמה בולטת כיצד מליצה פטריוטית
מתגלגלת להיפוכה. מי עוד דוגל בדאגה ל“סתם יהודי” ובאמונה בערך
ההון הפרטי של היהודי כפטריוטים שלנו. והנה באה שעת־מבחן ולא שרד
מזה כלום. במשך דורות רבים טיפחו יהודים את מצות “פדיון
שבויים” כמצוה עליונה. ויהודים ידעו בשנות נדודיהם מה חשוב הדבר
להציל את ממונם של ישראל מידי צורריהם. ולא פעם היו יהודים מסתכנים
למען הצלת ממון לא שלהם, אלא ממון ישראל סתם.

אבל לפטריוטים שלנו זרים המושגים “הגלותיים” האלה.
מה להם “פדיון שבויים”, מה להם הצלת ממון ישראל, מה להם השקעת הפליטה
האחרונה של הרכוש היהודי בקרקע המולדת, כנגד צלצלי תרועה של “חרם”?
טענו פה כנגדנו שאנו חותרים תחת “הסולידריות הלאומית”. כן, חתרנו
תחת הסולידריות “הלאומית” של ה“פולקיסטים” וה“בונדאים” ושל כל
שונאי־ציון, אשר עשו מענין הטרנספר קרנים לנגח את התנועה הציונית.
במשך כמה חדשים אי אפשר היה לעבור ברחוב היהודי ולדבר על
ארץ־ישראל, משום שכל העתונות היהודית, האנטי־ציונית
וה“פטריוטית”, עשתה יד אחת להתקיף את מפעל־המעט של הצלת הון ונפש
מגרמניה. אינני נכנס לניתוח, מה היה הכוח המכריע בליכודם של כל
הכוחות הללו, אם ידי הפירמות וסוכני הממשלות, אשר אמרו להיבנות
מן החרם על תוצרת גרמניה, או האהבה המשותפת לפועל הארץ־ישראלי,
“האחראי” לטרנספר ו“הנהנה” הימנו. על כל פנים, המקהלה המשותפת של
פטריוטי ציון עם שונאי־ציון פעלה במרץ רב.

ומתוך שבחו של הטרנספר אני בא לדבר בגנותו. תחת
לחץ הטרור הזה ומתוך חוסר אומץ־לב עשתה ההסתדרות הציונית משגה
כבד: הפקירה את יהודי גרמניה. היא נתנה להם ליפול בידי ספקולנטים,
שניצלו אותם למען בצעם ולמטרות לא־ישוביות. וחלק גדול מכספי
הטרנספר שימש לא לטובת היהודי הפליט מגרמניה וגם לא לטובת הבנין
הישובי. בנקודה זו שונה דעתי מדעתו של מר שוקן. אני אומר: יש לנו
חובות כלפי היהודי הפרטי שאנו מצילים את כספו, אבל יש לנו
חובות גם כלפי כלל ישראל וכלפי בנין הארץ. איננו מחויבים להציל
ממון ישראל, כדי שהיהודי יפקיע כאן מחירי מגרשים ויסיג גבול ויעשה
את ארץ־ישראל קפנדריה להשקעת כספו בשוייץ ובהולנד ובקפריסין.
שלטון ציבורי הבא לסייע את הפרט ומעמיד לשירותו את מכשיריו
הפוליטיים והכספיים, רשאי להציג גם דרישות לאותו פרט. מותר לחייב
אותו בהשקעות פרודוקטביות בארץ. המוסדות הציוניים ויתרו על
זכותם לחייב את היהודי המציל את כספו להשקיע את כספו בארץ
במפעלים מועילים וברוחים נורמליים, וגם ויתרו על זכותם להשגיח
בעין פקוחה על כל שמציעים חיהודי זה, על כל הצעות־הפיתוי שממטירים
על היהודי הנופל ברשת “בעלי־היזמה”. ויתור זה פוגע בעניני
היהודי־הפליט ופוגע בעניני הציונות. אין להפקיר את יהודי גרמניה,
אין לומר להם שידאג כל אחד לעצמו. צריך להציל כל מה שבידנו להציל,
וצריך להשתחרר מפחד המתנגדים ולהקים פקוח לאומי־אחראי על הטרנספר,
כדי להגן על עניניו של היהודי העולה וכדי להבטיח את השקעת הכספים
השוטפים בארץ במפעלים בריאים ומועילים.

ג. לדין־וחשבון של ועדת הבנקים

אין להמתיק את המר שבפרשה זו של “אוצר ההתישבות”, אין
כאן שאלה של אבדן הון בלבד, של בזבוז ממון לאומי יקר בגלל הנהלת
עסקים לקויה. כאן מכה מוסרית קשה לתנועה הציונית. ואסור לנו להתעלם
מן הכאב והחרפה אשר נחלנו.

אנו דנים במאוחר. וספק אם יהיה בידינו לתקן מה שנפגם
בעבר מבחינה כספית, אך למען עתידה של התנועה אין לעבור על הענין
“לסדר היום”. כיצד קרה הדבר שאנשים אשר התנועה האמינה להם והפקידה
בידיהם את אוצרה, כיצד קרה שאנשים כאלה נכשלו? וכיצד נוצרה מסביב
למוסד הפיננסי הלאומי אוירה של רשלנות ציבורית שסייעה להביא את
הדברים עדי כשלון?

מי מאתנו יכול לומר למראה כל זה: “ידינו לא שפכו את
הדם הזה”? ואף על פי שסיעת העבודה יכולה ללמד זכות על עצמה, כי ידה
לא היתה בענינים האלה, כי לא נתנו לה מעולם לגשת קרוב לעניני הבנקים
(שזכו לשמירה מעולה לבל יחדרו לתוכם, חלילה בני הגזע הנמוך שאינם
ראויים לטפל בעניני כספים), – אין לפטור גם אותה ממידת אחריות. לא
היתה לנו רשות להיכנע ל“טאבו” הזה. אסור היה לנו להשלים עם המשטר
הזה המוסר את כספי האומה, ספוגי דמעות ותקוה, לידי חבורה סגורה ללא
קונטרולה רצינית וללא השפעה של כוחות חברתיים. העבירו לתוך
תנועתנו העממית את מושגי האוליגרכיה הפיננסית. הרגילו את התנועה
הציונית כי אין למסור דין־וחשבון על עניני הבנקים ואין גם לתבוע.
החזיקו באמונה המסתורית שמנהלי הבנקים הם כל־יכולים וכל־יודעים,
ואין להרהר אחריהם.

ועם זה נכנסו לתנועתנו סגנון־חיים ושיטות תשלומים
והוצאות שאינם הולמים בשום אופן תנועה עממית, תנועה של עם דל
ואביון. מי שהעיר על זאת ומי שתבע תיקון נחשב או לבטלן או למתנקש
ב“אישים”. וכך יצרנו במו ידינו אוירה כזאת הקוראת לכשלונות. ולא
תהא כפרה לנו אם לאחר המכה הקשה אשר הוכינו לא ימצא בנו הכוח
לראות את הנגעים שלנו, לשנות את מצב הדברים ביסודם, ולהראות
לעצמנו כי בתנועה הציונית יש דין ויש דיין.

ד. על יחסי מפלגות

לאחר שהסיעות השונות ראו צורך עם סיום עבודת המושב
להצהיר הצהרות, יורשה גם לסיעתנו, סיעת־העבודה, לומר בשעה מאוחרת
זו כיצד היא רואה את עבודת המושב הזה, השני למושבי הועד הפועל
הציוני בירושלים, ומה הדרך בה סיעת־העבודה מבקשת להוליך את התנועה
הציונית.

הרבה הנהלות היו להסתדרות הציונית, מהן בנות מפלגה
אחת ומהן בנות קואליציה, אם רחבה ואם מצומצמת, והרבה מושבים היו
לועד הפועל הציוני – כולם בחוץ־לארץ. מושב זה, כמו הנהלה זו,
הוכיחו שהם מושרשים בהויה הציונית לעומקה, חדורי עממיות ומלאי
רצון להבנה הדדית מכסימלית ומבקשים את הדרך לאיחוד התנועה הציונית
ככל מידת האפשרות.

היו כאן הערב כמה הצבעות בשאלות גדולות, אשר
הטרידו את התנועה הציונית. ההצבעות הללו, שבאו לאחר נפתולים
רבים ולאחר ויתורים גדולים מצד מפלגת הרוב ושאר מפלגות הקואליציה,
הוכיחו בבירור מספיק כי ניתן הדבר לאחד חלקים גדולים ומכריעים של
התנועה הציונית גם בשאלות השנויות במחלוקת. הסכם זה הושג לא
בגזירה מלמעלה ולא בתוקף החלטות של ועדות־הסכם. אין הסכם עתיד לבוא
מתוך הכרזות של מפלגות שהן רוצות בהסכם. לא בהכרזה תלוי הדבר. ואם
הרב ברלין מודיע שהוא מוכן להסכם כללי בתנאי שיתבסס על סגנון חיים
דתי הרצוי לו, הרי עליו להבין שכל עוד ישנם מיליונים של יהודים, אשר
סגנון חייהם הוא אחר, אין הודעה שלו עלולה להביא לידי הסכם. עם סיעה
שהוכיחה גם בהצבעה זו שאיננה מבינה מה לנו שלימות ההסתדרות הציונית
ומה הסכנה שבספרטיזם פוליטי, עם סיעה שדוגלת במרות לאומית
ומסרבת לקבל על עצמה מרות לאומית בשאלות החיוניות של האומה, לא
יתכן הסכם ציוני, כל כמה שהיא לא תכריז על רצונה בהסכם.

מצדנו יהיו הדברים גלויים וברורים: לא נתן להשלות
את נפשנו בדברי שלום שאין עמם שלום אמת, ולא נסכים לרמות את המון
בית ישראל. כל אדם בלתי־משוחד שראה עמידתנו כאן במושב, ששמע את
דברי חברינו בויכוח, ובפרט את דברי חברנו בן־גוריון, יכול היה
להיוכח כי סיעת־העבודה מבקשת להוליך את התנועה הציונית למכסימום
של קונסולידציה, למכסימום של איחוד וליכוד, למכסימום של כוח,
אולם זה לא יושג על ידי ויתור על עיקרים, על ידי שההסתדרות הציונית
תהיה עיר פרוצה, שכל אחד יהא רשאי להפקיר את עמדותיה המדיניות או את
עמדותיה הישוביות ולהזיק למכשיריה הפיננסיים.

נזרקה כאן מלה, שהחלטות שנתקבלו יצרו אצלנו מעמד של
“מחוסרי־זכויות”. זהו ההיפך מן האמת. שום זכות לא ניטלה משום
ציוני. ניטלה רק הזכות האחת מציוני: הזכות לעמוד בתוך ההסתדרות
ולחתור תחתיה; הזכות להינות מכל הזכויות ולהיות פטור מכל
החובות. אוי לנו שהיה צורך מיוחד ליטול זכות זו. עכשיו יש לכל חבר
בהסתדרות הציונית זכויות שוות וגם חובות שוות. ומכל מי שמבקש
להיות אתנו שותף לאחריות ציונית נדרוש שיהיה נאמן לעיקר זה בכל
מקום, לא רק במוסדות ההסתדרות הציונית, כי אם גם בכנסת־ישראל
ובמוסדות מוניציפליים. קואליציה הדורשת שויון במקום אחד
ומתנקשת בו במקום שני – איננה ברית־אמונים.

מדוע ראינו צורך להתרכז בשעה זו בביצור
ההסתדרות הציונית? משום שאנו רואים צורך, לקראת הימים הגדולים
הבאים עלינו, לחשל את המכשיר הגדול שנתן לנו הרצל למורשה. שעה
זו שנו חיים בה אנו רואים כשעה גדולה, אם כי שעה טרגית. “עת צרה
היא ליעקב וממנה יושע”. באו לנו ימים, אשר מעטים מאד האמינו כי
יזכו לראותם במו עיניהם, ימים של עליה עממית, ימים של התעוררות
עמוקה שהקיפה גם שבטים מרוחקים. וימים אלה צופנים בתוכם לא רק דברים
חשובים, כי אם גם סכנות־חוץ וסכנות־פנים. וכנגדם יש להגביר את
כוח ההסתדרות הציונית, אשר בעזרתה בנינו מה שבנינו עד כה
ובעזרתה רכשנו את זכויותינו ואת מעמדנו המדיני. ההחלטות של שקל ועל
משמעת אינן אלא אותות הבראה, סימנים לרצון הנמרץ לצאת מתוך התוהו
ובוהו. מעשי ההבראה באים. ועוד יבואו. בלי דברי חונף ובלי
הסתפקות ביש, אנו רשאים להביט על תקופת־העבודה של הנהלה זו,
שנוצרה בתנאים טרגיים ועל בסיס קואליציוני צר – שלא חפצנו בו –
ברצון ובגאון. היא גלתה לא רק חושים ציוניים עמוקים ולא רק
כושר־פעולה רב, כי אם גם יחס צודק ולויאלי לכל החלקים
הקונסטרוקטיביים שבתנועה הציונית.

ואנו מכריזים קבל־עם: אם כי איננו מתביישים במעשי
הקואליציה הצרה שלנו ומאמינים שהיא פעלה יותר והיתה עממית יותר
מכמה קואליציות “רחבות” – הננו שואפים לשיתוף מכסימלי של כל
הכחות הבונים בציונות, לשיתוף מכסימלי על יסוד תכנית־פעולה
מסוימת ומוסכמת. אין אנו קובעים את יחסנו לפי חשבונות של העבר,
אם כי החשבונות מרים מאד; אין אנו קובעים את יחסנו מתוך שנאה
אישית או קיבוצית. יחסינו יקבעו לפי גילויי הרצון והיכולת לשאת
יחד במעשה הציוני ובאחריות לבנין.

כל כמה שמבקשים להציג אותנו כמפלגה צרת־לב, הדואגת
אך לשלטונה, לא יטו אותנו מדרכנו. אנו רואים את עצמנו כמפלגת
החלוץ בעם. והכבושים אשר כבשנו לישוב ולתנועה הציונית הם
המרשים לנו להטיל על עצמנו תפקיד מכוון ומדריך גם להבא.

ביומנו של הרצל מסופר על פגישתו הראשונה עם
פועלים יהודים באסיפת־עם במזרחה של לונדון. איזה געגועים לוהטים
ואיזה צורך נפשי לראות את עצמו חי ופועל למען ההמונים הללו ולראותם
בתוך מחנה הציונות הנגאל! תנועת העבודה היא אשר הביאה את דבר
הציונות לרבבות פועלים יהודים נידחים ועזובים, אשר שום בת־קול
ציונית לא הגיעה אליהם. הבאנו אותם אל המפעל הציוני ואל המחשבה
הציונית. ושוב, הרצל בפגישותיו עם יחידים מהנוער היהודי ידע והרגיש
כי להם תביא הציונות גאולה ופדות, והוא גם ראה מה עתידים הללו
לתת לציונות. עכשיו אנו יכולים לציין כי 70,000 פועלים עברים
עומדים תחת דגלנו בארץ, ומחנות עצומים של נוער ציוני בגולה
מתחנכים לאור מפעלנו. הם מחכים ליום אשר בו תינתן להם הזכות הגדולה
להיות מגשימי חזון הרצל.

אין אנו מתעלמים מן הקושי המיוחד ומן הסכנות
המיוחדות שבמצבנו. אנו נתונים לא רק בתוך שמחה של גידול, כי אם
גם בתוך יסורי גידול. שנים אלה הן המסוכנות לנו ביותר. גידולנו
מעודד יצרי איבה ופחד, ועדין לא גברנו במידה זו שאויבינו יתיאשו
לחלוטין מכל נסיון להתנקם בנו. איננו רואים את השנים הבאות ראיה
אופטימית הן מבחינת המציאות הפוליטית הסובבת אותנו והן מבחינת
המצבים הפנימיים בישוב ובעליה. העליה ההמונית מביאה אתה גם את נגעיה.
להסתערות ההמונית הגדולה אורבת גם סכנת משברים כלכליים וחברתיים.
כנגד הסכנות הללו נבקש תרופה בהתמדת העליה ובהגברתה. ובפני כל
סכנות־חוץ וסכנות־פנים ונוכח האפשרויות הגדולות הנפתחות
לפנינו – נחתור בכל כוח לבצר את ההסתדרות הציונית, המנוף
לכיבושים מדיניים וישוביים. לפיכך אנו דוחים הצעות מסוג “שולחן
עגול”, הבאות להתחרות בהסתדרות הציונית ולחתור תחתיה. אנו
מכריזים על רצוננו הגלוי שבו הלכנו במושב זה ובו נמשיך ללכת:
לאחד מכסימום של כוחות העם העברי בתוך ההסתדרות הציונית לפעולה
קונסטרוטיבית ולאחריות משותפת.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/22804