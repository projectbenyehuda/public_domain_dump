


	
	הציונות חייבת תשובה: להצלת היהדות בגרמניה ההיטלרית
	



1

יום ליום חוזר ואומר: אכן, נתאמתה הפרוגנוזה הציונית יותר
משחשבו בעלי הפרוגנוזה עצמם, אמת מה שכתב פינסקר במחברתו ואמר
בנאומו בקטוביץ. אך לפי שעה מתגשמת רק מחצית הנבואה. בדומה לזה
קרה לרעיון הסוציאליסטי, שנתמלאה נבואתו לגבי התמוטטות המשטר
הקפיטליסטי, שאינו מסוגל לתת לבני־אדם מעט לחם ומעט בטחון חיים; אבל
התמוטטות זו אינה מבטיחה את עצם הגשמת המשטר הסוציאליסטי. הציונות
ראתה את הנולד, את הקטסטרופות העתידות להתחולל, אבל בבוא הקטסרופה
לא היה בכוחה לאמור: בואו, יהודים, עלו ותיגאלו. וכשזה לא בא – בא היאוש.

מה תענה הציונות הפעם ליהדות גרמניה? אכן בראותנו מה נעשה במשך
ארבעה חדשים, ואיך נעשה, אפשר לבוא לידי יאוש. שום קטסטרופה אינה מסוכנת כקטסטרופה זו של הסתלקות הציונות ממעשה־הגאולה הגדול.
הפעם ודאי אין הצדקה לכך. לפנים היתה ארץ־ישראל מדבר שממה. ועכשיו הלא
יכולה ארץ־ישראל לענות לרודפינו וגם למתכחשים מתוכנו: הנה יש פינה
אחת בעולם. אם לא תינתן הפעם התשובה הזאת – אין כפרה. והתשובה אינה
נמצאת בלונדון ובירושלים דוקא, אלא גם בידינו, בידי הישוב, בידי
כל אחד ואחד. יום יום אנו קוראים ב“דבר” על יהדות גרמניה. רבבות
ילדי ישראל מנושלים מבית־הספר. ילדי ישראל אלה – שעדיין לא חטאו –
אילו קמנו להציל אותם וביצענו מפעל כביר. יש שואלים ברוגזה: מה
עשיתם להצלת יהודי רוסיה? משול לאותו עשיר הקופץ את ידו מעזור
לנצרך בטענה חזקה, שיש לו אח עני, וגם לו אינו עוזר. איש לא קם להוציא איזה אלפים יהודים מרוסיה. זוהי כלימתנו ואל נעשה מחולשה זו “פטריוטיזם” של שבט. אילו היתה לפנינו שאלת רחמנות, ספק אם היא היתה נתונה דוקא ליהודי
שחרב עולמו בגרמניה ולא ליהודי הגווע ברעב ברוסיה. השאלה היא אחרת:
בידינו הפעם להוציא מהגלות שבט יהודי. כלום נחמיץ את השעה?

האגדה של רבה בר־בר חנא מספרת על יורדי־ים שנתעו לאי וביקשו
להשתקע בו, לשבת בשלוה, והנה אך העלו אש לבשל בה והאי נזדעזע.
לאי־הלויתן הזה נמשלה ההיסטוריה היהודית. והקטסטרופה הגרמנית פוקחת את עינינו יותר מכל אסונות שקדמו לה בדורנו.

במה עוסקת הציבוריות היהודית? באופן הטוב ביותר – הפגנת רבע
מיליון יהודים2, רבנים עם קומוניסטים, זקנים עם ילדים. מחזה
שגיא. אולם האם בהפגנותינו יפול משטר היטלר? נפגין, נצעק, נרעש –
וזה הכל! אני מבין לנפש הנוער המבקש פורקן לרגשותיו. אבל הנוער המתחנך
להסתפק בזה אינו אלא ממשיך את מלחמתנו באויב בצורה הטרדיציונית
של הכאת המן בפורים. יש זמנים שיש ערך חינוכי למשחקים אלה. יש
תקופות שחשובה עצם היציאה לרחוב. אולם עם שצריך לבנות בדם
תמציתו, עם שנאלץ לשלם בעד כל עולה, בעד כל שעל אדמה, זקוק לחינוך
אחר. ואולי יש לאנשי “המדיניות הצרופה” חוזה עם פילסודסקי לפתיחת
שערי ארץ־ישראל?

התחילה פעולה בארץ והישוב עדיין לא התעורר. יש בידי הישוב לתת,
לעשות. לפי שעה נתנו רק בודדים במידה הראויה. וגם ציבור הפועלים
נתבע לעשות. מתוכנו נשלחו השליחים הראשונים לגרמניה לעודד, להדריך ולנחם. בידינו לקבל ילדים למוסדות החינוך שלנו, לקלוט עולים
במשקים. הפועל צריך להשפיע גם על חוגים אחרים בישוב. עוד לא תם
ערכה של ההתנדבות הלאומית. הנה נחתמו 15 אלף מניות “ניר” וגם אפשר היה לעשות הרבה יותר.

האומרים במקום קרן – מלוה לאומי, זורקים אבן תחת לחם ועושים את רעיון המלוה פלסתר.

בעקב התנדבות גדולה יבוא גם המלוה. תנועת הפועלים תובעת זה שנים את
המלוה. תנועה שהיא אכולה משנאה ואיבה אינה מסוגלת ליצור אפילו מפעל
פעוט, לא כל שכן מלוה. העליה מגרמניה מעלה בכל החריפות את שאלת
החינוך. נזכור מה היתה עליית “בלוי־וייס” לפני כמה שנים. לאחר התבוללות בין גויים קשה להתבולל שוב בין יהודים. עלינו לקבל את
העליה מגרמניה ברצון וברחמים ובסבלנות, כאשר הראה הפועל סבלנות
לפועלים שבאו עם הגדודים מאמריקה, אשר לא ידעו את לשוננו. עלינו לקבל אותם ביסוריהם ובחולשותיהם. הדברים אמורים ביחס לכל עולה ולכל עליה.





סיון תרצ"ג






באסיפה בבית־העם בתל־אביב, להצלת היהדות בגרמניה ההיטלראית,
ט“ו סיון תרצ”ג, 11.6.1933.  ↩



מכוון להפגנה היהודית בניו־יורק נגד רדיפות היהודים
בגרמניה, סמוך לעליית היטלר בשנת 1933.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18801