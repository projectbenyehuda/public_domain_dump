


	
	ערעורים על המצב הקיים
	



להזכיר: השנה מלאו כ"ה שנים
לקבוצת דגניה. גם לשביתת כנרת, ששימשה דרך אגב
גורם מלכד בציבור הפועלים. וגם לאסיפה
המיסדת של פועלי הגליל באום־ג’וני (פסח תרע"א) שהצמיחה את ההסתדרות החקלאית, גרעין ראשון לאיחוד פועלי ארץ־ישראל.
ליום חגה של דגניה הושמעה התביעה לאיחוד התנועה הקיבוצית. ג'
באי־כוח הזרמים הקיבוציים שהביאו את ברכותיהם לדגניה דיברו אך
טוב בענין האיחוד. בנענה, בכינוס, דיברו “זקנים” וצעירים רתת.
ההמשך לא בא. עוד לא בא.

בקצת מקומות הועלה ענין האיחוד על סדר היום ונשמעו
הרצאות וויכוחים. אף לי נזדמן, אגב סיבובי במקומות, לשוחח עם
חברים. נמלכתי והעליתי על הכתב כמה דברים שאמרתי בנענה, בגשר,
באילת־השחר, בכפר־גלעדי וברעננה. אין אלה דברי סיכום, אלא אקדמות
לבירור.





א

לכבודה של דגניה הבכירה ובזכותה של נענה הצעירה
נכנסו תחת פיסת־שמים מעוננת חברים מקיבוצים ומגושים שונים, לא
לחגיגה בלבד, אלא גם לשיחה שיש בה משום חשבון־הנפש. רשאים אנו
לשמוח על שכבר אין בידינו להקהיל למקום אחד את כל חברי המפעלים
ההתישבותיים שלנו, אנשי הקבוצות והמושבים והקיבוצים, כמו
שיכולנו לעשות זאת בימים קדמונים. אך אילו יכולנו להתכנס
כולנו למקום אחד אפשר היינו זוכים לא רק לשעה של בירורים מבהירים,
אלא אף לרגע של הכרעה מטהרת.

חבל שמכל חברי דגניה לא קם עדיין אדם אשר יספר לנו את
דברי ימי דגניה כהויתם. החסרת תהילות ותשבחות דגניה? אך מן הראוי
שנדע כולנו כיצד גדלה דגניה, כיצד צמחה דגניה. ולא רק כיצד גדל
והתפתח המשק, לכך יש מספרים ודיאגרמות, אלא גם כיצד גדל הקומץ
האנושי הזה, ולא רק במספרים. כיצד היתה הקבוצה הקטנה למה שהיא היום.
המשאלות המעורפלות – כיצד קרמו עור ובשר. ודרך איזה חיבוטים
ותנודות הגיעו למה שנראה טבעי ומוצק ובר־קיימא בחברה הקבוצתית של
היום. כמה וכמה פרטים מחיי דגניה, מאמציה ומשבריה וקורותיה. הם
קלסיים. העברית קוראת לכך: ראשונים. ועל אלה
נאמר: מעשי אבות סימן לבנים. במעשי ראשונים מקופלים רמזים וסמלים.
ואילו ידענו אותם לאמיתם היינו לומדים מהם הרבה גם לגבי השאלות
המטרידות אותנו עכשיו, בשלבים החדשים של המפעל השיתופי.





ב

חבר אחד, ממברכי דגניה, אמר: “דגניה לא זזה”. אמר זאת
בזחיחות־הדעת. ודאי התכוון לשבח. שמעתי והירהרתי: דגניה לא תכיר טובה
על קומפלימנט שכזה. וההיסטוריה של דגניה לא תודה בו. דגניה “זזה”.
זזה כמה וכמה זיזות, כפעם בפעם. ואוי ואבוי היה לדגניה – ולנו
לכולנו – לולא “זזה”. בדגניה גופה היו אנשים אשר היו מזיזים אותה.
יוסף בוסל היה מזיז מבפנים, וא.ד. גורדון היה מזיז גם בזמן
שהיה בתוכה וגם בזמן שהיה מחוצה לה. והזיזו לא רק אנשים מבפנים, אלא
אף כוחות מבחוץ. תנועת הפועלים בכללה,
המפעל הישובי בצמיחתו, העליה, מפלגות העבודה ואף קבוצות־אחיות,
והקיבוצים הארציים (גם בשעה שעוררו התנגדות)
– כל אלה הרחיבו את אפקיה. כל אלה הצעידו.
ומאותה דגניה הקטנה של אז – אשר עדין פסחה על הסעיפים בין “חשבון
פרטי” לבין “קומונה”, אשר עדיין לא ידעה כיצד משתפים את האשה
בעבודה, אשר התלבטה בין מטבח פרטי לחדר־אוכל כללי, ובין טיפול
נבדל בילדים ל“טיפול משותף” – ועד דגניה של היום קיימת סדרה של
“זיזות” גדולות, גדולות וחשובות.

וה“זיזות” של דגניה היו לא רק בשטח ההתפתחות הפנימית
של הקבוצה. הן היו גם בכמה וכמה שטחים אחרים,
חשובים מאד. וקודם כל לגבי תנועת הפועלים
בכלל. דוקא לדגניה עלו כמה קנינים של ההכרה
הציבורית בקושי רב, אולי ביתר קושי מאשר לאחרים. לא בקפיצת־הדרך הגיעה לידי ההכרה הברורה ששתי מפלגות
הפועלים חייבות להתאחד. וגם בחיים
הבין־קבוצתיים מגיעה דגניה למה שהיא מגיעה – כדרך שהגיעה בדברי
תנחום 1– לא בדרך קצרה.

עוד לפני שנים מועטות היתה
דגניה מן המעמיקות לחוש בחיי הקבוצה מבפנים, אך לא מעמיקה לראות
בהערכת קשרי הקבוצה עם חברותיה, בהערכת אפשרויות היצירה הגנוזות
בקשרים אלה, ובהערכה ההכרח הפנימי שיש בכך לקבוצה. ורק לאחר אבידות מרובות – לאו דוקא בדגניה גופה, אלא בכל
רוחב השדה של היצירה הקבוצתית – הגיעה דגנה לכך שכמה דברים שנראו לה
קודם פסולים בתכלית נעשו עכשיו חשובים בעיניה ביותר. מה רבה הדרך מדגניה זו שראתה את הקבוצה – כל קבוצה לעצמה –
כחטיבה נפרדת ובודדת השומרת מכל משמר על סוברניותה מפני
חשש־התערבות של קבוצות־אחיות, מדגניה זו­ ששנים רבות היתה מקיימת את
חבר־הקבוצות כפדרציה רופפת לשם קשרי־שיחה וויכוחים וללא פעולה
יוצרת ומחייבת – ועד דגניה של עכשיו, הטורחת במיזוג חבר־הקבוצות עם
גורדוניה לגוש אחיד, שולט בחיי קבוצותיו
ומכוון את הרכבם ואת מיזוגם, ומצווה על “מילואים” מן הגולה לארץ,
ומטיל עליהם תפקידים, כשם שעושים ומכוונים שאר הגושים
הקיבוציים. ומאותם הימים שהיו מנפים בכברה
כל מועמד־יחיד לחברות בקבוצה לאחר שעבד בה כמה זמן, וכל אישור
יחיד היה מסעיר את חיי הקבוצה ואת

אסיפותיה הכלליות, ועד הימים שדגניה ושכמותה מקבלות
בבת־אחת לפי המלצת מזכירות־החבר – קבוצת־מילואים מן הגולה, ישנה
ודאי זיזה לא קטנה. זכות היא הזיזה ולא
גנאי.

מבחינת הזיזה אין דגניה, כמובן, אלא משל. כולנו זזנו, הוזזנו
והזזנו. ויש שבאו להזיז ונמצאו מוזזים.

וגם עכשיו הגענו לנקודה, שאין אנו רשאים להישאר בה,
מבלי לזוז הימנה. ואמנם, בכינוס־נענה בקעו
קולות, זקנים וצעירים, הקוראים זה לזה: עלינו
לזוז! – לקראת איחוד התנועה הקיבוצית.





ג

מפי כמה נואמים – בדגניה ובנענה – נישא שם
האיחוד. ורמז2 ותנחום הגדילו. רמז דרש לגרש
מתוכנו את דיבוק ה“פירודיות”. הוא רואה את
מעשה־האיחוד כחוט־השערה ואומר: “פשוט:
להתאחד”. תנחום השמיע זעקה גדולה ומרה על
פגימותה של אחדותנו. אף הוא מבקש להכריז
מן הגבעה כי הגיע הזמן “ויקום הדבר!”.

אף אני לא הייתי רוצה למנוע מעצמי דברי צרי ומרפא
אלה, אף מה אעשה ואני רואה את האיחוד הזה כהר גבוה ותלול.
מכל האיחודים הרבים אשר ביצענו שלבים שלבים – השנה,
בפסח תרצ“ו, כבר נמנה כ”ה שנים מעת התחלנו באיחוד: הכינוס של פועלי הגליל באום־ג’וני, שהניח את היסוד
להסתדרות החקלאית – נראה לי איחוד זה, שאנו מדברים בו, הקשה
ביותר. ומי יודע אם ציבורנו, על גושיו
השונים, יתאזר לקראת איחוד זה בטרם נשתה־נמצה את קובעת כוס
הפירודיות עד תומה.



ד

בשעה שביצענו את איחוד “הפועל הצעיר”
ו“אחדות־העבודה” האמנו בתום־לבנו כי עשינו מעשה של קיימא, אשר
כ"ה שנות תנועת העבודה ציפו לו. ידענו כי עוד לא כל מי שצריך היה להיות אתנו בא אלינו, ידענו כי במחנה החלוצי קיים עוד פלג אחד –
“השומר הצעיר” – אשר טרם מצא את דרכו
לאיחוד. אך האמנו כי בפנים מפלגת פועלי
ארץ־ישראל נכנסנו לעולם שכולו אחדות חלוצית. האמנו כי
מעכשיו ניצלנו מחשבונות של גופים ומהתנצחויות בגלל החשבונות האלה, נפטרנו מעקמומיות־הפירודים,
ופניות צדדיות לא תהיינה להן שליטה עלינו. מעכשיו נדון בכל שאלה לגופה, חפשים מכונות זרות,
מחשדות ומחששות. מעכשיו הננו מחנה אחד, אשר
יתכנו בו חילוקי־דעות, אך לא ניגודי אינטרסים והנה נתבדתה
אמונתנו. שגיאה אחת ששגינו חיבלה את
מעשינו.

רמז הזהיר מפני תחבולות השטן. אצא בעקבותיו ואזכיר את המעשיה בר' יוסי
די־לה־ריינה. הוא רצה לגאול את העולם. הוא כבר
לקח שבי את הס“ם. כבל אותו בשלשלאות.
הרעיב אותו והתיש כוחו. עוד
מעט־קל, והעולם היה נגאל. הערים הס”ם וביקש
רחמים: קמצוץ טבק ינתן לו. ריחם עליו די־לה־ריינה ונתן. אך הריח
הס"ם את ריח הטבק, נתחזק וקרע את אזיקיו והחזיר את שלטונו
בעולם. כך אירע גם לנו. כבלנו את השטן המפריד. אבל טעינו
טעות קטנה: השארנו לו סדק כדי אחיזה, לא
הבינונו כי אם אנו מסתפקים באיחוד מפלגות בלבד ומשאירים את המפעל
הקיבוצי בפירודיו, הרינו נותנים קטורת באפו של השטן, ומריח
הפירוד יפריח וילך ויהרוס עד היסוד את אחדות תנועתנו
כולה.



ה

למנוע טעות: הקובלנה על
פיצולו של המפעל הקבוצתי אין משמעה קובלנה על שמרצנו הישובי־חלוצי
איננו לובש בכל ומכל צורה אחת ואחידה.

אין להביט בעין רעה על מציאותן של צורות
חברתיות־משקיות שונות בפעולתנו ההתישבותית. אדרבא, בבואנו לעצב צורות להתישבות העובדת לא קיבלנו
שום הלכה למשה מסיני, ואף לא מהר אחר. וגם לאחר
עשרים וחמש שנות ישוב עובד עדיין לא נחתמה משנתנו הישובית.
עוד יש ויש לחפש ולחדש. וגם מי
שבוטח באמיתו ובצורת־החברה שאחז בה, שהיא כולה בתכלית השלימות,
אל יזלזל בצורת־החברה של חברו, ואפילו הוא
דוחה אותה להלכה. צורת־חברה אינה סכימה
בלבד. היא סופגת לתוכה את לשד אנשיה.
ורק בכוח לשד זה היא מקבלת את מלוא ערכה.
ולפיכך ימצא כל מתבונן בעל־נפש בכל אחת מן הצורות
הקיימות אצלנו תכונת־מה, תוספת־מה, הטעמת־מה, גיוון־מה, הראויים
להיאצר באוצרה הכללי של התנועה.

הצורך לגלות ולמצות את כל כוחות החלוציות
הגנוזים במחנותינו מחייב להקשיב קשב רב לנטיות המפעמות בהם, לתכנים
הגלומים בהם ואף לאלה שהם עודם בבחינת מבקשים את גילומם. ואין להכניס את צורות חיינו המשקיים והחברתיים למיטה
אחת. כזאת תיהפך למיטת־סדום. יתר על כן, אין לראות את מספר הצורות שנתקבל ונתקדש אצלנו
כ“תם ונשלם”. היו ימים וידענו בתנועתנו רק את
הקבוצה והמושב. והנה הקבוצה הראשונית הסתעפה
לכמה בנות־מין. מי שמאזין לתסיסות צעירות
ורכות בתוך ציבורנו יכיר שלא מן הנמנע הוא הדבר כי עם צמיחת
תנועתנו והסתעפות מפעלנו יפרצו בקרבנו גם ניואנסים
חברתיים־משקיים חדשים.

אין אני קובל איפוא על עצם מציאותם של גירסות שונות
במחשבה הישובית שלנו ועל מציאותם של טיפוסי־בנין שונים, משקיים
וחברתיים. על מה אני קובל? על החיץ הגבוה
שאנו מקימים בין העוברים השונים של חברת העבודה לעתיד לבוא.
שדנו הישובי זרוע לא רק טיפוסי בנין חברתי, אלא
הוא סדור גושים גושים. והגושים מוקפים חומות, ובין הגושים –
בקיעים עמוקים. כך הוא בין הגושים הקיבוציים לבין הגוש המושבי,
וכך הוא בין הגושים הקיבוציים ביניהם לבין עצמם. פעמים לא תבחין בהם שבני תנועה אחת אלה, אחים באידיאה אחת,
חברים למפעל אחד, וכולם כאחד משמשים מטרה אחת לחצי כל אויב.
כאילו מחנות־יריבים שאין אחד מהם נבנה אלא מדחיקת
חברו. ודחיקה זו בולעת כוחות מרובים,
כוחות החסרים לנו לבנין התא החברתי ולבנין הכלל ההסתדרותי.
ועל דחיקה זו מתחנכים דורות של עולים. והיא הקובעת יחסים ורמת יחסים בציבור הפועלים.
יש להוסיף: והיא הקובעת את נפש ההסתדרות,
וגם את נפש המפלגה המאחדת את רובם של הגושים.



ו

בשעה זו אנו עומדים בפרשת בירורים מסביב לאיחוד
התנועה הקיבוצית. רואה אני את האיחוד לא רק
כענין פנימי של הקבוצות והקיבוצים, על גושיהם, אלא כענין כללי
הנוגע נגיעה עמוקה לתנועה כולה. ומבחינת
התנועה כולה אין האיחוד הזה אלא חלק מן השאלה הגדולה על תיקון היחסים
הפנימיים בין החטיבות החלוציות העיקריות שבהסתדרות. אני מתכוון בראש וראשונה למצב הבלתי־בריא שביחסים בין
הגושים הקיבוציים והגוש המושבי. אינני יכול להרחיב פה את הדיבור
בנושא זה, ואומר בקצרה: רואה אני מצב זה
כפורענות קשה, ועם זה כפורענות־חינם, אשר אין לה כל יסוד חיוני
בצרכיו האמיתיים של הישוב העובד לזרמיו. ולא צד
אחד מפסיד ונפסד בגלל פורענות זו, אלא כל הצדדים כולם:
אנשי המושבים ואנשי הקבוצות והקיבוצים, ועל הכל –
ההסתדרות והמפלגה המאוחדת.

המלחמה והתחרות בין צורות החיים של הישוב העובד לא
היתה מוצדקת מעולם. אך אפשר להבין להיאבקות הרעיונית של יוצרי
הצורות וחסידיהן בטרם ניתנה להם ההזדמנות לגלם בעליל את תכניותיהם
הישוביות. אז עוד יכלו אנשים להאמין כי
בהתנצחות צפון הנצחון. אולם לאחר ט"ו שנים של
מעשה, לאחר הישגים גדולים – ועם זה בלתי־מספיקים – בכל הצורות,
ולאחר שהנבואות הרעות של כל צד לגבי משנהו נתבדו, וראשי המתנצחים
נאלצו להודות בהישגיהם ובזכויותיהם של פליגיהם – מה טעם לאותה
אוירה העוכרת עלינו את עולמנו?

יש שיגרה “מלחמתית” שאנשים הדבוקים בה אינם יכולים
להשתחרר ממנה, בחינת “אין חבוש מתיר עצמו מבית האסורים”.
מי יתיר?



ז

אין חלקי עם הרוטנים כי “טובים היו הימים הראשונים מן
האחרונים”. כאז כן עתה שומר עלינו גורלנו
מימים “אין חפץ בהם”. ומי שרואה ומכיר את
הגידול וההתבצרות וההתפשטות של מפעלנו הקיבוצי ואת התגברותו על
כמה וכמה אבני־נגף שבהן נוקש בשנותיו הראשונות – ודאי שלא יהא
נוטה לזלזל בהישגי השנים האחרונות. ונהיה
מחזיקים טובה לכל אלה שהנחילו למפעלנו הישובי־חברתי את הישגיו
הגדולים. אבל ההודיה בהישגים אינה פוטרת
אותנו מראיית קוים נלוזים ואפילו כשהם רקומים במסכת שחיובה
מרובה.

יצוין לחובתן של הקבוצות הראשונות שלא הבינו את ערך
השיתוף בין הקבוצות והסתפקו באחוה שאין עמה חובות. מעטים ביקשו להרחיב את עקרון העזרה ההדדית והיחסים הקבוצתיים
גם על שדה היחסים שבין קבוצה לחברתה – אולם הדברים היו מעורפלים וגם
מפחידים, והנתבעים היו נפחדים. כמה קבוצות
ותיקות חששו לעצם השיתוף הבין־קבוצתי וראו בו סכנה למשק
ולעצמאות הקבוצה. שנים רבות המשיכו במצב זה,
שכל קבוצה היא כוכב לעצמו, השומר על המרחק בינו לבין חבריו, וגרמו
בזה לעצמן וגם לרעיון הקבוצה דלדול וחולשה.

הגושים הקיבוציים בימינו מופת חותך הם לכוח
הגנוז בשיתוף הבין־קבוצתי. הם הוציאו את
הקבוצה מגלמודיותה הנפשית ומבדלותה המעשית. הושג משהו בשטח
העזרה ההדדית והשיתוף הישובי. נעשו דברים
חשובים בהדרכת קבוצות צעירות, בקליטת שכבות־עליה חדשות.
אולם הואיל ושיתוף זה לא כלל את הכל, הואיל והוקם
על פי קוים מפרידים בין סוג קבוצתי למשנהו, הואיל ומקימיו תלו את
מהות הליכוד ואת הכוח היוצר שבו בהבדלה שבין הסוגים – גרמו
העוונות שהיריעות הדקות המבדילות בין הטיפוסים הקיבוציים הפכו
לקורות עבות, ונמתחה מחיצה אטומה בין חבר לבין תנועת כלל־הפועלים
כפי שהיא מתגלמת בצורות הקונקרטיות של ההסתדרות הכוללת והמפלגה
המאחדת.





ח

הגושים – פעילותם מרובה וזכויותיהם
גדולות. אפשר הם התאים הפעילים ביותר בכל
הציבוריות הפועלית והם גם הרואים שכר בעמלם יותר מכל גוף
ציבורי אחר. הם מרוממים את החברה הקבוצתית,
מוציאים אותה מתוך ד' אמותיה, מרחיבים את אפקיה, מעניקים לה תפקידים
רבי־ערך, יוצקים דם חם בעו­רקיה. כמה הישגים
בשטח הקבוצתי והבין־קיבוצי וכמה כיבושים חלוציים יש לזקוף על
חשבון הגושים השונים.





אולם פעילותם אינה מצטמצמת בתחומים המשקיים והחברתיים
של קבוצותיהם וקיבוציהם. היקף עניניהם רחב הרבה יותר. הם מיחדים
לעצמם כמה שטחי פעולה, גוש גוש ונטיותיו ומגמתו: בחינוך
בגולה, בהסתדרויות־נוער, ב“החלוץ”,
בהעלאת נוער לעבודה מן הארץ ומן הגולה, ואף בגיבושים
אידיאולוגיים, במדיניות ובהתוית דרכים לתנועה. הם מקיימים חבורות של
עסקנים. הם שוקדים על טיפוח יורשים וממשיכים. בכל שטחי הפעולה
האמורים הם תובעים תביעות מאת חבריהם ונענים. כוחם רב אתם לפסוק
הלכות ולהטיל חובות על כל מי שנמצא בתוכם. ועל מי שמתחנך
לאורם.

כלום תהיה עינה של ההסתדרות צרה בפעילותם של חלקיה?
חלילה. כל מלוא־ההכרה בזכויותיהם של הגושים בכללם ובזכויותיו
המיוחדות של כל גוש וגוש לעצמו. כל מלוא
ההוקרה למאמציהם ולהישגיהם שיש בהם משום תוספת ערכים וכיבושים
לתנועה כולה. אולם כל אלה אין בהם כדי
לכסות מעינינו את לוית־האופי של פעילות זו, לוית־אופי של התיחדות
והתבדלות. גוש מסתגר מגוש, וכל אחד מן הגושים מסתגר
מכלל־ההסתדרות.

נפגמו הצינורות המחברים את פעילותם של גושינו,
הקיבוציים והמושביים, לפעילותה של ההסתדרות הכללית. זו האחרונה
כמעט שאינה נתפסת לחושיו של חבר הגוש אלא מבחינה זו: אם היא נענית לצרכי גושו שלו או פוגעת בהם. על פי רוב
היא נראית להם כפוגעת. כל גוש רואה עצמו “מקופח”. ורינת “המקופחים”
נישאת במחנה. ומחנכת.





ט

כוחם של הגושים רב בהפעלת היחידות הדבוקות בהן
ובחיבורן אל כלל־הגוש. הנקודה הבודדת מוצאת מפרישתה לעצמה. היא
מותרת במידה ניכרת על “עצמאותה”, ויתורים מרצון וגם ויתורים מתוך
הסתגלות למשטר החדש. תחת זאת להוטים הגושים עצמם אחרי “עצמאות”.
עצמאות זו יותר ממה שיש בה מהעמקת האופי המקורי של כל חטיבה, מחתירה
לשיפורים פנימיים, משאיפה להעלאת הרמה החברתית והטיפוס החלוצי, יותר
משיש בה מן ההויה החברתית־המקורית ומן העצמאות הפנימית, התרבותית,
יש בה מן העצמאות החיצונית, “הפוליטית”. יותר משעיני הגושים
נשואות לכיבושים פנימיים הן נשואות לכיבושים חיצוניים.

עצמאות זו של הגושים, בשדות פעולה שהם נחלת
התנועה כולה ובהם מקופלת נשמת התנועה, גדלה והולכת על חשבון
הצטמקות השפעתה ומרותה של ההסתדרות כולה. זו מתחילה נראית
דלת־אונים ורפת־רצון לעומת גושיה. אין לה
להסתדרות מחנות מרובים של מתנדבים וחלוצים מחוץ לחטיבות
החלוציות־ישוביות המלוכדות ומחנכות ב“מסגרותיהן”. והללו – כל
הפתוס החלוצי שלהן נתון לאותם המעשים והתפקידים שהן רואות אותם
כנחלתן שלהן.

צא ונסה להביא לפני ציבורנו איזה מעשה שיש בו משום
חידוש ומאמץ נוסף היוצא מגדר השגרה ההסתדרותית, והטיפול המנגנוני,
ותיוכח כי אין כמעט תקוה לבצעו אם אנו מבקשים לעשותו קנין כללי,
ברשותה של ההסתדרות כולה ולצורך ההסתדרות כולה. במקרה זה יעמדו
יחידים, בני־בלי־גוש, משוגעים לאותו דבר, ויבקשו לעורר ולנער את
קהלנו, והקהל אינו מתנער. החשמל הנפשי אינו נדלק. מה שאין כן אם אך
יוכר או יוכרז אותו מעשה לנחלת אחד הגושים. מיד עומד לימינו
הפתוס של “קנין פרטי”, פטריוטיזמוס של בעלי־אינטרס או בעלי־יעוד.
וחום־הנאמנות מתרומם מיד בזכות קנאת־גושים. ואזי מובטח אתה שהדבר
יקום. מובן מאליו, שיקום במסגרת מסוימת, הקובעת מלכתחילה את
מידותיו ואת אפקיו.

דוגמה קטנה: כמה שנים טרחו אצלנו להקים מוסד מישב
ברשותו ובכוחו של כלל־הפועלים. והדברים נתקלו בניגודים עצומים
להלכה מצד המתנגדים ובהזנחה גמורה למעשה מצד המחייבים הנלהבים
(בעיון). ורק לאחר אבדן זמן רב והזדמנויות מרובות הוקם “ניר”.
אולם בלי התנגדויות ובלי ויכוחים ובלי עין רעה של הציבור הקים
לעינינו בזמן קצר כל גוש את מוסדו הכספי, שהוא לו לעצמו ואין
ל“זרים” חלק בו.

כלום יקל בעינינו הדבר שכל
גוש מעמיס על חבריו קרבנות נוספים שיהיו ודאי לברכה להתישבות העובדת
ולמפעלים חלוציים־כיבושיים? אך אי אפשר שלא נראה בכך כי לאחר חינוך
הסתדרותי של כ“ה שנים, ולאחר כל מה שנוצר והושג בכוח שיתופנו
הכללי, ולאחר שרוממות אחדות כלל־הפועלים בגרוננו, עדיין אנו
מאמינים ב”איש לאוהליך" – ויהא זה אוהל קיבוצי או מושבי – יותר
מאשר ב“חזק ונתחזק” של הכלל כולו. אי אפשר שלא נראה בכך עדות כי
עדיין אין מבינים אצלנו, שכוח התנופה בסכומים מקובצים הנמצאים
בידי כלל־הפועלים הוא גדול לאין־ערוך מכוחם של כל הסכומים
החלקיים הנתונים לרשותו הסוברנית של כל אחד מגושינו. דוגמת אותו
סוחר קטן־מוח, המאמין בתום לבו כי מאה אחוזים בעסקו הזעיר מהווים
יותר מעשרים אחוז במפעל גדול – מעדיפים חברינו את מאת האחוזים
הגושיים שלהם על כל העושר השמור להם באוצר הכלל.



י

האין הדבר תמוה? מניעיה העמוקים של תנועתנו מביאים
אותה לידי שיתופיות. כל תנועתנו כולה אינה קיימת אלא בכוח
הצטרפות פרטים לידי כלל־יוצר. ובעצם מפעלנו השיתופי, ואפילו
בדרגותיו העליונות, אנו מגלים מעומק נפשנו
ואפינו חוסר־אמונה בכלל ובכוח יצירתו. ובשדה פעולתנו
המכוונת להקמת משטר־חיים שיתופי אין אנו מגיעים לא עד כדי הצטרפות
פרטים למשפחה (קבוצה, מושב) והמשפחות לשבט (גוש). אבל רחוק מלבנו דבר ההצטרפות לתנועה כוללת, למעמד
ולעם. את האיחוד הכללי, ההסתדרותי, המפלגתי
והלאומי, אנו הופכים במו־רוחנו לאיחוד פורמלי, דל־תוכן
וחסר־נשמה. גושינו משקיעים כוחות מרובים, כוחות יקרים, בכל מה
“שקרוב לעצמם”, כלומר, בכל מה שהם מגלים בו קרבת־משפחה, בין שיש
בו טובת־הנאה לשבט ובין שיש בו שמירת־אמונים לרוח השבט. ובאותה
שעה הם מזניחים ומפקירים את “הרחוק”, ואפילו ברחוק הזה תלוי גורלו
של כל “הקרוב”.

למה הדבר דומה? למשפחה ברוכת־בנים שהיה לה עסק משותף
ועליו פרנסת כל המשפחה כולה. משבגרו הבנים היה כל אחד מהם מפתח
לעצמו ענף מיוחד של העסק, נוסף על העסק המשותף של המשפחה כולה.
הבנים היו חכמים ונבונים. וכל אחד מהם תפס יפה את העובדה, שבעסק
הכללי אין לו אלא חלק, בשעה שהענף החדש הוא כולו שלו. והעסק הכללי
הרי הוא איתן, ונשען על כל הבנים, ויש מי שנושא בו, והחלק המושקע
בו מובטח בין כה וכה. התחילו הבנים מתמכרים כל אחד לענף המיוחד
שברשותו. מה היה סופו של אותו רכוש משפחתי
משותף? שאלה בחשבון לתינוקות של בית־רבן ולבוגרי המפעל
השיתופי.



יא

הגושים מהווים בשביל חבריהם לא חטיבות שיתופיות
בלבד, אלא הרבה יותר מזה, לפרקים הרבה שונה מזה. הם לחבריהם גם מוסד
מישב, גם מוסד מחוקק, קובע דרכים, שיטות, אידיאולוגיות
ויחסים. הגושים קובעים לעצמם תפקידים ציבוריים,
בעלי אופי תנועתי־כללי, בעלי חשיבות ממדרגה ראשונה. לא תמיד
מקיימים הגושים את תפקידיהם הראשוניים. לא תמיד הם נענים לתביעות
חלוציות־כיבושיות, לא תמיד יש בידיהם לפתוח את דלתיהם לקבוצות
המבקשות חסות – אך את השליחויות הציבוריות אשר קבלו על עצמם הם
מקיימים בערות ובהתעוררות ובדביקות ובאימוץ הכוחות.

על זאת תתפלל תנועתנו: שחבריה
יחיו את חיי ההסתדרות ואת חיי העם בערות ובהתעוררות ויהיו מוכנים
בנפשם לפעילות ולמאמצים. וביתר שאת דורשת
זאת התנועה מאת חלוציה המעורים בקבוצה ובמושב. מהם היא מחכה
למשמרות משמרות אשר עבודתן בטבע ובמשק ובמלאכת־כפים תפרה את
ציבוריותם, ועסקנותם לא תינזק מחמת פרופסיונליות מיבשת.
ואמנם, לא פעם נפתלת ההסתדרות, וכן המפלגה, עם החבר ועם
קבוצתו עקב התביעה שיתנדב לעבודת הציבור. היאבקות אשר כזאת זכורה לנו עוד מן הימים הראשונים.
הקבוצה – כל קבוצה, “ישנה” ו“חדשה”, “קטנה” ו“גדולה”
– רגילה לראות בנתינה זו לציבור קרבן, ואם הציבור עומד
בדרישתו הרי היא רואה בזה לפרקים התנקשות בקיומה.

זכות היא לגושים שהם מעמיקים בקרב חבריהם את הרגשת
הקשרים עם החוץ, עם הגולה, עם שכבות־מילואים, עם החלוץ. הם מרחיבים את אפקם של חבריהם ומקרבים אותם לראיית אידיאות
כלליות ולמילוי תפקידים כלליים. אלא שחינוך
זה להרגשת הכלל ולשירות ציבורי יש לו תחומים שלו: הערות
והנכונות לפעולה עולות וגוברות בה במידה שעבודת הכלל נעשית
באמצעות הגוש שעליו נמנה החבר ומתנהלת למעשה ברשותו של הגוש, ויש
בה כדי להרים את קרנו או להרחיב את בסיסו. ואותן הסגולות הטובות – ערות ונכונות לפעולה –
מצטמקות ומתנדפות כשהן נתבעות למעשים שאין להם זיקה ישרה לשליחות
אשר הגוש חפץ ביקרה.





יב

השליחויות הציבוריות השונות שהגושים הישוביים
מטילים על עצמם מכוונות כולן בעצם לנקודה אחת: חינוך חיל־מילואים. קרי: עיצוב
דמותו הרוחנית וחייו הנפשיים של הדור העולה לחיים חלוציים, בארץ
ובגולה.





כל אותם שטחי הפעולה אשר יש להם נגיעה לכך, נקבע בהם
– בהסכם אילם – יחס מיוחד בין הגושים לבין ההסתדרות. והיחס הוא קבוע ואיתן. וגם לויאלי. מעין הלויאליות שביחסי
חוכר ומחכיר: הגושים מקבלים מאת ההסתדרות זכיון על שטח
פעולה מסוים. שטח זה ניתן להרחבה, הכל לפי חריצותו של מקבל
הזכיון. הגוש חוכר את השטח, לתקופה בלתי־מוגבלת, אולי
לצמיתות. וכמשפט כל חוכר הגון הוא ממלא את החובות אשר קיבל על
עצמו לגבי המחכיר, אולם בתוך שטח העיבוד הוא עושה כבתוך שלו.
להסתדרות ישנה, כמובן, זכות “הבעלות העליונה”, אולם מן הפרקטיקה
ההסתדרותית אפשר להסיק שזכות זו היא רק לנוי, והיא מותנית בתנאי
בלתי־כתוב: שלא להשתמש בה. ואמנם, כל עוד אין עניני אחד החוכרים
מתנגשים בעניני משנהו אין למחכיר כל יסוד להתערב ולהשתמש
בזכויותיו “העליונות”, ורק במקרה של
הסגת־גבול או גרם־נזקים בין חוכר לחוכר, וכשאלה אינם מוצאים דרך
להשתוות ביניהם לבין עצמם, הרי הם פונים לאחרונה, מתוך לויאליות
גמורה, אך גם במלוא תחמשתם, אל “הרשות העליונה”, אל בעל־האחוזה
שיאמר את דברו. ובעל־אחוזה הגון אף הוא חייב, כמובן, לנהוג
בלויאליות לגבי חוכריו. בימים כתיקונם הוא מסתפק בקבלת הרנטה
שלו ואינו תוחב את חטמו לרשות שאינה שלו.

חברי ורבותי, אימתי הסכימה תנועתנו לנהל ככה את
נחלת הציבור? מי מסר לנבחרי הציבור את תפקידי הנהגת ההסתדרות ועיצוב
עתידה – בזכות החכרה?





יג

מבחינה פורמלית הכל בסדר: שום
תפקיד לא הוצא, חלילה, מרשות ההסתדרות ושום סמכות הסתדרותית לא נפגעה
– רק רקמות שלמות הופקעו מפיקוחה ומהשפעתה; שום חבר בשום חטיבה ישובית לא הפקיע עצמו מחובת השירות
לכלל ההסתדרות (על כל פנים לא יותר מכל פועל בודד מבוסס) – רק
הגושים החלוציים, מעוז ומבטח לתנועה כולה, הפקיעו עצמם מנשיאה
בעול שירותיה הכלליים של התנועה (מחוץ לאותם הענינים שיש בהם מקום
לספירות השפעה ואינטרסים ושבהם ניתנת ההזדמנות להטביע חותם על
חיל־המילואים של התנועה).

אולם עיקר תוצאותיה של ההויה הגושית בתנועתנו
אינו – לפי שעה – בשטח הפורמלי, אלא בשטח החויה והזיקה הנפשית של החבר
להסתדרותו. בהרגשתו של החבר הטיפוסי שבגוש
צצה מחיצה בינו לבין הסתדרותו ומפלגתו. נפסקה
היניקה ללא חציצה, יניקה זו אשר בה, ולא בקשרים הפורמליים, כוחה של
ההסתדרות. ההסתדרות מגיעה אל חבר־הגוש דרך צינורות הגוש, וחייה
משתקפים במוחו במשקפי הגוש.

ההסתדרות חדלה להיות לחבר – גם לזה שבא, לכאורה,
להמשיך את שלשלת התנועה – מקור־יניקה, מרכז־הדרכה, נקודת שיתוף חיוני
עם שאר חבריו על זרמיהם ועל גושיהם. אין ההסתדרות מעתה בשבילו אלא מרכז ארגון פורמלי. השאלות
החיוניות של התנועה, השאלות הקרובות ללבו של החבר, שבהן הוא
רואה אפשרות לעצמו לומר את דברו, שאלות אלה אינן נדונות בהסתדרות
בצוותא עם שאר חברים, בני גושים שונים העלולים לראות את הדברים מתוך
“גישות” שונות. לא, השאלות נדונות במקומות
אחרים, חמימים יותר, קרובים יותר, שעין זרה אינה שולטת בהם ו“העמדה”
“מתגבשת” בלי כל חשש של השפעה “חיצונית”. ואין
תקוה לשאלה שתגיע לדיון הסתדרותי בטרם עברה את כל המדורות של
הדיונים הגושיים ובטרם “נתגבשו העמדות”. ומובן מאליו, משנתגבשו העמדות הרי הן ערוכות לקרב.
אך גם דיון שכזה מעל דוכן כללי איננו נפרץ.
רובן של השאלות החיוניות במערכת חיינו החלוציים
אינן זוכות כלל לשמש נושא לדיון משותף. שאלה
שנמצא לה גואל, בקרב הגושים, ההסתדרות פטורה הימנה. וחבר המשמש בשליחות ההסתדרות – כלומר, זה שנתגייס לפעולה
הסתדרותית באחד התפקידים שגושו מוצא ענין בהם – חזקה עליו שאף הוא
לא יחטא, חלילה, להסתדרות ולא יתנקש בזכויותיה המוסמכות.
ורק שקשריו עם ההסתדרות תוך כדי עבודתו הנם קשרים
שבפורמליות. ההסתדרות ממציאה לו “חומר”, אך
את הרוח המחיה את פעולתו הוא שואב מאותו מקום המשמש לו
מרכז־חיים. כל הכבוד להסתדרות, כל ההודיה
בסמכותה, כל הנוסחאות הקבועות לקילוסה, אך את הפתרונים לשאלות
המטרידות, את העצה והתחבולות במלחמת־הקיום ובהתנצחות עם
אחים־יריבים, ילך לבקש לא אצל ההסתדרות, כי אם באותו מקום המשמש לו
מקור השפעה רוחנית.

כך ינהג החבר המובהק, נושא משך הזרע של
ההסתדרות. והחבר הצעיר, אשר איננו זוכר ימים
אחרים בהסתדרות ובמפלגה – רואה בכך את ההויה הטבעית. אם ותיקי התנועה השלימו, הוא אפילו להשלמה אינו
זקוק. הוא כבר מוצא את ההסתדרות כגוף בלי
נשמה, כגוף שויתר על חיי־נשמה.





יד

ואולי באמת אין ברירה. אולי אי
אפשר לפתח את היצירה הישובית במלוא עצמיותה ולחנך משמרות חדשות לחיים
חלוציים בלי הפרטיקולריזם ההולך וגובר. אולי אי אפשר לטפח בקרב דור מגשימים נאמנות קנאית למפעלם
בלי שיראו במעשם שלהם, ולו גם הוא מעשה חלקי, את חזות הכל, ובלי
שיראו בכל מי שגורס משהו אחרת – סוטה ויריב. אולי תובעת באמת היצירה החלוצית למען הצלחתה פיצול
מוחלט, ולא רק משקי וחברתי, אלא אף בשדה החינוך וכיבוש הגולה
וארגון הנוער ו“גיבוש אידיאולוגיה”. אולי
ההתנגחות המרירית הזאת בין חברים למפעל אחד, אשר רק הטלת הדגש בנקודות
שונות מבדילה ביניהם, אולי אין לנו אלא לקבל אותה כהכרח אשר הפסדו
יוצא בשכרו. אולי צריך להשלים עם התרופפותם
ודלדולם של חיי ההסתדרות, לשם אימוץ כוח היצירה הגנוז בהתבדלות
הגושית הזאת?

אך אם כן הוא, אזי נהיה ישרים עם עצמנו ונסיק את המסקנה
האחת ההגיונית. נכיר במצב הזה ונאשר אותו
בגלוי. נכיר כי אין לבנות תנועת פועלים
חלוצית בלתי אם רשויות רשויות. ובהתאם לכך
נדע לקבוע למוסדות “הכלליים” את תחומיהם. יתר על כן, נשחרר את
התנועה מאותם היסודות העומדים בניגוד למגמה זו (כי הלא עוד
שרדו לנו מוסדות, וגם אנשים אשר אינם משלימים עם הגורל הזה, והם
עומדים במלחמתם על אחדות נפש התנועה, ולא על אחדות ארגונית פורמלית
בלבד).

ונהיה ישרים עם חברינו ונציל אותם מהרגשת השניות המעיקה
עליהם לפרקים. נבוא אליהם ונאמר: טעינו והטעינו. שנים רבות האמנו
בתום לבנו שהקו ההיסטורי של תנועתנו מוביל מן הפילוג אל
האיחוד. עכשיו נוכחנו כי טעות היתה
בידינו. באו מעשינו וטפחו על
פנינו. נתבדה הלך־מחשבותינו. נתברר כי אמנם היתה תקופת־מה בחיינו שבה התלכדנו והיינו
לתנועה אחת ומאוחדת, ושאיפתנו היתה: הסתדרות
אחת ומפלגה אחת, אולם אותה תקופה חלפה. ועכשיו
נכנסנו לתקופה של פילוג־אברים בגוף הגלמי של ההסתדרות,
וסימנך: התפצלות גוף התנועה לגושים מלוכדים
בהתיחדותם ובבדלותם, התגבשות של מפלגות חדישות על בסיס של
אחדות משקית־חברתית־אידיאולוגית־שבטית. והמפלגות החדשות הללו, הדוחות מעליהן את השם מפלגה, בין
שהן סוברניות לגמרי מבחינה קונסטיטוציונית, כמו “השומר הצעיר”,
ובין שהן מהוות מפלגה בתוך מפלגה, כמו מפלגת הקיבוץ המאוחד ומפלגת
חבר הקבוצות ומפלגת ועד המושבים והארגונים – הן הן הצורות
המודרניות בשביל האנרגיה הציבורית של מעמד הפועלים. הללו אפשר אינן יודעות עדיין מה ומה יביאו לכלל הפועלים
במקום האחדות הניטלת הימנו: אפשר הן מפקפקות
בעצמן, בפני ובפנים, במציאותו של תוכן רעיוני־מעמדי אשר יצדיק
כל־שהוא את החתך הזה; ועדיין לא נקבעו קביעות
של קיימא ספירות ההשפעה ביניהן, ולפי שעה אין בידיהן למנוע מאתנו
יחסי מריבה וניצוחים, ואולי גם זעזועים – אולם: להן העתיד. בכך רוצה דור זה של תנועת
הפועלים. את חלום האיחוד חלמנו ופותר אין
אותו.

כזאת עלינו לומר לעצמנו ולחברינו, אם אין אתנו תקנה
יסודית למצבנו הפנימי. לא מן היושר הוא כלפי התנועה החיה, ולא מן
הכבוד כלפי עברנו, שברוממות האחדות על שפתנו נדדה אלי חיסול
אחדות תנועתנו.



טו

מגמת ההתפתחות זו העושה את המערכה הישובית־חלוצית
שלנו צרור מפלגות משקיות והמחברת את איש־המשק לא רק לקבוצתו או
למושבו אלא גם למפלגתו המשקית, ראויה שנתבונן בה לא רק מבחינת
ארגון חיי הציבור, כי אם גם מבחינת גורל היחיד. כיצד משפיעה מגמה זו על האדם ועל יחסי אדם בתנועה?

(מאמר מוסגר: היו ימים והדגשת ערך האדם בחברה בכלל
וביצירה הסוציאליסטית בפרט היה בה כמעט משום פגיעה בטעם הטוב
ומשום פשיעה בתפיסה “המדעית”. עכשיו הותר לנו
הדבר, וכבר הסתמך אחד הנואמים על סטאלין שהורה הלכה כי “האדם הוא
העיקר”. אשרי מי שיש בידו לשעת הצורך הסכמה
מוכנה ממקום גבוה. ועדיין יש בינינו – לאחר נסיון החיים של
תנועתנו, ובשנת הכ“ה לקבוצה – מי שנצרך להסכמה בדבר ערך האדם
בסוציאליזם. ימצא ודאי מי שיערער על אסמכתה
מסטאלין ויאמר: אמנם שנינו כי האומר דבר בשם
אומרו מביא גאולה לעולם. אך אין דבר נקרא על שם
אומרו אלא אם כן יש קשר־חיים עמוק בין האומר לבין האמור.
והאומנם סטאלין הוא האיש אשר הוכיח בפעולותיו
ובמנהגיו ובדרכי שלטונו עד מה מוקיר הוא
חיי־אדם וחירות־אדם וכבוד־אדם, והאומנם הוא
האיש המיועד ללמד אותנו כי “האדם הוא העיקר”? האם לא ידעה תנועתנו את אהרן דויד גורדון ואת יוסף חיים
ברנר אשר לא בהכרזה לשעה, אלא בכל דרך חייהם וביחסם לסובב אותם
העידו נאמנה כי העיקר הוא האדם? האם לא שמע דורנו את שמע טולסטוי
וגנדי אשר בכל מלחמת חייהם גילמו את ההכרה שהאדם הוא העיקר ולא הבצע
ולא המכונה ואף לא המשטר המדיני? ויש לענות למקשן: היא הנותנת, אם עכשיו בא סטאלין והוא מרים על נס את “האדם”,
הרי יש בזה משום הודעת בעל־נסיון, כי כל כוח המשטר והצבא
והגפא”ו והאינדוסטריאליזציה והקולקטיביזציה אינם מספיקים, כי “האדם
הוא העיקר”).





טז

הן בזה היה כוחה של תנועתנו ובזה נבדלה, גם
בנקודת־מוצאה וגם בגורל חייה, מכמה תנועות קרובות לה:
שראתה את האדם כעיקר. תנועתנו ידעה לא רק את האידיאה הציבורית, את הסטרוקטורה
הסוציולוגיה ואת המנגנון הארגוני, כי אם גם ובעיקר את
האדם. האמינה באדם, החשיבה את אפיו, את
כוחו היוצר. הוקירה את חירותו, את
חופש־מחשבתו, את חיפושיו ולבטיו.

והקבוצה גופה, עם כל הכונות הלאומיות והסוציאליות
הגנוזות בה, ביקשה ליצור חברת־אדם, חיי חברה הראויים לאדם.
לא פחות מזה. בראשית
היה תפקידה החלוצי של הקבוצה לגבי כלל־הפועלים
מרוכז כולו בתוכה. בעצם היותה נתנה
לפועל מופת חיים אנושיים “אחרים”:
משק עבודה עצמאי, אחריות מלאה של העובד להצלחת העבודה
ולפריונה, אחריות שאיננה תלויה ביחסי בעלים ומשגיחים, שויון
כלכלי בחברה, רמת־חברות המכירה (או לפחות שואפת להכיר) בערכו
של כל אדם בחברה, ואוירה תרבותית המצטרפת מכל אלה.

ביחס לגילויי חיי הציבור – בהסתדרות ובמפלגה – היה
כל חבר בקבוצה אדם שלם, עולם בפני עצמו. הקבוצה לא עלה על דעתה להופיע בתחומי הציבור כחטיבה
רעיונית או פוליטית או ארגונית. הקבוצה לא
התנשאה להיות לחבריה במקום מפלגה, במקום הסתדרות. ולו גם “במקום”
חלקי. בין חבר הקבוצה לבין ההסתדרות אשר בה
פעל ולבין המפלגה אשר ממנה ינק, לא היתה הקבוצה מהווה שמץ־מחיצה.
חבר הקבוצה הנאמן למפלגתו ולהשקפותיה לא יכול היה
להטיל את מרותה של מפלגתו על הקבוצה. ומאידך,
יכול היה חבר הקבוצה להיות בר־פלוגתא לרוב חברי הקבוצה או גם
לכולם בהשקפותיו וביחסיו הציבוריים בלי שיחדל על ידי כך להיות
מקובל על חבריו כחבר כשר ונאמן למעשה־הקבוצה ולחיי־הקבוצה.

הקבוצה שדרשה כל כך הרבה מן החבר ביחסו לעבודה
ולמשק ולחברים, לא ביקשה מעולם לטשטש את דמותו הרוחנית. הקבוצה הוקירה את עצמאותו הרוחנית של החבר גם כשהיה
“יוצא־דופן” לגבי מושגים שהיו מקובלים על רוב הקבוצה ואפילו על
כולה. ומעל לניגודי המפלגות ולמחיצות
הציבוריות השונות ידעה הקבוצה את האחוה עם איש הקבוצה האחרת, ידעה
לגלות בו את הקרבה העמוקה והמאחדת, ידעה להוקיר בו את האדם נושא
הקבוצה. ולפיכך מילאה הקבוצה בשעתה תפקיד חינוכי גדול
בהכשרת־הלבבות הראשונית לקראת הקמת ההסתדרות ולקראת האיחודים
הראשונים.



יז

ועכשיו? הפילוג הקיבוצי החזיר אותנו בנדון זה כמה
מעלות אחורנית. הוא זורע זרות בין אדם לחברו
בתוך תחומי ההסתדרות האחת והמפעל הישובי האחד והשאיפה השיתופית האחת
וגם בתחומי המפלגה האחת. מכל הפילוגים בתנועת
הפועלים בארץ עוד לא היה פילוג כזה להפרדה בין אחים. הוא מונע אותם מראות זה את זה כמות שהם, באשר הוא זורק אור גדוש ומופרז על כל תג וכל קוץ
המפרידים ביניהם. כמה מונחים נתחדשו חליפות
במלוניהם של הגושים לשם הגדרה עצמית והגדרת היריב. ומונחים אלה יותר ממה שיש בהם מן ההכרה העצמית הנאמנה ומן
הכרת הזולת הצודקת ומבקשת ראיית האמת שבהבדלים יש בהם משום
העלאת טיח נוסף על החיץ הקיים, טיח הבא למנוע נשיבת־רוח חברית דרך
הסדקים שבמחיצות.

למעשה לומדים הגושים זה מזה, יוצאים זה בעקבות זה,
אך אינם נוטים להודות בכך ולהסיק מסקנות מעובדות אלה. לא ראינו עדיין שגוש אחד יבוא להגדיר את משנהו למען גלות את
המאור שבו ולמען למוד בגלוי ובמישרים – ולו רק משהו –
מארחותיו. ההערכות וההגדרות המרובות, שאם
אחת מהן מתבדה באה תיכף אחרת במקומה, אינן באות אלא כדי לגלות את
התורפה שבזולת, וכדי שאפשר יהיה להסיק: חברים,
אשרינו ומה טוב חלקנו שאין אנו כמותם.

מה איפוא ערכם החינוכי והמעשי
של אותם השיפוטים וההערכות שאינם מבקשים כלל להיות צודקים כלפי
המוערך, וממילא אינם עושים צדקה עם המעריך. כי במקום להרחיב
את עולמו ולהנחיל לו חברים חדשים שילמד מנסיונם וישתף אותם
בנסיונו – מסייעים לו אותם השיפוטים וההערכות להתבצר
בבדילות שבטית ובהתנשאות קולקטיבית. תכונות
אלה ודאי שהן מצויות בכל חברה אנושית, ועל אחת כמה שיש להן קרקע נוח
בחברה המצטרפת משכבות־עליה שונות, מבני ארצות שונות ובני
הסתדרויות־גולה שונות. אולם מבחינתנו אנו,
לפחות מבחינת קיבוץ גלויות ומיזוג צורות־עליה, – שלא להטריד את
ספר המידות – אין לראות בתכונות אלה טעם לשבח.

אני מעיז לומר כי הפילוג במערכה החלוצית מטפח בנו
נטיות ויחסים שהם ההיפך הגמור ממה שהקבוצה זקוקה להם וממה שהיא מבקשת
לטפח בחבריה. במקום אחוה – איבה, במקום
אמון, – חשדנות, במקום כבוד לחבר –
נקרנות, במקום סקרנות רוחנית אמיצה – אטימות שכלית, במקום שיתוף
– קנאה, במקום סולידריות – יחסי תגרנים־יריבים. היאבקות הגושים הביאה לידי כמה גילויים שאינם מוסיפים
כבוד לעושיהם, ויצרה אוירה שאיננה מעוררת כבוד לכולנו.
איני מביא דוגמאות – של מעשי־נרגנות והליכי־רכיל –
מפני הכבוד. אי אפשר שלא לראות שהיאבקות זו
טופחת על פני הדיבורים הנאים שטופים בהם. גם
אם היא זוקפת את קומתו של הגוש, הרי היא כופפת את רוחו של
החבר.



יח

יורשה לי לומר: יותר ממה שאני
דואג להסתדרות, למפלגה המאוחדת, לאפיים ולכושר פעולתם של
מוסדותינו המרכזיים, לאחדות הציבור ולכוח היוצר של התנועה, הנני
חרד לנפש החבר. כל הישגינו הציבוריים וכל
קנינינו המשקיים לא ישוו בה. כל מה שיצרה
תנועתנו לא יצרה אלא בכוחו של החבר, בכוח צרכיו הנפשיים, בכוח עצמאותו הרוחנית, בכוח
הכרעתו. תנועתנו ראתה בכל חבר וחבר את
הכוח העלול להכריע. ואכן, הוא היה בא כפעם
בפעם ומכריע. לאו דוקא בימי הצבעה הנדירים,
אלא בכל יום ויום מימי העשיה. תנועתנו ירשה
בזה את הראיה היהודית הקדומה, שהעולם כולו נתון תדיר על
כף־המאזנים, וכל אחד מאתנו וכל מעשה של כל אחד מאתנו, יש בו כדי
להכריע את הכף. וכל שעה היא שעת־הכרעה.

ולפיכך יש לחוש לכל מה שנוטל מן החבר את עצמאותו
הרוחנית, את כוח השיפוט וההכרעה הרעיונית. יש
אוירת־חממה העושה את האדם החי בה בעל־מום. אין האדם צועד במו
רגליו, אלא מובל ביד. אינני נוטה כלל וכלל
ליחס תופעה זו למהות הקיבוצית. חלילה.
מילדי הזמן היא, מתורפת הזמן: ויתור האדם מרצון על עצמאותו הרוחנית, הסתמכותו על כתפי
המנהיג או הקולקטיב. ותורפה זו מתגלה בחיים
הקיבוציים בדמות חדשה, לא שיערוה ראשונים: אין הגוש מסתפק בשיתוף כלכלי וחברתי. הוא מעביר את השיתוף גם על החיים המדיניים והרעיוניים.
וכאן שמור לכל גוש וגוש על פי
דרכו ועל פי נטיותיו כר נרחב.



יט

מונח זה נתחדש בבית־מדרשם של “גדוד־העבודה”
ו“השומר־הצעיר”: “קולקטיביות רעיונית ופוליטית”. כלומר, אין הקיבוץ מבקש להיות חטיבה משקית־כלכלית־חברתית
בלבד, אלא גם חטיבה פוליטית ואידיאולוגית. יום
אחד נעשתה צרה לו לגדוד־העבודה הסתערותו המשקית־השיתופית, רבת
הכיבושים, ו“השומר הצעיר” לא מצא לו עוד סיפוק בהויה של “עדה
שומרית” – נקבע הצורך בעמדה פוליטית ואידיאולוגית שתהא קנין
כללי של הקיבוץ ומחייבת את חבריו (“חופש הפרט” שעליו דובר
באותם הימים – כלומר: זכות הסטיה מדרך הרבים
בקיבוץ – נסבל כהוראת־שעה לתקופת המעבר, בעצם:
כאנומליה).

זכורים ימי המבוכה הגדולה אשר
הקיפה את קיבוצי העליה השלישית. בתוך אותה
מבוכה ומתוך יצר הפרישה החברתית מכלל הפועלים – יצר אשר פעם
בחזקה בחוגים מסוימים של העליה השלישית ואשר גבר עם גבור המבוכה –
נגזר החידוש הזה שבא לטבוע את המפעל הקיבוצי במטבע ההתיחדות
הפוליטית. יש לדעת כי לא לקולקטיביות רעיונית
ופוליטית בלבד נתכוונו המתכוונים, שהיא הן יכולה גם להתפרש
כקבלת תכנה האידיאולוגי והפוליטי של אחת המפלגות הקיימות, אלא דוקא
לקולקטיביות עצמאית, לא נטע־חוץ אלא מולדת־בית, יצירת רוחם
המקורית של אותם הקיבוצים דוקא. והחלטה זו על
קולקטיביות רעיונית ופוליטית הוחלטה בטרם נתגבש באותם
הקיבוצים תוכן פוליטי מסוים. התשוקה
לעצמאות אידיאולוגית ופוליטית קדמו לתוכן הרעיוני שעתיד היה למלא
אותו קנקן עצמאי שקיבוצים מסוימים ישמשו לו נושא. דוגמת אותו הקלע, אשר לעולם אינו מחטיא את המטרה:
תחילה הוא יורה את הכדור, ואחר כך מקיף אותו
בעיגול.

עצם המגמה לקשר את הקיבוץ עם “השקפת־עולם”, עם תכנית
פוליטית מפורטת, עם מצעי־בחירות, עם עמדה מחייבת בכל שאלות השעה,
כלומר, לזהותו עם מפלגה (ולו גם עם מפלגה שאין מכריזים על קיומה)
ואפילו לא עם מפלגה סתם בעלת עקרונות לאומיים ופוליטיים
וסוציאליים, אלא עם מפלגה היודעת פתרונים לכל חידות־עולם, והקובעת
עמדה מחייבת בשאלת פילוסופיה ודת וזרמי־תרבות וחוקי ההיסטוריה
האנושית; עצם המגמה לעשות את בא־כוח הקיבוץ
לא לבד למיצג את עניניו המשקיים והחברתיים של הקיבוץ, אלא גם לבא־כוחם
הפוליטי והאידיאולוגי של חבריו; עצם המגמה
לחייב את חברי הקיבוץ על משמעת פוליטית פנימית (כלומר, בתוך
ההסתדרות) וחיצונית (מחוצה לה) – היה בה משום שינוי יסודי
ממטבע הקבוצה.





כ

ויותר משהיה בה משום שינוי באפי הקבוצה כתא
הסתדרותי שהפך להיות גם מעין סניף מפלגתי, היה בה משום שינוי במצבו
של הפרט בקבוצה.

מבחינת החירות הנפשית יש הבדל עיקרי בין השתייכותו של
אדם למפלגה רעיונית־פוליטית לבין השתייכותו למפלגה המצמידה את ההויה
המשקית־חברתית לעמדה אידיאולוגית ופוליטית. כל
מפלגה תובעת מאת החבר לא רק את כוחו החושב והשופט, כי אם גם את
יכלתו לציית. שום מפלגה אינה מסתפקת במחשבתו
העצמית של בן־בריתה והיא מעניקה לו דפוסים מסוימים של תורות
ומחשבות ויחסים. כמה מידות בנדון זה
במפלגות. מהן המפריזות באותם הדפוסים, שיש בהם יסוד הכרחי לעיצוב
פעולה ציבורית־תכליתית; מהן המצמצמות את עניני
המשמעת הציבורית רק לענינים שיש בהם הכרח־פעולה; מהן המוקירות את העצמאות האישית של חבריהן ומהן המתנקשות
בכוח השופט העצמאי של החבר. אולם בדרך כלל שמורה לו לאדם מידה
מסוימת של חופש ביחסו אל מפלגתו: אין הוא
מקבל אותה אוטומטית, ואדם הוגה אינו מקבל אותה בירושה,
חפשי הוא להצטרף אליה ושלא להצטרף, ומשהצטרף הרי הוא זכאי להיאבק בה על השקפותיו. ומשנשתנו
דרכי המפלגה ולבו אינו שלם עם החליפות והתמורות הללו, או שנשתנו
דעותיו ויחסיו שלו אל המפלגה ואל שיטותיה, הרי הוא חפשי לעזוב אותה,
ואף להחליף אותה באחרת, בלי שהדבר יערער את קיומו. נפתולים אלה בין אדם למפלגתו אינם מן הדברים הקלים למי שחי
את חיי החברה ביחסים נפשיים עמוקים, ולא כל אחד
מוכן לכך. יש חברים למפלגות, החיים את חייהם הציבוריים בפסיביות
רוחנית, בחינת מצות מפלגות מלומדה, אך
יש גם אפשרות של חיים רוחניים אינטנסיביים ועצמאיים ביחסי־אדם אל
מפלגתו. יחסים אלה יש שהם עולים לו לאדם
בקרבנות נפשיים עצומים. אדם, אשר מצפונו
מצווה עליו להילחם על השקפותיו בעמדת הכלל הסובב אותו, די לו
בנפתולים ובקרבנות אלה, בלי שיהיה גם אנוס להיעקר ממקומו,
מעבודתו ומסביבתו הקרובה ומן היצירה שהוא שותף לה. מה שאין כן כשקשרי אידיאולוגיה ועמדה פוליטית מצומדים אל
ההויה המשקית־קיבוצית, וכל הפורש מן הראשונות נעקר מקרקע מטעו, וכל
“סטיה” רעיונית – ועל אחת כמה וכמה, בחירת דרך אחרת פוליטית־ציבורית
– עושה את האדם זר ו“אחר” וגוזרת עליו ניתוק מן החברה, מן המשק, מן
המקום, מן הבית.

יותר משקובעת פרוגרמה פוליטית זו או אחרת הנקלטת
בקבוצה, קובעת העובדה שהאדם, בעצם היותו חבר למפעל קיבוצי, מתחייב
אוטומטית על פרוגרמה אידיאולוגית ופוליטית מסוימת, קושר
לצמיתות את עבודתו במקום ואת התישבותו ואת חברותו בחברה באותה
פרוגרמה, מקבל למפרע את השינויים העתידים לחול בה, מותר על הצורך
למצוא את דרכו הרעיונית בעצמו, בכוח השופט שלו, מוחל מלכתחילה
על זכותו לשוב ולבחון את המקובל ומוסכם ומה שעתיד להיות מקובל
ומוסכם באידיאולוגיה ובעמדות הפוליטיות של הקיבוץ.





כא

מאז נקבע מהלך זה הזיל הירדן הרבה מים לים־המלח.
גדוד־העבודה נפל קרבן לאותה “קולקטיביות רעיונית”
שביקשה להשתמש בגדוד כמכשיר למטרותיה, ועשתה שמות בגדוד ובנפשות
חבריו. המיעוט הנאמן, אשר התגבר על פיתויי
הבגידה, לא מצא לו בגולה חיל־מילואים אשר יסתום את הפרצות וימלא את
האבידות. גזירת הממשלה הסוביטית על היציאה
מרוסיה שללה מאת הגדוד את חיל־המילואים הטבעי שלו. ו“השומר הצעיר” ניצל בנס של תנועת הנוער שעמדה מאחוריו
בגולה והוכנסה מלכתחילה לתוך האפיק של “הקולקטיביות הרעיונית
והפוליטית”. אבידותיו אך הן, בגולה ובארץ,
היו עצומות, אלא שמקור־העליה שלו לא דלל. במשך הימים ריפא את שבריו. עכשיו הוא
רשאי להתברך, כי החזות הקשה שהקולקטיביות הרעיונית עשויה לפוצץ את
חיי הקיבוץ – נתבדתה. מי שיצא – יצא, ומי שנשאר
בפנים – נספג. “השומר הצעיר” יכול להעיד כי
כוחו המלכד של הקיבוץ התגבר על הנטיות הרעיוניות השונות, כי
המסלול של חיי הקיבוץ משך אליו את הכוכבים התועים שבו, את המהססים
והכופרים והסוטים מזה ומזה והחזיר אותם בתשובה, ומחשבתם נעשתה
צייתנית.

יתר על כן, “השומר הצעיר” רשאי לציין כנצחונו שהמגמה
לקיים את הקבוצה והקיבוץ כקולקטיב רעיוני ופוליטי הולכת וחודרת
גם לשאר החטיבות הקיבוציות, בין שהן דוגלות בכך בגלוי, בין
שאינן מודות בכך. והתגלמותם של הגושים הישוביים בצורה זו שהם
לובשים כיום הזה אינה, לעומקו של דבר, אלא אישור קו ההתפתחות שבו
נקט “השומר הצעיר” בבואו להטיל על “העדה” השיתופית משמעת פוליטית
ואידיאולוגית. גוש גוש וקולקטיביזציתו הרעיונית, אם שלמה ואם
חלקית.

ואם לחברי הגושים ניחא בכך – למה יתעבר על “ריב לא לו”
אדם העומד מבחוץ? למה יהיה איש ריב ומדון לחלוצי־המחנה,
לנאמני־המפעל? ואכן, גם אלה שהתנגדו תחילה להכנסת הגופים הישוביים
כ“צד” בויכוחים הפנימיים של תנועת הפועלים, כמפלגה מול מפלגה
או כמפלגה בתוך מפלגה, גם אלה הסכן הסכינו לחזיון החדש, שהוא
“כבדרך הטבע”: זה הקיבוץ וזאת דרכו.
והמהרהר יהרהר: מי יודע, אולי
באמת אי אפשר לקיים חיי־שיתוף משקיים וחברתיים אם אין אתם שיתוף משמעת
בעניני דעות ואמונות והתחייבות למפרע על עמדה משותפת במדיניות
החיצונית והפנימית?





כב

ואף על פי כן, ואף על פי כן – גם אם גזירה היא לא
אקבלנה. לא אחדל לראות את החזיון הזה כצופן
סכנת חורבן רוחני לקיבוץ ולאיש הקיבוץ. ישלים חבר הקיבוץ עם המצב הזה כשם שגיבן משלים עם גבנונו,
ישלים הציבור העובד בחוץ מתוך לא־איכפתיות ומתוך נכונות
להרכין ראש בפני עובדות – אולם לא ישלים אדם הרואה במפעל הקיבוצי
לא מעשה “צדדי” של אנשי־כת, לא “אכספרימנט” הנוגע רק לעושיו היום,
אלא קנין יקר של כלל־התנועה, כוח רוחני כביר העלול לגלות דרכים
לתנועה כולה, לא ישלים, ולו גם יהיה יחיד נגד רבים, מי שסבור באמת
ובתמים כי האדם הוא העיקר, כי תכלית היצירה הסוציאליסטית,
ויוצר החיים הקיבוציים הוא האדם, ולא הרובוט
האידיאולוגי.

החריפים שבאויבי הסוציאליזם היו מאיימים עלינו
בעבדות רוחנית שהסוציאליזם עתיד להמיט על
העולם. ה ם היו מתנבאים כי בבקשנו את השויון אנו מפסידים את
החירות, וכי הנלחמים לשויון כלכלי וסוציאלי ומדיני סופם שיהיו
כופים על זולתם גם את השויון בעניני דעות ואמונות ונוטלים מן האדם
את חירותו הרוחנית. התקוממנו מקרב לב נגד
סילוף ריאקציוני זה של חזוננו. האמנו בכל
תומתנו כי עם השויון והשיתוף וביטול כבלי הקנין הפרטי, “ירום,
ישגב אדם”. פסלנו אותה חירות־הרוח היהירה אשר
לאו כל אדם זוכה לה, אלא מעמדות המיוחסים ובעלי הקנין בלבד. אמרנו
כי בקיימנו את שויון הזכויות המדיניות והכלכליות ובפתחנו
את האפשרויות התרבותיות לכל באי עולם הרינו מאפשרים בזה לכל
שאר־רוח שיגדל ויתגלה במידת הכוח הגנוז בו, ללא פחד הרעבה
ודיכוי. אמרנו כי בהפקיענו את מכשירי
היצרנות מרשות הפרט התקיף, הרינו מאשרים בזה את תוקף זכותו של כל
פרט על מכשיר־המכשירים, על מוח האדם, ואותו אנו משחררים מכל שעבוד
לשליטים, יהיו אשר יהיו, ואפילו שליטי החברה החדשה.

האם על שוא קראו מורי הסוציאליזם ל“מלכות החירות”?
אין חירות בלעדי חירות־רוח.

והאומנם תבוא הקבוצה הארץ־ישראלית, זו היצירה הנהדרת
של אדם העובד מישראל המבקש את חירותו ואת חירות עמו, ותשים לאל את
חזון החירות? האומנם תקנה הקבוצה את השיתוף המשקי ואת הנאמנות למפעל
ולחיי־חברות במחיר הסתלקותו של היחיד מזכותו לעצמאות רעיונית
וציבורית?





כג

שיטת “הקולקטיביות הרעיונית” המשתררת בעולמנו
מחזירה אותנו, בשינוי צורה, למשטר של פטריארכט. במקום אבי המשפחה או אבי השבט באה “המזכירות”, גוף
קולקטיבי המסמל את אחדות השבט ואת שלטונו. וכשם שבמשטר הפטריארכלי אי אפשר היה (לא רק אסור היה, אלא
פשוט אי אפשר) לצאת מתחומי המקובל והמוסכם במשפחה, כך מקבל על
עצמו בימינו גם חבר הקיבוץ המתקיים על קולקטיביות רעיונית, לבלתי
היות יחיד עומד במובן הרוחני ברשות עצמו, אלא אבר מן החי
הקולקטיבי, לא יותר מאבר.

אדם החיצוני יכול לראות בקבוצה יצירת־ארעי, “פנטסיה”
של גיל, פרי חינוך ציבורי מסוים, לכל
היותר: צורת מעבר לצורך השעה. בשביל איש הקבוצה הרי היא צורת חיי־קבע. לא לשעה, אלא לדורות.

ומי שרואה ככה את מפעלנו השיתופי הוא לא ידון מתוך נוחיות־השעה בלבד. הוא
לא יסתפק בכך שאותה עמדה פוליטית שקבוצה פלונית נקטה ברגע זה
כדאית לו. הוא חייב לראות את הדבר לא מבחינת
עמדתו האיסטרטגית בשעה זו, אלא מבחינת התפתחותה של הקבוצה ואויר
החיים שבה. הוא ישאל: האומנם, באשר אני חי
בקבוצה זו ודבוק בחבריה ובמפעלה, חייב אני
לראותה כמרכז המחשבה של הדור ולעשותה צינור יחיד המקשר אותי אל
העולם הגדול ובעיותיו וחיפושיו ולסתום בפני עצמי כל צינורות
מחשבה זולתו? הוא ישאל: האומנם נאמנותי
הקיבוצית מחייבת אותי לקבל מראש כל מה שתלמיד־חכם קיבוצי עתיד לחדש?
הוא ישאל: מה תהא האוירה הרוחנית אשר בה יגדלו
ילדי הקבוצה?

הקבוצה מבקשת לראות בילדיה ממשיכים. אמנם כן. ובצדק. לא יהא כל שכר לפעולתנו אם הדור השני לעליה חלוצית יתגעגע
על הדגה ועל סיר־הבשר ועל חיים קלים ללא עמל וללא מאמצים. אך האם פירושו של ממשיכים הוא להיות מעלי־גירה לגבי כל מה
שנתקבל והוסכם אצל ההורים?

האומנם חזרה אדיקות־אבות על אכסניה שלה, מורשה מאבות
לבנים, וחברי הקבוצות לא תהיה להם “נחת” מילדיהם, אם הללו יעיזו לשנות
מקבלת אבותיהם? האם תבוא הקבוצה לצוות על ילדיה לבל “יוסיפו” ולבל
“יגרעו”?

והלא יד ההתיחדות הויה גם בחינוך ילדי
הקיבוצים. עוד מעט ויהיה לנו לא רק גוש גוש
ונוערו – כלום תוכל הסתדרות נוער אחת להכיל את כל ילדי העובדים,
ללא הבדלי שבטים? – אלא אף גוש גוש וחינוכו המיוחד. הנה עתידים ילדי “השומר הצעיר” מכל מקום שהם לקבל את חינוכם במשמר־העמק דוקא, וילדי
גבעת־ברנר אי אפשר שיתחנכו בכפיפה אחת עם ילדי קבוצת שילר
(ידידותם של ברנר ושילר בחייהם אינה עומדת, אפילו בנדון זה, לדוגלים
בשמותיהם) וכפר־ביל"ו. האין בזה עוד צעד נוסף להעמקת משטר
השבטים בקרבנו, ולהצמדת כל אדם ובנו ובן־בנו אל נחלתו ואל
שבטו, וסגירת שערים בפני כל רוח שאיננה מולדת־בית, חלילה? ואם
כבני־תוכיים יהיו לנו ילדינו?





כד

ישאלוני: ובכן אין אתה רואה
צורך בבסיס רעיוני משותף לחיי קבוצה? חלילה. ברית־אחים לחיי־שיתוף אי אפשר לה בלי קרקע רעיוני משותף. אילמלא משא־נפש אחד חי
בלב הקבוצה לא היה בכוח חבריה לקיים את היצירה המשקית והחברתית אפילו
לזמן מועט. משא־נפש זה, האחד לכל התנועה
החלוצית, מורכב מיסודות ראשוניים: גאולת־ישראל, חזון הסוציאליזם, חלוציות, תקומת העברית,
אחדות העובדים וכיוצא בהם, יסודות ראשונים משותפים – לחוד
ו“משמעת פוליטית” ו“גיבוש אידיאולוגי” לחוד. כל הנוטל מן הקבוצה את יסודותיה הראשוניים ורוצה לקיים
אותה בלעדיהם, הרי הוא משמיט מתחתיה את קרקע צמיחתה ומשאיר אותה בחלל
ריק, ומי שבא להוסיף על היסודות הראשוניים גם חובת משמעת פוליטית
וחובת גיבוש אידיאולוגי, ממלא את חללה עד אפס מקום לנפש החבר, עד
למחנק.

ישאלוני: ובכן פוסל אתה כל
“חינוך מכוון”, בוחר אתה בחינוך ללא אידיאה, ללא רעיון מחיה
ומכוון? זהו ההיפך ממה שאני מתכוון לו. אין
חפצי ב“חינוך” מחוץ לזמן ולמקום וללא אידיאה שולטת בו.
אולם את המכוון בחינוך, ואת המיחד את חינוכנו אנו
מכל “זרם” אחר, אני רואה בערכים היסודיים והמשותפים לכולנו:
רעיון העבודה, גאולת העם, שויון האדם וחירותו, אהבת
היצירה ואהבת הדעת, הגשמה חלוצית, חברות ועזרה הדדית ושיתוף, מצוות
מעשיות, התנדבות. מי שכל אלה אינם מספיקים
לו, והוא מעמיס על הילד בבית־הספר או בהסתדרויות הנוער את כל
אותם עיקרי האמונה ופולחני־השבטים ופרחי–היחסים החוצצים אצלנו בין
גוש לגוש והמבדילים בין נוער לנוער – איננו עוסק בחינוך הדור
הבא, אלא בגיוס “קנטוניסטים”. הוא גוזל מן
הנוער בעודו באבו את אחת ההנאות הנעלות ביותר והמחנכות
ביותר בחיים: את הטעם של בחירה ושל
הכרעה. שיטה רווחת זו של קטיפת־בוסר, אף היא
מתחלואי הזמן, מה עוד צרור לנו בכנפיה?





כה

מסגולותיה של הקבוצה, שלא הסתפקה מעולם (כמו
שהסתפקו כמה קומונות בעולם) במה שהיא קיימת, היא באה
לשרת את הכלל ולהשתלב בחיי הכלל. מראשיתה נשאה את נפשה לממשיכים אולם בימיה הראשונים לא
אחזה בשום אמצעי־כיבוש, ואף לא בתעמולה, היא דגלה במופת
שבחיי־קבוצה. האמן האמינה כי ההתעלות הפנימית – במשק, בסדרים,
בפריון־עבודה, ברמת חיים תרבותיים, בחריגה רוחנית – היא שתגביר את
הכוח המושך של החיים השיתופיים.

השנים האחרונות הביאו בנדון זה שינוי גמור.
והשינוי הוא כללי, ללא הבדל בין זרם לזרם. הכל
מאוחדים בתאות “הכיבוש”, ואפילו מתוני הקבוצה. ומי שנוהג להדגיש
את תכניה החברתיים הפנימיים, ומי שדוגל בצמיחתה האורגנית ומי שמכריז
על אפיה האינטימי – כולם כאחד יוצאים במסעי־כיבוש. וראה זה פלא,
כל אותה ההסתערות של התנועה הקיבוצית
לאגפיה אין פניה מועדות בלתי אם אל הנוער בלבד (“נוער” בלשון
הדיבור הפוליטי בימינו אין פרושו בחרות, כי אם ילדים). כאילו
ויתרה התנועה הקיבוצית כולה על רבבות הפועלים הבוגרים והמתבגרים
בארץ, שרובם חניכי מפלגות והסתדרויות והחלוץ, ואין היא מיחלת
אלא לנוער בלבד, שרק הוא עומד פתוח ל“כיבוש”
על ידי התנועה הקיבוצית.

מי הם חברי הקבוצות והקיבוצים בארץ? אילו פניתי
בשאלה כזאת לפני עשרים שנה היו עונים לי: אלה הם פועלים
ארץ־ישראליים, אשר עברו כמה וכמה מדורים של חיי הארץ, נתנסו
בנסיונותיה של פתח־תקוה ושל זכרון־יעקב ושל חדרה ושל מסחה ושל
מתולה, והגיעו מתוך חייהם ונסיונותיהם אל רעיון הקבוצה.
אם אשאל עכשיו אותה שאלה, יצטרכו לענות לי: רובם
הגדול של חברי הקבוצות והקיבוצים הם עולי גולה, אשר הגיעו אלינו מן
האניה בפספורטים של חברי קיבוצים. אנשים כנים הם ולא סוטים, וכל
אחד מהם פנה על פי המען אשר ניתן לו בצאתו.

כזהו עכשיו מקור־גידולו של המפעל הקיבוצי הפורח:
גיל מסוים אשר תנועות מסוימות ממציאות
כ“חומר לבנין”. כל מי שלא הספיק בגיל זה להגיע עד הקיבוץ, מי שלא
עבר דרך צינורות מסוימים של הסתדרויות־נוער והחלוץ – אין תקות
הקיבוץ חלה עליו. כל המון בית הפועלים, שלא
מאתמול ירדו מן האניה, אלה שמכירים את הארץ ואת תלאותיה ואת משבריה
וגיאויותיה, אלה שרכשו להם בארץ נסיון ויכולת מקצועית ומשקית – אלה
אינם מבקשים לעצמם אחיזה בחיי הקבוצה, ואף התנועה הקיבוצית, ללא הבדל
אגף, מיאשת את לבה מהם. הם אולי באים בחשבון כבני־לויה בשעת איזו
הצבעה סוערת בתנועת הפועלים, הם עלולים לשמש לפעמים חומר
“פוליטי” לאיזה זרם קיבוצי – אולם לא חברים לבנין.





אילו היה ככה המצב לפני כעשרים שנה לא היה בו כדי
להתמיה. סוף סוף לא היתה אז הקבוצה בלתי אם נסיון. נסיון נועז וצפוי לכשלונות
מרובים, לא רבים האמינו שהיא בת־קיימא. קיומה לא היה בטוח, לא
מחוץ, – מצד היותה תלויה בחסדי המישבים – ולא מבית – מפאת חוסר
היציבות הפנימית של חבריה. וגם כתופעה משקית בלבד עדיין דבק בה ה“א
השאלה. ספחת הדפיציטים נחשבה למכת־הקבוצה שאין להיפטר ממנה. אבל הלא
אנו עומדים לא בשנת תרע”ו אלא בתרצ"ו. הקבוצה כבר איננה
“אכספרימנט”. גם מתנגדיה יודעים שהיא בת־קיימא. ורבים מהם מודים
בכמה מהישגיה, הטכניים והמשקיים. אימת הדפיציטים ירדה. שום מומחה
מבחוץ לא יעיז להתנקש בקיומה. לאלפי החברים החיים בה חדלה הקבוצה
להיות אוהל־ארעי. היא לחבריה בית, לילדיה – מולדת. מכמה בחינות
עולים חיי הקבוצה לאין ערוך על חיי הפועל הבודד בעיר או במושבה,
ואף על פי כן, כאילו ניטל ממנה כוחה לקחת שבי את לב הפועל החי
בשכנותה.

הנה נישאה עכשיו על פני ציבור הפועלים שואת השפל.
תיכנסו לבית־ברנר ותקראו מעל פני האנשים: חסר יום עבודה! ובכל
מקום שתעברו על פני פועלים ופקידים, ואפילו עסוקים במלאכתם,
תקראו את האותות החרותים: גז הבטחון ביום מחר. חבר הקבוצה איננו
יודע את הפחד הזה. אין שום אדם בה מפחד, שמחר יהיה מופקר וילדו נעזב
ומבקש לחם. מדוע איפוא אין אנו רואים בכל המחנה הגדול הזה אפילו
קמצים קטנים אשר יבואו ויגידו: שבענו את העיר הגדולה, את סדריה ואת
רוחיה ואת קבלניה ובעל־בתיה, ואת שממת־שעשועיה. הבה ונקים קיבוץ
חדש, ונחיה כאשר חיים חברי הקיבוצים, וחבלי־אבטלה ומצוקת־רעב
ושממון־ריקנות וחרפת־איש־לבצעו לא נדע. איננו
שומעים אפילו על שמץ של התעוררות ציבורית ברוח זאת.

על מה אין הקיבוץ נעשה נחלת הציבור, נחלת חלקים גדולים
ממנו? שאלה גדולה היא לציבור שמחוץ לקבוצה, ושאלה גדולה היא
לתנועה הקיבוצית, אשר כוחה גדול בכיבוש הרחוק, ולא בכיבוש
הקרוב.

וזרמים קיבוציים הרואים את עצמם לא כשביל צדדי אלא
כדרך עיקרית בתנועת הפועלים, כיצד יכולים הם להשלים עם היאוש
מהמוני הפועלים המעורים בעבודה ובארץ? ואנשים המאמינים בקיבוץ
כמפעל־המונים וכצורך המונים מדוע ישליכו יהבם רק על טיפוס
אנושי מאומן אשר יוצא מתוך חממות רוחניות המיוחדות לכך, ויובאו
למקום מטרתם, אם אפשר, בקרונות סגורים?





כו

ושבח אני את תנועת המושבים, אשר לא ראתה את הילד
כחומר הכיבוש שלה ולא זנחה את הפועל הבודד, בעיר ובכפר, ואף
בימי הגיאות לא נואשה ממנו ופנתה אליו, וקירבה רחוקים, והחזירה
קרובים שנתרחקו, ורתמה על פי דרכה אלפי חברים במפעל
ההתישבותי.

נזדמן לי כבר לספר כיצד היה א.ד. גורדון קובל על
חוסר צמיחה חלוצית מתוך קרקע הישוב. “ראה –
היה אומר לי – הנה אניות מביאות צעירים. קצתם נשארים, רובם
עוזבים. לא זהו הנורא. אך מדוע אין מתוסף
אלינו שום אדם מתוך הישוב, מבני האכרים? האומנם אין הארץ מסוגלת
לגדל חלוצים, ותמיד נצטרך להכניס אותם מן החוץ? האומנם על צחיח סלע
אנו זורעים?” סוף סוף זכינו לראות במו עינינו שאף ארץ־ישראל
מצמיחה חלוצים, הישובים הצעירים של נענה ושטה ותל־עמל מעידים כי קללת
הצחיחות לגבי הזרע החלוצי סרה מעלינו. אך, האם
אין ציבור הפועלים הארץ־ישראלי צחיח לגבי המפעל הקיבוצי?

והלא הקבוצה כיום הזה יש לה מה להציע לפועל שמחוץ
לה. אפשר אין הקבוצה יכולה היום להתחרות עם הפועל “המסודר בעבודה
משתלמת” בטיב ה“לחם לאכול ובגד ללבוש”, אך הרי
היא נותנת כמה דברים ששום צורת חיים אחרים אינה נותנת לפועל.
כלום אין הפועל בימינו יודע להעריך את ההרגשה של
עובד בלתי־תלוי בבעלים ובמשגיחים, את אפשרויות היצירה שאין כמותן
בחיים הפרוליטריים, את השויון והחברות, את הכיבושים
החלוציים? ההכרה הבטוחה שבכל מצב שהוא
בקיבוץ, אין אני, הפרט, “מחוסר־עבודה”, שלעת זקנה לא ישליכוני (מי
חושב אצלנו מה יהא גורלם של הפועלים המזדקנים בעיר? והלא דור שלם
כבר מתקרב לכך), שליום מחלה יש דואג, ושמזונותיו וחינוכו של הילד
מובטחים בכל עת ובכל התנאים – אילו יתרונות של חיי הפועל השכיר־הבודד ישוו בכל אלה? היכן היא בעולם שיטת
הביטוח הסוציאלי הנותנת את הבטחון הזה ואת ההרגשה האנושית הכרוכה
בבטחון זה? מה מאפיל על כל זה בעיני המוני פועלי ארץ־ישראל,
שרבים מהם הם אנשי־עבודה טובים וחלוצים נאמנים?





כז

איני מקבל על עצמי לישב בתשובה אחת וכוללת שאלה זו,
שהיא בעיני מן השאלות החמורות, הקובעות את גורלה של תנועתנו.
למחיצה זו הקיימת בין המפעל הקיבוצי לבין המוני פועלים – גדולים
חקרי לב. ולואי שכל אחד מאתנו יפשפש במעשיו.
אולם מעיז אני לומר כי גם פיצולה של התנועה בשיסועיה ובמצותיה
גורם לא מעט להסיר את הלבבות מאחריה ולהשפיל את כבודה.

אסביר את מחשבתי בהזכרת נושנות, בהזכרת עוון:
פולמוס האיחוד הגדול בין “אחדות־העבודה” ו“הפועל הצעיר”, לקראת
העליה השלישית. שני הצדדים הרגישו יפה את נימוקיהם ואת חששותיהם, ודאי
לא פחות ממה שעלולים להרגיש עכשיו דוחקי האיחוד הקיבוצי
ודוחיו. עכשיו, כשאותה מלחמה היא כבר נחלת
ההיסטוריה, הריני מרשה לעצמי לומר, שאינני סבור כי בנימוקיהם
ובחששותיהם של מתנגדי האיחוד לא היה כל ממש. ואף על פי כן, לא
צדקו… אולם לא חשוב כלל מי צדק ומי לא צדק.
את קובעת כוס התרעלה שתינו יחד. באו גלי
העליה, וחברינו החדשים מצאו אותנו, את קודמיהם, בהתנצחותנו: על
צדקת רעיונותינו, על נפש העולים החדשים, על תפקידים ועל עמדות.
ונהי בעיניהם כחגבים. מלחמתנו הפנימית רבת־התוכן,
שנבעה ממקורות טהורים, מחרדה לציונות ולערכי תנועתנו, היא שנתנה להם
את האפשרות לגמול לנו, ממבט ראשון, בוז. ובוז ראשון זה נתן את תנועת הפועלים לבז, ואולי קבע את
גורלם של החדשים, הבזים, יותר משל קודמיהם שהיו לבוז. אני
ראיתי אז את עצמי קרבן של המצב הזה. ידעתי כי
כונותי טהורות, ידעתי כי אין לי שום פניה אלא זו: לפתוח לפני
העולה החדש את שערי תנועת העבודה, ושיראה אותה כביתו שלו, ויעשה
בה כבתוך שלו. אולם שלא ברצוני ובניגוד
לאמת הנפשית שלי, הייתי אני בעיניו חשוד כ“צד” כמתחרה, כמבקש
לשחד, כבעל אינטרסים מפלגתיים, כבעל תחבולות
הבא לכפות עליו את רצונו. וחוסר־אמון זה
וחוסר־כבוד זה מצד העולה החדש למה שמצא בארץ, והיכולת שניתנה לו
לראות לא את המאור שבדברים אלא את העכור שבהם – היא שקבעה גורל הרבה
דברים בעליה השלישית ובארץ. עודני חושב גם עכשיו, שגורל גדוד־העבודה
וגורל “השומר־הצעיר” היו אחרים, אילו היתה העליה השלישית מוצאת
בבואה תנועת פועלים אחת ומאוחדת, ואילו יכולנו, אנחנו, בני העליה
השניה, לפגוש כתנועה אחת ושלמה את העליה החדשה. מהרבה קרבנות למולך היינו נפטרים. מה שאירע לנו אז הוא
ללא תקנה. איחודן של שתי המפלגות ב־1930 – שבא באיחור של שתים־עשרה
שנים – הציל מה שניתן להציל. אך לא יכול היה לתקן מה שהופסד באותן
השנים הראשונות.

כך אני רואה את המצב בתנועה הקיבוצית. המאור
שבמפעל הקיבוצי לוקה בשל השיסוע. הגופים הנצים והעוינים זה את זה
אינם יכולים להפנות את לבם לא לכמה ענינים פנימיים ולא לציבור
הבוגר שמסביב להם, ואין לב הציבור יכול להיות שלם אתם. איחודה של
התנועה הקיבוצית יגאל אותה מכמה יחסים עכורים, ויפתח
צינורות־השפעה שנסתמו.





כח

זכתה ההסתדרות ומלאכתה, מלאכת־קודש – לחנך ולהציל את נשמות ילדי ישראל ממ"ט שערי
חורבן ושמד וכליה – נעשתה בעיקר על ידי חברי הקיבוצים והקבוצות,
לגושיהם. אין ערוך לכוחות העצומים שהושקעו
בכך, אין ערוך למסירות ולהתנדבות ולהתלהבות בעבודה זו, שאין כמוה
לחשיבות ולאחריות בכל עבודת ההסתדרות. מחנות השליחים־המתנדבים עשו
מה שעשו במיטב כונותיהם וכמיטב יכלתם. אולם שיסועה של התנועה
הקיבוצית הוא שעשה את מערכות הנוער היהודי לשדה־קטל.

אין מבקשים בימינו לקחת שבי את נפש היחיד. מאמינים יותר
בכיבוש הגוף הציבורי עליו נמנה היחיד. מי שזוכה בהסתדרות מסוימת
ובהנהגתה ממילא זוכה גם ביחיד ובנשמתו. לפיכך פשתה ההתבצרות
בהסתדרויות ופשטה המלחמה על כיבוש ההסתדרויות. צדקה עשו הגושים
הקיבוציים עם ההסתדרות בהתנדבם, אולם הצדקה הפכה לצעקה: אותה שליחות
חינוכית שזרמינו השונים עושים בגולה – שליחות אחת היא, שליחות
החינוך החלוצי, והשולח אחד הוא – כלל־הפו­עלים והסתדרותו (ואין
הבדל מהותי בדבר, אם השליחות היא מטעם ההסתדרות – אל החלוץ, למשל –
או שהיא מוזמנת מן הגולה, מטעם הסתדרויות הנוער השונות, העומדות
ברשות עצמן וברשות הנהגותיהן המקננות בקיבוצים בארץ. גם הללו
דוגלות בשם ההסתדרות, ואחריותן החינוכית על ההסתדרות גם כשאין עמה
אחריות פורמלית). אולם הפירוד הקיבוצי,
הכרוך בריב שיטתי בין הגושים, הוא שעושה גם את השליחות
ההסתדרותית, שהיתה צריכה להיות מעשה־מקשה, אחדותית ברצונה ובמגמתה
ומוסכמת בדרכיה, לשליחות של גופים יריבים.

טרם יצאנו משלהי המלחמה העולמית וכבר מאיימת עלינו
מלחמת־עולם שניה. ועולמנו הרוחני אף הוא טבוע במטבע צבאי. ולפיכך
גם יצר האכספנסיה בתנועותינו רואה בכל – קלגסין.
ויותר ממה שהוא מתגלה בהיאבקות רעיונית, הוא מתלבש
בתכסיסי מלחמה וחבלנות כלפי “האויב” ובפיטום קסרקטיני בפנים,
ובמניעת התקרבות בין מחנה למחנה, לרבות גם מעין “תעמולת־זועה”
הבאה להגביר נאמנות ולהבאיש את ריח “האויב”.





איני מתכוון להתעכב בזה על תמונות ההצבאה והיחסים
והמדנים העושים שמות בתנועתנו החינוכית־חלוצית שבגולה ואוכלים
את מיטב מרצה ומביאים מצביאים ומוצבאים גם לידי שחיתות שבנרגנות.
הדברים ידועים ורבים הצווחים על כך, אלא שאין הצווח רואה את נגעי
עצמו.





כט

ראוי שנתבונן בחזיון זה, לא מצד פגמי־הלואי השונים,
אשר להלכה כל אחד יסכים ברצון לנער חצנו מהם, כי אם מבחינת
עצמו:

יש עם יהודי בעולם, עם אחד מפוזר בין עמים, והוא
נתון לגזירות ולפרעות, לרציחות ולגירושים, לדחיקה ממחיה ומהשכלה,
לאבדן לשון ולאבדן תרבות, לשמד ולניוון, ונגדו עולם גדול
ועצום: חלקו נשבע להשמיד ולהאביד, והשאר –
עומד על דמו ואדיש, והמקצת מן המקצת מביע אהדה בדברים שאינם מחייבים.
ובתוך העם הזה, המובל יום יום לגרדום, יש תנועה ציונית, שאינה
משלימה עם הכליה ועם הכלימה, והיא היחידה בקרב העם שמעיזה להאמין
בגאולה. וכנגדה עומדת – לפי מימרתו המוצלחת
של ברוכוב – “קונצנטרציה אנטי־ציונית” המקיפה חלקים עצומים בעם,
בהם: המתבוללים, העומדים על סף השמד, “אגודת
ישראל” והלאומיים־האידישאיים, חסידי הגלות ומבקשי הטריטוריות,
אילי־הזהב והרדיקלים, הפילנטרופים וה“בונד”, יפי־הרוח
והקומוניסטים. ובתוך השארית, הדוגלת בשם הציונות, אך מעטים הם
המוכנים למעשי בניה והגשמה, ובתוך אלה עומדת לבדד תנועת הפועלים
הציונית, וכנגדה קונצנטרציה אנטי־פועלית מגוונת, החותרת לבודד את
הפועל והמאחדת את מעבידי עבודה ערבית וחולמי עליה מצומצמת ומותרי
מנדט עם הלומפן־ציונים העושים להם קרנים בשם מלכות ישראל, ועם
כל מיני לאומיים שלמים וכשרים אשר מעמדיותם של הפועלים דוחה אותם
ולאומיותם של מחרימי הפועל העברי מזכות־עבודה ומזכות־אזרח מושכת
אותם. ותנועת הפועלים עצמה, המהווה חטיבה
מיוחדת בעם העברי, אף היא אינה מעור אחד. כי
אחדות־רצונה ואחדות־מגמתה טרם הגיעו להכרת כל חבריה, וההכרה
החלוצית של הקשר הגורלי בין מאמצי הפועל ושחרורו וגאולת העם,
והנכונות למאמצים חלוציים עדיין אינם אלא נחלת חלק בציבור
הפועלים. ובתוך החלק החלוצי שהוא הוא הלוז
שבשדרה של תנועת הפועלים, לא הכל מאוחדים בתפיסה הפוליטית
והציבורית של עניני הציונות ועניני הפועל. ואפילו אותו חלק חלוצי אשר עבר את כל מדורי הניגודים ויצא
בשלום להוות, בתנועת הפועלים את החטיבה הציונית הסוציאליסטית,
איננו יודע, להותו, לנהוג יחסי־חברים הוגנים, בין צורות־ההתישבות
שנקטו חבריו. וראה אף ראה: אותו חלק
בתוכו, אשר הגיע, לכאורה עד קצה גבול האיחוד, לא רק בהשקפותיו
הכלליות על גורל העם ואחדות תנועת הפועלים, אלא גם בקבלת יסוד
השיתוף בבנין המשק והחברה ובמאמצים חלוציים להגשמתו – אף הוא מפולג
לגושים אשר אינם יכולים לדבר זה אל זה
לשלום.





ל

אולי יורשה לאדם שאינו עומד בתוך ריב־האחים הזה
לשאול: מה טיבם של הניגודים הללו העומדים כנד בין קיבוצינו?
אינני שואל לניגודים פוליטיים ואידיאולוגיים בעלי אופי כללי,
ולניואנסים שונים בהשקפות. בימינו
רבי־המבוכה נמצאים אלה לרוב בכל תנועה רחבה ומאוחדת (אם היא אינה
כפופה לדיקטטורה אידיאולוגית) וכל עוד אינם פורצים את תחומי
אותו המשותף, שהוא הכרחי לקיום התנועה, אינם צריכים לשמש גורם מפריד
במפעל הקיבוצי. ובמידה שהניגודים הללו
פוגעים בעצם המושג של תנועה פוליטית ורעיונית מאוחדת ובכמה
מערכיה העיקריים (כמו במקרה “השומר הצעיר”), אינם מיוחדים
למפעל הקיבוצי דוקא, וההתגברות עליהם איננה ענין לקיבוצים בלבד,
ואיננה בכוחם של הקיבוצים בלבד, אלא צורך חיוני לתנועה כולה,
המחייבת לבקש, בלי הרף, דרכי איחוד, רעיוני ופוליטי לכל מחנה העבודה
אשר קרקע ציוני וסוציאליסטי משותף לו. אין
שאלתי מכוונת אלא לניגודים בגוף המפעל הקיבוצי והמסתעף ממנו.
ניגודים, אלה אשר מציאותם מקובלת ומוסכמת, מה הם,
האם בני־קיימא הם, קבועים לעד, שרשיים וגזעיים הטבועים באפי השבט
הקיבוצי או באידיאה־נחלתו, או שמא אינם אלא תופעות־לואי,פרי
מסיבות וחיפושים, וחלות בהן חליפות ותמורות, והן עלולות
להצטמצם וגם לחלוף. אינני בא להכריז שאין הבדלים ואין ניגודי־תפיסות,
אולם אינני רואה את תכנם כדבר נתון וקבוע, אלא בר־התפתחות דינמית
בלתי־פוסקת.





לא

אנסה לסקור כמה מהניגודים, שהסעירו בשעתם את
הרוחות, ומהם ששימשו ועודם משמשים סוסי־רכיבה בניצוחים.

הגודל. “קבוצה קטנה וקבוצה
גדולה”. רבים האמינו בתום לבם וטענו בחום
לבם, כי קבוצה גדולה אינה אלא חורבן למשק ולחברה. היו ימים ויוסף בוסל היה סבור כי יקל לדגניה אם תקטין את
מספר חבריה ותעמיד אותם על ט“ו משפחות. אחד
מחברינו המומחים הכריז, כפרי חקירה מדעית, שהאופטימום לקבוצה
הוא כ”ה משפחות, וכל המוסיף גורע.
עכשיו, כמדומה, חרגו כל “הקבוצות הקטנות” מאותם
המספרים, בלי שמשקם נתנזק על ידי זה ובלי שאפי החברה שונה על ידי כך
לרעה. מאידך גיסא, חדלו הקבוצות הגדולות
להתעלם מן השאלות הכרוכות בגודל הקבוצה ובגידולה. הן מטפלות בשאלה כיצד לשתף את החבר בידיעת הענינים של המשק
הענף, כיצד להגביר את הדמוקרטיה הקיבוצית, כיצד להעלות את רמת החיים
החברתיים. ענין הגודל חדל להיות סלע־מחלוקת
בתנועה. אתה מוצא כיום קבוצות בחבר
הקבוצות שאינך יודע כיצד לכנותן. מהי דגניה
ב', “קבוצה קטנה” או “גדולה”?

מלאכה ועבודת־חוץ. זכורים הימים שהקבוצה, ללא הבדל
“מוצא” פוליטי, לא ראתה את תפקידה אלא בחקלאות בלבד. היה קיים פולחן של חקלאות “צרופה”. הקבוצה היתה מעסיקה בנאים וטייחים ורצענים ומפרזלי סוסים מן החוץ, ומוציאה עליהם את כספי
התקציב. וראתה זאת כדרך הטבע, לא פגיעה בעקרון עבודה עצמית ולא הפסד
משקי על ידי הוצאת כספים החוצה. ההכרזה על
הכנסת מלאכה וחרושת – ויותר מזה: עבודת־חוץ – לתוך משק הקבוצה,
נתקבלה בשעתה כהרס משקי. נדמה ששטף־הימים ותנאי
ההתישבות הורידו את הויכוח מעל הפרק בלי רחמים. עבודת־חוץ חדלה להיות מונופולין של ממציאיה ונעשתה נחלת
כל ההתישבות העובדת, הקבוצות והמושבים כאחת. ואף המלאכה מצויה בכל מיני קבוצות. ואם לאיזו קבוצה תבוא ההזדמנות להקים מפעל חרשתי – ודאי לא
תסרב מתוך טעמים עקרוניים של משק חקלאי צרוף.

זול. היו ימים ובמרכז
הויכוח עמדה שאלת הזול. איזה טיפוס ישובי
מבטיח התישבות עממית זולה יותר, המושב, או הקבוצה הקטנה, או הקבוצה
הגדולה? אנשי הקבוצה הגדולה טענו כי הם בחרו בצורה זו אך ורק
בגלל הזול ההתישבותי הכרוך בה. וחייב אדם
לותר על כל מיני נטיות בבנין המשק והחברה ובלבד שיהיה נאמן לזול
שהוא מצוה לאומית עליונה. מי שלא האמין בזול
התיאורטי הזה היה מתחייב בנפשו. על אחת כמה
וכמה מי שהעיז להניח כי לא דוקא בגלל הבטחון בזול בחרו אנשים בדרך
זו, אלא בגלל נימוקים נפשיים וחברתיים, ממש כמו אלה שבחרו בצורה
אחרת. מה חמים היו הויכוחים ומה גדול היה
הבטחון של המתוכחים כל עוד שאלת הזול היתה בגדר של ספקולציה
עיונית חריפה. החוגרים התהללו כמפתחים.
עכשיו, כשנצטבר כבר נסיון של כמה שנים לכל צורות
ההתישבות העובדת, נדם הויכוח על הזול. וטוב
שנדם. עדיין איננו “מפתחים”, אך כבר חדלנו
להיות “חוגרים־מתהללים”.

“אורגניות” ו“מיכניות” הוכרזו בשעתן כשני
קטבים בבנין הקבוצה: אלו דגלו בצמיחה
חברתית־אורגנית, מעין גידולה של המשפחה, המכניסה לתוכה אדם נוסף מתוך
בחירה אישית מדוקדקת; לא המשק משמש קריטריון
לגידול הקבוצה, ולא צרכיו כופים עליה את התרחבותה, ועל אחת כמה וכמה
לא צרכים ציבוריים אחרים, אלא הצורך הפנימי שלה לקלוט חברים נוספים,
חברים מותאמים שעברו כמה מדורים של נסיונות והתאמה אישית.
ואלה דגלו בסיסמה “קיבוץ פתוח לכל”, כל אדם ראוי
ומסוגל להיות חבר בקיבוץ ואין בודקים, ואין להבחין ואין להתאים.
כשם שהיה מי שעקרון הזול היה לו נעלה על הכל, כך היה מי שעקרון
האורגניות היה יקר ללבו מכל. הדרך אשר בה
התלקטו חברי הקומונות הראשונות, אחד אל אחד, נחשבה לדרך קלסית,
היחידה המבטיחה התלכדות החברה ויחסי רעות ואינטימיות בין
חבריה. כל דרך אחרת תוארה כלקיחה “מכל הבא
ביד”, שאינה עלולה לקיים אלא מעין ארטל, בעלת
משק משותף וחדר־אוכל גדול. אך חיי המשק וחיי
החברה כאחד התאכזרו לתפיסה הזאת. גדל היקף
המשק וממילא גדל היקף החברה, ו“האורגניות” הנכספת לא באה
לעזרתה. והקבוצה, הדוגלת בשם האורגניות,
הוכתה מכות קשות: פירודים, עזיבות, דלדול
ועגמומיות. עד שפנתה לצירופים ולמיזוגים עם
חלקי קבוצות, והדרך הובילה הלאה לשיטת “מילואים” מן הגולה, המכניסה מן
החוץ ללא היכרות אישית עשרות חברים, שונים בגיל, במושגים,
ברמת תרבות ובהרגלי עבודה, וקרובים רק קרבה ארגונית, קרבת “תנועה”
מזווגת, קרבת רצון ציבורי משותף. אולם אותה
קרבת תנועה ושיתוף רצון ציבורי היתה קיימת אפילו
בגדוד־העבודה, שדגל בתפיסה הפשטנית ביותר
של קבלת חברים. ומאידך, היסוד של אורגניות,
“הגרעין” החי ויוצר, לא היה נעדר בשום מפעל קיבוצי רציני, החל מן
ה“קרימאים” בגדוד־העבודה, ובדומה להם כל מיני חבורות בנות מוצא
אחד (עיר, ארץ) ועד החבורות המלוכדות של התקופה האחרונה, הבנויות
על שותפות “הגזע” ההסתדרותי (החלוץ הצעיר, “הבונים”, “דרור”,
“גורדוניה”, “השומר הצעיר”, בני קלוסובה וכו'). ואלה הלא משמשים גרעינים עיקריים בתנועה הקיבוצית
כיום.

עצמאות וריכוז. מה צריכה
להיות הקבוצה, עולם עצמאי, עולם קטן בפני עצמו, הפותר על אחריותו
את כל שאלותיו המשקיות והחברתיות, או “פלוגה” מצבא הקיבוץ, המתנהל
על ידי המפקדה הראשית? ויכוח זה היה באמת עמוק וחיוני ככל ויכוח על
מבנה החברה. הקבוצה דגלה בשם סוברניות
מוחלטת, “עולם לבדד ישכון”, והביטה בעין זועמת על העסקנות המרובה
ועל הריכוז ועל סדרי השלטון וגנוני ה“קומיסריות” שבקיבוצים
הגדולים, כאלמנטים הסותרים את מושג הקבוצה. מאידך גיסא, דגל
גדוד־העבודה בתורת הריכוז המוחלט, עד כדי שיטת “הגזברות
המרוכזת”, האחת לכל משקי הגדוד ופלוגותיו, ששימשה עילה לפילוג
הראשון של הגדוד, פילוג עין־חרוד ותל־יוסף. קיבוץ עין־חרוד הוקם מתוך התנגדות לשיטת הריכוז
המוחלטת. מה אירע מאז? הקיבוץ המאוחד לא ניצל
מויכוח על מידת האוטונומיות של המשקים והפלוגות, והתביעה
להגברת מידת האוטונומיות להלכה ולמעשה נשמעת בו כפעם בפעם,
ומאידך – חבר־הקבוצות, שתחילה לא היה אלא מקום־פגישה והחלפת־דעות
למלכויות שונות שאין אחת מהן נוגעת בחברתה, למד אף הוא לדרכי שאר
הגופים הקיבוציים והקים לו מנגנון, עם עסקנות מרכזת, עם מפעלי
עזרה הדדית בין־קיבוצית, עם “חלוקת עליה”, עם הפנית־עליה לקבוצות
הקיימות, עם סידור שליחויות לגולה, עם הטלת “מרות”, עם “גיוסים”, עם
“קביעת עמדה”, ועם כל מה שמציין בימינו את הגושים הקיבוציים.
היכן נעלמה העצמאות הצרופה של בקבוצות
הראשונות? ועד היכן מגיעה מידת־הריכוז של
כלל־הקיבוץ לגבי המשקים המבוגרים שבתוכו?





לב

אין מגמתי לטשטש את ההבדלים הקיימים באמת. יש הבדלים
בסגנון, במזג, בטמפו, בהרגלים, בהרכב אישי. את מי אין כמו אלה, בתוך כל קבוצה פנימה? נניח שהבדלים אלה קשים בקבוצה אחת, ואף על פי כן היא חיה
בהם, מה הם כי ימנעו הקמת תנועה מקובצת?

יש רוא ים את ההבדל היסודי
ביחסים לקליטת העליה. הברה נפלה בשעתה: “קיבוץ
פתוח וקיבוץ סגור”. עכשיו גורסים: “אחריות
לעליה”. אני נוטל לי רשות לומר שהגירסות הללו
הן, לפחות, פשטניות מדי.

אמנם נכון הדבר שהקבוצה בדמותה הראשונית התנגדה
לקבלת עול מצוות היוצאות מגדר הבניה של המשק הקבוצתי. היא חששה לכל מעמסה נוספת, שמא תסכן את המשק החלש גם בלאו
הכי, והדוגמאות הראשונות שניתנו לה בראשית העליה השלישית עלולות
היו להגביר את החששות. וכן נכון הדבר שהקיבוץ
המאוחד מתחילתו ראה כאחד מעיקרי תפקידיו את קליטת העולה החדש.
אולם גם בנדון זה לא נשארו הדברים על עמדם.
גידולן של הקבוצות קשור למעשה בקליטת עליה,
חבר־הקבוצות קולט עליה במשקיו, יוצר קבוצות חדשות, שולח שליחים
לגולה לשם סידור עליה והכנת עולים.





ו“אחריות לעליה” מה פירושה? האומנם יש משק אחד או גוש אחד הנושא לבדו באחריות
לעליה? האחריות לעליה, לאמיתה, מתחלקת בין גורמים שונים, גורמים
היוצרים עבודה בארץ, מוסדות לאומיים ומפעלי ההון הפרטי, מוסדות
ההסתדרות והקיבוצים השונים. כלום יש משק קיבוצי המשול למשאבה
השואבת עליה בלי הפסקת נשימה? כלום אין צורך
להקים כפעם בפעם כלי־קיבול חדשים לעליה, מחוסר יכולת להפנות הכל
אל הנקודות הקיימות? כוחו של כל משק בודד
הוא מוגבל, גם לאחר כל המאמצים והרצון הטוב והמתיחות. הוה אומר: במידה שהמפעל הקיבוצי
נושא באחריות לעליה לא המשק הבודד הוא הפתוח אלא הגוש
הקיבוצי. וכל גוש קיבוצי נושא על פי דרכו
באחריות לעליה הפונה אליו: יש המפנה את רובה
אל הנקודות הקיימות רק במידת הצורך שלהן ב“מילואים” ואת השאר הוא
בונה כגרעינים חדשים. אין כאן ויכוח על החובה כלפי העליה, אלא
על שיטות הקליטה.

אכן, היו ניגודים, והם שפוצצו בשעתו את המפעל
הקיבוצי האחד במהותו ובמגמתו. אולם הזמן
והמסיבות ומאמצי היצירה עשו את שלהם. והניגודים פחתו. יש שנעלמו כליל ויש שניטל טעמם.
לא בדרך הויכוח פחתו הניגודים, אלא בדרך היניקה
ההדדית, הקיימת למרות כל הניגודים ואי־הרצון לקבל השפעה, ובדרך
“החיקוי של התחרות”, בלשונו של אחד־העם,
ומתוך לחץ צרכים חיוניים הטבועים בטבעו של המפעל. ההויה האחדותית של המפעל הקיבוצי גוברת על ההבדלים ועל
הניגודים.





לג

התוכן האוביקטיבי שבניגודים הולך ופוחת, אולם
הניגוד בעינו עומד. חזיון שכיח הוא,
שהשתלשלות הענינים מוחקת הבדלים, והמחיצות הקיימות מקיימות אותם. הן
אינן רוצות ליפול.

בני־אדם נוטים להרכין ראש בפני עובדות ולקבל את
המצוי כמושכל. הואיל וקיימים שלושה גושים
קיבוציים, הרינו רואים אותם כחזיונות הטבע. “עובדי הקיים” מאמינים בנצח הכתוב: לא תוסיפו ולא תגרעו. אולם דומה שהם
טועים. אם אנו מניחים מקום לגושים מפוררים, אין
להניח ששלושת הדפוסים הקיימים יספיקו להם.

כבר כיום הזה ישנה התחלה של גוש רביעי – “הנוער
הציוני”. אין להינבא כיום באיזו מידה יצליח “הנוער הציוני” להתערות
במפעל הקיבוצי (ימים רבים היה מפחד מפני עזרת התנועה הקיבוצית
הקיימת, ופחדים אלה הזיקו לו לא מעט. כולנו
מברכים אותו שיזכה לגדל קיבוצים של קיימא). ודאי יש לו הצדקה רעיונית להתבדלות לא פחות ממה שיש לשאר
הגושים. אם עדיין אין לו אופי קיבוצי עצמאי
הרי יש לו שאיפה להויה אידיאולוגית פוליטית בתחומי
ההסתדרות. כלום אין שאיפה זו מספיקה,
בתנאינו, כדי לקיים חטיבה קיבוצית נפרדת?

ובשכנותם הגיאוגרפית והרוחנית הקרובה של הגושים
קיימים גופים קבוצתיים אשר אינם מוצאים לעצמם מקלט בגושים
הקיימים. אלה עלולים למצוא את מקומם בתנועה
מאוחדת. בהעדרה – הרי הם עלולים לשמש גרעינים לגושים חדשים.





כבר נאמר, הגושים גדלים בכוח
העליה. והעליה אמנם חולקה בחבלים, אולם מי יודע דרך־הרוח של עליות
באות. יקומו איגודים חדשים בגולה, יציצו
ניואנסים, פרטנסיות, חידושים אידיאולוגיים. מה ימנע את אנשי העליות הבאות מבנות לעצמם “מגדלים” חדשים,
“משלהם”?

והגושים הקיימים האומנם הם עומדים ויעמדו בחזקתם?
האומנם הם מבוטחים מרוחות־סערה ופילוג? היקפם של הגושים גדל
וגידול ההיקף יוצר בעיות וקשיים. גדול כשרונם הפדגוגי
והאדמיניסטרטיבי של הגושים לאמן ו“לגבש”, אולם אופטימיזם יתיר הוא להאמין ששנים על שנים יזרמו פלגי
העליה הקיבוצית לתוך האפיקים הקיימים בלי שיצר להם מקום.
מה הכוח אשר יחזק את כל אלה ביחד, אם אין הכרת הערך
הגדול של תנועה אחת ומאוחדת? אם התנועה
הקיבוצית יכולה לשאת בקיומם של שלושה גושים, מדוע לא תשא
בארבעה ובחמישה? היד העליה תקצר?

כבר אמר ברנר: “מקור האיחוד הוא בתקוה לספינות
באות”. אדייק ואוסיף: גם בחרדה לספינות
באות.





לד

הפיקחים כותבים ושואלים ל“תכנית” האיחוד.
הם לא יסרבו, חלילה לאיחוד, אם אך תגיש להם “תכנית”,
כלילת יופי, אשר כל מום לא ימצא בה, לפי
טעמם. אך מנין תצמח תכנית־איחוד כל עוד נוח
לנו בפירודינו? ולמה נעסיק את עצמנו
בבירורי־פרטים של הצעות־איחוד, בירורים העלולים ליהפך לניצוחים,
כל עוד לא ירגיש כל אחד, במקום שהוא עומד, כי אי אפשר
להמשיך “ככה”.

האם רואים טובי חברינו, בכל גוש באשר הם, היכן אנו
עומדים ולאן אנו הולכים, לאיזו קרן־זוית אטומה נכנסנו כולנו על
ידי פיצולה של אותה תנועה שבאה להגשים בחיינו את המידה הגדולה
ביותר של שיתוף, של חברות, של הגשמה חלוצית, של ליכוד ציבורי ושל
חברה מתוקנת?

הגענו לכך שהמפעל הקבוצתי, שתחילתו שימשה גורם מכנס
ומלכד, מהווה עכשיו כוח מפריד ומפורר בחיינו. בן־אשר קלע לנקודה ולא החטיא באמרו בכינוס בנענה:
“כוח המחריב את מקור־חיינו”.

וכל זמן שלא נכיר כי כך הוא המצב, כי בפירודינו אלה
אנו מסכנים את קיומה של ההסתדרות ונוטלים מן המפלגה האחת והמאחדת
את טעם קיומה, כל זמן שלא נרגיש כי כאן מקור התורפה של החזית
החלוצית, כל זמן שלא נדע בושת־פנים על המצב הזה ונטיל את אחריותו על
זולתנו, כל זמן שהדבר לא יצרוב בלבנו צרבת – אין הדיבורים שלנו על
איחוד אלא מן השפה ולחוץ. אל נפרנס את עצמנו
במליצות נאות שאין בהן אלא כדי גניבת־דעת עצמנו.





לה

יש נשבעים לאיחוד ואומרים: עוד
לא הגיעה השעה.

מתי תגיע וכיצד תגיע?

מי שאומר ככה חושב בלבו: לכשאתחזק! לכשגושי יתחזק!

יצר־הפירוד מתעטף בתקות־שוא. לא זרם אחד מתחזק. הכל מתחזקים
ומתאזרים. אל יקוה שום אדם לבוא האיחוד בכוח
ההשתלטות של זרם מן הזרמים. קיימא לן: אין
איחוד פועלים בא ביד חזקה.

כמה גורמים שלטוניים בעולם יודעים לאחד עמים,
מדינות, ואפילו מעמדות בכוח העריצות והדיכוי. תנועת הפועלים אין כוחה לאחד בכפיה.

פירוד די לו בהסתערות חד־פעמית. נופץ הכלי ודי. איחוד טעון התחדשות
והתאזרות יום יום.

הכוח המניע והמחיה כל איחוד־פועלים הוא:
חברות. וחברות אינה מוגשת
על חודו של “קבלו דעתי”. אין חברות של מנצחים
ומנוצחים.

יתר על כן: איחוד מחייב
קרבנות. גם על קליפות לא קל לותר. מי שיודע
לדרוש קרבן מן הזולת ואינו יודע להביא את קרבנו – לא יאחד.

יש הבדלים ולא ביד יוסרו. ולא
בדקדוקי־מיקוח. הזמן ומאמצי היצירה יבלו
אותם. האיחוד יגביר את רצון היצירה ואת
סמכות היצירה של הגוף המאוחד. אך הוא גם
יתן להבדלים ולבני־ההבדלים לחיות זה בצד זה
במסגרת האחת. החי יחיה והנובל יבול. “הנובלות ילחכו עפר
ותחיינה הבריאות”, אמר ביאליק. הערכים החיוניים
לא יאבדו באיחוד. יקומו להם נושאים מעבר
למחיצות הישנות.

ישנם ניגודים, אך לא בהם הסכנה. מסוכן כשרוננו לחדד ניגודים, להידבק בניגודים, לקדש
ניגודים. אנחנו נועצים קנה של ניגוד ומעלים
עליו שרטון של אדיקות וטמטום. אל נהיה עובדי ניגודים.

מול כל התעוררות לאיחוד יש בכל מקום גם מתעוררים
להציל מן הדליקה ויש שומרי־חומות. כל אחד מאלה
רוצה “לבטח” את עצמו ואת חוגו ואת ערכיו “שלו”.

אין צורך בביטוח. האיחוד עצמו
הוא הערובה לנצחון הטוב, המעולה, החיוני. הקרבן שבאיחוד מעלה
ומצרף. תסיסת האיחוד שופעת חיות ומגלה את
האור הגנוז שבלבות המתאחדים.

כל איחוד של אמת דורש טמפרטורה. אין איחוד בא מתוך ישור כל ההדורים מראש, מתוך פירוט
כל הסעיפים, מתוך תיגור ודקדוקי־עניות. אין
איחוד בא אלא מתוך תסיסה של המוני חברים, מתוך אמונה בעצמם, בכוח
השופט שלהם, מתוך הכרת האחריות האישית של כל אחד, מתוך חרדת כל אחד
לטוהר מחנהו, מתוך אימוץ היצר הטוב, מתוך גילוי הכשרון לותר על
קליפות למען הצלת התוך.

ואל תסתפק תסיסת־האיחוד בביטול המחיצות שבין
הגושים. יש עוד להסיר את המחיצות האטומות שצצו בין החבר להסתדרות,
יש להשכין שלום ורעות בין הקבוצה והמושב. יש
להבריא את עבודתנו החינוכית בהסתדרויות הנוער; יש להטיל על הגושים שליחויות הסתדרותיות, ויש לשתף את
ההסתדרות בחיי כל חטיבותיה. וגם הגושים
הישוביים בכלל זה.

לי נראים כל הדברים האלה דבוקים זה בזה. ולי נראה שאיחוד החטיבות הקיבוציות יביא זרמי דם חיים
לתנועה הקיבוצית, יפתח לפניה דרכי כיבוש אשר לא ידעתם עד כה ויעמיד
לימינה כוחות, אשר לא מצאו אליה את דרכם, בגלל הפירודים.

ואל תדחו לשעה כשרה יותר. השעה
הכשרה. יש עליה בהסתדרות. יש נכונות למעשים
טובים בציבור. יש תהיה על מה שהוזנח.
ויש הרגשת מיצר, וימים קשים, אבל גם חשובים,
באים.

אל תבוזבז שעת־הכושר. היא דרושה לנו, ואם נחמיצנה –
מי יודע מתי תחזור. כל איחוד שהחמצנו שילמנו בעדו באבידות
גדולות, בנשמות פצועות, בכנפים קצוצות. ואנחנו הלא כולנו
דוגלים באיחוד.

ואל תדגלו במזמור שיר האיחוד לעתיד לבוא, אם אין
אתם מוכנים לבצע אותו מיד.

אל נשא את שם האיחוד לשוא.

ניסן תרצ"ו.






בכינוס נענה. ראה “דבר”, גליון 3215, י' כסליו
תרצ“ו: ”אני מרגיש כי גם אחרי האיחוד הגדול והיקר של
“אחדות־העבודה” ו“הפועל־הצעיר” עוד אין לנו האיחוד השלם אשר
אנו מבקשים. יש אי־שקט בלב, והכאב גדול מאד. – – מה מפריע להקים את
האיחוד, שהוא קיים בלבבות – – המלה איחוד היא לפעמים בנלית, אבל
האיחוד צריך לבוא בפשטות – ובלב".  ↩



בכינוס נענה: “אני רואה את האיחוד של התנועה
הקיבוצית כנכס הרבולוציוני הגדול ביותר, אשר התנועה
 הקיבוצית יכולה לקנות לעצמה ויכולה לזכות בו אותנו, את
הציונות ואת העם העברי, זהו הצעד החשוב ביותר לעיצוב
ההסתדרות. האחדות הזאת של התנועה הקיבוצית
– אין צורך לקנותה בויתורים על איזו­ שהיא חלוציות, כי אם
בויתורים על פירודיות”.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/22991