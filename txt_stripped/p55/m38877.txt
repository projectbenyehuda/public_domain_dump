


	
	חינוך וקרקע
	



(דברים שנאמרו בפני מורים עברים באמריקה)

מודה אני לכם על ההזדמנות היפה שנתתם לי להימצא הערב
בסביבה עברית. אדם מן הארץ היוצא לגולה הרי הוא נתון בתוך נכר
כפול: נכר ארצי ונכר לשוני.

איני מעלה על הדעת שעלי לספר למורה העברי באמריקה על
חשיבותה של הקרן הקימת. אראה בזה פחיתות-כבוד אם אהיה נצרך לדבר
אליכם בנוסח של תעמולה. חפצי לומר משהו בדבר המקום אשר ארץ-ישראל
החיה צריכה לתפוס בחיי בית-הספר העברי. ולא בלבד מבחינת עניניה של
ארץ-ישראל, כי אם גם מבחינת תכנו וגורלו של בית-הספר.

אני נוטה לחשוב כי שאלה זו עודנה טעונה בירור. אני
משער כי יש מורים אשר אין דעתם נוטה להכניס לבית-הספר מצוות מעשיות
אשר אינן “כתובות בתורה” ואין הוד הזקנה חופף עליהן. ודאי יש
חוששים לחידוש זה: סטיה מן הפדגוגיה הטהורה,
הכנסת המורה בעול של “עסקנות”, פוליטיזציה של החינוך, מפלגתיות,
ונוסף לכל אלה ­­­­­­­­­­– ביטול תורה.

אני פטור ממסירת מודעה שאינני “איש מן המקצוע” ואיני נוגע בשאלות אלא כאדם “מן הישוב”.

מבקש אני להפריד בין מושגים שונים, הנראים לי כמשמשים
כאן בערבוביה. לא הרי חינוך למפלגה כהרי חינוך לעקרונות ולערכים
לאומיים וחברתיים (ואפילו אם מפלגה מן המפלגות דוגלת בהם או מבקשת
להגשימם בחיים). וכי קיים חינוך שהוא “חפשי” מכל עקרונות לגבי חיי
חברה? אלא שכל עוד המחנך מסתפק בערכים העוברים בירושה אין מרגישים בכך.

מאימתי מתחיל המחנך לשאול מה מותר לו ומה אסור? משעה שתקופה חדשה מסתמנת בחיי אומה ומצוה לגלות ולטפח ערכים חדשים.

ערכים חיוניים המתחדשים בחיי עם עלולים להתלבש
בלבושים שונים. הלבוש המפלגתי אינו אלא אחד מהם. יש שהוא הולם את
התוכן, ויש שהוא מכערו או מכווצו או חונקו. ואף מפלגה שכל עיקרה
מתכוון ל“אורחא דמהימנותא” של ההיסטוריה לא תמיד מגישה מנחה טהורה
בכלי טהור. אם על היחיד נאמר: “אין צדיק בארץ אשר יעשה טוב ולא יחטא”
– קיבוץ לא כל שכן. והחינוך, המתכוון לערכים בטהרתם והרוצה לראות
למהותם של דברים, לא יתן לשחד את עצמו על ידי כוחה וקסמה של מפלגה
ויבקש להבחין בין זכויותיה ושגגותיה לזדונותיה. אך “על-מפלגתיותו”
של החינוך אינה צריכה לשמש אמתלה או הצדקה לריחוקו מעל ערכי האומה
והחברה ומעל תפקידי התקופה ויצירת הדור.

המורה העושה את החינוך כלי-שרת למפלגה, לעמדותיה
וליחסיה ולתכסיסיה, לארעי ולחולף שבה – ספק אם הוא עושה בזה שירות
נאמן אפילו למפלגה היקרה לו. יש אמנם מפלגות אשר פרנסתן על ניצול נפש
הילד באבו, והללו אינן חוששות לכך שנפש הילד תיכמש בטרם תגיע
לאביב-חיים. כי על כן כל מעיניהן ב“רוח” וב“נצחון”, ברוח לשעה
ובנצחון לשעה, ואחר כך יבוא מה שיבוא. אולם מפלגה אשר תכנה אינו
מתמצה ברוח לשעה ובנצחון לשעה והיא רואה עצמה אחראית לחיי האומה
בהווה וגם לימים באים, מפלגה כזאת אינה יכולה לנהוג בילד
כבאוביקט של ניצול. כי לה הילד אזרח של חברת-העתיד, ובבוא היום
יופקדו בידיו – לשבט או לחסד – הישגיה ומשאלותיה. ובבוא יום דין
והכרעה – האומנם תכריע “הכונה” המפלגתית שהוטבעה בדחילו
ורחימו בחינוכו של הילד? האומנם תכרענה הדעות שבהן
נתפטם? ושמא יכריע טיבו של אזרח העתיד? שמא יכריעו: בריאותו,
ישרו, עוז-רוחו, חירותו, כוח-שיפוטו ורוחב-דעתו? ושמא להיפך:
רפיונו, פחדנותו, טמטומו, השתעבדותו מרצון? ושמא תכריע סופת-חוץ? בקצב מהיר זה של ימינו, על חליפותיהם ובעיותיהם החדשות
לבקרים – מה הבטחון אשר תבטח המפלגה, כי דוקא היא ולא מפלגה-צרתה
בהווה או בעתיד תקצור את הזרע המפלגתי אשר זרעו מוריה בקרב
חניכיהם?

מבחינת הכשרתו של אזרח-העתיד יש ודאי לומר הרבה
לביקרתו של אותו טיפוס של מורה, אשר “יראתו” המפלגתית קודמת
ל“חכמתו” החינוכית. ואף על פי כן יכול אותו סוג ללמד זכות על
עצמו, שהוא מבקש לסייע את חניכיו שידעו לכוון ולמצוא את מקומם
בעולם, שהוא מבקש להפנות את תשומת לבם מן ההיולי אל החיוני. מה
שאין כן אותו סוג של מורים האוטם את נפשו מן המתרחש ומתחדש בחיי
הדור. מורה זה שאיננו מבקש להידחק בכוחות היצירה של ישראל הפועמים
בימינו ולהביא את תלמידיו לידי הידבקות באלה - מורה זה גוזר את
דינו של בית-הספר לרעה שברעות: לשממון.

אין המורה חייב להיות עסקן ציבורי, אך חייב הוא
להיות אזרח בעמו. ולא בלבד בדורות קדומים של עמו, אלא אף בדור
הווה. עסקנות – רשות, אזרחות – חובה. המורה שאינו אזרח בעמו, אינו חי את חיי עמו בדורו – יכול ללמד מקצוע מסוים או לשון זרה,
אך אינו יכול ללמד לשון-עמו וספרות-עמו, אינו יכול לחנך את
ילדי-עמו. על אחת כמה וכמה מורה עברי אשר אינו חי את חיי עמו
בהיקפם, ואינו מבקש לנטוע חיות זו בתלמידיו – אינו יכול להיות
מחנך לילדי ישראל.

כי אין תפקיד לחינוך עברי בימינו מבלעדי זה: להכשיר
את בן-הדור שירצה ויוכל לעמוד במערכת החיים של זמננו כיהודי
חפץ-חיים, בלתי-נטמע ובלתי-נכנע.

המטרה הראשונה הגדולה אשר העמיד לו בית-הספר העברי
החדש – החיאת הלשון – הספיקה לדור ראשון ולדור שני של מורים
ומחנכים שלא ירגישו בתהום הפעורה לרגליהם. אותה שעה של יסוד
בית-הספר היתה גם שעת חילופי-משטרים בחיי הרוח של ישראל, שעת אבדן
דעות ואמונות, שעת התמוטטות של מוסכמות ומקובלות
מדורי-דורות. משעה שפרחה נשמת האמונה מבית-הספר – והיא פרחה גם
מכמה מקומות שבהם נשתיירו לבושיה וקליפותיה – נפתח חלל אשר לא
בכוח המורה ולא בכוחם של מורי המורים שבדור למלאו. לגבי זה אין
הבדל בין “רבי” ל“חייא”. גם אחד-העם וביאליק לא היה אתם להשיב את
האבידה. ואין צורך לומר שלא בדרך הצביעות ודיבורים ומעשים מן השפה
ולחוץ תתמלא החרבה. קשה להאמין שעוד דורנו זה ימצא את המוצא מן
המצוקה ויניח יסודות לעולם רוחני מוצק ובר-קיימא. יש ענינים אשר אין
לנו אלא לומר בנמיכות-רוח, בהכרת מקומנו וזמננו: להיסטוריה
פתרונים.

אך אם אין בידי המחנך לתת לחניכיו מה שאין לו לעצמו, מה
שאין לדור, ואם אינו רוצה להשלות את נפשו ולהונות את זולתו
בתרופות-אליל – הלא שבעתים יוקיר כל כברת-אדמה נוספת אשר יש בה
כדי פרנוס החינוך העברי, כדי תוספת אחיזה והעמקת שרשים והרחבת
הנוף. לא חליפין למה שאין לו חליפין, לא “במקום”, אלא הרחבת מקום,
כיבוש שממה מידי המדבר היהודי, החיאת העזובה, חשיפת מעינות-חיים
שנסתמו, גילוי מעינות נעלמים.

ואת אלה נותנת לנו ארץ-ישראל החיה.

הנה אנו עומדים בפרשת הקרן הקימת. יותר ממה שתורם
בית-הספר לקרן הקימת – תורמת הקרן הקימת לבית-הספר. בהטילה על המורה
והתלמידים את המצוה המעשית לתרום ולהתרים לקופסה הכחולה – הענק
תעניק לו לבית-הספר לא רק את שמחת-המצוה, כי אם גם כמה ערכים
חינוכיים.

הקרן הקימת נותנת גאולה לא רק לארץ, כי אם גם לתנ“ך.
על ידי מעשיה של הקרן הקימת חדל התנ”ך להיות ענין-קדומים, ענין של
עבר, אלא נעשה “אקטואלי”. התנ“ך אינו נפסק. החוט אשר נקרע מתאחה
שוב. חפירת הבארות בנגב על ידי אברהם ויצחק מתגלגלת ומתרוננת במפעלי
המים של החלוץ העברי על אדמת הקרן הקימת. ואפילו סתימת הבארות על ידי
פלשתים ו”ההתעשקות" ו“השטנה” בגלל הבארות, והבריתות הנכרתות –
לא הפסידו כלום מאקטואליותן. “והארץ לא תמכר לצמיתות” מתחדש
באדמת הלאום הניתנת בחכירה לחבורות עובדים בני-חורין. הלהט
הסוציאלי של הנביאים מתגלם שוב ביצירותיו של העובד על אדמת הקרן הקימת
– המושבים והקבוצות.

החינוך העברי בימינו, אם אינו מסתפק בלימוד קצת
מלים עבריות והקנית קצת ידיעות על העבר, נתקל בכמה בעיות חדשות,
בעיות הזמן. ובתוכן גם זו: כיצד לשמור על
חניכיו מתפיסה מסלפת של מהות תנועת התקומה העברית בגלל שיתוף-השם
שישנו לכמה תנועות, אשר שם “לאומיות” נקרא עליהן; כיצד להבדיל בין
תנועות אשר שרשן ההומניזם וההדדיות, אהבת החירות, הכרה בזכויות
האדם ובשויון העמים לבין תנועות אשר שרשן “אני ואפסי עוד”,
התנשאות והשתלטות אדם על אדם ועם על עמים.

לשון האדם היא כל כך קלושה ובלתי-מדויקת בהגדרת
תופעות מורכבות – ובפרט בתקופות של מבוכות ותהפוכות וכיבוי
מאורות בתקופתנו – שלעתים קרובות אנו פוגשים שני הפכים המשמשים
בכתר אחד.

כך אירע, למשל, למונח קומוניזם. שנים אוחזים בו:
א. רעיון הקומוניזם החירותי, המטיף לחברה שאין בה שליטים
ומשועבדים ומשתעבדים, ויש בה שויון סוציאלי גמור, שויון ערך
האדם, וחירות-אדם מכסימלית. ב. משטר הקומוניזם הדיקטטורי
הקיים על שליטים ומשועבדים ומשתעבדים, ויש בו אי-שויון סוציאלי,
ההיפך משויון ערך-האדם, ושלילה של חירות אדם. כמה קרבנות-שוגג העלה
דורנו בגלל כשלונו של השמש ההיסטורי שנשלח לקרוא לקמצא וקרא
לבר-קמצא?

ומעין כך אירע גם למושג “לאומיות”. מציני, מסריק,
ז’ורס, אחד-העם, א. ד. גורדון, גנדי – בחירי המין האנושי שבדורנו
– קראו בשם הלאומיות, אך1 גם הקינ’ים
למיניהם, מהיטלר ועד חג' אמין, מחילות הפורעים ברוסיה ובאוקראינה
ובפולין ועד חילות פורעי ערב דוגלים בשם זה.

המוח הרופס, לא בלבד של ילדים אלא אף של תינוקות
מבוגרים, אינו מבחין בחילול-השם הזה, הוא מקבל את זהות השמות,
ובלי להעביד את עצמו אינו אומר “להבדיל”, אלא אומר “היינו הך”.
ומסיק את מסקנותיו: אם שהוא מידבק בעבודה הזרה, או שהוא בורח
על נפשו מן הכיעור “והדומה לו”.

כאן אחד התפקידים החמורים הקוראים למחנך העברי: ללמד
את חניכו להבדיל בין טהרה לטומאה. ללמדו לבלי הילכד בפחים של
גזירות שוות כוזבות. לשמור על טהרת תנועת עמו מכתם ולהגן עליה
מלעז.

בעבודתו זו ימצא עזר בקרן הקימת.

כי הציונות, דוגמת אותן התנועות הלאומיות אשר
מקורן אהבת החירות ובקשת עילוי האדם, ניכרת בערכיה האנושיים,
החברתיים, התרבותיים. והקרן הקימת, כשליחת הציונות, מעידה
במעשיה על טיבם של הערכים הללו.

לגבי מי שחושב את מחשבת הציונות לעומקה –
אין הקרן הקימת תופעה מקרית. לא מקרה הוא שהרצל ושפירא
חלמו את חלום הקרן הקימת ולא סתם “חברה לרכישת קרקעות”. ולא מקרה הוא
שמפעל הקרן הקימת השתזר כל כך במפעל הפועל-החלוץ. לא מקרה הוא
שעקרון העבודה העברית – אשר משמעו: לא ביגיעתם
של אחרים ולא בעמידה על גבם של אחרים יגאל עם, ולא על תרבות
פלנטטורים תקום תרבות-עם – נעשה לעקרונה של הקרן הקימת, למרות
כל החצים שנורו בה. לא מקרה הוא שערכי החיים המתחדשים בארץ-ישראל
החדשה – עליית קרן העובד, בקשת צורות חיים מתוקנות וטיפוחן – מצאו
מקלט ומבצר באדמת הקרן הקימת.

והערכת הקרן הקימת נושאת אתה גם הערכת לפועל
הארץ-ישראלי. ואין הכונה בזה להערכה “מפלגתית”, כי אם להערכה לאומית
ואנושית של מפעל הפועל העברי והטיפוס האנושי-החלוצי המתגלם במפעל
זה.

אין אדם צריך להסכים בכל למושגיה ולמעשיה של תנועת
הפועלים הארץ-ישראלית כדי שיכיר שזוהי תנועה מיוחדת במינה
בהיסטוריה העברית, שהזרע אשר נזרע בביל"ו נבט וצץ בפועל החלוצי.
אין אדם צריך לותר על ביקורת מעשים ודעות של תנועת הפועלים
הארץ-ישראלית כדי שיכיר שזוהי תנועה יחידה במינה במשפחת פועלי
העולם.

רצונך לעמוד על אפיה של תנועתנו הלאומית בוא
וראה מה המקום שמילאה הקרן הקימת בעליית קרנו של הפועל העברי. היא
היתה לו בחינת הסולם בחלום יעקב, “מוצב ארצה וראשו מגיע” מעלה מעלה.
אילמלא הקרן הקימת היה הפועל אנוס להישאר – גם במיטב חלומותיו –
פועל שכיר ותו לא. בזכותה ניתנה לפועל אפשרות לחזות חזיונות
והזדמנות להגשימם. ואכן, הפועל לא היה ואינו אוביקט פאסיבי לפעולת
הקרן הקימת, הוא האציל עליה מכוחו הדינמי, מצמאונו להגשמה, מאהבתו
ונאמנותו.

הטיפול בקופסה הכחולה יש בו איפוא כדי להביא
בלב החניך את הכרת ערך המפעל החלוצי והאדם החלוצי – הדמות המתחדשת
לעינינו בחיק ההיסטוריה העברית.

 הטיפול בקופסה הכחולה משמעו, מבחינה חינוכית, גם
העמקת היחס לקרקע. העמדתם על כך מה מוזנח ענין זה בתוך התנועה
הציונית גופה, שלא לומר בעם כולו? הדורות הקודמים, אשר שלחו את
פרוטותיהם לארץ באמונה ובתום, כדי להחזיק בידי היושבים אל שולחן
ה' “בארבע ערי-הקודש”, לא ראו כל צורך לגאול את אדמת ישראל.
הציונות, לכאורה, דגלה מראשיתה בקרקע, ואף על פי כן גדול כוחה של
תלישות השולטת ברוב פעולותינו. עובדה זו בלבד, כי עד היום לא
נאחזנו אלא בששה אחוזים משטחה של ארץ-ישראל המערבית – דיה. לפיכך גם
נשארה הקרן הקימת עד היום בעיקר ענין של פרוטות. יש לכך גם סיבה
פשוטה. כל שאר המחסורים שלנו צועקים בקול רם. והכרח להיענות לה,
ולו גם במקצת. את קול זעקת האדמה אין שומע.

וחוסר החוש לקרקע הוא גם ראשית חטאת, אשר ממנו פתח
לצמצום מתמיד של תקותנו המדינית. אילמלא הצטמצמנו אנחנו בפעולתנו
הקרקעית לא היו האחרים יכולים להטיל עלינו צמצום אחרי צמצום. קודם
צימצמנו אנחנו את עצמנו. אחר כך באו אחרים ואישרו את צמצומנו. האם
לא אנחנו – במו כיסנו – ויתרנו על החורן, על עבר-הירדן? מדוע לא
נאחזנו שם בשעה שעדיין לא גזרו על התאחזותנו?

בכל דברי ימי הציונות היו רק מועטים אשר ריכזו את
חייהם בקרקע ובגאולתו. אנשים כיהושע חנקין, מנחם אוסישקין ואברהם
הרצפלד היו מעטים ועודם יחידי-סגולה. האין בזה תפקיד לבית-הספר? בקצב
זה שאנו עובדים עוד יארכו הימים עד אשר יתם מפעלנו הקרקעי, ואם
בית-הספר ידע לטפח בחניכיו את החוש לקרקע המולדת אזי ימלאו הם את
אשר החסירו קודמיהם, ואזי יקומו מתוכם יורשים וממשיכים לחנקין,
אוסישקין והרצפלד.

 יש רואים פגם בתביעותינו הכספיות המרובות. יש
מקוננים על ריבוי מגביותינו. יש מאמינים כי היינו מרבים
ברוחניות אילו מיעטנו במגביות. הקובלנות על המגביות האוכלות
את הציונות היו כבר אף הן לחלק אורגני של “הפעולה” הציונית, אך
חוששני שאילו היינו נוטלים מן הציבוריות היהודית באמריקה את
מגביותיה – לא היינו מעשירים אותה אלא מרוששים.

הנתינה מעלה את בעליה. וחינוך לנתינה אף זה סעיף
גדול בחינוך. אנשים יודעים לקחת גם מבלי שיתחנכו לכך, אבל מידת
הנתינה מצריכה חינוך וטיפוח, עד כדי המדרגות העליונות שבמידה זו
– אהבת הנתינה, שמחת הנתינה. מידה זו עשתה לא מעט בעיצוב דמות
היהודי והחיים היהודיים: “הצדקה” היהודית, פדיון שבויים, התרת
אסורים, מתן בסתר. אבותינו ידעו לתת, אך מידות הנתינה שלהם התאימו
לצורך זמנם ואינם מתאימים לצורך זמננו, כי בימינו אנו בחיי עמנו
יש לנתינה תפקיד בלתי-רגיל: בנין חרבות עם, בנין מקלט ומקדש לחיי
עם.

ומה עלובה נתינתנו לעומת צרכינו הקרקעיים, הישוביים,
התרבותיים. היו ימים ואנחנו יכולנו להתפאר כי עם של מנדבים
אנחנו. עכשיו אנו נוכחים לדעת עד מה למדו באומות העולם לתת. מה
נדבנותנו לעומת מנדבים משלהם, הנותנים סכומים עצומים ביד רחבה ואף
בדעה רחבה, מתוך ראיית מרחקים.

בעצם הימים האלה הטיל על עצמו הפועל העברי בארץ, זאת
הפעם השניה מאז החלה הפורענות, “פדיון-עבודה”, במכסת שנים-עשר
ימי-עבודה. נתינה מרצון זו היא נוספת על מסי-החבר המרובים, על
התרומות לקרנות, על תרומות-רשות אחרות ועל חובות העזרה ההדדית.
אין לומר שמידה זו של נתינה קלה לכל אחד מאתנו. יש נאנקים תחת הנטל הזה
ויש “ידידים” לפועל המרחמים עליו, אשר מאשריו מכבידים עליו כל כך.
אך בכוח הנטל הזה זוקף הפועל את קומתו, ובכוח הנתינה הזאת מקבל
כל אחד מאתנו פי כמה וכמה ממה שהוא מחסיר מעצמו. מעולם לא היתה
תנועת הפועלים בארץ למה שהנה אילמלא חוש-הנתינה שטיפחה
בחבריה.

ואף זהו תפקיד חינוכי לבית-הספר: ללמד לתת, לאמן את היד הנותנת ולטפח
את הלב האוהב לתת.

במשך הימים המועטים אשר אני עושה באמריקה הריני
מתחקה על מצב העברית. אינני מסכם עדיין ואינני מחווה דעה. אך יכול אני
לציין כמה סימנים טובים שנתחדשו במשך ט“ז השנים מאז ביקורי הראשון
כאן. דומני שה”עברי" עכשיו איננו כל כך בודד ומיותם ושרוי
ברפיון ובעזובה כאשר היה. אף אסיפה גדולה זו של מורים ומורות
מעידה משהו. בינתים נתחוור כי יריבינו שהתקלסו בנו וטענו שהעם
אתם – נתבדו. אם אינני טועה הרי גל זה של בדידות ויתום עובר עכשיו
עליהם. אין בי שמץ של שמחת-נקם, אבל אני מציין זאת למען נלמד
משהו.

עוד דרכנו ארוכה. ועוד גלים הרבה יתנשאו נגדנו. נלמד שלא להיסחף בהם.

אפשר התרשמותו של אורח אינה עולה בד בבד עם הרגשתו
של אזרח, המתענה בכל סבלות המקום והענין. האורח אומר: יש שכר
לפעולתכם. האזרח תוהה: למי אני עמל? מפי המורה העברי שבאמריקה מגיעים
אלינו רק קינים וקובלנות. הקובלים תולים את הקולר בתנאים
אוביקטיביים שאין להם תקנה, בעסקנים ובמנהלים. בגבאים וברבאים,
בהורים ובתלמידים. הללו אחראים לכל התקלות. כאדם מן הצד יורשה
לי לומר, שבטענה זו שהכל אשמים חוץ מן המורה נשמעת לי עדות קשה
כנגד המורה. הרי זו הודאת בעל-דין שהמורה הפקיע עצמו מאחריות, אין
לו כוח משלו, ואין לו השפעה משלו, ואין בידו להטביע את חותמו
הוא על החינוך ואינו אלא שכיר העושה רצונם של אחרים. אפילו בעולם
החומר אין האדם השכיר בימינו מסתפק בהתאחדותו לשם הרמת שכר
עבודתו ותנאי עבודתו, אלא שואף להשביח את מצב המשק ותהליכי התוצרת.
בעולם חיי-הרוח לא כל שכן. שם מי שאיננו אלא שכיר, נטול אחריות
והשפעה, הרי הוא בריה עלובה; ומשנה-עלבון חרות במצחו של שכיר
החינוך העברי, אשר ה“למי אני עמל” הפך לו לפזמון-יאוש המשתיק כל
מוסר-כליות. יורשה לי לומר, שרפיונו של המורה העברי,
רפיון-אמונה ורפיון-ארגון, הם מעיקרי תקלותיו.

 בינתים גדל בקרבכם וגדל דור צעיר של מורים
ומורות. מה הרכוש הנפשי אשר הוא מביא אתו, מה החידושים אשר הוא
מכניס, מה הברכה אשר הוא רואה בעבודתו? המאמין הוא בערכה,
בנחיצותה, בעתידה, העושה הוא את מלאכתו באמונה, מתוך
אמונה?

 כלל המורים העברים באמריקה, הלא כשהוא לעצמו הנהו
ציבור גדול, בן כמה אלפים, כן ירבה. ציבור כזה, אם הוא יודע
את שליחותו, אם הוא מכבד את פעלו, ואם יש בו הכוח להתלקט
ולהתלכד על יסוד אידיאה תרבותית משותפת – תקוה לו ותקוה לחינוך
ממנו. תקוה לו גם לזקוף את קומתו ולשפר את תנאי חייו ועבודתו
ולצאת משעבוד לאפוטרופסים מתנשאים, וגם לכבוש עמדות חדשות
לחינוך ולתרבות העברית.

בחיי העם מסתמנים כמה גורמים חדשים, אשר המורה העברי
יוכל להסתייע בהם, אם יצא מכלל פאסיביות וכניעה. ועל כולם – תסייע
אותו ארץ-ישראל אם ידע להידבק בה.

כסלו תרצ"ח










במקור: אק, הערת פב"י.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38877