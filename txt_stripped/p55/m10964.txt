


	
	על האיחוד
	



1

(במועצת “אחדות-העבודה”, י“ז בחשון תרפ”ח, תל-אביב)

האומנם זקוקים אנו, בתוך “אחדות-העבודה”, להרצאה על האיחוד? יש בה
כדי להתמיה. מאז קמה “אחדות-העבודה”, זה קרוב לתשע שנים, התוכחנו לא
פעם על האיחוד, נלחמנו לו, הסתערנו בשמו, אולם כל זה היה כלפי
מתנגדינו. רעיון האיחוד היה קנינה הכללי של “אחדות-העבודה”. ועכשיו
אפשר צפוי לנו ויכוח פנימי על האיחוד.

מתחילת ברייתנו הננו מצווים על האיחוד. לא רק שמנו בלבד מחייב לכך.
הרעיון על אחדותו של המעמד היה נשמת תנועתנו, שלוש פעמים
קיבלנו החלטות מפורשות על האיחוד: בועידת פתח-תקוה כשהנחנו את
היסוד ל“אחדות-העבודה”; בועידה בחיפה – לפני שבע שנים – מיד לאחר
יצירת ההסתדרות הכללית, הגדרנו בחמישה סעיפים את תפקידיה העיקריים של
“אחדות-העבודה”; להבא וביניהם: “המשכת הפעולה להגשמת האיחוד המלא של
פועלי ארץ-ישראל”; ולאחרונה – לפני כשלוש שנים, בעצם ימי גיאות
העליה, באה מועצתנו בנחלת-יהודה, זו שציינה “את הגידול המתמיד של
ההסתדרות, את כיבושיה החדשים בעבודה, ביצירה המשקית, בארגון
הפועל במשק הפרטי ובהטבת תנאי חייו”, והציגה שוב על סדר יומה של
תנועת הפועלים את הדרישה ל“התלכדות והתגבשות מחודשת של כוח מדיני
סוציאליסטי גדול בתוך הסתדרות העובדים הכללית”.

מבחינה זו יכולתי איפוא לקצר בדברי: אם לאחר כמה שנים של תביעה
בלתי-פוסקת מצדנו לאיחוד בא אותו החלק של תנועת הפועלים בארץ
שתמיד פנינו אליו והוא היה דוחה את תביעתנו (בין מתוך כפירה בעצם
רעיון האיחוד, בין אם מחמת חוסר אמון בנו ובכונותינו), ועכשיו
הוא מושיט יד לאיחוד – הרי אין לכאורה כל ספק בזה מה צריכה להיות
תשובתנו. אולם אם מחוץ לנו הכירו – מבלי שיאמרו זאת בפירוש –
בצדקת הרעיון העיקרי של פתח-תקוה, נמצאים, כנראה, בתוכנו חברים,
הסבורים – מבלי שיאמרו זאת בפירוש – כי דרך פתח-תקוה היתה מוטעית,
ולפיכך כדאי ששאלת האיחוד תובא אצלנו שוב לידי בירור מלא וגלוי,
לאור הויתנו כיום. ישמשו הדברים הבאים פתיחה לויכוח.

שמעתי מצדדי האיחוד מנמקים אותו בהקלה מהירה במצבנו
הפנימי-ההסתדרותי ובמצבנו בתוך ההסתדרות הציונית. מקוים כי מיד
לאחר האיחוד יקלו הרבה היחסים והעבודה בהסתדרות וישתנה מצבנו
בתוך הציונות. יש גם שאינם מחשיבים כל כך את החיוב ואת התקוות
הספונות באיחוד במידה שהם מתמרמרים על החזיונות השליליים הכרוכים
בפירוד הקיים, מבזים אותם ורוצים “להיפטר” מהם. אודה, אין אני מצפה
מן האיחוד ל“עזרה מהירה”, ואין אני רואה בו פתרון לצרות הרגע. כמו
כן איני נוטה לחייב את האיחוד אך מתוך שלילת חזיונות-הלואי השונים,
הכרוכים בפירודים כיום. ולא משום שאני נוטה להקטין את הרגשת
הקושי האנושי והבלתי-אנושי הנגרם על ידיהם בעבודתנו הציבורית, מרי
האתמוספירה הרוויה חשדות וחששות וחשבונות ופניות, בזבוז
הכוחות שבקנאת מפלגותינו, שאינה מוסיפה לא חכמה ולא יצירה, אלא
משום שאני סבור, ראשית – כי מבלי אמונה בחיובו הגדול של האיחוד
ובעתידות הצפונות בו – אין בכוח הכרה זו בלבד של אי-נעימות
ואי-מוסריות הפירוד להביא לידי איחוד, כאשר ראינו בשנים הקודמות,
ושנית – כי לאחר שנים רבות של היחסים השליליים האמורים, של הערכות
אישיות וציבוריות פגומות, של התלכדות גופים ציבוריים על יסוד
של סלקציה ידועה, אין לקוות כי למחרת האיחוד ניגאל מכל זה. ההערכות
הנוקשות של אדם לזולתו ושל חוג לזולתו, אם צודקות ואם לא, לא
תעבורנה מן העולם במחי-יד אחד. תידרש תקופה ידועה של עיכול האיחוד
והריסת המחיצות, ותקופה זו לא תהיה כל כך קלה. אנו רוצים להיפטר
מן הגיהינום, המבריח אותנו מן העבודה הציבורית, אולם ממחרת האיחוד
עוד לא יפתח לנו גן-העדן. אמנם בעברנו יש לנו מבחינה זו דוגמה
שעלתה יפה ביותר: יצירתה של “אחדות-העבודה”, שאיחדה אנשים מבני
“מכורות” פוליטיות שונות, שהיו לשעבר עוינים זה את זה וחושדים זה
בזה, הביאה לידי התלכדות מהירה וגם לידי קרבה אישית ורעות ואמון,
והתלכדות אישית זו היא שעמדה לנו ושמרה עלינו במשך כל השנים מכל
מיני סכנות של נרגנות וחתרנות ואופוזיציות ופרקציות. אולם אין
בטחון כי מה שאירע בתוך תקופה מיוחדה במינה, מתוך התפרצות
כוחות נפשיים חזקים, יחזור עלינו שוב גם בתנאים רגילים. ולפיכך, עם
היותי מאמין כי האיחוד עתיד לטהר את האויר ולהבריא את היחסים, איני
מאמין כי הוא עלול לישר מיד את כל ההדורים הקשים שבחיי
ההסתדרות.

וגם הנטיה לתלות באיחוד תקוות גדולות לשינוי קרוב של מצבנו
בציונות – נראית לי כמפוקפקת. המורד שבו דורכת התנועה הציונית
אינו דבר של עראי. אנו עומדים בפני מלחמה חריפה וממושכת, שתפקידנו
בה להוציא את הדגל מידי אלה המובילים את הציונות במדרון ולאבדון.
ובמלחמה זו ידרש מאתנו הרבה וקרבנותינו יהיו מרובים, ואל נא
נשלה את נפשנו, כי עם ביצוע האיחוד נפתור ממילא את השאלה שהיא היא
שאלת התקופה: חידוש התנועה החלוצית והשלטת רוחה על פני כל שטח
המפעל הציוני.

הקדמתי את כל זה, כדי שלא יבואו לאחר האיחוד ויאמרו: האיחוד הכזיב
את תקוותינו.

האיחוד בשבילנו, בשביל תנועת הפועלים בארץ, אינו פרי סיטואציה
ארעית, אינו חזיון-לואי מקרי. הוא מונח בקו ההיסטורי של צמיחת
התנועה. שאיפת האיחוד, במלוא התוכן המהותי ובמלוא ההיקף
הארגוני, הנה שאיפה אורגנית של התנועה בארץ. יש תקופות נוחות
יותר לשאיפת האיחוד ונוחות פחות, יש היא נראית ריאלית וקרובה ויש
שהיא מתרחקת ונראית כאוטופיה, אולם כל המסתכל בתולדותיה של
התנועה יבחין בקו-שני זה העובר דרכה, שאינו נעלם לעולם. לא אגע
עכשיו בתולדות שאיפת האיחוד מראשית ימי ההסתדרות החקלאית. אסתפק בזה
שאזכיר כי מיום היולד “אחדות-העבודה” עברנו חמישה שלבים של איחוד:
פתח-תקוה, יצירת ההסדרות בחיפה, ומיד לאחריה, בליל היוצר ההסתדרות
הכללית – הצטרפותם של “צעירי-ציון” בארץ ל“אחדות-העבודה”2,
איחוד “פועלי-ציון”3 – צ.ס. בוינה, ומיד לאחר זה – הצטרפותם של
חברי “דרור”4 לברית המאוחדת (איחוד אחרון זה, הקטן בכמותו,
הכניס זרם חשוב ופעיל, המורגש כיום בעבודתנו בארץ ובגולה).
ולאחר חמישה שלבים אלה מחכים לנו עוד שנים: א) איחוד סוציאליסטי
כללי בארץ, ב) איחוד הנוער בגולה תחת דגל התנועה המאוחדת בארץ.
שני אלה, כשיבואו לידי גמר, יכריעו בשינוי מצבה ומשקלה של תנועת
הפועלים בתוך הציונות המתגשמת.

מלים אחדות על האיחוד מתוך תפיסתנו הסוציאליסטית הכללית. בשעת יסוד
“אחדות-העבודה” למדנו להבחין בין המושגים: כת, מפלגה מעמד. תפיסתנו
הסוציאליסטית היתה לא כיתתית ולא מפלגתית אלא מעמדית. שאפנו לארגון
המעמד כולו. התקופה הקדומה של הסוציאליזם, מימי באבף5
והאוטופיסטים הגדולים6, עד מחצית המאה הי“ט, היתה כולה
כיתתית. כל מלחמת הדעות, כל נסיונות הארגון התנהלו במסגרת של
כת. האינטרנציונל הראשון7 ומפעלו של לסל בגרמניה8 היו
הנסיונות הראשונים להקים תנועה, שהיא מעמדית לא להלכה בלבד, אלא גם
בהיקף ארגוני. גם מרכס וגם לסל רצו לארגן את התנועה המקצועית
כחטיבה אחת, פוליטית וסוציאלית. הם ראו את הגשמת הסוציאליזם לא
כענין של כת או של מפלגה אלא כענין המעמד המאורגן, אשר צרכיו
החיוניים יום יום ויעודו ההיסטורי עולים בד בבד. הנסיונות
הראשונים הללו, שהקדימו בהרבה את זמנם, נחלו מכות קשות. תנועת
הפועלים התפוררה לחוגים ולמפלגות שונות, בשעה שלהלכה דגלו
כולם ב”פועלי כל הארצות התאחדו". ימי האינטרנציונל השני הם ימי
הארגון הפוליטי המפלגתי, אשר הסתלק מהקיף את כל המעמד והתכוון לנהל
את המוני המעמד הבלתי-מאורגנים על ידי מפלגה (המונית אמנם) מאורגנת
ובעלת שיטה פוליטית ואידיאולוגית מסוימת. האינטרנציונל השלישי חזר
מן המפלגה ההמונית אל הכת. לא כת של נזירים מתבודדים השואפים
לשלימות מוסרית ודתית, אלא כת של שליטים, אשר כוחם בשלימות הארגון
והמשמעת. כזו היתה, בעצם, תפיסתו הארגונית של הבולשביזם הרוסי
עוד כמה שנים לפני יצירת הקומאינטרן. ברוח זו מתחנכות בימינו כמה
הסתדרויות, גם המצויות מחוץ לתחומי האינטרנציונל השלישי. רווחת
האמונה, כי אפשר להשתלט בכוח על מעמד הפועלים, לדרבן אותו
כהלכה, ובכוח הטלת מרות זו לגשם את היעודים ההיסטוריים של המעמד.

“אחדות-העבודה” שללה בעצם יסודה את התפיסה של בדלות כיתתית מן
המעמד ושל השתלטות כיתתית על המעמד. המציאות הפולטית בארץ-ישראל
עזרה לה להאמין באפשרות ובהכרחיות של אקטיביות המעמד כולו,
לפיכך ביקשנו את צורת הארגון אשר תקיף את כל המעמד לכל ענפי מלחמתו
ויצירתו. מתוך תפיסה זו היינו ניגשים לשאלות שעלו לפנינו. לא
הגשמנוה בכל, אולם גם את שאר שאיפותינו טרם ביצענו, ותפיסה זו
היא שהביאתנו לידי צורת ההסתדרות הכללית המשמשת מכשיר של מידת
אקטיביות גבוהה לכל מעמד הפועלים.

הסתדרותנו הכללית הנה חזיון בלתי-רגיל בתנועת הפועלים העו­למית.
אולם את האקטיביות החברתית המלאה של חבריה לא רכשה אף היא. רחבה המסגרת,
רחב ההיקף המעשי של ההסתדרות. אבל לא ההיקף החינוכי. מידת ההתלכדות
הנפשית והרעיונית שבה אינה מספיקה. וחזיון זה התנקם בנו. גדל
בקרבנו ציבור גדול בלתי-מפלגתי – כבודו במקומו מונח – אשר לא
הרגיש את עצמו שותף בשלימות למפעל התנועה בארץ. השתלשלות
הענינים בציבור ובהסתדרות לא בלבד שאיפשרה את גידולם והתרבותם של
יסודות זרים ואדישים, היא גם גרמה לפסיביותם ולהתנכרותם של אלה אשר
באו לארץ כחלוצים אקטיביים ערים ורגישים, כילדי טיפוחיו של דור
הפועלים. במציאות של שתי מפלגות “שולטות”9 בארץ, בחינוך
ידוע, “איסטניסי”, הנפוץ בתנועת הנוער שלנו, המרגיל את הנוער
לראות עצמו “מלמעלה” למפלגות, בדלות התוכן האידיאולוגי של החינוך
בחוץ-לארץ, במציאות חוגים ו“שבטים” רבים בתוך קיבוץ-גלויותינו,
– מה פלא אם משכה זו “הבלתי-מפלגתיות”, הנובעת מתוך “יכה יוסי את
יוסי”, הרואה את עצמה נעלה על ידי זה שהיא עומדת מן הצד, בלתי-אחראית
לענינינו, ורשאית תמיד לתלות את הקולר בצוארי אחרים? את פרי
הפסיביות הזאת אנו אוכלים עתה. כל עוד הכל הולך למישרים אין
מרגישים בחשיבות החינוך הרעיוני וההתלכדות הארגונית. אולם
כשבאים ימי-נסיון – משלמים ביוקר בעד כל פרצה. ועזיבת המערכה מצד
חלקים ידועים בגדוד העבודה ובחוגי “השומר הצעיר”10, התגלות
הרפיון בעצם תקופת הנסיון שמתנסה הפועל בארץ, אינה אלא עונש על אשר
לא ידענו לעשות את המסגרת של “אחדות-העבודה” למסגרת כללית של תנועת
הפועלים בארץ. לפני שלוש שנים, בנחלת-יהודה, הושטנו יד לאיחוד ולא
רק ל“פועל הצעיר” אלא גם ל“שומר הצעיר” ולשאר הקיבוצים בארץ. היד
נשארה מושטה באויר. מובטחני, כי אילו היינו אז מקיימים את האיחוד
היינו ניצולים מכמה מפלות ותבוסות – והיינו מצילים כמה חברים
שנכשלו מחבלי יציאה ובגידה וכמה קיבוצים בלתי-מפלגתיים מהרס.

בתקופה ש“אחדות-העבודה” נוסדה היתה חזקה עדיין הדוגמטיקה של
צורות הארגון המקובלות בתנועת הפועלים ביבשת אירופה. כמה
הרבו ללגלג עלינו, האוטופיסטים השונים בחלומות-שוא ואיננו
יודעים מה שיודעים כל תינוקות של בית רבן סוציאליסטיים. והנה באה
המציאות המרה של תנועת הפועלים באירופה ולימדה הרבה. ראינו את
תוצאותיהם של האידיאולוגיה הכיתתית והארגון הכיתתי. ראינו כי
המיעוט הכיתתי-הפוליטי המתנשא לשלוט ולהוביל אחריו את תנועת
הפועלים הולך בדרך שהלכו בה הכיתות הדתיות: מפילוג לפילוג.
התפוררות בלתי-פוסקת, נידויים, חרמות ודחיות היו מנת גורלן של
מפלגות-הכת שבקומאינטרן. היינו כולנו עדים לתבוסות הפוליטיות
והמוסריות שבאו בעקבות תפיסה זו למעמד הפועלים כולו.

במשך השנים הללו ניתנו לנו שיעורים מאירי-עינים להערכת החזיונות של
איחוד ופירוד בתנועת הפועלים, להערכת מידת כשרונה של תנועה
להיות מאוחדת. הנה לפנינו התנועה בצרפת. פרולטריון בעל עבר
רבולוציוני, בעל מזג נלהב, שידע בעברו אישים גדולים ומאורעות
כבירים. ותנועה זו, אשר הנטיה להתבודדות היתה גוברת בה על פני
נסיונות האיחוד, עומדת לפנינו מזה שנים בכל חולשתה. ולעומתה
–מפלגת הסוציאל-דמוקרטיה באוסטריה, אשר יותר מכל מפלגות הפועלים
ביבשת אירופה ידעה לשמור על שלימותה ולהתקרב לטיפוס של
מפלגה-מעמד; ואנו רואים מה כוחה המלחמתי והיצירתי, אפילו באותם
התנאים הקשים ביותר שבהם נתונה תנועת הפועלים במדינה כאוסטריה,
אשר מכל צד אורבים לה. ולעומת המפלגות באירופה שכולן הלכו בדרך
ההפרזה של הארגון המקצועי והפוליטי הולכת ה“ליבור פרטי”
באנגליה בדרכה המיוחדת לה: ארגון פוליטי של המעמד כולו, על תאיו
המקצועיים. היו ימים וכל הנסיונות ללמד את הפועל האנגלי את תורת
הסוציאליזם היו לשוא, וכל סוציאליסט תורני היה מבטל את הפועל האנגלי,
בגלל קונסרבטיביותו, בתכלית הביטול. אולם עכשיו עומדת לפנינו
מפלגת הפועלים באנגליה, במלוא תחמשתה, כמפלגה היחידה המקיפה את
המעמד כולו והרשאית באמת לדבר בשמו, והמתכוננת יותר מאשר כל
מפלגה אחרת בידיה את גורל המדינה.

חלק הגון ממפלותיהן של מפלגות הפועלים בתקופה ההיסטורית האחרונה
יש לזקוף על חשבון קיום המחיצה הגדולה בין המפלגה והמעמד. בשנים
האחרונות יש לציין כמה חזיונות של התגברות על תקופת הפירודים ושל
מעבר מן הטיפוס מפלגה-כת לטיפוס מפלגה-מעמד. כזה היה האיחוד שבין
הסוציאל-דמוקרטים הגרמנים הימניים עם ה“בלתי-תלויים”11, לאחר כל
הניגודים הגדולים והשנאה והמלחמה שהתנהלה ביניהם. ככה ראינו עכשיו את
האיחוד בנורבגיה12, איחוד המפלגה שעזבה את האינטרנציונל
השלישי13 עם המפלגה הסוציאליסטית (שיצאה מתוך האינטרנציונל השני
בהסכמתו למען האיחוד) ואת נצחון הפועלים הכללי בארץ שבא
בעקבות האיחוד הזה. והמתבונן במה שנעשה בתנועת הפועלים בעולם
יבין כי אין זה חזיון מקרי ובודד. הוא יאזין לבת-קול העולה והומה
מתוך התנועה הקרועה והשסועה והמבקשת את איחודה.

האיחוד האפשרי כיום בארץ אינו איחוד כללי של המעמד, כי אם איחוד
שתי מפלגות למפלגה אחת, אשר תשאף להקיף, ככל האפשר, את המעמד ברובו.
ההויה הכלכלית בארץ מחייבת את האיחוד. ההויה האידיאולוגית של
ציבור הפועלים מאפשרת את האיחוד. הפורענויות שהקיפונו מסייעות
לו. ואף על פי כן רבים הקשיים על דרכו. מה הם?

1. ההרגל. יש טענות שלפני שנים היו יודעים יפה בחוגינו ללגלגל
עליהן, ועכשיו הן חוזרות ונשמעות בקרבנו. הטענות הללו
מזכירות לי את דמעות הכלה בלכתה לחופה, על אשר הוטל עליה
“להינשא לאדם זר”, בשעה ש“אמא נישאה לאבא”. לפני איחודנו עם צ“ס
שמענו כמה טענות נגדם מפי “פועלי-ציון”. התאחדנו – והטענות
נתבדו, ברוך השם. עכשיו אנו שומעים אותן טענות ממש מפי
חברינו הצ”ס לשעבר כנגד “הפועל הצעיר”.

2. הערכות אישיות. לא קשה לנהוג קלות וזלזול בערך הזולת. היו ימים
ש“הפועל הצעיר” היה מרבה להשתמש ביחס זה. עכשיו חזר הגלגל. ואילו
היה לפנינו ענין של איחוד שתי כנופיות, כי אז היתה באמת שאלת
ההערכות האישיות צריכה לתפוס מקום רציני. מתוך סלקציה מתמידה
בתוך גופים ציבוריים שונים עלולים להתהוות “טיפוסים” שונים.
אולם אין לשכוח כי לפנינו כאן לא שאלת איחוד של קבוצות
אישיות, כמו שאין כאן שאלה של “קונצסיות”. אל נשכח, כי
התנועה היא אחת, כי מפעלנו המשקי, הסוציאלי, התרבותי – אחד הוא.

3. “זכרונות מרים”. אצלנו נוהגים להזכיר למפלגה המתנגדת חטאים
ידועים, אולם התרופה כנגדם היא לא בהתבדלות אלא באיחוד. כמה
חטאים בקרבנו אינם פרי האופי הפגום של חבר המפלגה הטיפוסי אלא
פרי המציאות הדו-מפלגתית והעיוותים הכרוכים בה. איני רואה
בשום אופן בחבר “הפועל הצעיר” “לא-חבר” לי. איני חושב, כי חבר
טיפוסי של מפלגה סוציאליסטית בעולם הנהו “יותר סוציאליסטי”
מאשר חבר טיפוסי של “הפועל הצעיר”. ואיני חושד את החבר הטיפוסי
של “הפועל הצעיר” בארץ באידיאולוגיה “ציונית-גרמנית”.

מקור העיכובים הנפשיים לאיחוד מונח, כמדומה, בהכרה שאנחנו
“השאור שבעיסה” וכל הרכבת “דם זר” עלולה רק להוריד את מהותנו.
אולם “אחדות-העבודה” הרי לא צמחה מתוך אידיאולוגיה “גזעית”. אם בגן
ובחממה מבקשים ליצור את הטיפוס הרצוי על ידי סלקציה, בירור אחרי
בירור, הרי אנחנו לא ראינו בזה את דרך החברה ודרך היצירה של הטיפוס
האנושי הרצוי בתוכנו. האמנו כי ב“רוב עם” מרחב ליצירה ולהתהוות
תנאי קיום אשר יסייעו לגידול הטיפוס האנושי הנאה. הסתגרות פנימית
מפלגתית זהו ההיפך מרעיונה של “אחדות-העבודה”, ואם ניאחז בה יביאנו
הדבר לא רק להתכחשות למקורנו, אלא גם להתנוונות. תנועתנו בארץ,
הצופה תמיד לקראת קיבוץ גלויות, תפסח מתוך הכרח פנימי על פני
המחיצות המלאכותיות הללו.



אמרתי שאיני מצפה מן האיחוד “לעזרה מהירה”, אולם אני מצפה ממנו הרבה
לימים הבאים. רואה אני בו התגברות פנימית והזדיינות בריאה לדרך
הארוכה שלנו.

במידה שהאיחוד יבוצע והפצעים הישנים יקרימו, יבוא, ראשית כל,
טיהור חיינו החברתיים. ועמו – קימוץ אנרגיה, המבוזבזת עכשיו
לשוא, בירור ענינים יותר צודק, סידור יותר נכון של ענינינו
ומפעלינו. השתחררות מחשבונות צדדיים והפנית הלב והמוח אל החשבון
הפנימי של התנועה.

שנית, שחרור המחשבה והפראה רעיונית של תנועת הפועלים שתבוא מתוך
התלכדותה. בניגוד לדעה המקובלת, כי איחוד גורר טשטוש רעיוני,
מקוה אני ממנו לאפשרות של בירור רציני ושל עבודה אינטלקטואלית,
שאינה נרתעת מפני “מה יאמרו” וחותרת אל העיקר. לא יעמדו עוד אחד
לעומת רעהו שני גופים מזוינים וחמושים השומרים על קניניהם ועל
טעויותיהם מפני כל חשש של “התנקשות”. ותיפתח הדרך לעבודה
אידיאולוגית רצינית הדרושה עכשיו כל כך לתנועתנו.

האיחוד גם יביא שינוי ניכר במצבה של תנועתנו לגבי חוץ, וקודם כל,
לגבי הכוחות הקרובים לנו ביותר, – חוגי ארץ-ישראל העובדת
שבגולה. יונף דגל אחד, הקורא לכולם! יחדל חזיון הכפילות,
שאינה מובנת כלל לאדם מן החוץ, והמונעת מגישה ישרה וקרובה למפעלנו.
כפילות זו כמה היא מנחילה לנו בעיני העולם גם אי-הבנה וגם קלון.
גם בעיני הנוער החלוצי הקרוב לנו היא מציגה אותנו בדמות שלילית.
מי שרוצה לדבר אל המונים רחבים אסור לו שיבלבל את מוחם בגונים
ובבנות-גון. הוא צריך לשאוף לשלימות ולפשטות. כשם שלפועל
באוסטריה ברור מהי המפלגה הסוציאליסטית ולמי היא – כך צריך
שיהא ברור לכל אדם שבארץ-ישראל העובדת: מהי מפלגת הפועלים
הסוציאליסטית בארץ-ישראל והיכן מקומו הוא. ואנו הצריכים לדבר אל
דורות צעירים בארצות שונות ובמשך שנים רבות, ובלשונות-תרגום
רבות – לנו אסור עוד הרבה יותר מאשר לאחרים לעסוק בטפל, להבליט את
ההבדלים הדקים ולא את המשותף הגדול והחשוב. כל עבודתנו בגולה נתקלת
במארת הפירוד ומטילה פגם גם בעבודה הטהורה ביותר שאנו עושים
שם. ורק לאחר האיחוד יפתח לפנינו המרחב בעבודת הגולה.

כל איחוד שלנו בארץ היה בשעתו עושה שליחות גדולה בגולה. והפעם
כשהוצגנו שוב, בתוקף מצב התנועה הציונית כולה, בפני עבודה
מחודשת ומאומצת ובעלת היקפים חדשים בגולה – מקבל האיחוד את ערכו
המיוחד. בהזדמנות זו לא אכנס לדבר בהרחבה על הנוער שלנו
בגולה, על יקרת ערכו וגודל חשיבותו וגם על דלות מזונותיו
התרבותיים ורוב הסכנות האורבות לו. אסתפק אם אומר כי בחזית
הציונית הקשה ביותר עומד הנוער, במערכה עם ההתבוללות הבורגנית
והקריריסטית ועם ההתבוללות הקומוניסטית-האידיאליסטית. ובמלחמה זו
אין לו שום כוחות בציונות שבגולה להישען עליהם. וגם משענתנו
אינה מנחה אותו. עוד יותר. יש לציין את החזיון המשונה, כי הנוער
הבא, לכאורה, להמשיך את מפעלנו, אינו רוחש אמון למי שקדם לו. הוא
רגיל לראות בנו צדדים נצים, בעלי “אינטרסים” צדדיים – ולא את
באי-כוח התנועה האחת, שממנה הוא יונק ועל ברכיה הוא גדל. במצב זה
אין הנוער שלנו מקבל מתנועתנו מה שהיה יכול לקבל ממנה, את המשען
החזק בפני הכוחות העומדים לבלעו. מן הרגע שהאיחוד יביא אחריו את
ההתלכדות הנפשית של התנועה בארץ עם הנוער בגולה – יתחדשו מקורות
התנועה ותקום האפשרות לצאת במסע-כיבוש אל הגולה היהודית. מכאן גם
יבוא השינוי המכריע במצבנו אנו בתנועה הציונית, ואולי גם במצבה
של התנועה הציונית כולה.

_______________

ומלים אחדות על השאלות הפרוגרמתיות והמעשיות הכרוכות באיחוד.
איני נוטה לדעתו של יצחק שויגר, שיש לקפוץ לזרועות האיחוד בעינים
עצומות. ואיני נוטה לכך לא משום שאני חושש, שמא יהיה כאן מיקח-טעות
או אונאה. חלילה. גם אילו היה האיחוד יוצא לפועל היום “מבלי כל
תנאים”, אז היה אפיו של הגוף המאוחד ברור מאליו. הכוחות החברתיים
אשר יהוו את המפלגה המאוחדת, הם אשר ישוו לה את דמותה. ומציאותה של
תנועת הפועלים בארץ, עברה וקניניה וסגולותיה הנפשיות, אלה אינם
ניתנים לטשטוש ולהעלמה. אולם סבורני שכל מה שיש לומר צריך שיאמר
בבהירות גמורה. ראשית, צריך להקל ככל האפשר על המפלגה המאוחדת בדרך
פעולתה ולהצילה מכל מיני חיכוכים יתירים. ובמידה שמצע האיחוד
ישכיל לסכם את הנקודה אליה הגיעה תנועת הפועלים בארץ ביום
האיחוד – כן יוסרו מעל דרך המפלגה המאוחדת אבני-נגף רבות. שנית,
האיחוד אינו רק הסכם שבין שתי קבוצות של עסקנים. האיחוד בא מתוך
הויתו של ציבור גדול ופונה אל לבו של ציבור עוד יותר גדול.
ובשביל הציבור שבתוך שתי המפלגות, ובשביל הציבור שמחוץ לשתי
המפלגות המאזין לדבר האיחוד, ובשביל הציבור הגדול בחוץ-לארץ המצפה
לדברנו מן הארץ חשוב ביותר שהדברים יהיו ברורים, ושתימנע כל
מבוכה, כל התרוצצות מיותרת. ממצע האיחוד לא נדרוש, כמובן,
“חידושים” ועיונים אידיאולוגיים דקים שהנם עדין בבחינת “צריך עיון”,
אולם הקנינים הפוליטיים והרעיוניים של תנועת הפועלים בארץ צריכים
להיות מסוכמים.

לא פחות מאשר בשטח סוציאליסטי יש, לדעתי, צורך בהגדרות ציוניות.
דוקא בשטח זה נתגלו בשנים האחרונות כמה ניגודים רציניים, אם בין
שתי המפלגות, ואם בינינו ובין חוגים ידועים ב“הפועל הצעיר”. אין
זאת שאלה של נוסח. התפיסה הולטשאית14 היא אות הזמן, ביטוי לדלדול
הציונות מתוכן לאומי רציני. אין לי כל ספק כי החבר של “הפועל
הצעיר” הוא אתנו בתפיסתו הציונית. לא שמענו שמתוך האחד-העמיזם
הגרמני או האנגלו-סכסי יבואו אנשים להיות חלוצים בארץ.
“מעשי-שטות” כאלה אפשר לעשות רק מתוך הציונות ה“פרימיטיבית”,
המדינית, החיה ב“אילוזיות” של עליה עממית ושל קיבוץ גלויות.

בשטח הסוציאליסטי נראים לי הדברים ברורים ביותר. עצם רעיון האיחוד
של “הפועל הצעיר” עם “אחדות-העבודה” בא מתוך הכרה באידיאל
הסוציאליסטי ובקשרים האורגניים של תנועתנו עם תנועת הפועלים
הבין-לאומית. האיחוד אינו בא לותר על שום קנין שנרכש בהתפתחותו
ההיסטורית של הפועל בארץ. בכניסה לאינטרנציונל הסוציאליסטי אני
רואה חשיבות מעשית כפולה: ביצור האידיאולוגיה הסוציאליסטית מפני
האילוזיות הקומוניסטיות המנשבות לפרקים ברחובנו, וביצור העמדה
המדינית החשובה שרכשה לה ברית “פועלי-ציון” בתוך האינטרנציונל
הסוציאליסטי.

ואשר ל“מלחמת מעמדות”. רואה אני צורך להבחין כאן בין שני מושגים
שונים. במידה שאיזו פורמולה מכוונת להטיל על התנועה מרות של
מושגים היסטוריים-פילוסופיים – הרי רשאי כל סוציאליסט “לפרוק את
עולה מעל צוארו”. על כל פנים, אין אנו, השואפים לאיחוד המעמד, רשאים
להתנות על השקפת-עולם פילוסופית זו או אחרת. אולם יש צורך להביע
את אפיה המעמדי של תנועתנו, את תפקידו של הפועל כנושא היעוד
הציוני-הסוציאליסטי. כשם שאין צורך לטשטש את האופי הלאומי של
הציונות וחובה להימנע מכל מיני זיופים אידיאולוגיים המתימרים לתאר
את הציונות כאידיאל מעמדי, ככה חובה להביע בפירוש בפרוגרמה של
המפלגה ובכל מהותה המעשית את אפיה המעמדי בתוך הציונות.

לשאלה הקשה ביותר בענין האיחוד: הגולה. אין בנדון זה הרמוניה בין
הגולה ובין הארץ, על כל פנים בין ארצות ידועות בגולה ובין הארץ.
אמריקה, למשל, תפגוש את האיחוד בהבנה גמורה, ונקוה כי גם תצא
בעקבותיו. האיחוד שם גמל כמו בארץ-ישראל. אולם יש ארצות בגולה
שהמציאות המפלגתית רחוקה מאפשרות איחוד. וכאן השאלה. יש חברים שמתוך
נאמנות יתירה לגולה יאסרו עלינו משום כך את האיחוד בארץ: הענין לא
יובן “שם” ויגרום מבוכה. אני סובר אחרת. ודאי חובה עלינו לשמור על
שלום מפלגות בריתנו בגולה. ולא נבוא להטיל עליהן חידושים שלא
יוכלו להכיל אותם. לא נטיל עליהם בחוזק-יד שום איחוד בגולה בטרם
יוכשר הדור. לא נבוא לאחד כיום את “פועלי-ציון” וה“התאחדות”.
אולם לא יתכן, כי הם יטילו עלינו את הפירוד.

אפשר שלגולה יגרום האיחוד בשעה ראשונה מבוכה. אולם הוא עתיד להביא
גם שם הבראה וחיזוק והתפתחות. נמצא,לכשנרצה, את הצורה הראויה
לתקופת-המעבר. אל נהיה מכסימליים בנדון זה, ואל נדרוש עתה את
האיחוד בגולה. נתאמץ על ידי הסברה רצינית לפתור את השאלה ככה
שהאיחוד יעשה במינימום של קרבנות ופורענויות בשביל חברינו
בגולה. אולם אם חברים הם לנו באמת – לא יעלה על דעתם לשים כבלים על
דרך התפתחותה של תנועת הפועלים בארץ ולעכב את מהלכה ההיסטורי.






הרצאה. “קונטרס” ש“כ, כסלו תרפ”ח, עמוד 2. “ילקוט
אחדות–העבודה”, א', עמוד 134.  ↩



עיין כרך ב', עמוד 286.  ↩



צ. ס. קם בשנת 1925.  ↩



עיין כרך ב', עמוד 305.  ↩



באבף, פרנסוא נואל, 1797–1760. לוחם למשטר של שויון
כלכלי בימי המהפכה הצרפתית הגדולה. מיסדו של ארגון חשאי “חברת
השוים”.  ↩



התואר המקובל בספרות הסוציאליסטית לגדולי החוזים
הסוצילאיסטיים: סן–סימון (1825–1790), רוברט אואן
(1858–1771) ושרל פוריה (1835–1772), שפיתחו תורות ותכניות
לשינוי פני החברה הקיימת, המבוססת על קנין פרטי, התחרות,
זכויות–יתר מעמדיות וניצול ההמונים. את הדרך לתיקונה ראו
בגורמים רצוניים של האדם, בתיכון תכניות להקמת חברה שאין בה
ניצול, בהוכחת יתרונותיה ובהשפעה על אלה שהיכולת בידם לעשות
למען העם על ידי יצירת קהילות–עבודה שיתופיות, שתשמשנה מופת לכל
החברה. רוברט אואן כונן באמריקה ב–1826 קהילה שיתופית
“ניו–הרמוני”, ובהשפעתו נוסדו באמריקה ואירופה כמה קהילות
דומות. הפוריריסטים יצרו כמה עשרות מושבות שיתופיות
(“פלנסטרות”) באמריקה. אך כל אלה לא האריכו ימים.  ↩



האינטרנציונל הראשון (שמו המדויק: “חברה בין–לאומית של
פועלים”) נוסד בשנת 1864 בלונדון על ידי קרל מרכס ופרידריך
אנגלס וחבריהם. ב–1876 חדל להתקיים. האינטרנציונל השני קם בשנת
1889, פעל רבות להפצת התנועה הסוציאליסטית, לארגון המקצועי של
הפועל ולהגברת התנועה הקואופרטיבית בארצות רבות. חדל
להתקיים בפרוץ המלחמה העולמית הקודמת ונתחדש בשנת 1919, אך עתה
איחד במסגרתו רק חלק מהמפלגות הסוציאליסטיות הארציות או פלגים
מהן. בשנת 1923 התאחד עמו האינטרנציונל הוינאי (“וינער
ארבייטס–געמיינשאפט”), שנוסד בשנת 1921 על ידי מפלגות וקבוצות
סוציאליסטיות שעמדו בין האינטרנציונל השני והשלישי.  ↩



מכוון ל“התאגדות הפועלים הגרמנית הכללית” שנוסדה על ידי לסל
בשנת 1863 ושימשה גרעין ראשון להתארגנותה של תנועת הפועלים
בגרמניה.  ↩



מכוון ל“אחדות–העבודה” ו“הפועל הצעיר”.  ↩



חבורה מאנשי גדוד העבודה עזבה בשנת 1928 את הארץ וחזרה
לרוסיה. קבוצת חברים מיוצאי “השומר הצעיר” נתפסו ל“פרקציה”.  ↩



ה“בלתי–תלויים” נפרדו מהמפלגה הסוציאל–דמוקרטית בינואר 1917
וחזרו והתאחדו עמה (לאחר פילוגים פנימיים בתוכם) בסוף 1922.  ↩



הוקם בשנת 1927.  ↩



מכוון למפלגת–העבודה בנורבגיה אשר עזבה את האינטרנציונל
השלישי בשנת 1923.  ↩



של רוברט ולטש. עיין במאמר “נדבר גלויות”, עמוד 299.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10964