


	
	על הקיבוץ הארצי
	



12

(במועצת “אחדות-העבודה” לעניני הקבוצה, כ“ג באדר א' תרפ”ז)

בעצם מפקפק אני, אם כדאי לי לקחת רשות-דיבור בשאלה זו. שמעתי דברי
הוכחה לחבר אחד, שאיננו מבין כבר את הענין, משום שהוא נמצא מחוץ למשק
זה ארבע שנים. אחר אינו מבין, משום שהוא רק שנה אחת במשק. אם ככה –
אף אני פסול. דברים כאלה מעידים מהי הגישה לויכוח. אני גם רוגז –
כדברי לבקוביץ. ולא משום קנאות, ולא מפני שאני חושב כי יש
צורת-משק אחת ויחידה – בעיני גם קבוצה קטנה אינה פסולה, וכן גם
המושב. אולם אני שרוי בצער קשה משום שאני רואה בחוש כי אין כאן
ויכוח חברי-עיוני על שאלות התנועה הקבוצתית, אלא – מצעידים את
עין-חרוד לחורבן. כולנו הננו מלומדי-נסיון, ומותר לנו כבר
לדעת לאן ענינים אלה מביאים. וכשאני רואה שאפשר לדגול בשם “משק”
ומתוך מלחמת-קנאות להחריב משק – אני נזכר באותו חבר צמחוני, אשר
למען הצמחוניות היה נכון לרצוח נפש. ואצלנו כאילו שוכחים כי משק
מורכב מאנשים חיים ולא רק מאינבנטר ומתכניות.

מה בצע בויכוח? כלום עוד נמצאים הדברים בגדר של שיקול-הדעות
ובירור השאלות? המצב מזכיר את הריב הידוע מתקופת ההשכלה, כשעמדו
יהודי מינסק וצעקו: “שקולס ני ז’ילים!”3 (בתי ספר איננו
רוצים!). בירורים לא יעזרו. לא באתי לשאלה זו כחסיד של הקיבוץ
הארצי. במשך השנים האחרונות דיברתי לא פעם קשות, אם לא על
הקיבוץ הארצי, הרי אל הקיבוץ הארצי: כשחשבתי כי תורות שונות
אשר הקיבוץ “מפתח” הן בלתי-בריאות ומוגזמות – וגם את המגמות
הבריאות מפתחים בו ביד חזקה, בטמפו מוגזם, בלי התאמה עם
התפתחות חיי הקיבוץ – אמרתי זאת; מאידך, כל זמן שחשבתי, כי
באופוזיציה המשקית בעין-חרוד ישנם גרעינים בריאים, הגינותי על כל
דרישה הבאה להבטיח את עניני המשק ולשמור על אוטונומיותו. אולם
מוכרח אני לומר את האמת: זה מזמן נעקרה מלבי האמונה שהדוגלים בשם
המשק שומרים על המשק. כשם שאמרתי קשות לאנשי הקיבוץ, שגילו אי-הבנה
ואי-התחשבות מספיקה בהתפתחות המקום, והם היו הראשונים שגרמו קושי
רב, כשם שהערכתי את ההתעוררות החיובית שבאה להשרות שלום כל-שהוא,
בשעה שבאתי לקבוע את “הסטאטוס קבו” – כך אני רואה, לצערי, איך
היצרים של חורבן והרס התעוררו מחדש, וכאן לפנינו לא מלחמה של שתי
דעות מסוימות ואפילו לא שני אינטרסים שונים, אלא מלחמה של “צדדים”,
אשר בה הנצחנות והנצחון הם העיקר, ולא עצם הענין. אם יומים לפני
המועצה בשאלת הקיבוץ, שנקבעה בעיקר על פי דרישת מתנגדי הקיבוץ,
פונים למוסדות ההסתדרות לשלוח ועדה – הרי שאין מה לברר.

לפני שנה היה בעין-חרוד מצב של הבנת חומר הסכנה, ואילו ניתן להתקיים
לסטאטוס קבו4 שנקבע אז, היו הענינים מתבררים ממילא, והתפתחות
הדברים היתה מורה את הדרך. אז הגדרנו את המצב בסיגי ברזל, והכל
הודו כי סידור זה חשוב הוא מאד לגורל המקום, אולם, כנראה, קצרה
הרוח לראות שהדברים מתנהלים בשקט ובסדר. החלטות “הבוררות” לא
נתקיימו. המזכירות בוטלה. קם חבר אחראי והודיע שנחוצה אסיפה
כללית, ולא פנה אפילו לאותו חבר שנבחר מטעם המשק ל“בורר”.
באתמוספירה זו איני רואה כל פתרון. וטוב שתבוא ועדה של ההסתדרות
ותשב שם חודש ימים ואולי תחליט שהקיבוץ הוא חזיון חיובי או שלילי.
אבל מה יהיה אם תבוא הועדה ותפסוק, חלילה, שהקיבוץ אינו מזיק למשק?

ובכן על שאלת עין-חרוד אין לנו מה לדבר, ואנו יכולים לעבור לשאלת
התנועה הקיבוצית. עיקרי התנועה הוכרזו לנו תמיד בהתלהבות רבה
ובהגזמה. כשהכריז לבקוביץ על הזול, בהתפארות ובטחון מוחלט,
שהקבוצה הגדולה היא היא ביטוי הזול – לא האמנתי בזה. רגיל אני בכלל
הישן “אל יתהלל חוגר כמפתח”. עוד בועידת עין-חרוד טענו, כי אנו
בעד קבוצה גדולה לא משום שאנו קומוניסטים, אלא משום שזוהי הצורה
הזולה והיא הפותרת את שאלת קליטת העליה. לא לפי טעמי הם הדברים. והוא
הדבר כשאני שומע, כי הקיבוץ הוא הביטוי היחיד לחלוציות. השאיפות
לזול, לחלוציות, הן נחלת כל התנועה. כמובן. יש לכל אחד זכות
לחשוב, כי הצורה שלו מכוונת לתכלית יותר. אבל אי אפשר לאשר צורה
ידועה בתור הפותרת את כל השאלות ברגע זה. משגה זה גרם להרבה
תוצאות רעות. הצד התיאורטי של כל תנועתנו חלש ביותר, “מקוצר רוח
ועבודה קשה”, והוא הדין לגבי הקיבוץ הארצי.

אבל את יחסי לקיבוץ הארצי אני קובע על יסוד הויתו. ואין אני
קובע את יחסי לשום צורה ארעית אצלנו באופן אבסולוטי. דוגמה –
המפלגה. איני חושב כלל את הארגון המפלגתי לצורה העליונה של ארגון.
זוהי צורה שיש בה ליקויים יסודיים. אותו הרצון שהיה
ב“אחדות-העבודה” לחפש צורה יותר מקיפה ועשירה של ארגון – אני
מבקשו עוד היום, ואפשר שגם ענין הקיבוץ בא מתוך ביקוש זה. ואף על
פי כן אני מקבל את “אחדות-העבודה”, מבלי שאחייב את מציאותן של שאר
המפלגות, וב“אחדות-העבודה” אני מרכין ראש לפני הכרח המציאות ומקבל
עלי את דינם של כמה ליקויים.

ואותו דבר לגבי הקיבוץ הארצי. לי היה יסוד להתיחס בזהירות יתירה,
בפרט אחרי מה שלמדנו עוד לפני ארבע שנים מן העקלקלות והנליזות שבחיי
הגדוד. היו לי חששות רבים. אולם כשאני שומע טענות מצד אנשי המשק,
כי שלא מדעתם הכניסו אותם לקיבוץ, הריני חייב להעיד כי מיד אחרי
ההתפלגות בתל-יוסף, כשמשק עין-חרוד התאחד עם חבורת העמק, ישבנו
יבנאלי ואני, וצינו מתוך אי שביעת-רצון, כי ההחלטות של עין-חרוד
באו לחדש את “הקיבוץ הארצי”.

את יחסי לקיבוץ ארצי אני אקבע, בכל מקרה, לפי תכנו. הוא יכול
להיות שלילי בהחלט וחיובי בהחלט. אותה האידיאולוגיה של הגדוד,
שראתה בקיבוץ את המטרה העליונה, אשר שיעבדה את המשק ואת החיים
הפוליטיים לגדוד – זוהי אידיאולוגיה שלילית ומסוכנת מאד. אולם אני
מחייב קיבוץ בתור מכשיר של ההסתדרות, ואקבע את יחסי אליו על פי
מהותו, תכנו, מפעלו וקשריו ולא על פי דברים אחרים. וכל איש מאתנו,
אם טוב יחסו לאנשי עין-חרוד או לא, שעינים לו בהסתדרות לראות, עליו
להכיר כי קיבוץ עין-חרוד הוא כרגע המקום היותר חי בתנועה
הקיבוצית. בזאת צריכים להודות גם אנשי הקבוצות הקטנות וגם כל אלה
שיש להם ספיקות לגבי הקבוצה. דברים אחדים ששמעתי הערב הזכירוני את
ה“נוסח” של “הפועל הצעיר” בדברו אתנו בימי יסוד
“אחדות-העבודה”. לבקוביץ לא ראה מעולם את הקבוצה כתנועה, אלא
כמכשיר לבנין משק. אבל אשרו של לבקוביץ היה שאנחנו לא הבטנו כך על
הדברים. כדי שיקום המפעל נחוצה היתה תנועה, אתמוספירה, חינוך הדור.
אולם האתמוספירה עתה בעין-חרוד אינה מסוגלה ליצור משהו. חזיון זה
שלבקוביץ עומד ומקים חיץ בינו ובין התנועה הצעירה, זהו חזיון
טרגי למדי. וחבל שלבקוביץ אינו רואה את הדבר הזה.

ישנם חזיונות של התאבנות בחיים. הדבר קרה לאנשים חשובים מאד. בימי
יסוד “אחדות-העבודה” היינו עדים לכך. והנלחמים בקיבוץ אינם רואים
אפילו כי לא את הקיבוץ הם מסכנים, אלא את הקבוצה הגדולה – היא
הנתונה עתה בסכנה יותר מאשר איזו צורה שהיא.

הקבוצה הקטנה הוכיחה את עצמה. התנועה הקיבוצית הוכיחה את עצמה. אבל
מה שקרה בתל-יוסף ומה שעומדים להמיט על עין-חרוד זוהי סתימת הגולל
על המשק הגדול. ואם יש למשק הגדול תקוה – הרי זה לא מן הקבוצות
הקיימות, אלא מהתנועה הצעירה. והנסיון להעמיד חיץ בין המשק הגדול
ובין התנועה הקיבוצית הצעירה הוא הקובע את הגורל – לא של התנועה,
אלא של המשק הגדול. לדעתי, קיבוץ עין-חרוד אינו יונק עוד מעין-חרוד
ואינו תלוי דוקא בעין-חרוד. בשביל התנועה הקיבוצית אין הדבר כל
כך טרגי כמו שהוא טרגי בשביל משק עין-חרוד ובשביל אנשי עין-חרוד.

לא הייתי רוצה להשתמש בנוסחתו של ש. מאירוב בנוגע לארגון מפלגתי.
אולם בתוכן הדברים – קלע הוא למטרה. הנה לעינינו קיבוץ ארצי של
“הפועל הצעיר” – אלה הם הארגונים א‘, ב’, ג‘, ד’ שמסביב לנהלל.
ארגון-המושבים הקיים רשמית אין קיומו מורגש, אבל יש תנועה של
מועמדים למושבים, המתחנכים בעבודה, כגון ארגוני יזרעאל5. אנו
רואים איפוא פיתוח ידוע של חזיון זה, ואין טבעי מזה – התארגנות על
יסוד רצון פועל משותף. שיתוף כזה אינו בין הקבוצות
הקיימות. הן חשובות מאד, חלוציותן אינה מוטלת בספק, אבל שותפות
הרצון ההסתדרותי היא בהן חלשה מאד. כולנו רוצים להשקיע 100% של מרץ
בהסתדרות, ואין אנו עושים זאת משום שאנו נפגשים שם בכוחות
ניגודיים, וחלק מהמרץ יוצא לבטלה, ואת החלק הזה של מרצנו אנו משקיעים
במפלגה. היה רצון לעשות את התנועה הקיבוצית לכוח פועל, ולא
הצלחנו. ואם אין בזה הכרח בשביל דגניה, גבע, בית-אלפא, הנה בשביל
התנועה הצעירה יש הכרח בזה. לא “בקופה המרכזית” שבה דגל הגדוד
בשעתו, אני רואה את המרכז, אלא באחדות התנועה, בהלך-הרוח
המשותף, בהדרכה – כל אלה הם הכרח, ואותם נתנה תנועת הקיבוץ הארצי,
כשם שנתנה זאת נהלל על ידי ארגוניה. ומי שחושב ברצינות לא רק על
עצמו, ומי שרואה את התפתחות הדברים בארץ ובחוץ-לארץ מוכרח
להודות, כי אין זה פרי תורת מישהו, אלא זוהי דרך להתגבשות העליה
הצעירה, ואין הוא יכול לפסול את הפעולה הזאת משום שלו בעצמו אין
צורך בה.

בעין-חרו­ד דיברתי בכמה הזדמנויות על הסכנות האורבות לקיבוץ
הארצי. סכנות אלו אורבות לתנועה הקיבוצית בכללה וגם
ל“אחדות-העבודה”. גם “אחדות-העבודה” אינה מובטחת באחריות מפני
דיגרדציה, על אחת כמה וכמה תנועת הקיבוץ הארצי, העובדת בחומר
אנושי הכי-רך, ולעומת זה – השלטת באדם במידה כזו. אולי זכות
גדולה היא, וזכות ל“אחדות-העבודה” – אם כי אנשי הקיבוץ עצמם אינם
רגילים לזכות את “אחדות-העבודה”, אלא רק לחייב – זכות היא
ל“אחדות-העבודה” שיש בקיבוץ התפתחות חיובית. כל זמן שהקיבוצים
שלנו היו סגורים, ארבה להם הסכנה של התנוונות, של “אתה בחרתנו”,
יותר מעכשיו, כשחלק גדול של התנועה הקיבוצית עומד להצטרף אליהם.
שאלה זו חשובה מאד ל“אחדות-העבודה”, מצד ההכרח, מצד הצורך הגדול
בתנועה הקיבוצית, הצפויה לכל כך הרבה מכשולים.

אולם מי יכחיש שהאנרגיה המקובצת שבקיבוץ עזרה, הצילה? איך אפשר
מתוך אנטיפטיה, חששות וחשדים להתיחס כך לדברים?

עלינו החובה לדאוג לא רק לעין-חרוד, אלא לתנועה כולה. ואם עד עכשיו
נמנעה “אחדות-העבודה” מלאמור דבר ברור בנוגע לקיבוץ הארצי, מתוך
זהירות ואי-רצון לקבוע יחס מסוים לצורת ארגון צעירה, הנה נדמה לי,
כי עכשיו, במצב זה בארץ, כשהקיבוץ הארצי הוא בעל פרצוף מסוים
ומפעלים מסוימים, והתנועה הקיבוצית מחוצה לו עומדת מאוכזבת או
מסוגרת בתוך עצמה, ותוך כדי המלחמות הללו שאינן מרימות את רוחנו,
– במצב זה צריכה “אחדות-העבודה” לקבוע את יחסה החיובי המוחלט
לחזיון זה של הקיבוץ הארצי ולחייב שיתוף מכסימלי של כוחות
ביצירה זו.






“קונטרס” רצ“ח, אדר ב', תרפ”ז, עמוד 6.  ↩



310  ↩



מקורה של מימרה זו – בקריאות התנגדות של המוני היהודים לד"ר
מכס לילינטל, יהודי גרמני שסובב מטעם ממשלת הצאר בשנת 1842 בערי
תחום המושב וקרא ליהודים לשלוח את בניהם אל בתי–הספר בשפה
הרוסית, אשר עמדו להיוסד על ידי הממשלה.  ↩



עם התגבשותו של קיבוץ עין–חרוד כקיבוץ ארצי עם פלוגות
קבועות, התנגדו כמחצית החברים של משק עין–חרוד לקשר של המשק עם
הקיבוץ; זה היה, לדעתם, חידוש דרכו של גדוד העבודה שעזבוהו
בשעתו. כשהיחסים בין תומכי הקיבוץ ומתנגדיו החריפו, ניאותו
שני הצדדים למסור את הסכסוך להכרעתם של ברל ובן–גוריון
כבוררים. טיפל בדבר בעיקר ברל, והוא קבע כמסקנה של הבוררות
סטאטוס קוו למשך שנה, דהיינו, שאין המשק יוצא מן הקיבוץ ואין
מעלים על הפרק את שאלת יציאתו במשך שנה.  ↩



שני ארגונים למושבים בשם זה. הם נתאחדו אחרי כן ויסדו את
כפר הס.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/10989