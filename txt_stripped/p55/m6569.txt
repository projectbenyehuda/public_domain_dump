


	
	עבודה חקלאית-ישובית בירושלים ובקרבתה
	



בין העבודות השונות לתקנת ירושלים, להרמתה ולהבראתה צריכה ויכולה גם העבודה החקלאית לתפוס את מקומה. מובן מאליו כי אין עבודה זו צריכה להיעשות על חשבון עבודות כלכליות-עירוניות אחרות. כי אינה יכולה להעלות ארוכה לכל מדוי ירושלים ולפתור את שאלת הקיום של המוניה הרעבים והדוויים, כי אם להוסיף גון חדש לעבודה הרבה הצריכה להיעשות, להכניס זרם מחיה לתוך חיי העיר העתידים להיברא.

עיר זו עם אקלימה הנוח לצמיחה, עם עמקיה הפוריים, עם עציה העתיקים – ההולכים אמנם ונחרבים לעינינו בפראות הסביבה והשלטון הקודם, עם הכפרים מלאי הירק וגני-השלחין המקיפים אותה, לנו אין בה מכל זה כלום, רק חומות, חנויות וחרבות. והישוב העברי, הנמק בדלות ובדחקות, בחוסר לחם ואויר בין החומות של עיר זו רק שמועה שמע על דבר “קולוניס”, “קולוניסטין” ופועלים. ורובו הגדול אף לא ראם, וחושב אותם לאחדים מן הדברים המוזרים בעולם, הרחוקים-רחוקים.

מלבד המקרה היחידי לפני ארבעים שנה, בראשית היוסד פתח-תקוה, לא נתנה עיר יהודית זו, לב האומה, במשך כל שנות עבודת הישוב, חומר אנושי לגאולת הארץ, אפילו באותה מידה שנתנה איזו עיירה זעירה ברוסיה או בגליציה. ולא רק שהישוב הירושלמי לא נתן משלו לישוב החקלאי, הוא גם לא קיבל, לא ינק ממנו ולא ראה אותו מקרוב. נחוצה היתה “גזירה” של ג’מל-פחה בימי הארבה 1, למען אשר חלק מבני ירושלים יראה בעיניו את אחת המושבות. ואפילו בני “הישוב החדש”, חניכי בתי-הספר, היוצאים אולי לפעמים לטיול למושבה, אינם הרבה יותר קרובים לישוב מחניכי החדרים והישיבות. אף הם, בני הארץ, לא נתנו מתוכם שום עובדים בשביל גאולת הארץ (אפיית למדי היא אנקיטה אחת שנעשתה בין חברי אגודה ציונית מבני הדור הצעיר. מששים חברים ראו רק שמונה בעיניהם מושבה עברית).

הכנסת עבודה חקלאית בירושלים, זאת אומרת, לברוא קשרים חיים בין העיר ירושלים ובין ישובנו הקרקעי עובד האדמה, להמציא לחלק מתושביה אפשרויות של עבודה פוריה, של קיום אנושי, – מבלי להיות תלויים בעזרה וצדקה – של התאזרחות קרקעית; להכניס לתוך ירושלים חוג חדש של תושבים, מאנשי הישוב החקלאי העובד, הכובש, השואף ליצירה מעשית, לברוא בקרב הימים בירושלים מעמד חדש של חקלאים עירוניים, גננים, ירקנים, שתלים, מגדלי בהמות, עופות, דבורים.

אולם לא רק ערך כלכלי וחינוכי ישנו לעבודה זו בירושלים, כי אם גם ערך מדיני-תרבותי – אם אפשר לאמור כך. יצירת חוה לאומית יפה בקרבת העיר, סידור גנים יפים על יד בתי-הספר, ואף גם על יד הישיבות ושאר המוסדות העבריים הציבוריים (אולי גם לא רחוק היום שיגשו אצלנו לסידור גן בוטני לאומי); סידור מחלבה גדולה הממציאה חלב מבריא מפוסתר לתינוקות, משתלה טובה, הממציאה שתילי עצים, ירקות ופרחים לשכונות החדשות אשר תיבנינה, נטיעת חורשת הרצל, שתהיה ראויה לשמה, בקרבת העיר, הכנסת הירק והצומח לכל פינה עברית, סידור חנויות הגונות, אשר תמכורנה ירקות, ביצים, חמאה, גבינה משלנו, פרי העבודה העברית. כל השיפור הזה של העיר הראשה בארצנו, כל התיקון הכלכלי והרוחני הזה בחיי תושבי עירנו, כל זה יבוא ויעיד על ערכנו הציביליזטורי, על כוחנו התרבותי, היוצר, אולי לא פחות מאשר הקמת בתים לתורה ולמדע.

מקצועות החקלאות, אשר יש להם מקום ועתיד בירושלים ובקרבתה הם: גידול-ירקות, החזקת בקר וצאן, תעשיית החלב, גידול עופות, גידול דבורים, גידול משתלות של עצים ופרחים, תעשיית-שימורים של ירקות ופירות.

גידול הירקות מעסיק בסביבות ירושלים עם רב. כפרים רבים, ביחוד אלה אשר תנאים נוחים להם: מים, גבעות זבל של דורות, אקלים יותר חם בעמקים – חיים על עבודה זו. ואף על פי כן כמות הירקות מצומצמה ומחיריהם גבוהים מאד. יש עוד די מקום לקיום ציבור של ירקנים יהודים וכמו כן להרחבת המקצוע ולהעלאתו על ידי עבודת-חקירה נסיונית, בחינת מינים והכנסתם וכו'. הכנסת המקצוע הזה במידה רחבה ובתנאים רציונליים צריכה לפעול לטובה גם על הספקת המזונות של ירושלים. אפשר לקוות בבטחה כי אחרי עבור שנות עבודה ונסיון, וברכשנו לנו חלקות-אדמה מתאימות יצליח בידינו לנטוע את הענף החקלאי הזה ולברוא בירושלים וסביבותיה מעמד של ירקות בטוח בקיומו.

הספקת ותעשיית חלב כבר תפסו מקום רב בירושלים, אף בישוב היהודי. ועם ריבוי אוכלוסיה וצמיחתה בעתידה תצמח גם תקותם של המקצועות האלה, אם כי המספוא ושאר צרכי ההספקה של בהמות-החלב, יצטרך להיות מובא ברובו מן החוץ. המחלבה של המושבה האמריקאית יכולה לשמש בנידון זה דוגמה יפה, ואף הצבר בלי קוצים והאספסת והתירס המכסיקאי באים בחשבון. התפתחות המקצוע הזה, מלבד פרנסת העובדים, חשובה עוד לנו ביחוד בשביל בריאות התושבים, הקלת החיים, טיפוח התינוקות והילדים.

גידול משתלות ופרחים ודאי לא יתפוס מקום רחב בשנים הכי-קרובות. אולם אפשר לקוות, כי עם בנין שכונות חדשות, עם נטיעת גנים וחורשות – תבוא גם הדרישה. ואזי תפרנס עבודה זו את בעליה בהרחבה. התחלה של עבודה זו צריכה להיעשות בהקדם, באשר היא תעזור לנו לתת את הצורה הנאה לשכונותינו, לחצרות מוסדותינו.

על יד המשקים החקלאיים ימצא מקום גם לגידול עופות. חלק מהמזונות ימצא להם משיירי הגן, והכנסה של החזקת עופות בעיר תשלם את הוצאות המזונות אשר יקנו.

גם לגידול דבורים ימצא מקום בירושלים. לפי דברי הבוטנאי א. ראובני מרובים צמחי הדבש בסביבה זו. ואף גן-הירקות יוכל להיות לעזר בענין הזה.

עם התפתחות המקצועות האלה יפתח אולי מקום גם לתעשיה החקלאית, לשימורי ירקות ופירות. בסביבות ירושלים מרובות הנטיעות של זיתים, תאנים, גפנים, חבושים. יעלה אולי בידינו להכניס לתוך ירושלים גם את ענף-העבודה הזה, שערכו הכלכלי בשביל העיר יוכל להיות רב מאד.



ההצעות המעשיות לעבודה חקלאית בסביבות ירושלים תהיינה בהכרח מצומצמות מאד, כל זמן אשר רכושנו החקלאי בחבל הזה הוא כל כך דל. בשום מרכז עירוני בארץ – מלבד אולי חברון, אין התאחזותנו כל כך מועטה עדיין כאשר בירושלים. הערים יפו, חיפה, צפת, טבריה הן בכל זאת מוקפות נקודות של אדמה עברית. ועוד דבר: כל מרכזי החקלאות האינטנסיבית בירושלים נמצאים בקרבת המעינות, והמים הם הם שנותנים את האפשרות לקדם את העבודה ולהרויח ממנה. ואדמות כאלו, אדמות שלחין, אין בידינו כלל: ברי הדבר שרכישת חלקת אדמה עם מים במידה מספיקה רק היא תתן לנו אפשרות של יצירת משק יפה בסביבה זו. נקוה כי לזה יושם לב. ולפי שעה מוכרחים אנו להתאים את הצעותינו ועבודותינו המעשיות הקרובות לאלה האדמות שישנן ברשותנו, ולהשתדל לברוא בהן את התנאים המינימליים לפחות, להצלחת העבודה. בבורות חצובים גדולים, אשר יכילו הרבה מים, צריכים לבוא לעזרתנו. בעזרת בורות כאלה ומשאבות של יד או סוסים עולה בידי הגרמנים לסדר את גניהם (שנללר, בית-החולים הגרמני). באדמות הרים שיסדרו אותן דרגות-דרגות מיושרות נפתרת שאלת המים ביתר הצלחה. מהבורות הגדולים, הבנויים בטרסות העליונות, יורדים המים על ידי צינורות ומשקים את הטרסות התחתונות. באופן כזה נעבדים במנזרים אחדים בהרים גנים יפים למדי.



ואלו הן העבודות אשר בהן אפשר להתחיל בימים הכי-קרובים, לפי האפשרויות הקרקעיות המצומצמות אשר בידינו:

א. באחת החלקות אשר ברשותנו: “בקעה”, “עמק רפאים” או “תלפיות”, יש לסדר משק של מחלבה וירקות על שטח של 10–15 דונם. את שאר המקצועות יכניסו במשך הזמן. משק זה צריך להיות נקודת-המוצא של העבודה החקלאית בסביבה. בו ימצאו עבודה עשרות אחדות אנשים מבני ירושלים ובנותיה, בו יקבלו בני ירושלים הרוצים בעבודת האדמה חינוך חקלאי שימושי. הוא ימציא לתינוקות ירושלים חלב טרי ונקי – אולי גם מפוסתר – הוא ימציא לסביבה זרעים, שתילי עצים, שתילי ירקות ופרחים; הוא ישמש גם מרכז של חקירה ונסיון חקלאי-שימושי בחבל הארץ הזה, החדש לנו במובן הזה לגמרי.

ב“בקעה” יש תקוה כי שאלת המים אולי תיפתר בהצלחה על ידי חפירת באר מים חיים. בקרבת אדמתנו, ובאותו הגובה בערך, בחצר כומר יוני כבר נחפרה פעם באר, בשנת תרס“ג, על ידי המהנדס האנגלי הונד בעומק של 30 מטר בערך (באר זו ראיתי נעולה בימי שלטון התורכים). אפשר לחשוב, שגם הטמפרטורה ב”בקעה" היא יותר גבוהה מאשר בתלפיות, מה שחשוב ביותר בסביבה זו בשביל גידולי ירקות החורף. לתלפיות יש היתרון של שטח מישור יפה, נקי כמעט מאבנים.

ב. מלבד המשק הקבוע הזה, הדורש השקעת סכומים גדולים (בריכות, בנינים, רפתים, אינבנטר חי) יש עוד מקום בירושלים לשורה של משקים ארעיים, אשר ערכם הישובי והחינוכי יכול להיות רב בשנים הראשונות, עד שתיברא האפשרות של עבודה ישובית יותר יסודית. אלה הם משקים לגידול ירקות ולמשק ביתי קטן על ידי קבוצות פועלים מן המושבות על אדמת המגרשים השייכים לנו בעיר, ובאדמות אשר ודאי תיקנינה בזמן הקרוב בשביל מוסדות ציבוריים שונים. בסידור מוצלח, באפשרות לעבד מגרש אחד במשך שנים אחדות כסדרן, בחציבת בורות הגונים למים, אפשר לקוות שקבוצות אלו תוכלנה להתקיים על פרי עבודתן.

הערך החינוכי של הכנסת פועלים ופועלות לעבודה בירושלים, של יצירת עבודת-אדמה עברית בסביבת בני העיר, בתוך השכונות העבריות, לעיני הדור הצעיר וילדי בתי-הספר – מובן מאליו. מציאות ציבור עובדים חקלאים בתוך העיר ובקרבתה עלולה לעורר כוחות נרדמים, להכניס את התוכן הציוני, החיוני, תכני העבודה, כיבוש הארץ וההתאחזות לתוך החוגים העירוניים. בעבודת הקבוצות האלה יתחנכו גם עובדים מועילים בשביל העבודות הישוביות היותר רחבות, אשר נגש אליהן בימים הבאים.

הקבוצות האלו, כשהן לעצמן, תמלאנה גם חלק חשוב מהעבודה הנסיונית החקלאית בסביבה החדשה ותתנה במידה ידועה עבודה גם לבני העיר ובנותיה, ותשתפנה אותם בעבודתן.

קבוצות אחדות כאלו יכולות להסתדר מבלי קושי רב בקרדיטים בלתי-גדולים (5–8 אלפים פרנקים לקבוצה במשך השנה הראשונה) ויש יסוד לקוות שאחרי הנסיון של השנה הראשונה, הכרוכה תמיד בנסיונות ומכשולים רבים, תוכל קבוצה זו לעמוד על רגליה ולחיות על עבודתה.

ג. עבודה חשובה ומיוחדת במינה יש לפנינו בהרמת החלבנות המקומית. פה אין לפנינו יצירת יש מאין, כרגיל, כי אם חיזוק היש, סיוע וסעד לקיים העלול להתפתח. לפני המשבר היו מונים בירושלים כ-80 משפחות שהתפרנסו על מקצוע זה. במשך השנים האלה נתדלדלו מאד ובקרם וצאנם נתמעט בתכלית. החלבנים צריכים עכשיו להסתדר בתור אגודה כלכלית, ועל המוסדות הציוניים להמציא להם באחריות הדדית קרדיט מספיק על יסוד מסחרי, למען אשר יוכלו להגדיל את צאנם ובקרם. בשנים כאלו, שהמספוא עולה כל כך ביוקר והבקר בארץ הולך ומתמעט, יש חשיבות רבה להחזקת המקצוע הזה. עזים וכבשים אפשר לגדל בירושלים, המוקפה גבעות עטופות דשא במשך הרבה חדשים בשנה והכנסתם עכשיו טובה מאד.

זה יהיה מפעל כלכלי רב-הערך להרים משפלות חלק נכבד מתושבי ירושלים בעלי ידיעה ונסיון, אשר היו רגילים להתפרנס מעבודתם. אם הנסיון הזה יצליח יהיה גם מקום להמשך של מפעלים בדרך זו. עזרה לסידור תעשיית החלב בירושלים ומכירה משותפת של תעשיית החלב.

ד. מלבד החשיבות החינוכית של סידור גינות עבודה על יד כל בית-ספר בירושלים, אשר כבר הצעתי פעם, ואשר כבר הוחל להתגשם במקצת, הנני מוצא לנחוץ להציע שעל יד בית-הספר לבנות תסודר גינה במסשטב יותר גדול, אולי גם בתוספת של משק-בית קטן, שבה תעבודנה בשכר מספר בנות מאלו שגמרו את בית-הספר והראו את נטייתן לעבוד את עבודת הגן. המעבר לעבודת האדמה מתעכב הרבה בשביל בת ירושלים על ידי זה שהוא קשור בהכרח עם עזיבת הבית והיציאה למושבה. צריך לתת להן את האפשרות לעלות על דרך העבודה מבלי ההכרח הזה בהתחלה. אלו שיש להן נטיה רצינית לעבודת-האדמה צריכות להתאמן בעבודה וללמוד אותה קצת למעשה, ואחרי כן יקל להן למצוא את דרכן בחיים, אם בצורה עירונית ואם כפרית. ואף אם לא כל אלו שתעבודנה בגינה זו תישארנה בתוך העבודה החקלאית ומהן תעבורנה אחרי כן להוראה וכו', לא תהיה העבודה לשוא. הן תביאינה אתן את החינוך בעבודה וידיעת הצומח אשר רכשו. עצם מציאת גינה זו, מציאת פינה לעבודה חיה לבנות המקום, יהיה לה ערך חינוכי רב.

מוסד כזה יכול להסתדר בתקציב שנתי של 4–6 אלפים פרנק, לפי מידת רחבו.

האפשרויות המנויות כאן אין בהן כדי לסמן את התמונה הרצויה והאפשרות של עבודה חקלאית רחבה, זוהי רק התחלה, התחלה הכי-קטנה. והאפשרויות הרחבות תבואנה רק עם רכישת אדמה חדשה, ובעיקר אדמת-שלחין. אזי ידובר לא רק על דבר **סידורים של חקלאות עירונית בירושלים, כי אם על דבר “ירושלים מושבות סביב לה”. **

תרע"ח.






ב–1915 פשט בארץ ארבה כבד, אשר עשה שמות במטעים ובגידולי שדה וגן. ג'מאל פחה, המפקד הצבאי התורכי בארץ בעת ההיא, פקד על תושבי הערים לצאת לישובים החקלאיים ולאסוף, איש איש מכסה ידועה, ביצי הארבה מתוך האדמה ולהשמידן.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/6569