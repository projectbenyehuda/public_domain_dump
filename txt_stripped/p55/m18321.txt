


	
	וטו
	



1

בין הקריקטורות שבעתונות-פורים היתה אחת, שתיארה את תמונת משרד האכסקוטיבה הירושלמית, ועליה הכתובת: אבינו מלכנו, חננו ועננו,
כי אין בנו מעשים…

דומה, כי קריקטורה זו הצליחה להביע את היחס הכללי השורר כיום
בארץ לגבי הנהלה זו, כשם שהפראזה “אין לנו אזנים לכך” (בתשובת חבר
האכסקוטיבה על הדרישה לקיים את ההחלטה הלונדונית בדבר העברת
מחוסרי-העבודה מן הערים למושבות) הצליחה להביע בקיצור נמרץ את
הלך-רוחה ואת אפיה של ההנהלה עצמה.

ההנהלה הקיימת ודאי רשאית לראות בקריקטורה זו לא גנות, אלא זכות
לעצמה. הלא לא לשם קיום מצוות “עשה” נבחרה הנהלה זו, אלא לשם שמירת
ה“לא תעשה”. הלא זוהי זכותה, שהיא הולכת ומגשימה בעליל את האידיאל
של כמה “ציונים טובים”, כי ארץ-ישראל תיבנה מבלעדי כל הנהלה
ציונית: הנהלתנו נתפרקה בבת אחת מכל עול ומכל דאגה, מלבד דאגת
קופתה. שלט המוסד הציוני העליון מתנוסס כיום על גבי חלל ריק. חדלו מלפנות להנהלה הציונית, חדלו מהתוכח אתה, חדלו מתקוף אותה,
חדלו מתבוע ממנה מעשים. ההכרה כי ההנהלה הציונית היא אטומת-אזנים,
חרשת וגם אילמת, וקצרת-יד לשמה, בפרינציפ, הולכת וחודרת לכל
מקום. ויש רואים בזה לא מצב חולף, אישי וארעי, אלא מצב רצוי ו“צריך להיות”. עוד מעט ובעשותנו את חשבוננו הציבורי והפוליטי בארץ, נשכח כי אי-בזה בירושלים יש לנו שריד רודימנטרי של גוף
ציבורי, אשר לפי זכויותיו וגם חובותיו הנהו המוסד העליון והאחראי
לתנועה הציונית כולה. מה בצע בהפרעת השלוה? מה בצע בדיבור על אוזן אנשים השוקדים להוכיח לדובר, כי הוא “מדבר אל הכותל”,
והרואים בזה את תקפם ואת חכמתם! והאם חסרי חכמים ונבונים אנחנו, אשר
ישכילו למצוא בכל תביעה ובכל זעקה את ה“פוליטיקה המפלגתית” ואת
ה“נקמה של המיעוט”? כלום לא ידעתי את העייפות הזאת, הנסוכה כיום על
פני הציונות כולה, אשר ניחא לה במצב כמות שהוא, ובלבד שלא יחרידוה מרבצה?

ואכן, גם אני לא הייתי קם כיום הזה להפר את השלוה המתוקה של שאנני
ציון, אילו היתה ההנהלה-שאינה-מנהלת מסתפקת ב“לא-תעשה” שלה בלבד,
אילמלא באה להטיל את ידה המקפיאה על אלה שעוד אינם שוקטים במכונם
ואינם מתברכים בלבם, כי מיטב מעשיהם הוא מה שאין בהם מעשים.

ובטרם אגש לעצם המעשה, לא אימלט מדברי התנצלות: נאמני השלטון והסדר
ודאי לא יחסכו ממני פולסין דנורא על העיזי לספר ברבים בענינים
הנתונים לדיון המוסדות. כלום נאה הדבר לחבר מוסד ציבורי להביא את
עצומותיו לפני “בית-דין של הדיוטות”, דרך העתונות? רבו אצלנו
האנשים אשר מחדרי המערכות יצאו “למלוך” והחוששים כיום לחילול קדושת
המוסדות על ידי בירור פומבי. אודה, כי איני מודה כלל וכלל
במסתוריות זו של חיי מוסדותינו, ובתועלת השתיקה העוטפת אותם,
ואף על פי כן אפשר שלא הייתי זקוק לפנות לבירור עתונאי לולא היו נוהגים אצלנו לעשות פלסתר את החלטות הקונגרסים והועד הפועל, לולא היו אצלנו המוסדות המוסמכים לדון ולהחליט מובאים למצב של אטרופיה גמורה. אבל משאבדה כל תקוה, כי שאלות, האקטואליות בחיי הציונות והארץ, תיפתרנה באיזה פורום ציוני מוסמך ואחראי, משנגזר
על הועד הפועל, כי ההחלטות על זמן התכנסותו ועל מקום2 התכנסותו לא תבואנה אלא לנוי, משניטלה כל אפשרות חוקית של ביקורת קונסטיטוציונית להחלטות ולמעשים בתקופה שבין קונגרס וקונגרס – לא
נשארה שום דרך אחרת לאדם אשר איננו משלים עם התקלות ועם הפגיעות
הקשות בענינים החיוניים של הציונות ושל בוני הארץ, מלבד זו: להשתמש
בפורום הציוני היחידי שעודנו פתוח לפנינו – העתונות – לשם המצאת אינפורמציה לקהל הציוני.

ועתה – לעצם הדבר: יש ציונים – ולא מבין הפועלים בלבד – הסבורים כי
אין להטיל את כל יהבה של הציונות על צינורות הנפט ועל חברות
המטעים, הסבורים כי אפילו פריחת הפרדסנות, אשר בגללה עלו עתה
בעולם מניות-הציונות (וכמה “ציונים טובים” שאך זה עמדו על עברי פי
יאוש חיתה רוחם בגללה), עלולה להפוך לנו לרועץ, אם לא תתגלה – בצדה
לפחות – אנרגיה ציונית השוקדת על ביצור העבודה העברית, על יצירת
אפשרות של התישבות עובדים המונית באזור המטעים, על המצאת שטחים קטנים
ומשקי-עזר לפועלים השכירים בתוך מושבות המטעים. יש ציונים המביטים בדאגה רבה על הלטיפונדיות הגדולות המוקמות עתה בארץ,
והשואלים מה יהיה פרצופו הלאומי וגורלו הסוציאלי של אזור זה,
העלול להחיות עם רב ולקיים רבבות משפחות עובדות בישראל, והעתיד
ליפול לנחלה ליחידים מועטים עם כל הסכנות הכרוכות בזה.

החושבת ההנהלה הציונית בשאלות אלו ומה היא חושבת – קשה לדעת. מה עשתה במשך תקופת שלטונה לפתרון שאלה זו ודאי תספר בקונגרס
הבא3, אך הקרן הקימת, היודעת את כל רצינות השאלה והמכירה בחובתה
– חובת המוסד הקרקעי הלאומי – להמציא את הבסיס הקרקעי לפתרונה, אי
אפשר היה לה שתתעלם מזעקתם של פועלי המושבות ומן ההצעות המעשיות
שהוגשו לה על ידי באת-כוחם, ההסתדרות החקלאית, בצורת תכנית
מעובדת של מפעל מקיף. מפאת ההתחייבויות הגדולות העמוסות על הקרן
הקימת בגלל רכישת עמק ודי-חוארת ועמק-עכו, לא תוכל לגשת להגשמת התכנית
הזאת, העשויה להבריא מכמה בחינות את מצבנו באזור המטעים בלתי אם
יומצאו לשם כך סכומים מיוחדים. ומתוך עיון זהיר בהצעות מצאה הקרן
הקימת לפי שעה רק שתי הצעות לא גדולות בערך, העלולות להתגשם בלי
להכביד כלל וכלל על מצבה הכספי של הקרן הקימת כיום. שתי הרכישות הללו, שהמועמדים להתישבותם משקיעים בהן סכומים ניכרים – דומה שרק
פועלים נוהגים אצלנו להשקיע כספים משלהם באדמות הקרן הקימת! –
עלולות להעמיד על הקרקע מאה משפחות. לאחר עיון ובירור
מדוקדק של עצם ההצעות ושל תנאיהן ושל יכולת הקרן הקימת – הוחלט הדבר
בישיבת הדירקטוריון פה אחד. והנה קפץ על הקרן הקימת רוגזה של
ההנהלה הציונית הירושלמית, שנמלכה וגזרה: וטו.

מה פירושו של וטו זה? אולי מצאה כאן ההנהלה הציונית פגיעה באיזה עיקר ציוני? אולי מצאו מומחיה לישבנות שהקרקע המוצע אינו הולם,
שההתישבות המוצעת אינה רצויה, שתנאי הקניה קשים מנשוא? לא ולא. בכל
אלה נמנעה ההנהלה הציונית מחוות דעה. היא גם לא טרחה להיכנס בבירור
ההצעות. היא פשוט מתנגדת לכך שהקרן הקימת “במצבה הנוכחי” “תרכוש אדמה בהתחייבויות חדשות”.

לא זאת הפעם הראשונה שמצד חוגים שליטים נעשים נסיונות נמרצים, רשמיים
ובלתי-רשמיים, למנוע את הקרן הקימת מפעולה. לא נפליג לימים
רחוקים. די כי נקרא בשם עמק-יזרעאל, ודי-חוארת, עמק-עכו. שלושת המפעלים הגדולים ביותר והחשובים ביותר בתולדות גאולת הארץ בוצעו למורת רוחם ולהתנגדותם הגלויה והחשאית של כמה חוגים “בעלי
השפעה”. אולם אם לגבי הרכישות העצומות ההן מובן גם דבר החששות
הגדולים, הרי עיכוב זה של שתי רכישות קטנות בשטח מוסכם אליבא דכל
הדעות ובתנאים נוחים מכל הבחינות – יותר משיש בו אטימת אזנים
לצרכיה החיוניים של התנועה הציונית, והתנכרות לסבלו ולתוחלתו של
העובד בארץ, יש בו משום שרירות והשתררות על המוסד היחידי
בציונות, שהקפאון טרם השתלט בו, והשליטים טרם הצליחו לשים עליו את
ידם המתה.

ולמרבה הגיחוך נצטרף לוטו זה עוד “בן-וטו”. הקרן הקימת החליטה להעביר לרשותה אדמת משתלה לפועלות, במקום מרכזי בירושלים, תמורת
השקעה של פחות משליש מהמחיר ששולם בעדו. המדובר הוא על סכום של
400 לירה. וירע הדבר בעיני ההנהלה הציונית הירושלמית, שמצאה כי השקעה
זו “מסכנת” את התנועה הציונית, ותשם עליה את הוטו שלה.

יש, כמדומה, בכל פרשת הוטו הזה משום דמות לפעולתנו הציונית
כיום: הקונגרס מקבל החלטות על מצב פועלי המושבות. הקרן הקימת
מחליטה פה אחד - ברוח הקונגרס – על פעולה מסוימת. בחוגי ההסתדרות
נמצא אדם4 המוסר על זה את כל אונו ומרצו. בחוגים ציוניים
חשובים ואחראים מתקבלת תכנית הפעולה באהדה רבה. מתעוררת תקוה כי
פעולה זו תוציא אותנו מן המשבר לא למרחב מדומה, אלא למרחב אמיתי.
והנה בא מוסד אשר “אין לו אזנים לכך” ואומר: לא! אתם מפריעים את שלותי!

לשלימות התמונה יש אולי עוד להוסיף, שאותו מוסד המכריז כיום כי
אסור לקרן הקימת להיכנס בהתחייבויות חדשות, הוא שלא חדל לתבוע
ממנה, כי תכניס את ראשה בהתחייבויות עצומות לשם הצלת חברה
ציונית פרטית5 מסבכיה… האם יפלא הדבר, שיש אומרים כי כל הוטו
הזה אינו אלא צורת-נקמה על שהקרן הקימת סירבה להיכנס בהתחייבויות גדולות וקשות למען אותה חברה?

ומתעוררת השאלה: מה תעודתה של זכות-הוטו בהנהלת הקרן הקימת? האם
התכוון בזה המחוקק להקים תריס בפני סכנת פגיעה רעה בעיקרי
הציונות, או רצה בזה להנחיל למישהו את הכוח לשים לאל כל החלטה
וכל מעשה של הקרן הקימת?



ניסן תרפ"ט.






״דבר״, גליון 1186, ז׳ בניסן תרפ״ט, 17.4.1929.
״ילקוט אחדות–העבודה״, כרך ב׳, עמוד 383.  ↩



ההחלטה שהחליט הועד הפועל להתכנס בארץ–ישראל לא נתקיימה.  ↩



אזכיר כאן רק פרט אחד: רחובות. שנים רבות חיכו פועלי
רחובות – המשוללים כל קרקע שהוא – עד שהקרן הקימת המציאה להם חלקת
אדמה, והנה ראשית מעשיה של המחלקה להתישבות היה להתנכל להם
ולהוציא מהם את הקרקע. מאז עבר יותר משנה ועדיין המחלקה
להתישבות מענה אותם ו“מעיינת”, ועדיין אין להם האפשרות – מפני זה
– לחפור באר, ועדיין ישיבתם על המקום אינה מאושרת “כדין”, וכל
מעשה–קבע לא ניתן להם לעשות, ורק עכשיו נתמנתה ועדה, העתידה לעיין
בדבר. אגב, לועדה זו לא הוזמנו באי–כוח הקרן הקימת!  ↩



החבר א. הרצפלד.  ↩



“קהיליית ציון”. מכוןן לחברה הציונית– האמריקאית ״קהיליית ציון״ שפעלה בארץ (עיין כרך ב/ עמוד 325 בספר) ונסתבכה בקשיים כספיים. הנהלת ציוני אמריקה ראתה צורך להקדיש סכומים מהכנסות הקרנות הציוניות למען חלץ את החברה ממצבה הקשה.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18321