


	
	האב ובנו
	



1

רבים הלבבות אשר חרדו מקרוב ומרחוק לידיעה כי אלכסנדר
זייד הותקף והוכה וכי גיורא בנו נפצע בהגינו על אביו. זייד
הותקף על משמרתו: שמירת היערות של הקרן הקימת. ה״מסורת״ הממאירה של
ביעור יערות, של כריתה, עקירה והשמדה, עודנה שולטת בארצנו. והקרן
הקימת מנסה להילחם ב״מסורת״ זו: את יערות הקדומים הנכנסים בתחומי קרקעותיה, החרשים העזובים, המגודלים פרא והקרוחים, אין היא מפקירה
להבער ולעקירה, כי אם מבקשת לקיימם ולהקים אותם מחורבנם. היערות הולכים ומתחדשים לעינינו במאמציה ובקרבנותיה של הקרן הלאומית –
מעשה אשר לפי שעה על כל פנים אין שכרו בצדו – אולם לא ממשלת הארץ
היא המגינה והשומרת על מפעל תרבותי-ארצי זה. הקרן עצמה זקוקה להעמיד על
חשבונה שומרים, הצפויים תמיד לאלותיהם ולכדוריהם של המבעירים
והמשחיתים.

שמו של זייד יקר לא רק לכל אלה אשר עמדו אתו יחד במשמרות העבודה
וההגנה, כי אם גם לרבים-רבים, אשר נתחנכו מרחוק על מופת-החיים, מופת הגבורה והנאמנות של בית אלכסנדר וצפורה זייד.

לפני עשרים ושמונה שנים בא אלכסנדר זייד לארץ. נער בן שבע-עשרה שנה.
וכאז כן עתה ״עודנו מחזיק בתומתו״. אין כל מחיצת-נפש בינו ובין
המפעל, אשר לשמו בא ובו שיקע את חייו. הוא היה בין הראשונים לבנין בית-העבודה. בין הראשונים אשר נזדעזעו עד היסוד למראה
קלון-הישוב, שכאן, על אדמתו, היה למס-עובד לכל מיני תקיפים,
לשודדים, הפקר לעולים מן המדבר. לא היה זה זעזוע רגשני ההולך ונמוג,
כי אם זעזוע מפרה, הקובע את גורל חיי אדם. מזעזוע זה של מתי-מעט
נוצרה אותה פרשה רצינית ועמוקה וטרגית, אשר שמה: ״השומר״. ואותם
החושים אשר נעורו ובאו לידי גילוי נהדר בטובי ״השומר״ לא נרדמו
בלב זייד גם לאחר עשרים ושמונה שנים. הם היו לעצם מעצמו. לא פעם אחת
סיכן את חייו ״בגלל אשכול ענבים״, השייך לאיזה בעל כרם, אשר גם לא
הבין מה השגעון הזה של שומרו השכיר. לא פעם אחת נתן גוו למכים, ולא
פעם השיב מכות למחרף ולמכה. עוד לפני יותר מעשרים וחמש שנים, והוא
עודנו שומר טירון, אשר טרם למד את חכמת השמירה וטרם הכיר את כל
הפחים הטמונים לרגלו, ספג מכות עד כדי זעזוע-מוח וחלי ממושך.
אולם הוא לא ברח מן המערכה. ומאז: פרשת סג׳רה ומסחה ויבנאל
ורחובות וחדרה וכרכור ותל-עדשים וכפר-גלעדי ותל-חי. פרשה ארוכה.
מה רבו הנדודים, התלאות, ההיאבקויות והמכות, ולא רק
מכות-אויב. וראה זה פלא: ״המקצוע״ והתלאות והשנים (אף הן!) לא
השמו את לבו, לא יבשו את לשדו. בועידות פועלי הגליל, כשהוא,
עמוס-הלשון, היה קם לאמור משהו בקולו החרישי, היו הכל מטים
אוזן: הרגישו כי הוא דולה את דבריו המעטים והכבדים ממעמקים. וגם
עכשיו, אחרי כל מה שעבר עליו, לא זקן לבו, ובית הזיידים הבודד ביער
הקרן הקימת הנהו עד היום מקלט ומרכז לצעירים עורגים ומבקשים. וגם
עכשיו, למוד נסיונות מרים כל כך, איננו קופא על נחלתו. שום אבק של
שובע, של פיליסטריות לא דבק בו. גם עכשיו אינו נרתע מלהטריד,
מלתבוע, מלהתריע על סכנות, מלגזול את המנוחה של העומדים על גבו,
מלסכן את מצבו. השמירה נשארה מה שהיתה בשבילו בראשית ימיו: איננו
מבקש תגרות, אולם רכוש האומה וכבוד האדם מישראל אינם הפקר!

וגיורא הבן, היוצא לעזרת האב – כמה יש בזה מן ההבטחה ומן הסמל! שנים
על שנים חרד הלב לגורל הדור השני אשר יולד על ברכי הפועל בארץ. מה
יהא טיבו, מה יהא אפיו? התדבק גם בו אותה ״פיכחות״ של כמה מילדי
הישוב, הישן והחדש, אותה קרחת שבנפש, המיבשת כל לשד ולוחכת כל נימה
חלוצית, מעפילה? הירצה, היוכל הוא לתת את נפשו על אותה יצירה, אשר
למענה באו אבותיו, אשר בה חיו ועליה מתו? היה מפני מה לפחד. והנה
התשובה הולכת וניתנת: מתחילים להיגלות ניצנים ראשונים, ניצני הבחרות
הראשונים של ילדי תנועת העבודה: חלוצים בני חלוצים. ורואים
אנו: בנים לאבותיהם ולאמותיהם. ורק בזה נוכחנו כי יש שכר
לפעולתנו, כי לא לשוא עלו ולא לשוא חיו הוריהם ומחנכיהם. גיורא
הבן, שבאותו גיל ממש אשר בו עלה אביו לארץ, חש הוא לעזרת אביו, מעיד
על עצמו, על גזעו ועל בני-גילו.





כ׳ תמוז תרצ״ב.






״דבר״, גליון 2180, ב׳ בתמוז תרצ״ב, 24.7.1932. דבר היום.
החתימה: מ. ד. ״בחבלי אדם״, עמוד 152.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18460