


	
	לועידת המורים
	



1

הערב מתכנסת בירושלים ועידת הסתדרות המורים. ועידה “גדולה”: תכנית
לחמישה ימים. סדר יום ענף ורב-ענינים. כאן שאלות פדגוגיות
וארגוניות, הרצאות מדעיות ושאלות חברתיות עיקריות, הקובעות את
דמותה התרבותית והחברתית של הסתדרות המורים. הועידה החשובה לא זכתה
ששאלותיה העיקריות תתבררנה במידה מספיקה מעל עמודי העתונות
ובפומביות הראויה להן. יאמרו כאן אך מלים אחדות בקשר עם
השאלות הללו.

היו ימים וועידות המורים בארץ היו מאורע רב-חשיבות, לא רק למורה
עצמו, כי אם לכל הציבור התרבותי שבארץ. אז הקיפה ההסתדרות כמעט את
כל הכוחות המתקדמים בעבודת התרבות והחינוך. סדר יומה היה דל
הרבה יותר מכפי שהוא היום, אולם הוא הקיף כמעט את כל הפעולה
לחינוך ולהפצת השכלה שהיתה אז בארץ. מאז נשתנו הענינים. היצירה
התרבותית בארץ רחבה והתענפה. כוחות יצירה חשובים ביקשו ומצאו
להם ביטוי בצורות חדשות ובמפעלים חדשים לא שיערום הקודמים. צמחה
ועדת התרבות של הסתדרות העובדים2 עם מפעליה. נבטו כמה התחלות
פרטיות במקצוע בית-הספר והתרבות העממית, אשר צר היה להם המקום
בתחומים הקיימים. והסתדרות המורים, עם התבצרותה הארגונית
והחמרית, אינה מקיפה כיום את ההתפתחות הזאת. היא הפכה להיות כעין
“ארגון מורים העובדים אצל נותן-עבודה אחד” – ההנהלה הציונית. וגם
בהצעת התקנות החדשות המובאות לועידה משתמר האופי הזה.

שאלתה העיקרית, איפוא, של הועידה – שאלה שאינה כתובה בסדר-היום – היא,
אם תרצה ואם תוכל הסתדרות המורים להיות להסתדרות כללית המאחדת את
כל עובדי החינוך והשכלת העם בארץ?

ושאלה זאת היא שמבצבצת מתוך הסעיפים: “לשאלת המורים, מחוסרי-העבודה”
ו“היחס שבין הסתדרות המורים והסתדרות העובדים”. באופן ההצגה
והפתרון של שתי אלה תתבטא רמתה התרבותית והחברתית של הסתדרות המורים
כיום ואפיה בימים הבאים. שתיהן הנן כור מבחן לציבור המורים:
באיזו מידה חיה בקרבו האתיקה החברתית, שהיא יסוד מוסד לכלל
העובדים במידה שהוא מתעלה ומתגבש לכוח חברתי-תרבותי; כיצד הוא
רואה את מקומו בקרב הכלל החלוצי שבארץ.

ועידת המורים תפתור את השאלות בהתאם להרכב הכוחות שבתוכה כיום,
למדרגת הכרתם הלאומית והחברתית. אין מי שהוא מאתנו רוצה ב“החלטות
יפות”, שלא תהיינה נובעות מתוך הכרתם הנאמנה של חברי הועידה.

ציבור העובדים נושא בקרבו את ההכרה העמוקה של אחדות כל
העובדים הישרים, העובדים בחומר וברוח. הוא נושא את נפשו להגשמת
האיחוד הזה בחיים ממש, לא רק בועידות ובהחלטות, אולם הוא גם יודע
שהדרך אינה קצרה כל כך. רגיל הוא לראות את האינטליגנציה העובדת – מלבד
יחידי-סגולה – במקום להיות חלוצה העוברת לפני המחנה כמפגרת דוקא
בדרך זו של איחוד העובדים. ורואה הוא בצער, כי אם בכמה וכמה
ארצות, במקום שמבחינת הרמה התרבותית רובצת תהום בין עמלי הגוף
והרוח, כבר הגיעו שם הסתדרויות המורים להצטרפות גמורה להסתדרויות
העובדים הכלליות, הרי אצלנו, שממקבת בור אחד נוקרנו,
שהאינטליגנציה שלנו אינה מבני אצילים והפועל שלנו רחוק רחוק מהיות
“עם-הארץ” – דוקא כאן אחרו פעמי האיחוד. אולם עם כל שאיפתנו
לאיחוד אמיתי, הרי חוששים אנו יותר מאשר לכל לאיחוד מזויף, למיקח
טעות, לעיטוף דברים באיצטלה זרה. משאלתנו היחידה היא, כי השאלות
תוצגנה בלי לב ולב, בגלוי ובאומץ, לכל מלוא קומתן. שהדברים יהיו
ברורים. ברורים לצירי הועידה, לכל מורה באשר הוא, וגם לנו, לכלל
העובדים, המלוה את הועידה בהתענינות ובברכה.


אלול תרפ"ו.






“דבר”, גליון 382, י“ט באלול תרפ”ו, 29.8.1926. דבר היום.
החתימה: ב. כ.  ↩



בשנת תרע“ה נבחרה בועידת פועלי הגליל בכנרת ועדת תרבות
לפועלי הגליל, ושנה אחרי כן נבחרה בועידת פועלי יהודה בפתח–תקוה
ועדת תרבות לפועלי יהודה. עיקר תפקידן של הועדות האלה היה הנחלת
השפה העברית לפועל והרחבת חוג השכלתו. עבודה זו נתרחבה
ונתבססה עם היוסד ההסתדרות הכללית על ידי ועדת התרבות
המרכזית שלה, אשר במשך שנים פיתחה פעולה ענפה בעיר ובכפר
בעזרת הקצבות מאת ההנהלה הציונית והכנסות ממקורות עצמיים. ועדת
התרבות המרכזית קיימה שיעורי ערב, ספריות, חדרי–קריאה, יסדה את
רשת מוסדות החינוך של ציבור הפועלים ובתי–הספר לנוער העובד,
הוציאה ספרים, נתנה יד ליצירת ה”אוהל“ והיתה מכשיר רב–ערך להפצת
הדיבור העברי בישוב ולגיבוש דמותו העברית. עיין ”מסילה“,
הוצאת ועדת התרבות, ירושלים תרפ”ד, עמוד 273; תוספת מיוחדת
ל“פנקס”, סיון תרפ"ה.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10939