


	
	במועצת נען
	



(מועצת הקיבוץ המאוחד. תמוז תרצ"ט)



לא זאת הפעם הראשונה לי לדבר עם חברי הקיבוץ בשאלת
האיחוד, אך זאת הפעם הראשונה ניתנת לי ההזדמנות לדבר עם הקיבוץ
כולו, במועצתו, בשאלה זו. ואני חש בכובד האחריות. הויכוח

מתנהל הפעם – לא אגיד באופן חברי, חברות דורשת יותר – באופן
ג’נטלמני. אך ידענו כי רגשות חמורים תוססים מתחת לויכוח. וכל משתתף
אחריותו גדולה, ויתכן שהשתתפותי אני כאן מחייבת ביותר.

אמר פה יצחק טבנקין: דרוש בירור, אולם צריך
שהבירור לא יהפך לגיהינום. דברים נכוחים. ויש לקיים אותם בשעת
בירור ולפני בירור, ולא רק במועצה, אלא אף לפני התכונה למועצה.
כולנו חייבים בדאגה לכך. אך, לצערנו, גם מי שנשמר לנפשו לא תמיד יש
בידו למנוע את הזולת מראות את דבריו כגיהינום. נתנסיתי בזה. היתה
לי פעם פלוגתה עם אדם הנערץ עלי ביותר, עם א. ד. גורדון.
שום פלוגתה לא היתה יכולה לרופף את הערצתי ואת חרדתי לאיש, אך ידעתי
גם ידעתי כי א. ד. גורדון קיבל את יצירת “אחדות-העבודה”
כ“גיהינום”. בכל לבי חפצתי למנוע ממנו צער זה. אך לא הצלחתי להביא
אותו לידי ראיה אחרת, ולותר על “אחדות-העבודה” לא יכולתי. היתה זו
לי שליחות יקרה ואכזרית, ולא הייתי רשאי לפטור עצמי הימנה.

וכן כשבאתי – לאחר שתיקה של שנים, לאחר התבוננות
וחרדת-נפש – לומר ברבים את דברי לתנועה, נודע לי שגרמתי בזה צער לכמה
חברים, שכמה אנשים יקרים לי קיבלו את דברי כפגיעה, כעלבון. ביקשתי
להבין זאת – ולא עלה בידי. רק בזמן האחרון עמדתי על כך, כי לא דבר קל
הוא להבין. ובין הצרות הגדולות השמורות לנו יש גם זו: שחברים
חדלים להבין זה את זה. הנה יושב אני ומקשיב. ולכאורה: אותו
החזון, אותן הדרכים, אותה נקודת-המוצא. הדברים קרובים, ופתאום
– חדלה ההבנה: לא אותה המסקנה, אלא היפוכה. היכן הטעות?

אינני רוצה לצער, רצוני להימנע מביטויים שיש בהם

כדי לצער, אך יודע אני כי יש חברים אשר עצם המחשבה שלי גורמת להם
צער. ואם מחשבת האיחוד, שהיא בשבילי מחשבת-חיי בארץ, שהיא בעיני
תנאי למכסימליזם סוציאליסטי ולמכסימליזם ציוני – יש מי שרואה בה
עתה “חיסול ערכים” ו“פירוק תנועה”, הרי זה מצער. ודאי מצטער מי שמרגיש ככה, מצטער אני שיש מרגישים אותי ככה.
אך האם יכול אני לעשות נחת-רוח לידידים ולהסתלק ממה שאני חושב
לחיוני, למועיל, להכרחי?

ושמא נתנה תנאי אחד בויכוח, שלא נשתמש בהגדרות
פסיכולוגיות, שלא נדבר על חברים “עייפים” ולא-עייפים, “אוהבים”
ולא-אוהבים, “חלשים” וחזקים, “מיואשים” ומאמינים, “נחשלים” ומתקדמים?
אולי נסכים כי בדרך זו אפשר להוסיף עלבון על עלבון, אך לא
להוכיח צדקת רעיון, ונחליט לפיכך לדבר בקטיגוריות עניניות וממשיות
יותר, כאילו היינו כולנו חברים שוי-זכויות.

לא אמלט הפעם מלעורר את שאלת זכותי להשתתף בבירור
זה. לא הייתי חפץ להעסיק אתכם בשאלתי האישית, אך אינני רשאי להשתמט ממנה.
איש לא בא, חלילה, לפסול את זכותי, אך ראיתי שאחד הנימוקים החוזרים
שבהם פותחים נואמים וכותבים הוא: שהויכוח על האיחוד "הוכנס

אלינו מבחוץ". והיות שאינני מכיר הרבה אנשים חיצוניים האשמים
בויכוח זה הריני נוטה לקבל את הגדרת “החוץ” על חשבוני. ובשיחות
פרטיות אומרים לי חברים טובים: “אתה הוא שהבאת עלינו את הצרה הזאת”.
אילו הייתי אף אני סבור כמותם אפשר הייתי מתגאה בכך. אלא שתמה אני על
חברים שנתחנכו בכל מיני אסכולות סוציולוגיות, ואף על פי כן
נוטים הם לראות בתסיסה שהקיפה רבים, מעבר לכל מחיצות, “מעשי ידים” של
מישהו מבחוץ. הואיל ונימוק אישי זה יש לו מהלכים, אומר בו
משהו.

לא באתי אליכם בפאספורט של איזה זרם קיבוצי, וכל
עוד לא תהיה התנועה מאוחדת לא אקנה לי פאספורט כזה. אך הקיץ כבר
מלאו 29 שנים מאז הצטרפתי לקומונה הארצית הראשונה בארץ, שקדמה
לגדוד-העבודה ולקיבוץ המאוחד. והשתתפתי בשלושת סניפיה: בחדרה, בסג’רה ובאום-ג’וני. לא במקרה הצטרפתי. בבואי
לארץ לא נצטרפתי לשום מפלגה, היססתי וגיששתי, אולם בלי פקפוקים יתירם
נצטרפתי בחדשים הראשונים בארץ להסתדרות זו, “עבודה” שמה, אשר ביקשה
לקיים גם חיי קומונה וגם תפקידים כיבושיים. ואם לא המשכתי בה הרבה,
הרי לא מפני שעזבתיה, אלא מפני שהיא לא האריכה ימים, ואולי גם מפני
שהיא עזבתני. אמנם, לא בגלוי. את חטאי אני מזכיר: הייתי “חדש” ותמים,
קיבלתי באהבה את סדרי הקומונה – שויון, שיתוף, עול-חובות, הליכה
ברצון לאשר נשלחתי. תחילה הייתי חבר בסניף חדרה. היו בו עשרה חברים.
בימים ההם היה זה כמעט קיבוץ גדול. חיינו בקומונה, אך אכלנו
במטבח הכללי של פועלי חדרה, והיינו ביחסי-חברות טובים עם שאר
הפועלים, גם עם “הקומונה” האחרת שהיתה אז בחדרה, זו של דגניה לעתיד.
היו בינינו חברים בלתי-מפלגתיים, בתוכם מנדלי פורטוגלי, היו חברי
“פועלי-ציון”, בתוכם יוסף זלצמן, היה גם חבר של “הפועל הצעיר”.
וזאת לדעת, היחסים אז בין המפלגות היו רחוקים הרבה יותר מן היחסים
עתה בין הקיבוץ המאוחד וחבר-הקבוצות. אולם כשהגעתי לסג’רה מצאתי שם
יחסים מסוכסכים בינינו, אנשי, “עבודה”, לבין פועלי המקום, ובפרט
לבין חברי “הפועל הצעיר”, במקום שביניהם היה בן-ציון. היחסים הקשים
הללו פגעו בי מאד, כי הייתי סבור שהקומונה יש לה תפקידים חינוכיים
בקרב ציבור הפועלים, ושאי אפשר למלא אותם מתוך תחרות והתנשאות.
וכשבאתי בפסח תר“ע לועידה הראשונה של “עבודה” (באום-ג’וני,
בבוסתן האפנדי), עמדתי, הצעיר בחבורה, בחרדת-כבוד בפני החברים
שקדמוני, אך עם כל זאת לא מנעתי עצמי מהביע את תמהוני ואת צערי על
היחסים הבלתי-בריאים שבין סניפנו לבין שאר הפועלים בסג’רה. לאחר
הערתי זאת גילו בי כבר אז אדם בלתי רצוי, ונענשתי, אם כי לא
במפורש: פשוט, הורחקתי מידיעת הענינים, ולאחר זמן-מה הודיעוני
שהקומונה מתפוררת, ואני הוחזרתי למצב של פועל בודד. הואיל ואמרו
לי שעבודת הקומונה נגמרה ב”דפיציט" – מבלי שידענו את חשבונו ואת
סיבותיו – הבאתי כעבור זמן למי שהיה מיסד הקומונה ומסרתי לו את
ה“נאפוליון” זהב הראשון שחסכתי מעבודתי לכיסוי הגרעון. ובזה נגמרה
השתתפותי בקומונה הראשונה בארץ.

סיפרתי לכם פרק קטן של פרי-היסטוריה, אולם לא בזכות
זה תובע אני לי את הזכות להשתתפות פעילה בבירור זה. אני תובע לי את
הזכות כפועל ארץ-ישראלי שהדבר נוגע לחייו, כאיש ההסתדרות, כאיש
המפעל הקיבוצי אשר בשליחותכם ובעזרתכם נטרד ממנו. יש שאני מפקפק
בתועלת הדיבור ובוחר בשתיקה, אך על זכותי, זכות פועל בארץ וחבר
ההסתדרות, לחיות את מעשינו ולדבר בהם, אינני מותר. ואיני רוצה
לקבל אותה כפריבילגיה אישית. קובל אני על המונח “סחורת-חוץ”, מפני
שאומרה מעיד על עצמו כי הוא רואה את האיחוד כענין של חוג סגור,
ולא כשאלה גדולה הנוגעת לכלל-הפועלים כולו.

מי שמדגיש את חשיבות ענין האיחוד לגורל
תנועת-הפועלים כולה, אומרים לו: אתה מדבר מתוך חשבונות

מפלגתיים או הסתדרותיים, ולא מתוך צורך הענין גופו. ועתה נוסף לכך
גם הביטוי “נוחות אדמיניסטרטיבית”. כלומר, אותם האנשים הקרויים

פעם “מנהיגים” ופעם “אנשי האפרט” יש להם "חשבונות לבקש את האיחוד,
אך המפעל הקיבוצי אין לו אותם החשבונות. יש לו חשבונות משלו,
ואילו החשבונות של המפעל הקיבוצי עצמו אינם מצריכים, כנראה,
איחוד.

בתמימותי הייתי סבור, כי הצורך שיש לו למפעל
הקיבוצי עצמו באיחוד אינו טעון הוכחה, וכי הדגשת חשיבותו של
האיחוד הקיבוצי לכלל-התנועה אינה גורעת, אלא מוסיפה. עתה נוכחתי כי
טעיתי ונתתי מקום לטעות. ולפיכך אומר משהו בזה.

נזכר אני בוירגילי, אחיה של רוזה כהן שלנו, שהיה
נוכח כאורח בועידת “אחדות-העבודה” בעין-חרוד. הוא היה, כידוע,

בן ה“בונד”, אך לא פחות מזה היה גם בן חסידי קופוסט. הוא הקשיב רב
קשב לויכוחים בועידה, היה נרגש מאד ואמר לי: “אצלנו היו אומרים כי
בחצר הרבי מתגוללת רוח הקודש על הרצפה. ואני אומר לך: כמה רוח
הקודש מתגוללת אצלכם על הרצפה”! ואף אני אומר: רוח הקודש של היצירה הקיבוצית מתגוללת בארץ על מרצפות חוצות ואין מי שירים אותה. זאת הרגשתי.



-–



מי שימנה את החברים הנמנים כיום הזה על פלגי התנועה
הקיבוצית – ימנה בגאון את האלפים: כך וכך אלפים לזה, וכך וכך אלפים
לזה ולזה. אך אני רואה את האלפים אשר היו צריכים להיות בתוך זה –
ואינם. בלי כל קשר עם הויכוח הזה, המתנהל בינינו, הריני תוהה זה
כמה שנים על העובדה, שלא רכשנו ולא קלטנו במפעל השיתופי את כל מי
שצריך היה ויכול היה להיות בתוכו. רבבות פועלים הגיעו לארץ
בכיסופים – לא תמיד ברורים - למפעל הקיבוצי. רבים מהם אינם מגיעים
כלל לקיבוץ, לשום זרם קבוצתי. רבים מגיעים ושוהים בו שעה קלה. ויש
אשר מסיבות מקריות הם מוצאים מתוך מעגל חיי השיתוף, בלי שגמרו את
החשבון, ולמעשה הם נשארים בחוץ כל ימי חייהם ואינם מוצאים את הדרך
חזרה. כמה פעמים אני שואל את עצמי: האם מוכרח הדבר להיות ככה? בדעתי
את הכוחות העצומים המשוקעים במפעל הקיבוצי, את התעמולה הגדולה

והמתמדת, את הקנאות הלוהטת, הריני שואל: האומנם צריכים הדברים להישאר
ככה, האומנם אין למצוא דרך לכל אלה?

בכל מה שאני מדבר על האיחוד מתבייש אני להיראות כמי
שמשבח את הסחורה שלו, וכמי שמבטיח הרים וגבעות. בוחר אני להדגיש את
“סור מרע”, מתוך אמונה כי ה“עשה טוב” צפון בתוכו. אך אינני
מתימר כי יודע אני את מידת הטוב הצפון בו. ועם זאת אינני אומר
כי האיחוד יביא את הרפואה השלמה למדוינו השונים, אך כל אדם הכואב
את כאב מפעלנו, החפץ כי המאמץ החלוצי לא יהיה נידח לקרן-זוית של חיי
הארץ (ובתקופות “פרוספריטי” נדמה שכל המפעל הקיבוצי נדחה
לקרן-זוית), מוכרח לשאול את עצמו: האומנם ממצים אנחנו את כל
האפשרויות הקיבוציות? האם קיומם של גושים שיתופיים נפרדים מאפשר
את מיצוי כל האפשרויות?

דוגמה אחת: חרושת. כעשרים
שנה מדברים אצלנו בזה. בחקלאות, על כל פנים, איננו כמות מבוטלת.

אך מה הספיקה תנועת הפועלים להקים בתעשיה? והמעט שהוקם האם הוא
בריא? היכולים אנחנו להיות מרוצים מנסיונותינו בקואופרציה

היצרנית? “רעיון” החרושת חדל זה מכבר להיות נחלת הקיבוץ המאוחד
לעצמו, יש למצוא מאמצים חרשתיים הגונים – עם אידיאולוגיה או בלעדיה
– גם אצל שאר האגפים של התנועה. ובכל זאת מה דל חלקנו בתעשיית הארץ.
האומנם לא היתה לנו אפשרות, על ידי יצירת הון ציבורי או בשיתוף עם
ההון הפרטי, להיעשות למנוף חלוצי בעולם התעשיה, ולהכניס על
ידי כך רוח אחרת ואפקים אחרים לעולמם של פועלי התעשיה? מהו ההגיון
הסוציאליסטי בהתפתחות זו, שבחקלאות העובדת תופסת השיתופיות

מקום מכריע, ובחיי תעשיה איננו ניכרים?

דוגמה בתוך דוגמה, בתכלית הקיצור: אנחנו עומדים

במערכות הראשונות של הגנת הארץ. ודאי אין עוד ציבור בארץ אשר נותן
על הגנת הארץ יותר: את ימיו ולילותיו וחייו. מדוע איפוא נמצאת מחשבתנו
ההגנתית בדלות כזאת ובתלות כזאת? האומנם עלינו לחכות עד שיבוא

ההון הפרטי וייצור תעשיית-מגן? וד"ל.

ודוגמה אחרת: מצבנו בעיר. התנועה הקיבוצית אינה
מסתפקת בחיי שויון בתחומיה, היא מבקשת להיות נושאת רעיון השויון

אל כל-הפועלים. מאז “גדוד-העבודה” היה הדבר לדגל. לא תמיד נמצאו
הצורות הנכונות, ויש שנאמרו או נעשו דברים הנראים לנו עכשיו
מגוחכים (למשל, הפחד מפני מושבי-עובדים). היו גם תביעות לשויון שלא
היו מלווות כלל חיפוש דרכי ההגשמה (למשל, הכרזות-סתם על “קומונה
כללית”). אך היה בכל זאת משהו טוב, לוהט, הכרה כי יש לקיבוץ
שליחות בתוך כלל הפועלים ולא שליחות שהרכיבו לו מן החוץ, כי אם
שליחות הנובעת מעצם ההויה הקיבוצית. והנה עד מה ניכרת השפעת התנועה
הקיבוצית על חיי המוני פועלי העיר? איני מתכוון לתעמולה פוליטית
של איזה קיבוץ או להפיכת עולמות באיזו מועצה עירונית;
אני שואל להשפעה על חיי הפועל, על ההוי. יקרים לנו כל הגרעינים הקיבוציים בקרבת הערים: רמת-רחל,
קבוצת-הבחרות, יגור. אך מותר לשאול, האם מדרבנים הם את היסודות
השיתופיים בחיי העיר?

מי שידפדף בפנקסים ישנים ימצא את ימי הויכוח על
“שכונת-עובדים” (תרפ"ד), אשר יבנאלי ביקש לראותה כשכונה שיתופית על
שטח של 5000 דונם, המאחדת חקלאות עם עבודה עירונית ועם עבודת ים.
הדבר לא יצא לפועל. הענין נתקל בקשיים גדולים. ולא רק מצד המוסדות
המישבים. אף ציבור הפועלים לא היה מוכן למפעל כזה. עתה זכתה אולי
יגור להיות שכונת-עובדים שיתופית כזאת. אך בדרך כלל, חוששני, כי

סדרי-חייו וכוחו היוצר של הפועל העירוני לא נשתנו לטובה.

אינני אומר זאת כדי למעט את ההישגים שהשיגה התנועה
הקיבוצית. היו ימים וחבר הקבוצה היה יכול לומר לעצמו: אין אני יכול
להעמיס על עצמי את הדאגה “לכל העולם”, דיינו אם הקימונו קבוצה. מופת
לחיים אחרים, והשאר יעשה הזמן או עסקני הציבור. עתה ודאי ישנם חברים
הרואים את עצמם מכסימליסטים, והם מלאים הרגשת-ערכם בזה שמקום פלוני
קלט עוד חמישים חברים, ומקום פלוני מילא את הגיוס שהוטל עליו. אך
אותי מטרידות שתי שאלות:

א. מה יהיה באמת ערכו של הסקטור השיתופי בחיי
כלל-הפועלים, היש לו תקוה לחדור להמונים גדולים, להגיע לכיבושים
גדולים?

ב. וכלל-הפועלים מה יהא עליו?

שאלות אלה מטרידות אותי ימים רבים. ויודע אני כי
התשובה איננה באיחוד בלבד, אך בלי איחוד ודאי לא תימצא
תשובה.

יש מי שיאמר לי: אין לך תשובה יותר מאשר להגביר את
הקיבוץ המאוחד. על זאת לא אתוכח. בכל חברה יש אנשים האוהבים כל כך
את מסגרת חייהם, עד שהם מחשיבים פחות מדי את מה שמחוץ למסגרתם, והם
מעריכים פחות מדי את הקשר הנעלם שבין מפעלם לבין ההיקף הכללי. הרי כבר
היה כאן מי שאמר כי “הקיבוץ המאוחד” פירושו “א קאפעטשקע מער”
(משהו יותר). וטוב לו בזה. ואפשר דיו בזה. יבורך כל מי שמגביר
את המפעל שהוא חי בו. אך מתוך הנסיון החמור של תנועת-הפועלים
בדורנו למדנו כי “הגברת” הגוף האחד, עם כל חשיבותה, איננה
הפתרון המכריע. כי קיים עוד “משהו” מחוץ לנו, ו“המשהו” הזה איננו
מעור אחד, יש כוחות בני-ברית ויש כוחות אויבים. והיכולת הנפשית
להבחין בכל הכוחות, היכולת לא לדחות, כי אם לקרב את הכוחות
הקרובים ולצרפם לעמידה יחד מול כוחות אויבים – יש בה, בשעה
חמורה, כדי להכריע. למדנו כי אין ברכה בהתעלמות ובהקלה בערך

הזולת. וכן למדנו כי לא כל פתרון שהספיק היום, יספיק גם מחר.
ולפיכך יש גם צורך לבדוק כפעם בפעם את הכלים. זהו סוד של
“איחוד”.

כאן קראו לאיחוד “שבירת כלים”. יתכן שכל איחוד של
גופים ציבוריים אפשר לראותו גם כשבירה, אך אם כן הרי שבירה זו באה
כדי ליצור כלי יותר מקיף ויותר מתאים לתפקיד. לאמיתו של דבר, הרי
זהו מה שתנועתנו היתה עושה בשעות-רצון. היא החליפה כלים אהובים
ויקרים בכלים חדשים, שעוררו פחד ולא עמדו עדיין במבחן. איני חושש
לדבר על כלים אהובים. “הפועל הצעיר” ו“אחדות-העבודה” היו
אהובים על חבריהם. אפשר לפסול את ההשואה באמירה שאלה היו רק
“מפלגות”. איני יודע מה פירוש מפלגה אצלנו, אך הללו על כל פנים לא
היו מפלגות במובן המקובל. אף הן היו כלים לחלוציות, להתישבות,

ליצירת דמות-חיים.

הגידול של תנועתנו, גלי העליה שנקלטים לתוכה, מחייבים
לעתים בדיקת הכלים, אם מתאימים הם לתפקידיהם, אם לא גדלו התפקידים מן
הכלים. מכל המשברים העוברים על ראשנו חביבים עלינו משברי-הגידול,

תנועתנו עברה דרך כמה מהם, ועוד תצטרך לעבור, אם תצמח ותגדל.

כנגד זה שמעתי פירכה: מה איכפת אם המפעל השיתופי יש
לו כלים שונים, למי זה מפריע, ומה זה מעכב? וכי קיומה של אגודת
סנדלרים מפריע לאגודת הנגרים? ובכן, אין להביא ראיה מאיחוד מפלגות על
איחוד זרמים קיבוציים, אך יש להביא ראיה מיחסי אגודות מקצועיות על
יחסי גופים שיתופיים. ארשה לי להעיר על צד אחד בלתי שוה בגזירה שוה
זו: אין אגודת הסנדלרים נכוית מגידולה של אגודת הנגרים, אין לה
דאגה ל“רזרבה”, ואין לה חשש שמא ילך כל הדור הבא לנגרות. אך הגוש
השיתופי הוא בשביל חבריו לא רק מבנה מסוים של משק וחברה, אלא מסגרת
הטעונה מתיחה, אשר ככל שתתפשט יותר כן יגדל ערכה ומשקלה היחסי. בין
אגודת הסנדלרים ואגודת הנגרים אין כל יסוד לתחרות, בין הגופים
השיתופיים יש ויש. והיא שהופכת את חיינו בהסתדרות, במפלגה, בחוץ –
לשדה-התחרות. אינני יכול להניח כי דבר זה מונח בטבעו של מפעלנו
הישובי. שמא אפינו הוא שהופך כל גון ישובי ל“שבט” נפרד, לטיפוס
אנושי נבדל, לעתים גם ל“השקפת-עולם” מיוחדת או לחטיבה מדינית בפני
עצמה. והואיל ואנו חיים בתקופה של קיבוץ גלויות, כלומר של
דורות-עליה הבאים ברציפות זה אחר זה, והם שעתידים לקבוע בריבוים
את דמות חיינו, יובן הדבר מדוע כל גון ישובי תולה את “נצחונו”,
את התגלמות רעיונו במידה שיעלה בידו לשאוב כוחות מן החוץ,
מן העליה, מן הנוער. מכאן ההתחרות על נפש כל אלה. וכל הכונות
הטובות אינן עומדות בפני תחרות זו. (קראו כאן ציטטה שלמה משלי,
שבה הגדרתי יחסים מסוימים בין גושים שונים כיחסי חשדנות, קנאה
ותגרנות. ציטטה זו צריכה, כנראה, להוכיח את מידת הפגיעה שבדברי.
חברים, לא בדיתי את הדברים מלבי. ראיתי אותם, חייתי אותם. ומקנא אני
במי שנפגע מדברי, סימן שחייו הציבוריים עוברים עליו בנחת ולא נתקל
בתופעות פוגעות, מלבד בדברים שלי).

יאמרו שוב: זהו חשבון של ההסתדרות והמפלגה – שלהן
בלבד, ולא של הקיבוץ והקבוצה. אך הלא דברים אלה מיררו את חיי השליחים,
מיררו את חיי החלוץ, מיררו את חיי הסתדרויות הנוער. הלא דברים אלה
יצרו אוירה המשפילה את כולנו, המשפילה את המפעל הקיבוצי כולו.
ואני שואל: האומנם לאחר כמה שנים של יחסים בלתי בריאים בין חלקים כל
כך חשובים בתנועת הפועלים, בין חלקים כל כך קרובים זה לזה –
האומנם לא צריכה היתה לקום מבפנים תסיסה נגד המצב הזה המעקם את
קומתנו? האם צריך היה באמת שיבוא מישהו מן החוץ ויזעק זעקה גדולה
ומרה?

אך מה תועלת בזעקה, אם שומעיה מקפידים ביותר על
אי-המוסיקליות שבה, אם היא מעוררת לא הרהורי תשובה אלא צידוק הקיים
וטינה חבויה וגלויה. ושמא אשמה הביקורת, שמא בגללה החמירו כל כך
הדברים? קודם אפשר היה לחשוב כי היחסים הפגומים הם ענין הגושים
“ביניהם לבין עצמם”. עתה נמצא כי יחסים אלה חדרו לכל פינה ציבורית
והם מתישים את כוחנו, והם מלבינים את פנינו. קשה עתה למצוא
בציבוריותנו ההסתדרותית והמפלגתית איזה מעמד של חגיגיות או של
חשבון-הנפש – ובערבי בחירות לא כל שכן – שאין מבזבזים בו מחשבה
ומרץ ו“יחסים” על חשבונות ועל שיקולים שאין בהם תוכן ואין בהם
רעיון, אלא היאבקות על יחסי-כוחות. האומנם נעלמו כל הדברים האלה
מעיני חברים טובים העומדים בלב המפעל השיתופי? האומנם אינם רואים את
הגל העכור, העלול להציף אותנו? אינני מבקש אשמים. אפשר כולנו אשמים
וכולנו לא ברצון נודה באשמתנו, כי לא ברצון ולא מדעת נתגלגלנו
לתוך מצבים אלה. אך לא נצא מהם על ידי שנכעס על מי שמעיז לגלות את
הפצעים. לא כל מי שטוען על הקיפוח הוא המקופח, ולא כל מי שצועק
הוא הצודק, אך אטימת האוזן אין בה תרופה כשהדברים עצמם
זועקים.

שלושה דברים: הצורך הפנימי של המפעל השיתופי לצאת
למרחב ולהגיע לכיבושים גדולים יותר; התביעה המצפונית של אנשי
השיתוף ליחסים יותר הגונים, יותר חבריים, עם חבריהם, אפילו כשיש
ביניהם הבדלים משקיים או חברתיים או אידיאולוגיים; והאחריות של
חלוצי ההתישבות השיתופית לגורל ההסתדרות והמפלגה ולדמות הרוחנית של

ציבור הפועלים כולו – כל אחד מאלה וכולם יחד היו חייבים, לדעתי,
להעמיד את שאלת האיחוד כענין חיוני ובוער.

כנגד זה אומרים: יהיה ערכם של הנימוקים אשר יהיה, אך
מי שתובע איחוד הרי הוא באופן אובייקטיבי עושה שליחות רעה, הוא
גורם לפירוק הקיבוץ הגדול. כנגד טענת פירוק אני עומד אין-אונים.
רצונך, אתה קורא לכל מעבר בגיל או בהיקף בשם פירוק. האפרוח יוצא
מן הביצה – הרי הוא מפרק את ביתו. ענף חדש בטרם יבצבץ – הרי הוא
“פקע”, מתפקע משהו. אין איחוד ללא “פירוק” כלשהו, כשם שאין איחוד
ללא כל תשלום מחיר. כל מחר הוא פירוק של היום. החיים שלא נקרשו,
שלא נתאבנו, שיש בהם צמיחה, תמורות, זרימה – יש בהם גם משום
“פירוק”. מתוך מסירות לקיים וקידוש המסגרת אפשר לראות בכל גידול –
פירוק.

כשתבענו את “הפועל הצעיר” לאיחוד שמענו אותם

הדברים: קיים גוף חשוב, הממלא תפקיד גדול בחיי הארץ ויש לו חשיבות
רבה בחיי חבריו. הם אוהבים אותו, הם יונקים ממנו וגוף זה הוא מבצר
ללשון העברית, הוא משען ללאומיות, לחלוציות, ואתם אומרים לנו
“התפרקו”! ואנחנו, שלא חדלנו לתבוע, היינו

סבורים כי הפירוק הזה הוא לטובת הארץ, לטובת העברית, לטובת
הלאומיות והחלוציות ולטובת “הפועל הצעיר” עצמו. במה שאחרים ראו

פירוק ראינו אנחנו מיזוג הטוב שבאחד עם הטוב שבשני.

כנגד זאת אומרים לי: אין אתה מבין את מהותו של המפעל
הקיבוצי. אין הוא נעשה מפני שמספר אנשים רוצים בו ומתחברים

בשבילו; המפעל הקיבוצי נעשה על ידי מסגרת מסוימת ואם אתה משנה את
המסגרת הזאת אתה מונע את המפעל, כי בשום מסגרת אחרת לא יוכל המפעל
לחיות, ולגדול לא כל שכן.

אם טענה זו צודקת אזי יש בה כדי לסתות את הגולל על
האיחוד. אם באמת אין קיום למפעל הקיבוצי מבלעדי המסגרת הקיימת כמות
שהיא, אזי אין לנו אלא להחזיק בה ולשמור עליה מכל משמר. אלא שאני חושש
שמא יש כאן איזו טעות. יש שבשרשרת היקשים חל איזה אי-דיוק קטן באחת
ההגדרות, והוא מוריד אותנו מדרכנו אל שביל צדדי.

אינני מזלזל בערך “המסגרת”, אינני גורס כמי שאומר כי
הראשונים, דגניה ועין-חרוד, יצרו הכל בעצמם, ועתה פחתו הדורות
ואנו צריכים לסייעתא ד“מסגרת”. אם נצא ונבדוק את מוצאותיו של כל מפעל
קבוצתי בארץ, מן הימים הראשונים, נמצא שכל חוג יוצר היה זקוק גם
ליניקה מן החוץ. מאחורי דגניה עמד “הפועל הצעיר”, ואילמלא “הפועל
הצעיר” מסופקני אם דגניה היתה מאריכה ימים ומתגברת על סבכיה. מאחורי
“השומר” עמדו “פועלי-ציון”. אילמלא האוירה הרוחנית שיצרו הכוחות

המאורגנים הללו, “המסגרות” הללו, אילמלא הסעד החברי שנתנו, לא היו
המפעלים ההתיישבותיים החלוציים הראשונים יכולים אפילו לנבוט, ועל

אחת כמה שלא היו מחזיקים מעמד.

במה איפוא חולק אני על אלה שרואים ב“מסגרת” את המנוף
ואת הערובה? בזה שאני מעדיף את התנועה על המסגרת. אין אני
מזלזל בחשיבותה של כל אורגניזציה, אך לא היא קובעת כי אם
התנועה. אין ליחס למסגרת את כל העושר הגדול, את הדינמיות, את המזון
הרוחני האצורים בתנועה, כלומר באלפי האנשים החיים, אשר האידיאה
האחת מאחדת אותם. הכוח היוצר הוא בתנועה, ובידה לקיים או להחליף
או לאחד מסגרות. מסגרת אפשר שתהיה בלתי-גמישה ובלתי-מותאמת, המסגרת
של הקיבוץ המאוחד כיום אינה זו של גדוד-העבודה לשעבר ואף לא זו של
קיבוץ עין-חרוד. התנועה היא שיצרה אותן והיא ש“פירקה” אותן.
ולפיכך אני אומר: יותר משיש לשמור על המסגרת יש לשמור על התנועה. היא
העיקר. בה מפכים מעינות המפעל, וכל המתנקש בהם חוטא גם למפעל
הקיבוצי.

כשרואים את החיוב שבאיחוד אזי מקבלים ברצון גם את
“שבירת המסגרת” ועושים את המעשה הפותח אפקים והמחדש לבבות. כשאין
מאמינים באיחוד, כשמפחדים מפניו, אזי באים ומקדשים את המסגרת,
כאילו בזכותה התנועה קיימת, וכל הנוגע בה מסכן את המפעל ואת
התנועה.



-–



לא שמעתי כאן את הרצפלד, אך שמעתי דברי חבר שמתח עליו
ביקורת, ועם זה ידע לדרוש, ובצדק, שיבדילו בין טענותיו אל הרצפלד
ובין יחסו להרצפלד. הסכמתי להבדלה זו כאשר הסכימו ודאי אחרים פה.
מדוע איפוא ימדדו חברי הקיבוץ את זולתם לא באותה מידה? חבר
הקיבוץ המותח ביקורת חמורה על קורס מסוים או מעשים מסוימים

בהסתדרות איננו מעמיד בזה בספק את נאמנותו להסתדרות. מדוע איפוא

אתם מקבלים כל ביקורת על קורס מסוים או מעשים מסוימים בקיבוץ

כשלילת הקיבוץ עצמו? מדוע אין אתם מניחים שיכול אדם לקבל את כל
הערכים שלשמם קיים הקיבוץ ולומר ששיטות פעולה מסוימות של הקיבוץ
אינן הולמות את הערכים שלו?

ומדוע מערבבים שאלות השנויות במחלוקת בתוך

הקיבוץ עם שאלת האיחוד? יכול אדם להיות בהסכם גמור עם “קו” הנהגת
הקיבוץ ולהיות בעד איחוד, כשם שהאופוזיציה ל“קו” איננה צריכה
לחייב את האיחוד. זהו אחד הקשרים המלאכותיים שנתרבו אצלנו, כאשר
ראינו בשאלת “החלוקה”.

כמה שאלות שאתם מעוררים בקשר עם האיחוד מוכרחות

לקום בקיבוץ עצמו, גם בלי איחוד. החידוש הגדול של הקיבוץ

המאוחד הוא הרעיון על “קיבוץ פתוח”. אבל קיבוץ פתוח להמונים,

קיבוץ הרוצה בצמיחה בלתי פוסקת, המבקש להיות אבן שואבת לקיבוץ

גלויות, אי אפשר לו שיקיים מסגרת בלתי-גמישה ביותר. אי אפשר להיות
פתוח להמונים וסגור למחשבה, סגור לחיפושים, סגור לבירורים

פנימיים. חבר אחד אמר כאן בצדק: קיבוץ איננו יכול לחיות בלי
ויכוחים. אין הכונה שהקיבוץ צריך לרדוף אחרי ויכוחים, אך הוא
איננו צריך לרדוף את הויכוחים. כל מה שהחברה הקיבוצית מתרחבת
ומרחיבה את תפקידיה, מקיפה המונים גדולים יותר משכבות רבות יותר
ונתקלת בפרובלימות נוספות – נעשית השאלה: כיצד לאפשר בצותא
גילויים רוחניים שונים, גוני-מחשבה שונים, סגנונות שונים, לשאלה

הגדולה של חיי הקיבוץ. והקיבוץ שזכה להיקרא מאוחד ושמונה את חבריו
בכמה אלפים מגיע לדיון פנימי על יחסי-החברה בתוכו, לא מפני שמי
שהוא יש לו כונות רעות, אלא מפני טבע הדברים. אין ערובות לכך
שהאיחוד לא יעורר שאלות חדשות. אך גם באי-איחוד אין ערובה לכך.
חוק-חיים הוא לקיבוץ: עליו להיות תמיד ער וקשוב לעצמו ולפרט
בתוכו, ועל ידי הכרזת חברים לבנים חורגים אין קיבוץ פותר את
שאלותיו.

אומרים לנו: תפקיד הקיבוץ המאוחד הוא ליצור משקים
“גדולים וגדלים”; איחוד עם גוף שיתופי שני, אשר איננו מתחייב על
משקים גדולים וגדלים דוקא – הורס את ערכיו של הקיבוץ המאוחד. שמא
מותר להזכיר, בלי להפליג להיסטוריה, כי גם יסודו של הקיבוץ
המאוחד עצמו לא היה על מנת כך דוקא? גדוד-העבודה, כידוע, ביקש
להיות קומונה ארצית, בעלת תפקידים חלוציים גדולים, המקיימת לשם כך
משקים ופלוגות. למען מילוי התפקידים הכיבושיים קמה שיטה של גיוסים
ומשמעת ואת השויון ביקש הגדוד לקיים על ידי קופה אחת מרכזית לכל
המשקים והפלוגות. אולם הגדוד איחד בקרבו גם את “הקבוצה הגדולה”,
עין-חרוד, תל-יוסף וגם את “כפר-גלעדי”, שהיה אז משק קטן. מיסדי הקיבוץ
המאוחד חלקו על גדוד-העבודה, לא מפני שהתנגדו להכליל גם “קבוצה
קטנה” במסגרת הכללית. גם אלה וגם אלה התירו את הדבר. הפלוגתה היתה
בשאלת הצנטרליזם, אשר הגדוד נקט בו, ובשאלת האוטונומיה המשקית,
אשר קיבוץ עין-חרוד החזיק בה. אינני בקי במידה מספיקה בהשתלשלות
הענינים כדי לדעת מאימתי בדיוק הוזזה הנקודה המרכזית של הקיבוץ
המאוחד מחינוך המוני פועלים לחיי שיתוף ושויון ולעמידה לרשות

ההסתדרות – כמו שמגדירים בכל ההחלטות – לטיפוס המשק הגדול והגדל,

שנעשה לעיקר העיקרים. על כל פנים, גם רגע זה בחיי הקיבוץ היה בו
משום “שבירת כלים”.

עתה אומרים: אי אפשר שתנועה אחת תטפח שתי
דמויות-חיים, שתי דמויות-חברה. מכאן – שכל הנקודות של הקיבוץ
המאוחד יש להן דמות-חיים ודמות-חברה אחת וכל הנקודות של
חבר-הקבוצות יש להן דמות-חיים ודמות-חברה אחרת. הרי זה חידוש
סוציולוגי גדול. אחת משתים: או שעצם עקרון השיתוף והשויון מהווה
דמות-חיים אחת מול דמות-החיים של הקנין הפרטי, או עולם השיתוף
והשויון יש בו כמה דמויות-חיים ודמויות-חברה. אך אם כן הוא, אזי
מותר לשאול: האומנם “המסגרת” הכוללת היא היא שקובעת באמת את
דמות-החיים ודמות-החברה? ואני הייתי סבור, ואף הייתי גאה על כך, שכל
נקודה ישובית אצלנו יש לה דמות-חיים שלה. ועדיין אני סבור כי
דמות-חיים מצטרפת מאלף קוים ולא בלבד מהודיה בעיקרון אחד “גדול וגדל”
או עיקרון אחד אחר. האומנם יש דמות-חיים אחת לשלושים וחמישה משקי
הקיבוץ? אודה, כשאני בא למקום וטועם את הלחם האפוי בו, הרי הוא
מצטרף אצלי לדמות-חיים. כי שמורים בחכי זכרונות של טעם-לחם
ומראה-לחם משנים ראשונות. וגם טיבו של בית-הספר והמקום שהוא תופס
בחיי המקום – קובעים בעיני את דמות-החיים. עין-חרוד, למשל, קשורה
אצלי בדמות המורה, חבר המקום, שהוא עצמו הנהו מזיגה של טבע ותנ"ך
וחקלאות ולשון ונגינה. כשאני בא לכפר-גלעדי ומוצא שם שני חברים
המטפחים בעמל-נמלים במשך שנים את ספריית המקום ועושים בה כבמלאכת
המשכן – הרי זה מצטרף בעיני לדמות-החיים של המקום. התזמורת של יהודה
שרתוק היא בעיני חלק מדמות-החיים של הקיבוץ. וכשאני בא לבית-השיטה
ורואה את שיטתם בבנין צריפי הדירה, שיטה שעליה לא הוחלט בשום מועצת
קיבוץ ואפשר יש בה מן הסטיה, הרי גם זה קו לדמות-החיים של החברה. וכי
עומדת דמות-חיים של מקום במקום אחד? מדמות-החיים של תל-יוסף
בשנותיה הראשונות ועד תל-יוסף של היום יש מהלך רב. ואכן, גם הצורך
בגידול מתמיד, הדינמיות של גידול יש בהם מענין דמות-החיים, אך האם
כל משקי הקיבוץ שוים בדינמיות זו?

כוח הגידול המשקי והחברתי סגולה יקרה היא, ויש לשמוח
על כל תנופה משקית נוספת ועל כל גילוי יכולת להקיף בכוחות
שיתופיים מפעלים גדולים יותר ומורכבים יותר. אך האם לפיכך עלינו
להעמיד את כל הסגולות הטובות של המפעל הקיבוצי, את כל תכנו, את
כל כוח ההתנדבות שבו, את שיפור החיים שבו, את תיקון יחסי האדם
שבו, את כוח המושך שבו – להעמיד את כל זה על אחת, על מגמת הגידול
הבלתי פוסק של הנקודה הישובית?

כל אידיאה עשירה יותר ומורכבת יותר מהגדרתה. אך אין לנו ברירה – אנחנו מגדירים. אנחנו אומרים: ציונות, סוציאליזם, קיבוץ. אנחנו שמחים לכווץ מושג
מורכב ביותר בדיבור אחד ואיננו מרגישים כי כיווץ זה עשוי למלא
תפקיד חינוכי שלילי, לטשטש או להעלים כמה יסודות חיוניים. אחר כך
כשאנו מבקשים להסביר בני-מושגים, שהם יותר דקים מן המושגים
הכוללים, אנחנו שוב מדביקים להם שלט המבליט איזה גורם חלקי. ואחר כך
אנחנו עצמנו משועבדים להגדרה המובלטת מתוך כל המסכת המורכבת

ומאבדים את שאר היסודות שבשעת הגדרה הסחנו מהם את דעתנו. המפעל
הקיבוצי – תכנו עשיר ומורכב ביותר, והצלחתו האמיתית בחיים תלויה

לא בזה שננשא ונרומם אחד הגורמים שבתוכו, כי אם שלא נשכח שום
גורם, אם גדול ואם קטן. ומה אנחנו עושים: “מעשה חבקוק”.
בספרותנו הקדמונית מסופר כיצד ביקשו להעמיד את כל תרי"ג מצוות
על תמציתן, והלכו בזה מצמצום לצמצום, עד שבא חבקוק והעמידן על
אחת: “וצדיק באמונתו יחיה”. התלך גם התנועה הקיבוצית בדרך
כיווץ זו? הנעמיד את כל המפעל הקיבוצי – על כל ערכיו ועל כל
חובותיו לאדם, למעמד, לאומה – על אחת, ונאמר: היא שקובעת את
כל דמות התנועה, וכל השאר כלא נחשב? מי שיאמר ככה, ואם גם מתוך
כונות טובות ביותר ודינמיות גדולה ביותר, הרי הוא מתחייב

בהזנחת כל שאר הגורמים. החקלאים שביניכם ודאי יודעים את “חוק
המינימום” האומר: עיבדת את שדך, זיבלת בכל מיני זבלים, השקית, ואך
בגורם אחד מיעטת – יענה לך השדה לא לפי היסודות שהפרזת בהם, אלא לפי
אותו יסוד שנתת במיעוטו. ואנחנו, בבואנו לחרוש ולזרוע את שדה

החיים הקיבוציים, סבורים כי מותר לנו להעמיד את כל העיבוד על
יסוד אחד, שאותו נפזר ביד רחבה, והשדה לא יזכור לנו את כל מה
שחטאנו לו ויתן לנו את ברכתו בשפע.

כמה הגדרות שהיו מהלכות בזרמינו הקיבוציים

נתבדו. האומנם אפשר לקבל הגדרה זו האומרת: עד כאן “משק גדול וגדל”
ומכאן והלאה משק שאינו גדול ואינו גדל? איני צריך להוכיח שהגודל
של משקי הקיבוץ הוא שונה, אך האם גם קצב הגידול אינו שונה?
מאידך, האפשר להגדיר עתה איזה זרם קבוצת כ“בלתי-גדל”? האם לא נעשו
עתה כמה תפקידים לנחלת כל התנועה הקיבוצית, לאגפיה? הנה, למשל,
קליטת-עליה. מה צר ששום מוסד מוסמך לא ראה צורך לבדוק את מידות
קליטת-העליה בכל משק, למען נדע, ויחדלו אצלנו לדבר בזה
כאינטרסנטים וכמתפארים. הנה עליית-הנוער, למשל: אם באים ואומרים
כי הקיבוץ המאוחד היה הראשון שהתחיל בזה – תבוא עליו ברכה, אך
עובדה היא כי תפקיד כביר זה נתבע מיד על ידי כל הגושים. והנה
אידלסון אומר בענוה כי איננו יכול לבוא לקבוצה של החבר וליעץ מה
לעשות מבחינה משקית. אפשר לחשוב שהקיבוץ המאוחד מורכב כולו

מיגורים, ובתחומי “מסגרת” אחת אין כלל הבדלים בין משק זקן וצעיר,
מבוסס ובלתי-מבוסס, נתון בתנאי גידול מהיר ובתנאי גידול אטי. מה

רב כוחנו לגלות בכל מקום הר, שאי אפשר לעבור עליו!

אומרים: כוחנו במרות, ולא יתכן איחוד התנועה בלי
קבלת מרות. אף אני חושב שלא יתכן איחוד התנועה בלי קבלת מרות. אלא
שיש צורך להבהיר קצת את המושג. אין חברה בלי מרות, וכל חברה יש לה
המרות ההולמת אותה. אפשר שהמונח עצמו איננו מוצדק ביותר. אך

הכונה הן ברורה: סמכות מקובלת על החברה לבצע דברים, להטיל חובות
על החברים.

היה זמן שהתקשינו בזה הרבה. מתוך תפיסה אנרכיסטית
במקצת, מתוך הדגשה יתירה של זכויות היחיד. לא קל היה אצלנו להתרגל גם
לקבלת החלטות ברוב. וגם עכשיו, לאחר חינוך ציבורי של שנים, אנחנו
נתקלים בחיינו הציבוריים לעתים בגילויים חריפים של
אובסטרוקציוניזם של מיעוט. ואכן, לא קל לאדם לקבל עליו עול החלטות
או מסקנות שאיננו מזדהה אתן בלבו. אך אין דרך אחרת לדור חפץ-בנין.
דורנו יש לו חשבונות מסובכים עם המרות. גם הדוגלים בה אינם
אוהבים אותה כשהם נדרשים להיכנע מפניה. על אחת כמה וכמה שאיננו
מחבבים את המרות המוטלת עלינו כשאיננו מודים בסמכותה המוסרית. אך

כל החששות מפני הפרזה לשימוש לרעה אינם פוטרים אותנו מעצם ההכרח
להוות חברה בעלת כוח-ביצוע, כלומר, שיש בה חוק ויש בה מרות.
אנחנו עומדים מול עולם אויב, ובלי כל נטיה מיליטריסטית אנחנו

אנוסים לראות עצמנו כצבא דרוך להתגוננות ולהיאבקות. היו לנו

שנים ששררה אצלנו רוח “הוולניצה”, והיינו דומים יותר למחנה של
צוענים. מה שעשינו עשינו מתוך עליית-נשמה, מתוך ריקוד חסידי, מתוך
“שרירות לב” – היום חפצנו והתחלנו, מחר מאסנו ועזבנו. קיבלנו

עלינו את המשובה שביצירה, אך לא את חומרתה. מאז נשתנו הדברים. הכל
החמיר. ותנועת הפועלים איננה יכולה לפעול רק בכוח של
משובת-נעורים והתלהבות בסך. מכאן הצורך בסדרי-חברה ממשיים יותר,
ב“מרות”. ומי שיסקור את דרכן של הקבוצות הראשונות עד הסדרים עתה
בחבר-הקבוצות, או את דרכם של קיבוצי “השומר הצעיר” הראשונים מאז
ועד היום, יוכח איזו כברת-ארץ עברנו. הלא היה זמן שהיו סבורים כי
לא נאה לקבוצה לקבל החלטה בהצבעה, ושאין דבר ראוי להתקבל אלא אם כן
הוא מסתכם בהסכמה כללית. ואף עצם הנסיון לקבוע חוקים ותקנות

לקבוצה עורר בשעתו התנגדות, באשר ראו בו כמעט פגיעה

ועלבון.

אך דוקא משום שאנו רוצים במרות, משום שאנו חושבים

אותה כתנאי לחיי ציבור מאורגן, חייבים אנו לדאוג גם ליום מחר
ומחרתים, חייבים אנו לדאוג לכך שלא תיהפך לנו לרועץ, שלא תתנוון. אל
נשכח כי חיים אנו בעולם של עריצות, של התעמרות אדם באדם, בעולם
ששולטים בו כל כך הרבה יצרי-שלטון, בעולם שאנשים מקולקלים

מצליחים להונות את הבריות ולעמוד בראשם. תאזינו למה שמספרות

לנו ספינות-מעפילים! וכמה אזהרות אנו שומעים מתוך קורותיה של

תנועת הפועלים בעולם? ואפילו מתוך תולדותיהן של קומונות

שונות במהלך הדורות. לפיכך, כל כמה שאנו חרדים לכוח הביצוע של
המפעל הקיבוצי, איננו רשאים להעמיד את כל כוחה של תנועתנו על
המרות בלבד, מבלי להקים מולה גם עמוד שני: החרדה לאדם, לכבודו,
לחופש מחשבתו, חירות ביטויו. החרדה לכך שהאדם החושב אחרת לא יהיה
מוחרם, לא יהיה נרדף, לא יהיה צריך לכבוש לו את הזכות להביע את
עצמו, חרדה זו היא חרדתה של החברה הקיבוצית כולה, אם היא צופה
לעתידה.

וכשם שאנחנו מבקשים להגביר את סמכותה ואת כוח
ביצועה של הנהגת תנועה, ככה אנחנו מעונינים גם להציב גבולות
בענינים היוצאים מגדר זה.

אנחנו רוצים במרות לאותה המטרה אשר לשמה אנו רוצים
באיחוד. להגביר את כוח הביצוע של המפעל הקיבוצי בכל גילוייו,
להגדיל את הכוח המושך שלו ואת מספר הנוהרים אליו להשתתף בבנינו,
להגביר את מידת השיתוף ועזרת הגומלין בין משק ומשק, להגביר אחריות
של חברים קשישים לגבי עליות חדשות, להטיל יותר חובות חלוציות,
יותר תפקידים לאומיים והסתדרותיים. מבחינה זו הריני רוצה שהתנועה

המאוחדת לא תגרע ממה שיש בקיבוץ המאוחד, אלא תוסיף עליו.

ויש מה להוסיף. מי שיחדור למצבו של ציבור הפועלים,
מי שיחשוב ברצינות על הסכנות הנשקפות לנו – ובעיקר מבפנים, מי
שחרד למצבו של הפועל במושבה, מי שאין דעתו נוחה ממצבן של מועצות
הפועלים העירוניות – מוכרח להבין כי שכבת עסקנים מקצועיים בלבד
(ואפילו טובים) לא תפתור את השאלות החמורות האלה, העתידות ללכת
ולהחמיר. אין לראות בדברי זלזול בפקידות ההסתדרותית; אינני יודע

כיצד אפשר לנהל מכניסמוס כל כך מורכב ומסועף בלי חבר עובדים

מקצועיים. גם התנועה הקיבוצית איננה נמלטת מאלמנטים של עסקנות
מקצועית. ויש להעריך לטובה את הפקידות הטובה והנאמנה והמסורה, ויש
להקפיד ביחוד על הסלקציה של פקידות הסתדרותית, שתהווה גוף ציבורי
משובח, שלא תעלה חלודה פקידותית. אך כל זה לא יספיק אם הסקטור
ההתיישבותי בהסתדרות לא יטיל על עצמו, כפעם בפעם, תפקידים גדולים
בחיי ההסתדרות. אין אני שוכח מה שהם עושים היום, ובפרט בשליחויות
לחלוץ ולנוער. אך יש כמה וכמה תפקידים, ממקומיים ועד מרכזיים, אשר רק
בני-אדם היונקים בעצמם מן הקרקע ומן המלאכה ומחיי שיתוף ושויון, רק
אלה שהיום הם יוצאים מחברתם על מנת לשוב אליה מחר – רק אלה יכולים
לקיים פעולה הסתדרותית יום-יומית, בלי חשש שאבק-השיגרה ידבק בהם
(מובן, אין בשום מקום ערובה מכשלונות, כשם שישנם גם בעולם
עסקנותנו המקצועית אנשים מבורכים אשר יד השיגרה לא היתה בהם). יש
הליכה חלוצית לסדום ויש גם הליכה לסדום אחרת של החיים הציבוריים
בארץ.

וגם בחיים הציוניים יש להרוס מחיצות

ומושגים-מחיצות. ישנן פרובלימות של ההסתדרות הציונית שאין
אנשי-שלומנו חיים בהן בכל רצינותן, ואנחנו נתקלים בהן רק בשעת
בחירות או בקונגרסים. רק יחידים מאתנו מעמיסים על עצמם עול הדאגות
של ההסתדרות הציונית. וגם בזה חפצתי לראות את התנועה הקיבוצית
המאוחדת ממלאה תפקיד חלוצי. ולפיכך הייתי קורא למכסימליזם של מרות קיבוצית-כיבושית-ציונית-הסתדרותית.



-–



אולם בנקודה אחת אני בא למעט את המרות, והיא:
לגבי קצב הגידול של היחידה המקומית. אינני רוצה לומר בזה שאין
התנועה הקיבוצית כולה מעונינת גם בשאלת הגידול של כל מקום

ומקום, שאיננה צריכה לדון בזה, אך רואה אני זכות למקום – ובפרט
כשהוא מיחס לכך חשיבות יתירה – להכריע את ההכרעה האחרונה לגבי קצב
גידולו. ואין הדבר הזה עשוי להטריד ביותר, לאחר שיהיה מובטח
לכלל-התנועה שכל מקום ומקום ימלא את חובותיו בתפקידים כיבושיים,
במתן עזרה להתישבות חדשה, לפועלי המושבות, לעליה בהדרכת-נוער,
בשליחויות בגולה ובארץ. הריני נוטה לחשוב כי עצם התפקידים האלה יש
בהם להחיש את קצב הגידולים בכל מקום, כי עצם האיחוד יזרים דינמיות
נוספת בחיי כל נקודה.

אך אם גם לא תתאמת השערתי, גם אז אין שום סכנה צפויה
לכוח הכובש של הרעיון הקיבוצי מזה שכמה מקומות יבטיחו לעצמם
בנקודה זו הכרעה שלהם. ודאי יש לנו אלף נימוקים בעד אינטנסיפיקציה
של כל דונם, ואלף נימוקים בעד חברה יותר גדולה, אך האם לפיכך עלינו
להעמיד את הכל על הרחבה? האין זה עלול באחד הימים להעמידנו במצב קשה?
כיום הזה הריני מחזיק טובה ל“השומר הצעיר” שהמציא לנו במשך השנים
האחרונות מספר הגון של גופים, הן למקומות שיש בהם תנאים
לאינטנסיפיקציה והן למקומות שאין בהם. סוף סוף רוצים אנו לישב כל
חלקת אדמה הניתנת לכך, ואילו היתה כל התנועה הקיבוצית מעמידה את הכל
על ה“גדול וגדל” היינו אפשר מקבלים מספר של משקים גדולים מאוכלסים
יפה, אך לא היינו יודעים מה לעשות עם כל יתר המקומות בארץ. הרי
הארץ צריכה לא רק למספר קטן של גופים גדולים, כי אם להרבה גופים,
בין שהם גדולים בין שהם קטנים. עם כל ההחשבה למשק הגדול, הם יכול אדם
להתעלם מכך כי בשנים אלה היה לנו צורך בחמישים גופים כובשי קרקע?
ועם כל הסיכויים שאני תולה במשק הגדול אינני יכול בשום אופן
לראות את “מעלה-החמישה” או “חניתה” כמפעל חלוצי פחות מאיזה מפעל
רב-מידות. ואם תהיה מחר אפשרות ללכת לעקבה, לא אפחית בערכה החלוצי
אפילו אם לא יהיו שם סיכויים לגידול מהיר.



-–

דוחי האיחוד אומרים: אפשר למלא את כל הרצונות
הטובים מבלי “פירוק” ומבלי איחוד – בדרך “הברית”. אפשר תתמהו

לשמוע שאינני אויב לברית. לא שיחתי אפילו מלה אחת בגנותה. אך
הרשיתי לעצמי לעקוב אחרי דבריהם ואחרי מעשיהם של בעלי “הברית”. ואני
שואל: “ברית” לשם מה – כשלב לאיחוד או כתריס בפני איחוד?

אידלסון, שומר “הברית”, סיפר כאן מעשיה יפה, בשם

ברוך אייזנשטט, על הויכוח אם יש אלוהים ואם אין, ועל תשובת הרבינר
כי “האמת היא, כרגיל, באמצע”. אידלסון אפשר שכח כי גם “הברית” היא
“באמצע”. אינני מלגלג, כי איני מחמיר כמוהו. בענין מציאות אלוהים
אין אמצע, בין אמת ושקר אין אמצע, אך בחיי ציבור יש גם אמצע, ויש שגם
אידלסון נאחז בו. אותה ההחלטיות שישנה בשאלות אמונה אפשר שאין לה
כלל מקום בחיים מדיניים וחברתיים. לא הייתי מיעץ להכניס מושגים דתיים
בתוך שאלות בנין חברה. מוטב שבזה תהיה פחות החלטיות, יותר

שיקול, ולעתים גם ההליכה “באמצע” לא תגונה.1

לא הייתי בארץ בזמן שנוצרה “הברית” וגם לא בזמן שהלכה
לעולמה. וגם עתה כשאני שומע פה כיצד מעמידים את “הברית” כניגוד
לאיחוד, וכיצד מאשימים את תובעי האיחוד שלא היו נאמנים ל“ברית” –
אינני יודע מה אירע לה לברית ובשלמה שבקה חיים. קראתי את החוברת היחידה
שהוציאה: “פגישות היסוד”. חוברת טריומפלית. הכריזה על פעולה
משותפת, על יחסים חדשים, על חברות, על רצון טוב, על האמונה ב“ברית”.
מה היה אחר כך אינני יודע. יהא ש“הברית” אינה חייבת לי דין
וחשבון. אך אלפי החברים של שלוש התנועות הרי רשאים לתבוע.
וכשמאשימים חברים על שלא הצביעו בועידת רחובות בעד “הברית”,
באותה ועידה שבה ידעו כבר כי “הברית” אינה קיימת, הרי הם רשאים
לומר: נתנו לכם יפוי-כוח לעשות, ולא אמרתם לנו מה עשיתם ועל מה
נתפוצצה “הברית” ומי הוא שניפץ אותה? מהי דרך זו להאשים בכשלונו
של מפעל אנשים אשר לא עליהם היתה האחריות לביצועו ואף לא בידם היה
להכשילו? הן האחריות ל“ברית” חלה על שלוש המזכירויות והם חייבים
בדין-וחשבון מדוע לא היתה “הברית” בת-קיימא, וידו של מי בכשלונה
של “הברית”? והם – לפי מידת ידיעתי – העלימו זאת מאתנו, מן “הקהל
הרחב”.

ואפשר חוצפה היא מצדי לומר שאילולא היו חסידי-הברית
מסתפקים באידיאולוגיה של “ברית”, אלא גם מגלים יתר כשרון ביצוע
היו על ידי כך מוסיפים לנו נסיון חשוב, והיינו יודעים עתה מה
צופנת לנו הברית ואילו שאלות היא פותרת. ואפשר היינו מוצאים שכל

השאלות נפתרו בכי-טוב ואין עוד צורך באיחוד.

לא אגע פה בשאלות הקיבוץ וההסתדרות. אני עוד נושא
את נפשי לכך שלא אצטרך לדבר בזה. אך אינני פטור מהערה אחת. מרבים
אצלנו להוקיע את פגימות ההסתדרות והמפלגה. ומי שתנועתנו יקרה לו
חש לעתים עלבון צורב בגלל חולשתה. והנה אנחנו עומדים עתה בנען,
בקרבת רחובות, שבה החליטה המפלגה פה אחד על איחוד הנוער ועל צעדים
לאיחוד התנועה הקיבוצית. מעמידתנו העלובה עתה, שנה לאחר הועידה,
זועק עלבונה של תנועתנו, ואנחנו – המבקרים ומגלי המומים – אוטמים

אוזן.

האם הוכחתי משהו? יודע אני כי שאלת האיחוד האמיתית –
ובזה ודאי אין הבדל בין איחודי מפלגות לאיחודי קיבוצים – היא לא
שאלת ניסוח והגדרה – כי אם שאלה של תחושה, של אחדות ההויה, של אחדות
“דפיקות הלב”, כמאמר האפט, של הרגשת אחדות הגורל, אשר כל ההבדלים
וחילוקי-הדעות הם כאין ואפס נגדו. יש לנו הכשרון המיוחד לעשות
תהומות ושיאים – גם בתוך חברה קיבוצית אחת – מהבדלים אנושיים
רגילים, מסימפטיות ואנטיפטיות. ידעתי זאת, ואני מתקומם. יש שאני
מתפעל מכוח הניתוח הדיאלקטי של חבר בויכוח, מן ההבחנות הדקות
שבדקות, ואני מקנא: הייתי רוצה שיהיה לי הכשרון הזה למען השתמש בו
למטרה אחרת. יש לנו צורך בשביל דורותים או שלושה בכוחות נפשיים ושכליים אשר ישקדו לישר הדורים,
בלי פחד שיאשימו אותם בפשרנות ובטשטוש, כוחות שיחפשו

בתוכנו את המאחד ואת המגביר-כוח.

שותף אני לבקשת הכוח, ואיני מסתפק בצדק ובערכי-רוח
שאין אתם כוח. מי שרוצה בגילום הצדק ובגילום החירות – חייב ליצור
למענם כוח. אנו חייבים ליצור כוח למען עמנו האומלל, אנו חייבים
להוות כוח בתקופה של תבוסה סוציאליסטית בעולם, אנו חייבים להיות

לכוח מגן על חירות האדם וכבוד האדם בתקופה של שעבוד והשפלה. כיצד
נשיג את הכוח? לא על ידי פלגות, ולא על ידי
ריבוי הדגשים החזקים והפרדה בין דגש אחד ומשנהו. נשיג את הכוח על
ידי יתר ליכוד ומיזוג, על ידי בקשת הסינתיזה, על ידי גילוי המשותף,
על ידי הקנית ערכים בדרך חברית ולא בהתבדלות. זוהי הדרך של התנועה
שלנו. זהו הדגל שהרימה “אחדות-העבודה”. היא לא ביקשה להיות משפחת
כוהנים, כת רבולוציונרים מקצועיים. לא כאלה היינו. שאפנו להדליק

את כל העם בלהט שלנו. ביקשנו תמיד להרחיב מסגרות. היינו מוכנים
לשבור את המסגרת האהובה עלינו. מקרב לב הנני מצטרף למה שנאמר על האהבה
ליהודי הפשוט, לפליט, אך האהבה הרעיונית לאלה צריך שממנה תהיינה
מסקנות לאהבה מעשית לחבר הפשוט, ליהודי הפשוט בחיים. האיחוד שואף

לכנס את כל ניצוצות היצירה החלוצית, ואז יקל לנו למצוא את הדרך
כיצד לגשם בחיים את האהבה ליהודי הפשוט, ואת הצלת היהודי
הפליט.

אינני יכול לשכוח שלליה זה הוא ליל-השביתה, ליל
התלכדות הישוב מול ההתנקשות היותר איומה שעלתה בגורלנו מיום

התחלתנו לשוב לארץ. הגזירות של ג’מל פחה אינן בשבילי ולא כלום לעומת
הגזירות של “הספר הלבן” ולעומת הפסקת העליה. ושום פולמוס ושום
תרעומת שיש לי או שיש עלי אינם יכולים להשכיח
מלבי את הרגע הזה בו אנו עומדים. חוששני שהוא כל כך איום, שאין
בנו הכוח לחיותו כתומו. בזמן האחרון נמצא אני בכמה מסיבות

פועלים, שומע ומאזין ואף מדבר – ואינני מוצא את הביטוי. אין אנו
רוצים לסלף את המלחמה שאין לנו מפלט ממנה. לא כל דרכי מלחמה כשרים
לנו. אין לנו פיצוץ קיוסקים, לא רציחת חפים מפשע, ולא כל מיני
מעשי “גבורה”, הנותנים פורקן לרגע וממיטים קלון לימים רבים. אנחנו

מוגבלים באמצעינו: מלחמת העליה, מלחמת ההתישבות. מלחמה אשר שום
תנועה ושום עם לא ידעו כמותה.

אי אפשר לי לשכוח מה אורב לנו עתה בכל מקום ומקום
בעולם ולאיזו התגברות אנו זקוקים כדי לעמוד על נפשנו. אני

שואל: האם גם עתה לא תקום בנו ההרגשה של מחנה אחד הנתון במצור? האם
לא בספינה טרופה אחת אנו נישאים? ואם תנועתנו כולה, והזרמים
הקיבוציים בראשה, לא יגיעו עתה להכרת אחדות פנימית וקרבת לבבות –
אזי מהו הנשק שנשאר לנו?








במקור: תנגונה, הערת פב"י.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41062