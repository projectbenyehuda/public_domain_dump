


	
	דברי פרידה מעם דוב הוז
	



דוב, איש-המערכה היית מנעוריך ולא במערכה נפלת, כי אם ערב המערכה.
תבענו ממך וזירזנוך שתצא ללונדון, לא יכולנו לותר עליך. ראינו
צורך לשלוח מן הארץ תגבורת לאותו קומץ אנשים העומדים במערכה
היהודית מול עולם קשיח. וכשיצאת להיפרד מחבריך, בני הישוב שבעכו,
וכשביקרת בקבוצת גינוסר, ידענו: הנה אתה יוצא לקראת תפקידך.

בלי כל חשש של הפרזה אומר: עזבתנו ואין לך תמורה.

זה הנער, יליד רוסיה, תלמיד “הרצליה”, חניך תנועת הפועלים
הארץ-ישראלית, שיצא לארצות רבות בשליחות הפועל העברי והרעיון
הציוני, הגיע למה שלא הגיעו אחרים. הוא רכש את ידיעת המזרח ואת ידיעת
המערב. הוא רכש נסיון וקשרים – והוקרה. אך סגולותיו הטבעיות הן
לעילא מכל מה שנרכש: הוא היה אמן המגע באדם. בן-חורין היה,
ולפיכך היה חבר טוב לחבריו באוהל, לחברים בקבוצה ובמושבה ובכל
מרתף, וגם לכל אדם אשר נפגש לו בדרכו, מן הספן ביפו והשיך בכפר
הערבי ועד מנהיגים בפרלמנט הבריטי ובועידות בין-לאומיות.

לא תמיד ידענו במה עלית על רבים, שככה הצלחת. רבים ידעו שמך, אך רק
אלה שבאו אתך במגע אישי הרגישו את רוחך הטובה, את ידך הקלה, מי
כמוך ידע לגמול חסד עם ידידים ועם יריבים.

איש-אמונים היית, אמונים למשפחה, לעם, לחברים ולתנועה. שמרת אמונים גם
לבני-אדם, אשר, לדעת ידידים, לא היו ראויים לכך. ושמרת להם אמונים עד
הקצה.

נשאת בקלות משאות כבדים. מעולם לא נאנחת, מעולם לא החזקת טובה
לעצמך. ראיתיך בשנים האחרונות ומבטך עגום, אך לא דלוח. השביעוך
מרורות ולא יכלו לך.

חבר טוב היית לנו. כל אחד טעם את נועם הליכותיך, טוב-לבך וטוב-מזגך.
אפשר היה לחלוק עליך, אך לא לכעוס עליך ולא להרגיזך. לא דבק בך שמץ מן
העיקשות המבאישה רבים.

מעטים הם בישוב, ומעטים בציבור הפועלים, אשר יש ללמוד מהם מידות
אנושיות טובות כאשר יש ויש ללמוד ממך. באשר הלכת הבאת אתך ענות-חן
ואהבת-השלום.
לא למדת בשום בית-ספר לדיפלומטיה, ואף המושגים המקובלים על מלאכת
הדיפלומטים אינם הולמים אותך כלל. לא בשפת-חלקות ולא בדברי-תרמית
פעלת, כי אם בטוב-טעמך ובטוב-שכלך מצאת מסילות ללב אדם.

אינני חושש לומר: אתה משאיר את תנועתנו, את הישוב בארץ, ואף את
התנועה הציונית – לקראת שעות הכרעה חמורות – ללא חליפין. ואת חבריך,
אשר ידעוך מימי היותך מחזיק במושכות הסוסים בדגניה, ועד פעולתך
בועידות–פועלים ובמרכזי המדיניות העולמית – יתומים.

באותה המהירות שבה פעלת וחיית ניתקת את חייך, ואף לקחת אתך את רבקה
ואת תרצה, ועוד קרובי-נפש.

רבקה, לא אשכח לך חסד נעוריך, כשהייתי בא מן הכפר לתל-אביב,
ומקשיב ליד חלונך לצלילי הפסנתר, בטרם הכרתי את פניך. לא אשכח את
דמותך בתל-אביב בשנות המלחמה, כשהילוכך היה משרה רוח טובה
ומעלה, לא ישכחו הקרובים מה שהיתה רבקה, הבלתי-ציבורית, בקרב
קומץ האנשים, ודוב ביניהם, מיסדי הגדוד העברי.

ותרצה? זוך-נפש וענוה עמוקה ללא-שיעור.

דוב, דוב! לא חסת על עצמך, לא חמקת מסכנה, מעולם לא בזת לקטנות
ולא נרתעת מפני גדולות. הרכנת ראשך בפני החובה, גם אם לא היתה לפי
כשרונותיך, ועכשיו פרקת מעליך כל חובה.

ומלים מעטות על יצחק בן-יעקב. קשר בל-ינתק קשור שמו עם
אסירי-דמשק, עם מעוני השלטון התורכי. עדין-הנפש, אמיץ-לבב. נזדמנתי
אתו לפני שנים אחדות, והוא ידוע-מכאובים ורצוץ-הגוף, אך איתן
ברוחו ועצמאי בשיפוטו. ואחר כך, והוא על סף החמישים, נעשה חלוץ
התעופה העברית בארץ.

מה מעט אנו יודעים על חיי אנשים יקרים לנו. דוב לא ניהל יומנים, לא
היה מרבה ברשימת שיחותיו, ובמותו ביטל מאתנו אוצר בלום של
נסיון מדיני ושל קשרים אישיים. טיפחנו וגידלנו אותו, ועתה
שכולנו.


כסליו תש"א.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/11886