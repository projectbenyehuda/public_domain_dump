


	
	איגרת לבוחרים
	



חברים, פועלי ארץ־ישראל! תרשו לי לומר לכם מלים אחדות
בכתב. אילו היה הדבר תלוי ברצוני הייתי מכתת את רגלי מאסיפה לאסיפה
והייתי מסביר לכל פועל ופועלת, לכל חייל, לכל נער ונערה שזכו
להיכנס למשפחת העובדים מה חשיבותן של הבחירות הללו.

על מה אתם נקראים להצביע? על “שלטון”?

מה מצחיקה מלה זו בתנועתנו. “שלטונו” של יוסף
אהרונוביץ, “שלטונו” של משה בילינסון, “שלטונו” של חיים
ארלוזורוב, “שלטונו” של דוב הוז, “שלטונם” של חבריהם, הנושאים על
גבם את המשא, אשר אתם עומסים עליהם, בוקר וערב, עד כלות
הכוחות.

שלטון? אם יש בקרב ציבור העובדים מבקשי שררה ושלטון
– אין לנו חפץ בהם, ויהיה השלט אשר יהיה! רשאים אתם למחוק אותם מכל
רשימה שהיא. לא על “שלטון” נקראים אנו להצביע, כי אם על
דרך.

הפונים אליכם בבשורת “כיבוש השלטון” אינם אומרים
לכם איככה עשה הפועל בארץ את כל החיל אשר עשה. הם מצביעים על
סבלותיכם, על פצעיכם, על אבני־הנגף אשר בדרככם, ואומרים: הכל בשל
הדרך הארוכה, הכל בשל מורי־הדרך המתעים. הם אומרים: יש אתנו דרך
קלה יותר, קצרה יותר, הנה היא בפינו.

ואני אומר לכם: הדרך הזאת אשר בה הלכתם מיום עלות
החלוץ הראשון בעליה השניה, היא הדרך. היא אשר עשתה מן העולה
הבודד, מן הפליט היתום, כלל עובדים איתן. היא אשר בנתה את בית
ההסתדרות, אשר שום אויב מבחוץ לא יוכל לה, ותקעה יתד נאמנה לתקות
ישראל. היא אשר כבשה לפועל היהודי בפינה דלה שבאסיה את כיבושיו
הגדולים, והיא אשר הובילה אותו לקראת ההישגים הנאדרים של התישבות
חלוצית ועזרה הדדית, אשר אין שום תנועת פועלים בעולם יודעת
דוגמתן. היא אשר השרישה את הפועל בקרקע תרבות עמו, והיא אשר הטילה
על עצמה את קליטת העולים, והיא שהקימה בארץ מצודת־עוז להיאבקות על
חירותנו וגאולתנו.

אומרים לכם: אותה המפלגה שסללה את הדרך הזאת כושלת היא
וכל מום בה ובאנשיה. וכל “אופוזיציה” המבקשת קולות מכריזה על עצמה
כי היא כלילת השלימות וכל טוב צפון בה.

ואני אומר לכם, כאחד השותפים לחטאיה ולכשלונותיה של
מפלגת פועלי ארץ־ישראל: אין אנחנו קלי־דעת לומר: לא טעינו ולא
חטאנו. אך לא הביקורת הזעומה המתנשאת “לכבוש את השלטון”, לא היא
תשפטנו משפט אמת. יבוא בעל החשבונות ויחשב את חשבוננו לחובה
ולזכות. חשבון גדול הוא.

מפלגת פועלי ארץ־ישראל רשאית לומר לכלל פועלי
ארץ־ישראל: עצמכם ובשרכם אני, לא התבדלתי ולא התגדרתי מכם. צדקתי
–צדקתכם, וגם חובתי – חובתכם. ורק הצדיקים
בעיניהם זוקפים עלי כל גנאי – אם אמיתי ואם בדוי – ונוטלים לעצמם את
כל השבח.

לתקן? יש ויש. העמלים עם הציבור הם הדורשים ביותר
לתקן ולתקן, כל יום תמיד. ולואי שיצמחו וירבו הכוחות המתכוונים
באמת לתקן. אך האם נבטח במתהללים כי הם הכל יכולים? הנאמין בששים
לקטרג כי הם היודעים לתקן?

דרך הפועל לשחרורו, דרך הפועל לגאולת עמו – אינה
מישור חלק,

ובקול ענות תרועה של מתרוננים ומתנפחים איננה
נכבשת. והתבדלות ופיצולים והתנשאות על כלל העובדים – מרחיקים
מנצחון. הכרתי את דרך הפילוגים בתנועת הפועלים וראיתי מה צפון
בהם לפועל ולאומה. ועודני מחזיק בתומתי, כי אחדות הפועלים
דרושה לא רק ליום חג ומועד, ויש לטפח אותה כשאיפה חיה בלב
ובמעשה, בכל ימות השנה.

כסליו תש"ב.










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/22768