


	
	בקונגרס הציוני העשרים ואחד
	



(אלול תרצ"ט, אוגוסט 1939)

כמה אזהרות נשמעו כאן אמש, וביותר – לבל נגזים על מידת כוחנו, שנכיר בחולשתנו. נראה הדבר כי למען נכיר בחולשתנו אין טוב מאשר לבוא לקונגרס ציוני. שאלתי את עצמי כמה פעמים: מה תפקידו של קונגרס זה? האם להשמיע את זעקתנו על העוול הגדול אשר נעשה לנו? הרי נראים הדברים כאילו
אין שומע, וגם אין משמיע; ואם לדון מה לעשות וכיצד לעשות – הרי זה
משונה ביותר שעם במצוקתו הגדולה, לנוכח המלחמה שהוכרזה עליו, יכנס את המטה הראשי שלו על מנת שיעבד תכניות לעיני כל העולם, ואגב
יהא כל אחד וכל סיעה מתאזר להוכיח עד כמה הוא עולה על עמיתו, עד כמה
הוא מיטיב לדעת ומעיז יותר. ערבי פיקח אמר לנו פעם: אתם, היהודים, נמשלים לשועלים; בדרך אל
אשכול-הענבים אתם פורצים בילל ומעוררים את הנוטר שיקום ויגרש
אתכם. הדברים היו אמורים כלפי הרעש שאנו מקימים בעסקי קרקעות. ועתה אנו מוסיפים. בשעה
אכזרית זו, כשעלינו לנהל את שיחותינו בלשון-אילמים, לבל יפריע
הדיבור את הפעולה, עורכים כאן פרדה ומשמיעים נאומים כאשר שמענו אמש. אמרו כי כאן קונגרס למלחמה בספר הלבן. חוששני, שמא יהיה זה קונגרס המקבל עליו את הספר הלבן. מפחד אני שנזק מדיני גדול כבר נגרם כאן, ללא תקנה. התמיכה שניתנה מעל הבימה הזאת למר
מלקולם מקדונלד והדיבורים הקלים והמרים והבלתי-צודקים שנפלו כאן נגד עלייתנו שקולים כנגד כמה דברים טובים שעוד בידי הקונגרס לתקן.

כל עוד לא הרעים הרעם

כלל וכלל לא חשוב כיצד מדברים על הספר הלבן. אפשר
“להרביץ” במקדונלד כל כמה שהוא ראוי לכך. אפשר לומר את המלים
החריפות ביותר על הספר הלבן. ואין זה שוה ולא-כלום. אפשר לומר כהנה
וכהנה ולעשות את ההיפך. נאמרו כאן דברים מפי אנשים העומדים
במקומות אחראים מאד, והדברים מוכיחים שאינם מתחילים להבין הספר הלבן
מהו. סבורים הם: גזירה ככל הגזירות. מה טוב שעם מנוסה בגזירות
עדיין שומר בקרבו מידת-מה של אופטימיות. אולם, רבותי, אפשר כדאי
להשתמש בדיבורים אלה באסיפות-תעמולה בפני אנשים המאבדים את
אמונתם. אך כאן, באסיפת שליחי העם, כלום רשאים אנו לרפא את השבר על
נקלה?

הן עוד לא היתה כזאת בתולדות הציונות. החליפו את
הצהרת בלפור בהצהרה אנטי-בלפורית. הרי אין זו גזירה פנימית של
ממשלה, אשר היום גוזרים ובידי הגוזר מחר לבטלה. לאחר גזירת פספילד
באה אותה ממשלה ושינתה את המצב שינוי יסודי. הפעם ניתנה תעודה
בין-לאומית, ולא לערבי ארץ-ישראל בלבד, כי אם למדינות הערביות,
ולא להן בלבד. כי אם גם למדינות ה“ציר”, אשר בכוחן קיבלו הערבים
מה שקיבלו.

עתה אנחנו מרוצים: ועדת-מנדטים אמרה דברים בגנותו של
הספר הלבן. מובן מאליו שאנו מכירים טובה על כל ביטוי של אהדה בצר
לנו, ואנו רוחשים תודה וכבוד לאותם האדונים, אשר נוכח הלחץ של
מעצמה גדולה גילו עוז-רוח והגינו על זכויות של עם נרמס
ומושפל. אך האם יש לנו בטחון כל-שהוא כי גם
מועצת חבר-הלאומים תעצור כוח לבלתי היכנע ללחץ של המעצמה הגדולה ולא
תהפוך את הספר הלבן לתעודה מאושרת אישור בין-לאומי?

מדוע אין מנהיגים ציונים מבינים את כל רצינותו של הספר הלבן? פתגם רוסי אומר: כל עוד לא רעם הרעם אין המוז’יק מצטלב. ואצלנו עוד רע מזה. הרעם כבר רעם. אך כל עוד אין אנו נופלים ממכת הרעם אין אנו מודים בו. ועדיין אין אנו מרגישים בתוצאות המעשיות של הספר
הלבן. העליה עודנה נמשכת. הסגירה תתחיל רק מאוקטובר. גזירות הקרקע עדיין לא
נתפרסמו. אומרים שאף הן עתידות להתפרסם באוקטובר. אך כיצד אפשר לא לראות שהענינים אינם עומדים, וההצהרה האנטי-ציונית אינה נשארת על גבי הנייר.
והרי קיימת גם אדמיניסטרציה ארץ-ישראלית. יודעים אנחנו כיצד היתה “ממלאת” את הצהרת בלפור, ואפשר
לבטוח בה כי את ההצהרה האנטי-בלפורית היא תקיים אחרת.

מה איפוא נעשה נגד הספר הלבן? כאן ניתנה, מפיות שונים, התשובה הציונית הגאה:
נמשיך בבנין! כלום יש לפקפק בחשיבותה של תשובה זו: נוסיף לעבוד בכל
התנאים, לא נשאיר שום סדק שלא נחדור דרכו, ושום התנקשות לא תפחיד
אותנו.

האומנם בדרכנו הישנה בלבד?

ואפשר יהיה הדבר תמוה, שדוקא אני ושכמותי באים לערער על תשובה זו. דוקא אני וחברי, שפעולתנו
הארץ-ישראלית נולדה בשעת בין-השמשות, כשהתקוות הפוליטיות הגדולות התנדפו, דוקא אנחנו אשר לימדנו עצמנו לא לבוז לפעולה
הקטנה ביותר, דוקא אנחנו אשר יצרנו מתוך הקטנות את תנועתנו הגדולה
– דוקא אנחנו נאלצים עתה לקבול על אלה האומרים: נמשיך כאשר עד
כה. חוששני כי מי שאיננו חש ואינו מודה כי הוכינו מכה קשה מאד, וכי צריך מפנה חדש ומיתודים חדשים – לא אידיאה
חדשה ולא כונות חדשות – עלול להפסיד גם את הדרך הישנה. כי מבלעדי דרכים חדשות נשקפת סכנה עצומה גם לדרך
הישנה.

על דרכנו הישנה, שבה הלכנו שלושים וחמש שנה, מראשית העליה השניה, איננו מתחרטים כלל וכלל. בדרך
הזאת הלכו אתנו האישים החשובים ביותר של התנועה הציונית, בה צעדה
התנועה הציונית עצמה מאחרי המלחמה, וכל הנפש והרכוש אשר עשינו בארץ
בא בגלל הדרך הזאת. יש ויש לקבול לא על הדרך, כי אם על קצב ההליכה שלא הלם כלל את המאה העשרים. נהגנו כאילו לפנינו לא עשרים שנה, אלא שבעים. לא הבינונו כי גורל הציונות יהיה נחתך בתקופה קצרה למדי,
בין מלחמת-עולם אחת לשניה, וכי לפיכך אין להתנהל לאט לאט ויש לחטוף
ולעשות ולהגיע למידת עצמה שאי אפשר יהיה להחריבה.

וגם עתה נאמר: נהיה הראשונים
לדרוש שנאזור כוחות, ויותר מאשר עד כה, ללכת בדרך הישנה, לגאול
קרקע כל עוד אפשר לגאול חלקת-אדמה בארץ, להוסיף להקים ישובים חדשים,
ולעשות במשך השנתים הבאות לא פחות מאשר עשינו בשנתים
האחרונות. ויותר מזה: מי
שאומר כי יש עמו דרכים פוליטיות חדשות, ועם זה אין לו קרן קיימת,
ואין לו קרן-היסוד, ואין לו ישובים חדשים, ואין לו ביצור העבודה
העברית והמשק העברי – גם מלחמה פוליטית אין לו. הדברים קשורים אורגנית זה בזה. עתים,
כמובן, יש צורך להדגיש מומנט מסוים, אך לעולם אין צורך להחליש שום
אלמנט של בנין והיאבקות.

ואילו היו לנו בשנים אלה, שנות הפורענויות, יותר אמצעים לבנין ויותר אפשרויות לפעול בשטחים מסוימים, אפשר היה גם מצבנו הפוליטי, למרות הכל, נוח יותר. נזכר אני
בימי הויכוח על החלוקה. הייתי סבור אז כי שוללי תכנית פיל היו
לכאורה צריכים להתאמץ ולרכוש קרקעות חשובים מחוץ לתחומים
המוצעים בתכנית ועל ידי כך למנוע אותה, ומחייבי התכנית היו חייבים
להתרכז ברכישת קרקעות בתוך תחומיה, ועל ידי כך להבטיח את
גורלה. סבור הייתי כי פעולה כזאת היתה על כל פנים משפיעה יותר מן הויכוחים הפנימיים. ואני הייתי מוכן להיות שותף בזה לשני הצדדים. אך גם אלה וגם אלה לא הרבו לעשות בזה. עוד חסרה
לנו ההרגשה כי לא הדיבורים, אלא המעשים יכריעו, וגם עתה,
בדברנו על התגובה לספר הלבן, חסרה אצלנו ההכרה כי לקראת מלחמה יש
לחזק ולבצר כל עמדה כלכלית.

אך מי שבא ורוצה להסתפק באמת-הבנין מעיד על עצמו שאינו מכיר מה הזמן בו אנו חיים. וכי אין אנו
רואים כי עולם זה, המתנהל לא לפי המיתודים של הדמוקרטיה, אין הגורם
הכלכלי שולט בו כקודם? מסיבות עבודתנו במשטר התורכי היו כאלה שהמאמץ הכלכלי שלנו הוא לבדו היה הקובע. לאחר המלחמה נוספו לנו עוד גורמים פוליטיים מסוימים, אך ידענו ונוכחנו כי אין מדיניות ממשית יותר
מישובים חדשים, מהקמת תעשיות, מהבאת ספינות-עולים. אך עתה נתונים אנו בתנאים חדשים. וכל כוח ברוטלי יכול להחריב הישגים ישוביים ומשקיים. האמנו בערך הכובש של המחרשה. לכך חינכנו. חפצנו לראות אכר יהודי מעורה
בקרקע, אשר יהיה בו מכוחו של " עם-הארץ הגלילי " הקדמון, אשר כל
רוח לא תזיזנו. אך נוכחנו כי גם חוסן זה מתמוטט בימינו. אנו רואים עתה לפנינו את
האכר הטירולי המושרש בקרקע מימים קדמונים, אשר עוד ידע להילחם על
חירותו כנגד נפוליאון, ורבע מיליון זה של אכרים נעקר עתה מאדמתו
ומגורש ממולדתו, ואין פוצה פה, ואין מתקומם ומתגונן.

חובה עלינו לדעת, מה הזמנים שאנו נתונים בהם ומה
צפוי לנו מן המשטר האנגלי-ערבי, זה שתוכו יהיה בהכרח פאשיסטי ושנוצר
מתוך הסתגלות לכוחות פאשיסטיים. אל נשכח כי התגשמות הציונות מתקיימת לא במאה הי"ט ההומניסטית, כי אם במאה העשרים הברוטלית,
ואין לנו אלא לסגל את עבודתנו לתנאי הזמן. הסיגול הזה, לאמיתו של
דבר, כבר התחיל.

ויהי נשקך טהור

מי שיודע מה מתרחש בארץ, מי שיש לו חוש לארץ-ישראל,
מי שאיננו שואב את ידיעותיו מסוג ידוע של עתונות – יודע כי המפנה
התחיל עם מאורעות תרצ"ו. לא נוח לדבר בזה, ולא רצוי מכמה בחינות.
אך הכרחי לומר בזה משהו, מפני שלהותנו סובל הקהל היהודי באופן
הטוב ביותר מאי-הבנה. בענין אחד אני פטור מהרחיב את הדיבור, כי
הקונגרס כולו הסתייג בתכלית מאותה שיטת מלחמה מסולפת, הקרויה בשם
טרור. מציין אני לשבח שגם גרוסמן הסתייג מזה. הוא אמר שהוא נגד טרור
וגם נגד הבלגה. עלי להודות שאין אני יורד לעומקה של הגדרה זאת. ושמא
בכל זאת נשאל הבלגה מהי, מה פירוש המלה, אשר ציונים טובים סבורים כי
יש להתבייש בה? את הפועל “הבלג” למדנו מירמיהו הנביא, ולכאורה
אין להתבייש בו. אך איני שואל למובן הבלשני, כי אם למובן הפוליטי שהוכנס בו בימינו. מה משמעותו של מונח זה? האם שלא להתגונן, לא
להתיצב מול אויב, להימנע מפעולה אמיצה נגד מתנקש? האם יחס של בטלנים
ובחורי-ישיבה לנשיאת-נשק? הלהפקיר את רכושנו ואת חיינו? כיצד מעיזים
לסלף כל כך בעיני המונינו את האמת שבחיי הישוב! הבלגה משמע: יהי
נשקנו טהור. אנו לומדים נשק, אנו נושאים נשק, אנו מתיצבים בפני הקמים עלינו.
אך איננו רוצים שנשקנו יוכתם בדם נקיים.

מה פעלנו בכוח ההבלגה

אינני רוצה להרחיב את הדיבור. אינני מחבב הטפה לעקרונות מוסריים בפומבי. הבלגה הרי זו שיטה מדינית ומוסרית כאחת, הנובעת מתוך
תולדותינו ומתוך מציאותנו, מתוך אפינו ומתוך תנאי מלחמתנו, אילמלא היינו נאמנים לעצמנו ונוקטים בקו אחר היינו מזמן מפסידים את
המערכה. ואילו היינו מקיימים – תחת מעשי גבורה
אמיתית – מעשי גבורה מדומה, היינו ממיטים קלון על עצמנו והיינו
נאלצים לשלם מחיר יקר ביותר.

אינני נרתע מפני תשלום מחיר. מה נעשה ואנחנו אנוסים לשלם ביוקר על זכותנו להיגאל. אני מוכן לשלם מחיר בעד עליה, התישבות, התגוננות – מפני זה
אינני מפחד. יהודים משלמים יותר בעד זכותם להיות עבדים בעולם. יהודים משלמים ביוקר אפילו בעד זכותם להיות עבדים בארצות החירות. מוכן אני לשלם, אך לא בעד גלות ועבדות. מוכן אני לשלם מחיר רב בעד ארץ-ישראל ובעד חירותנו בה, אך
בשום אופן אינני רוצה לשלם בעד מעשי איולת ותעתועים המלבינים את
פנינו.

משום שבחרנו בשיטת ההבלגה, לפיכך נוצרה בארץ בדרך כבוד מעין מיליציה של יהודים, העתידה לשמש גרעין-צמיחה לדבר-מה חשוב
עוד יותר. משום שבחרנו בשיטת ההבלגה יכולנו להגן על הקיים וליצור ישובים חדשים. בלעדי ההבלגה לא היינו מגיעים לכך. על ידי ההבלגה יצרנו
אפילו אצל אדמיניסטרציה אויבת ואצל הצבא הבריטי יחד של כבוד לאדם
היהודי, האמיץ והצודק.

ובמלחמה הממושכת הצלחנו במשהו החשוב לנו ביותר: לא פינינו שום נקודה. יש כלל במלחמה: קצר את החזית ככל
האפשר, ואם יש לך נקודות חלשות ובלתי-מוגנות – אל תתעקש ופנה
אותן. זוהי תורת האוקואציה, אשר הממשלה וכוחות צבא וגם אישים יהודים נכבדים הטיפו לנו. אנחנו לא שמענו להם. הבאנו את השלטונות לכך שיכירו שאי אפשר להכריח אותנו לכך. ויותר מזה: אנחנו, במתכוון ובדעה צלולה, הארכנו את החזית. היודעים אתם מה פירוש הדבר ליצור בשעת מלחמה חמישים ישובים חדשים? האם זהו מפעל קולוניזטורי-משקי כבימים כתיקונם?
ויודעים אתם היכן יצרנו את רוב הנקודות החדשות?
לא במקומות בטוחים ומוגנים, כי אם במקומות הקשים ביותר, על
הספר. בגבול הצפוני של הארץ, שהיה עזוב כל השנים, העמדנו עד כה
ארבעה עמודים משני קצוותיו, ארבע חומות ומגדלים. וירדנו לגבול הדרומי והקימונו גם שם שלושה עמודים.
עוד לפני זמן קצר נחשב אזור בית-שאן בעיני השלטונות לאזור ערבי. יהדנו אותו במידה ניכרת. ופינה זו של מזרח הכנרת, אשר ועדת פיל
הוציאה אותו מרשות היהודים – הקימונו בה שלושה ישובים חדשים, והוספנו חוליות מחברות בין השומרון והעמק.

מה איפוא הצורך הנפשי או המדיני של נואמים ועתונאים
ועסקנים ציונים להבאיש את ריח ההבלגה וההגנה בעיני העם? או אין זה אלא
מכשיר במלחמה הפנימית?

ואף על פי שכל חוגי ההסתדרות הציונית נקיים מחטאי
הטרור, והציבור היהודי משתחרר גם מהרהורי עבירה, יש לומר עוד משהו
בשביל הבהרת השאלה.

התנוונות בתוך טרור

המלה טרור בימינו קיבלה הוראה חדשה. לפנים מי שאמר טרור היה מתכוון למלחמה בטירנים,
בעריצים. הטרוריסט-הרבולוציונר היה מקפיד על טוהר נשקו. מעשה בטרוריסט מפורסם שיצא נגד הנסיך הגדול מבית רומנוב, שליטה של מוסקבה. משראה שהנסיך הגדול נמצא בחברת אשתו וילדיו – חזר ולא פגע
בו. סיכן את עצמו, סיכן את כבודו בעיני חבריו, סיכן את עניני הסתדרותו ובלבד שלא ישפוך דם נקי. הטרור בימינו, שהמופתי הוא
נציגו, יש לו הוראה אחרת ויש לו מוסר אחר: להשמיד עם שנוא, להשמיד
מפלגה יריבה. זהו הטרור הפאשיסטי. וכשמאחורי טרור זה עומדות גם
מעצמות פאשיסטיות עם כספן ועם נשקן ועם התככים שלהן והלחץ שלהן – הרי
הוא מביא פירות. לא בכוח הטרור שלו השיג הפועל הערבי העליון מה
שהשיג, כי אם בכוח בני בריתו ופטרוניו, אשר בפניהם נכנעה
בריטניה רבתי בארץ-ישראל, כשם שנכנעה במקומות אחרים. אך אם יהודים באים ומציעים לנו שיטות מלחמה כאלה, הרי הם
עושים אותנו מגוחכים מבחינת החשבון המדיני, ועלובים ביותר מבחינת קיומנו הלאומי. הרי זו הצעה של התבוללות מופתאית. האם לשם כך עזבנו את
אירופה ואמריקה, עם ההתבוללות התרבותית שלהן, כדי להתבולל עם
המופתי, כדי לחקות את שיטותיו ותכסיסיו ולהידבק במוסר שלו?

חבל שהמדיניות הציונית לא טרחה די הצורך לגלות לעיני העולם עד כמה התנועה הערבית בארץ הנה סרח-עודף ל“ציר”. אפשר היו על ידי זה מתחילים להבין אותנו יותר בחוץ,
ואפשר היה זה מבהיר יותר את טיב השיטות והאמצעים המוצעים לנו לעתים
מבפנים. לא ראיתי שאיזו מפלגה שהיא תציע כזאת, אך אם צועקים בכל
החוצות, אם מבשרים ומתפארים, אם עתונאים גויים יוצאים ומספרים את
תהילת היהודים, על מעשי “הגבורה” של לוחמים יהודים – אזי מותר וחובה
לדבר על כך גם מבימת קונגרס ציוני.

ומכל המון העובדות הטעונות הסברה אבחר לי שתים,
שנסתיימו לא באופן הטרגי ביותר: בתל-אביב קרו מעשים
רבולוציוניים כבירים– פוצצו את תאי הטלפון. מובן, שממעשה רבולוציוני זה עלולה האימפריה הבריטית להזדעזע. וההגיון הפוליטי של הדברים הוא, שבכדי להשפיע על המדיניות
הבריטית יש לפוצץ גם את בית-המדרש או את בית-המרחץ, להבדיל.
ואפשר שהפעולה הקולעת ביותר תהיה להטיל פצצה לתוך הנמל היהודי.

ומעשה שני, שיש בו ללמד על כוח השיפוט המדיני של גיבורים אומללים. בירושלים נדונה למאסר-עולם נערה קטנה, שנתפסה עם פצצה בשער בית-הסוהר הירושלמי. לאשרה ולאשרנו נתפסה בטרם נתפוצצה הפצצה שבידיה, תארו
לכם, מה היה אילו הצליח האקט הפטריוטי, שבעקבותיו היו ממילא נפרצים
שערי בית-הכלא, וכמה מאות אסירים ערבים, בהם פורעים ושודדים, היו
פורצים מתוכם ומסתערים על מאה שערים. הרי זה היה מעשה לאומי כביר! ואף על פי שכולנו מודים כי מעשה טירוף הוא, אין אוהבים אצלנו לשמוע על כך.
מתרעמים, למה לדבר בגנותם של יהודים? אכן, על כל פשעים תכסה אהבה. שאלה היא, אם אהבת ישראל או אהבה אחרת.

אין אנו צריכים לנהל את מלחמתנו המדינית על ידי הרפתקנות, על ידי ביום. אינני חפץ בהתקוממות שתבוא מתוך התגרות. מאמין אני בערך מלחמה הצומחת כהכרח פנימי של צרכים אמיתיים, של כוחות ממשיים. ויש לי צורך לא לטשטש את הענין הזה. גם ביחסים עם חברים
וידידים.

ניגודים שנתישנו

רצוני לומר משהו לדבריו של ידידי הטוב ר' שלמה
גולדמן בענין בלתי-אקטואלי לכאורה. משום מה ראה צורך להבליט את ר'
יוחנן בן זכאי מול יהודה המכבי ובר-כוכבא. האם לא היינו רשאים
להניח כי ניגוד זה הנהו נחלת עבר ואין לו מקום בתוכנו? האומנם יש
לנו צורך, בקונגרס זה דוקא, לחדש את הויכוח? זכות היא לציונות,
שהחזירה לנו את הגזילה שגזלה מאתנו הגלות המרה: את לוחמי החירות של
ישראל. מה ידענו על יהודה המכבי, על הקנאים, על בר-כוכבא, אם יד
הצנזורה הפנימית היתה בהם או יד הצנזורה החיצונית. את ההיסטוריה של
מלחמות היהודים אנו לומדים מפי יוסף פלביוס, וספרו ההיסטורי של יוסטוס איש טבריה אבד לנו. לא ניתנה לנו מעולם האפשרות לדעת כיצד
ראה את מלחמת החירות ואת החורבן היסטוריון יהודי אשר עמד במרדו
ובקנאותו. במעט שנשתמר באגדה אנחנו מגששים כדי למצוא רמזים ואליגוריות מאותם הימים. באה
הציונות וחידשה את חג החשמונאים, והפכה שוב את בר-כוזיבא לבר-
כוכבא. זה היה מפעל רוחני גדול: להחזיר לעם מה
שאלפים שנות גלות ועבדות גזלו ממנו. האומנם צריכים אנו להסתלק מזה? גם בשוייץ החפשית והשאננה נראה היה כבר
שוילהלם טל עבר זמנו. וחוקרים טרחו והוכיחו שוילהלם טל לא היה ולא
נברא. והנה באו ימים חדשים וקודרים, ושוייץ הכרח לה שתשוב למיתוס של וילהלם טל.

אך זוהי הערה ידידותית בענינים בלתי-אקטואליים. יש להעיר משהו למישהו גם בענינים הנוגעים יותר לימינו ממש. ד"ר נחום גולדמן אמר משהו בליל הפתיחה שמחייב את הערתי.

בימים הקשים העוברים עלינו יש לדאוג יותר מאשר בימים שמחים להלך-הרוחות והאמונה של הפריפריה הציונית. אינני חושש למרכז, לארץ-ישראל שבחזית. נפגש אני יום יום עם אנשים אשר צרותיהם מרובות ודאגותיהם
עמוקות, ויודע אני כי קשיות-ערפם הציונית איננה פוחתת בימים רעים. אך חושש אני לקוטן-אמונה של הפריפריה הרחבה שלנו, זו שמתרחבת בימי גיאות ומצטמקת בימי שפל ועצב.

בתנועה הציונית מהלכים ונאבקים מושגים מכסימליסטיים ומינימליסטיים. איני נוהג להעריך אנשים לפי דבריהם. בתולדות הציונות יש אישים, אשר מעולם
לא דגלו בשם מכסימליזם ציוני, והם בין עושי הגדולות ומקדמי המפעל ביותר. דוגמה לכך ד"ר רופין. מאידך,
יודעים אנחנו אנשים אשר כל המכסימליזם שלהם הוא בפה ובדרישת
שכר. ואף על פי שאני מונה עצמי על הציונים
האוטופיים הרוצים ומאמינים גם במה שאינו מתקבל על השכל, לא ראיתי
מעולם צורך ורשות לבדוק בדעות ובאמונות של אחרים. אך רשאים אנו לדרוש מחברי ההנהלה הציונית, שלפחות בשעה שהם
מדברים בשם התנועה אל יאמרו דברים שיש בהם משום הודיה בקוטן אמונה ציונית.

ד"ר נחום גולדמן אמר כאן בליל הפתיחה, בצרפתית (ואני מצטט לפי עתון הקונגרס העברי): “מעולם
לא עלתה על דעתנו יציאת כל העם היהודי מן הגולה לארץ-ישראל”. אין כלל וכלל בדעתי להתוכח על יציאת מצרים חדשה ועל קיבוץ גלויות. מי מאתנו נביא ויגיד? אך כלום זהו מתכנה של הפרוגרמה
הציונית ומתפקידה של התעמולה הציונית להכריז ולהצהיר שאין זה עולה על
דעתנו? וכי כל כך חשוב לדעת מה עלה ומה לא עלה על דעתם של מנהיגים ציונים? והלא הרבה דברים לא עלו על דעתנו, וההיסטוריה היהודית העלתה והעלתה. אפשר להבין הכרזה של “אני מאמין”, אך הכרזה של “איני מאמין” למה?
יכול כל ציוני להיות “ריאלי” או “אוטופי” כאות נפשו, אך למה
נשתמש בגושפנקה של התנועה ובהופעות שבהן מדבר אדם בשם כולנו –
למסירת מודעות מעין אלה? ומה הצורך הזה להיגלות לפני הגויים
בפיכחותנו? והתועלת הפוליטית של “הרגעה” זו האומרת לגויים
לבל יחשדו בנו שאנו רוצים להכניס יותר מדי יהודים לארץ-ישראל – אף
היא מפוקפקת למדי.

ומהערות אלה להערות חמורות יותר.

אנחנו באים אל הקונגרס לא כדי לריב ולהתקוטט, כי אם
כדי לפגוש ידידים העומדים בנקודות שונות של החזית האחת. אנחנו
באים לשמוע ולהשמיע דברי ידידות. ארץ-ישראל זקוקה לכך. ואני סבור
כי גם ידידינו בגולה זקוקים לכך. אך מתרחשים דברים משונים. יש שאנו
פותחים ב“שלום עליכם” ומקבלים סטירת לחי. תובעים מן התנועה
הציונית מזון לנפש העם, ואת ההרואיקה של הישוב רומסים
ברגלים.





עליה “אי-חוקית” מהי

ומעל בימה זו נאמרו אתמול דברים מפי רבי סילבר,

שאין אני רשאי להתעלם מהם. היתה בהם זריקת אבן בפליטים שלנו שעל פני
הימים, וסכין בגב המדיניות הציונית.

מי שבא לדבר בענינים אלה בשער חייב קודם ללמוד ולדעת
ולחקור מפי מקורו-ת נאמנים, ולא לזרוק אל תוך חלל-הפרסומת דברים
בלתי-שקולים.

קיימת עליה שקוראים לה “בלתי-ליגלית”. הכל בעולם
חוקי זה הוא חוקי. ממשלות חוקיות, כיבושים חוקיים, תעודות חוקיות, אפילו הפרת-הבטחות חוקית. רק עליית יהודים, על יסוד המנדט
העתיק של יציאת מצרים, איננה חוקית.

והנה היינו עדים למחזה תמוה: באיזו אהדה עמוקה דובר
בבית-הנבחרים הבריטי בענין ביש זה של עליה בלתי-חוקית, ובאיזו
אי-אהדה עמוקה דובר בה בקונגרס הציוני!

ולא רק העולם התרבותי מגלה סימני אהדה לעולינו ולפליטינו, כי גם הים אוהד אותם ומרחם עליהם.

לפני שבועות אחדים ניגשה לחוף ארץ-ישראל סירה קטנה
ובה שנים-עשר יהודים באים-בימים מגרמניה חותרים במשוטים. סירה
בלי מנוע ובלי מלחים מומחים. כל סערה קטנה היתה הופכת את הסירה
ומורידה אותה למצולות. כמה נסים נתרחשו להם, לאותם שנים-עשר
פליטים יהודים על הים!

והנה קורא אני ב“דבר”, ערב סגירתו על ידי הרשות, כי
הגיעו חמש סירות, מהן רק אחת סירת-מנוע, ובהן 160 פליטים, ביניהם
נשים הרות ושלושים ילד. במרחק של שלושים קילומטר מן החוף הושיב
אותם רב-החובל בסירות ועזב אותם לנפשם. והים ריחם עליהם והביא אותם
אל חופנו. אילו היה הים חי מפיהם של פרנסים יהודים מפוארים היה אפשר
נוהג אחרת.

אודה, נפגעתי אמש קשה. הלא כולנו מהגרים. ואם יש
בינינו מאושרים היושבים לבטח בארצותיהם, האם לא היו אבותיהם
מהגרים?

אומרים לנו: עליה בלתי-מבוררת, יסודות רעים, הלא זה
מן המפורסמות… אני שומע וחושב: מאימתי נעשיתם בררנים כל כך? שנים
על שנים היינו אנחנו חוזרים וטוענים כי ארץ-ישראל איננה יכולה לקחת
מכל הבא ביד, כי ארץ-ישראל זקוקה לאנשים צעירים, אנשי עבודה והעזה,
לצבא-עם מוכנים ומוכשרים לכל שעת צרה ולכל מאמץ. אזי הייתם מגנים
אותנו באמרכם שמה שאנו עושים אין אנו עושים אלא מתוך “חשבונות מפלגתיים”, שאנחנו “מפלים בין יהודים ליהודים”. אתם דרשתם מאתנו שלא נבכר צעיר על פני זקן, חלוץ על פני חנוני,
איש-עבודה על פני ספסר. שנים רבות הוטל עלינו להיאבק על עקרון
הברירה וההכשרה. והנה, כשבאה השואה הגדולה והפליט היהודי, זה הנמלט
מן הגיהינום שבגרמניה ובאוסטריה, ובצ’כיה ובסלובקיה, פורץ לארץ,
אתם מתחילים לתבוע: סלקציה.

מה אוכל לענות לטענה זו? גם במצב איום זה של הצלה מן
הגיהינום היה טוב אילו היינו בוררים מתוך המחנה את מי שראוי
ביותר לארץ, מי שמסוגל “לבנות ולהיבנות” בה. ויודע אני שנעשים
כמה וכמה דברים שהם ההיפך מזה. יש אנשים שעליה זו הפכה להם
למקור-רוחים. יש רוחים פרטיים ויש רוחים אחרים. הייתי יכול לספר
משהו על היסורים של הנודדים מידי מציליהם. זכורים ימי ה" אגנטים"
ברוסיה וניצול מהגרים. וכוחות ציבוריים טרחו אז להגן על המהגר
מניצולם של מציליו. ועזרה זו, להגנת הנודדים היהודים בימים, נתבעת
גם עתה מן הציבוריות היהודית, בין שהיא ציונית בין שהיא
בלתי-ציונית. מדוע עומדים מוסדות העזרה וההגירה מרחוק? מה הם מפחדים
“ללכלך” את ידיהם? ותחת להגיש עזרה אנו באים ופוסלים, בסיטונות, את
טיב העולים.

והלא כל ציוני היה צריך להיות מאושר, שעם כל התלאות
והמצוקות שירדו על הישוב זכינו כבר לימים שארץ-ישראל יכולה להגיש
קורטוב של עזרה ממשית ליהודים תוך הקטסטרופה הגדולה. וכי מהי
ציונות? מעון-קיץ? עונג-שבת? מימי פינסקר והרצל ביקשה הציונות
להביא ישועה ממש לישראל. אך המפעל הציוני היה עוד רך מדי, חלש מדי, עני
מדי, שיוכל להגיש עזרה ניכרת לאחים אומללים. בימי טבח אוקראינה לא היה
מי שיוכל לשלח את היהודים לארץ-ישראל, ולא היה מי שיוכל לקלוט אותם.
והנה זכינו לכך שנוכח גירוש אשכנז, וינה ופראג יש כבר בידינו
לבוא לעזרה. והרי זה ההישג הגדול של הציונות.

ולמי שדואג ביותר לסלקציה עלי לומר: יש ויש. יש גם
אניות מבוררות. ובעיני ראיתי עולים “בלתי-חוקיים”, בעבודתם ועל משמרתם. לא מן הגרועים כלל וכלל.





תפילת הים המודרנית

אילו היו עסקנינו ומנהיגינו ניגשים מקרוב אל
חזיונות עיקריים בחיינו, אפשר היו קונים לעצמם מושגים
אחרים. לפני כמה שנים עבר עלי ליליה בציפיה. ראיתי צעירים וצעירות חותרים
במשוטים, מבלי לדעת אם כל הסירות הגיעו בשלום, צועדים במים כשהם אוחזים זה ביד זה לבל ינתק מישהו מן החבורה, מבלי דעת מה גורל שאר
הסירות שיצאו יחד. גם מחזה זה ניתן היה לביקורת מבחינה אסתטית. אפשר לשער שאילו באה חבורת
שחיינים-ספורטאים אנגלו-סכסיים היה לה תואר אחר והדר אחר – אך
בעיני היתה זו שרשרת הנמשכת מר' יהודה הלוי ועד הנערים והנערות
הללו. ומאמין אני כי לא רחוקים הימים ושירים יושרו, ואולי גם יחברו תפילות לשלומם של יורדי-ים שלנו.
ומי יודע, אולי יתפללו אותן התפילות גם בטמפלים שבאמריקה. נזכר אני ברגע זה שקיימת תפילה נפלאה,
תפילת הים, של הרמב“ן, שבשעתו, לפני כשבע מאות שנה, פתח גם הוא
בעליה לארץ-ישראל. ודאי לא היתה אז אותה עליה חוקית ביותר. באותה תפילה מדובר על כל מיני מזיקים ומחבלים שמצודתם פרושה בימים. אך
הרמב”ן עוד לא ידע על הצי הבריטי ועל סירות-מנוע ועל משמרות
אנגלו-ערביות בחופים. האין בימינו כל יהודי באשר הוא עומד ומתפלל לשלומם של יורדי-ים שלנו?

אילו הייתי אני פרנס יהודי באמריקה הייתי נוהג אחרת.
ראשית כל, הייתי דואג לכך שכל יהודי באשר הוא, אם ציוני ואם
לא-ציוני, ישתתף בפועל בעזרה למבקשי-מפלט. אם יהודי אמריקה לא ניתן
להם לקבל אליהם ולהציל את היהודים הנמלטים מן הגיהינום, כאשר נתקבלו
וניצלו הם עצמם בשעתם, כי אז לפחות יתנו את העזרה ההוגנת למי שמעיז
להציל ויכול להציל. ועוד הייתי מפליג ואומר: צריך לחנך יהודים צעירים,
ממיטב הנוער באמריקה, ושוב ללא הבדל אם ציונים או לא-ציונים,
שילוו אף הם אל הנודדים היהודים ויתענו אתם באשר הם מתענים ויחיו
אתם בשעות ובימים שהם נאבקים עם הגורל וכשהם זוכים להיגאל – על מנת
להעמיק את הרגשת שותפות הגורל יהודי.

הישוב אשר השלטונות מאיימים עליו בענשים קשים על עזרה ל“בלתי-חוקיים” עושה את שלו. יש מי שמחלק עם האורחים מיטה ופת. והיה מן הראוי שמי שבא לדבר
בענינים אלה יפגש עם האנשים, ביבשה ובימים, הנותנים את נפשם על
כך. היה טוב אילו נפגשו עם אנשים ממיטב אנשי-הרוח שלנו במערב, והיו רואים כיצד הם
חרדים לגורל אניה שנתקעה באחד החופים, היו רואים מה נכונותם של
חלקים חשובים בישוב לשאת ולסבול ולמלט, וגם להיענש.

ואף אני מדבר כאן כאחד הנענשים. ולא אני בלבד, כי אם הסתדרות העובדים כולה נענשה קשה
בסגירת עתונה “דבר” ודפוסה בגלל מאמר להגנת המעפילים. מהלומה קשה היא לנו, חמרית וציבורית. אך אני שכבר נתנסיתי בסגירות, לא הייתי מעולם גאה על סגירה
כמו הפעם. כי ענין העליה הוא בעיני ענין אנושי גדול, ענין אחוה יהודית, וגם ענין מוסרי ומדיני.

איזו הגירה בעולם היא כשרה וחוקית, אם עליה זו איננה חוקית? ואיזה חוקים בעולם הם חוקיים, אם זכות-חיים ליהודי היא בלתי-חוקית?

אף אני עצמי הנני – אל יחשב לי הדבר לעוון – עולה בלתי-חוקי, כי עליתי לארץ עם ה“פתקה האדומה” התורכית. ואף על פי שבדרך כלל נוהגים אנשים להעריץ ימים שהיו, הריני
אומר כי העליה הבלתי-חוקית של בני ביל"ו ובני העליה השניה אינה
יכולה להתנשא על פני העליה של ימינו.





הפליט היהודי בראש המערכה

העליה הבלתי-חוקית יש לה תפקיד מיוחד במלחמתנו. כל רעיון מחפש לו את היסוד הסוציולוגי אשר ישמש נושא לו בעצם חייו. היו ימים והחנוני היהודי הקטן היה הנושא של חיבת-ציון
והוא ששמר על הנר שלא ידעך, עד שבא הרצל. ואחר כך באו ימים לרופא, לעורך-דין, לסטודנט. לרבים נראים אותם הימים כימי זוהר. אחר כך בא נושא אחר: אותם
הבחורים, ללא “תואר” וללא הדר, בפרדסי פתח-תקוה ובשדות
הגליל. וכשאני שואל את עצמי: מי בימינו אלה הנושא הטבעי – בגזירות גורלו – של מלחמת
ישראל על קיומו, והיכן מקומו? הריני משיב לעצמי: על פני הימים נטושים נושאי הדגל של צרת היהודים. הללו לא
יתנו לשערי הארץ שיסגרו, לא יתנו למצפון העולם שירגע, לא יתנו
למר מלקולם מקדונלד שיבצע את ספרו הלבן. הפליט היהודי יוצא בראש המערכה, וכולנו חייבים לצאת בצבאותיו.

אין אנו אדוני ההיסטוריה ושביליה נעלמים מאתנו. ואפשר להקשות, מדוע לא בחרה ההיסטוריה
למילוי שליחותה יהודים נשואי-פנים ופרנסים חשובים ואזרחים בני-חורין, ובחרה דוקא בפליטת בית-ישראל, באבק-אדם הנישא על פני
ימים? אך לא בידינו לשנות. כך יצא מלפניה. ואין לנו אלא להישמע לה ולצאת בעקבות בחירה, הפליט.

בגללו נתכנסה ועידת אויאן, עליו יתיעצו בושינגטון, בו עסוקים מיניסטרים ודיפלומטים, בגללו לא תהיה מנוחה ללורדים
יהודים. ורק שאלה אחת טרם נענתה: אם תדע המנהיגות היהודית בעולם להתיצב לרשותו ולשרת
אותו באמונה?

זוהי שאלת האחוה היהודית, זוהי שאלת העוז הנפשי
והשכלי של האחראים לציבוריות היהודית, זוהי גם שאלת-הכובד של
הציונות בשעה זו.

זוהי שאלת גורלם של רבבות ומאות אלפים מאחינו, אשר
יהיו הראשונים ליפול במלחמה-לא-להם, ליפול לא בעד עמם וחירותם,
כי אם בעד מעניהם וצורריהם.

אך זוהי שאלה לא של רבבות יחידים, כי אם שאלת הכלל. דובר על שבירת מסגרת. צריך לשבור את המסגרת מבפנים ומבחוץ. מבפנים – הישוב, ומבחוץ אין לנו שברן טוב מן היהודי
שקוראים לו פליט.

יש כנגדו כמה נימוקים מעשיים, מעשיים ביותר. מה כוחו של פליט מסכן כנגד מעצמה
אדירה, אשר מדינות וממשלות עושות רצונה ומפזרים מכשולים ומוקשים על דרכי החתחתים של הפליטים? אין בכוחי לישב את כל הנימוקים. אך ידעתי כי יש אשר גם מדינה גדולה תקצר ידה בפני צרות ויסורים של המוני אדם. ומאחורי הפליט היהודי עומד היטלר ותלמידי היטלר, והוא
דוחף, תרצו או לא תרצו, תעזרו או תפריעו, צרותיהם של ישראל ישלחו את הספינות על פני ימים.





מי עושה אותנו עברינים

לא אשמת הפליטים ולא אשמת עם ישראל שהפכנו לפורצי-חוק. מי שפרץ את החוקה היסודית של
ארץ-ישראל – עושה אותנו עברינים. חפצנו לעבוד בתחומי החוק, מתוך כבוד לחוק. נכנענו גם לחוקים שלא היו ידידותיים ביותר. אך אין להיכנע לחוק השולל את זכות-החיים של אדם. אנו פוסלים את היסוד המוסרי של גזירת-העליה. אנו מכריזים כי זכות
היהודים לעלות לארץ-ישראל אינה תלויה בחסדם של אנגלים או של
ערבים. זכות ראשונית היא, ורק האלמות גוזלת אותה מאתנו.





למצב הפנימי

אך מה נדבר בשאלות מלחמה ועליה והתישבות, כשאנו עומדים בדלותנו ובמיעוט אמצעינו? אנשי אגף העבודה כבר ידועים בציונות כ“חמרנים” וכ“אוהבי בצע”.
תמיד אנחנו מדברים על הקרן הקיימת וקרן-היסוד וכדומה,
שלא כבני-אדם בעלי מעוף וחזון, היודעים כיצד מקימים עם וכובשים ארץ
בסיסמאות מדיניות בלבד. אך בימינו אין שום עם מנהל מלחמה בלי מזון ובלי נשק.

אין כוחי להאריך בזה, כי איני יודע מנין נקח עסקנים טובים יותר בשביל הקרנות. אך כאדם מן הארץ
רשאי אני לומר לנו לכולנו, בלשון שדיברו נואמים בשאלות המדיניות: “כך לא ילך הענין”. מחר נשב בועדת התקציב. נריב, כל אחד יבקש לקרוע מחברו משהו. כולנו יודעים את מסגרת התקציב. מה נעשה בזה? מה מעט אפשר להקים בתקציב הטוב ביותר שברשותנו.

נעשה למען הקרנות כל מה שנעשה, אך לא נבנה את מה שעלינו לבנות בזמן הקרוב ביותר בלי מלוה. במשך עשרים שנה היה זה ענין לבעלי דמיון, ומומחים ואנשי
מעשה עסקו בהוכחה כי הדבר איננו ניתן להיעשות. האם לשם כך צריכים אנו לאכפרטים? חבל על ההוצאות. אין זה ענין להחלטה בלבד.

בקונגרס הזה עצמו צריכה להתלכד חבורת אנשים, אשר זה יהיה ענינם מיד ולאלתר: להגשים את המלוה, כדי לאפשר את נצחון בניננו בארץ-ישראל.

ומכאן למצב הפנימי בתנועה הציונית. רבות דובר פה על אחדות ושלום. הצרה היא שכל אחד תובע את האחדות והשלום לא מעצמו אלא
מזולתו.

מה קרה בישוב, בחיים הפנימיים של הישוב, שכל ידידינו נדים לנו?

שבנו מלונדון, במקום שחוגים שונים של הישוב עבדו יחד, ללא חיכוכים וחשדנות. ביחסים הוגנים שבנו, בהכרת כל רצינות המצב. ובבואנו – מיד נשתנה משהו.

מה קרה? האם הכריזו הפועלים על מהפכה סוציאלית? האם פרצו שביתות גדולות שהשביתו את התעשיה? האם העלו הפועלים את שכרם? האם חדלו הדיירים לשלם שכר-דירה?

אומר מה קרה: בארץ הוכרז “מרי אזרחי”, אך לא נגד ממשלת המנדט, כי אם נגד הנהלת הסוכנות.

בעצם השעה שממשלת המנדט מתנקשת בסוכנות היהודית באו חוגים ועסקנים ונתנו לה יד: להחליף את המוסדות
הלאומיים בנציגות אחרת; כמובן, בנציגות שאינה תלויה בבחירות.

ידידנו שלמה גולדמן סיפר מרשמי ארץ-ישראל.
האומנם כה רע הישוב, האומנם הוא כל כך בלתי-מאוחד ונטול-שלום? הנה יושב לפניכם אגף שלם של הישוב. דוקא אני אינני מרוצה ביותר ממידת
האחדות והשלום שבתוכו, ואף על פי כן – אפשר לאחל לשאר חלקי הישוב
והמפלגות הציוניות שלא יהיו נופלים מבחינה זו.

וגם היחסים בין שאר חלקי הישוב לא הורעו בעצם, כי אם הוטבו. יש ניגודים שהם עמוקים יותר ומסוכנים יותר מניגודים בין ראשי מפלגות. הנה היתה מלחמת שלושים שנה ויותר בין הפועל והאכר.
זאת לא היתה מלחמת-מעמדות במובן המקובל בין השכיר ובין הבעלים. הניגוד נגע ביסוד היסודות של חיי הישוב: עבודה עברית או ערבית. לא עזרו רצונות טובים, לא עזרו השתדלויות, לא עזרו
החלטות של הקונגרסים. שני מחנות זה מול זה נאבקו במרירות. וזכות גדולה היא למופתי,
בין שאר זכויותיו הגדולות, שגרם לכך שיש לנו הנמל בתל-אביב והעבודה
העברית השלמה במושבות. ממילא ניטל העוקץ ההכרחי מיחסי אכרים
ופועלים. נוצרה אוירה של משא-ומתן ודיון. הפועל וההסתדרות יודעים מה זה משק ארץ-ישראלי ומה זה ענף הפרדסנות. אך אודה ולא
אעלים, כי יחסי לפרדס שיש בו עבודה עברית מלאה שונה מיחסי לפרדס שאין
בו עבודה עברית כלל או חלקית בלבד. ניגודים ישנם גם עכשיו, אך עתה אנו יושבים יחד כאנשים שיש להם שדה
משותף. אורחינו הטובים אולי אינם רואים את הפגישות הללו כשם שאינם רואים את הפגישות בין הועד הפועל של
ההסתדרות לבין התאחדות בעלי-התעשיה. אין העתונים מרבים לספר על ענינים אלה, ועל אחת כמה וכמה שעתונים מסוג
ידוע לא יספרו מה יחסם של אנשי החקלאות והתעשיה לשליחי הפועלים
בהנהלת הסוכנות.

כך הוא המצב בקרב הישוב, בין אנשי עבודה ואנשי כספים. יש יותר שיתוף ויותר הערכה הדדית מאשר בזמנים קודמים. אלא שפתאום רגשה ונזדעזעה ארץ-ישראל, וקול צוחה עבר בארץ: אין לשאת
עוד! לא שאין לשאת את שלטון מקדונלד או האדמיניסטרציה
הפלשתינאית. לא, אין לשאת עוד את “הדיקטטורה” של האנשים היושבים כאן ליד שולחן ההנהלה. ופתאום נשתקעה “כל ארץ-ישראל” בענין אחד. כל ארץ-ישראל – לאו דוקא. אנשי נהלל
ועין-חרד הוסיפו לעבוד את עבודתם, וכך גם אנשי טירת-צבי, וכן גם
העובדים והבעלים ב “לודזיה” וב“נשר” וב“שמן”, ויהודי סתם אף הוא
שקוע בדאגת פרנסה ובדאגת שטרות. אך כפות-המבשלים הציבוריות והעתונות הקשורה באלה נתרתחו.

וכשבאו אנשים טובים מן הגולה – גברה הרתיחה מסביבם. לפיכך, אפשר לא ראו י"ג הישובים שלאחר הספר הלבן, אבל הרגישו בכל את הרתיחה. ושם הישוב ניתן לחרפה ולשמצה.

כסבורים אתם שכל הרעש הזה היה בשל איזו תכנית מסוימת, בשל דרכים מוצעות? חלילה. לכך לא היו המוחות פנויים. התחילו
מסתדרות “משלחות” כמו בשעת מהפכה, רחמנא ליצלן, כמו בפברואר 1917 ברוסיה. מה תכניתם לא אמרו, אך ידעו שהיא " נמרצת". הניסוח היה אף הוא נמרץ: “אנשים חזקים ודרכים נועזות”. מה הן הדרכים הנועזות – לכך לא ניתנה תשובה. אך באמונה באנשים חזקים לא היה מחסור. תסלחו לי
אם אומר, כי מצב-רוחות מסוים בארץ הזכיר את המעשיה הידועה על
היהודי המתרוצץ בחוצות בשעת השריפה, וצועק: היתכן, יהודים נשרפים ואני לא ארויח?

הואיל והזכירו כאן שני שמות, שלי ושל חברי ד. רמז, “שהשתתפנו ב”ועד העליון", עלי לומר מה טיבה של ההשתתפות. אמרנו: אנו מוכנים לשמוע מה יש לכם להציע. הרוצים אתם לבנות או להרוס? רוצים אתם
לחזק את הועד הלאומי, רוצים אתם לארגן את ההתגוננות הכלכלית של
הישוב, לחזק את תוצרת הארץ, את המלחמה באימפורט המיותר – לכך אנחנו
מוכנים להושיט יד, וגם לא נתענין ביותר בשאלות “מפתח”.
על זאת ענו לנו: ותו לא?
רק ועד כלכלי, או רק הצטרפות לועד הלאומי? לא ולא. רוצים אנחנו בועד עליון, מחוץ לסוכנות,
מחוץ לועד הלאומי, ולא בשביל תפקידים מסוימים בלבד, כי אם בשביל
“כל עניני שעת חירום”, צריך שהענינים הללו יוצאו מידי המוסדות
הלאומיים וימסרו לידי אנשים נבחרים מעצמם, וגזברות הסוכנות תתחייב
להמציא להם סכומי כסף כאשר ידרש; על מנת כך תסתדר מהפכה בשלום. לכך אמרנו: לא, באלף, והאדם החשוב ביותר שעליו נשען כל הבנין
אמר: “מוכן אני להיכנס לועד הלאומי, ולא לבנות בנין חדש מחוצה לו; מצאתי דרך של שיתוף עם המוסדות הלאומיים; נוכחתי ברצונה הטוב של ההסתדרות”. הדברים הללו לא נתקבלו על דעת מזידי הנזיד, והענין בטל.

מרבים לדרוש מאתנו ויתורים, וגם ידידינו ד"ר שלמה גולדמן פנה אלינו בדברים נלבבים שנהיה רחבי-לב ונותר. ואכן, ותרנות ורוחב-לב מידות יפות הן, אך כשדורשים אותן
מן הזולת יש לפחות להגדיר מהם הויתורים הנדרשים. ומבקש אני: אל נדבר סתומות, ונדע באמת מה נדרש מאתנו לטובת העם והארץ והשלום והאחדות. מאילו פריבילגיות עלינו להסתלק?

יש ויש ענינים שבהם נהיה נכונים לדון על מה שקוראים ויתורים. אם יש בארץ חוגים כלכליים, שעניניהם
עדיין לא נכנסו למעגל הדאגה הלאומית, עלינו לדון בזה לא מבחינת
אינטרסים צרים של המפלגה או מעמד, כי אם מבחינת ביצור המשק
הלאומי.

אם אומרים לנו: לכם, להסתדרות האדירה, יש לשכת-עבודה חזקה, ועל ידי כך אתם
מבטיחים לחברים שלכם יותר אפשרות של עבודה מאשר לאחרים, הרי מבלי
להיכנס בניתוח מעשיות ושמועות, הננו מוכנים להתקין סדרים כאלה ששום לשכת עבודה לא תהיה קנין מפלגה או חבורה, כי אם שתהיה לשכת
עבודה כללית לכל פועלי ארץ-ישראל, בלי תלות בכל מפלגה שהיא, ללא
כל הפליה וללא כל פבוריטיזם מצד נותני-עבודה או
הסתדרויות בורגניות, המעונינות לגדל לעצמן ארגוני פועלים מיוחדים.

אם אומרים לנו: יש צורך לתקן את
בדק ההסתדרות הציונית, לחוקק חוקים ונורמות של בחירות דמוקרטיות וצודקות – הרינו מושיטים לכך את ידנו. אם
תבוא הצעה של קדסטר בוחרים או שקל כל-שנתי – נדון בזה באהדה
וברצינות.

לבדק הבית

בדברים כאלה, בין שהם ויתורים ובין שהם תיקונים הדרושים לגופם של ענינינו, אנחנו נענים ברצון. אך אין אנחנו יכולים ואיננו רוצים להיענות לסיפוק
אמביציות של תקיפים ושל מפלגות “מנופחות”, הכועסים ורוגזים על כל
דרך ההיסטוריה הציונית שלא שאלה את פיהם. עצם מציאותו של אגף העבודה
על מספריו ומשקלו ויצירתו והשפעתו אינה בשבילם אלא מיקח-טעות מצד
ההיסטוריה. הם מתגעגעים על הימים הטובים של
הציונות הטובה, כשגביר העיר בשעה שיצא לחוץ-לארץ למרחצאות היה גומל
חסד עם עם ישראל והואיל לקחת מן האגודה הציונית מנדט לקונגרס, או
כשמורשה הגליל היה משגר איגרת לאגודה שבעיירה ומבקש על אחד מידידיו
שינתן לו מנדט פנוי. אז היו ימים יפים, אז היתה ציונות בזהרה. הם, הימים הטובים האלה, לא יחזרו. איזו ציונות היא זאת, שאנשי-כפר
מארץ-ישראל וצעירים מקיבוצי הכשרה משמיעים את קולם ומקשיבים
להם? וכי משום שיש מפלגות יורדות בציונות,
שלא נוח להן, חייב הפועל להסגיר את זכויותיו, השפעתו, כדי שסוג
בעלי-בתים מסוים ירגיש עצמו מרוצה יותר ונוח יותר?

ענין האחדות והשלום בישוב ובציונות חשוב מאד מאד. כולנו נישאים באניה אחת, והאניה סדוקה והמים זידונים. וכי אין מקום ליחסים אחרים, לחשבונות אחרים? אך אין לנצל את סיסמת האחדות למען ענינים בלתי-ציוניים. בעבודתנו המעשית
אנחנו מקדמים את אחדות ישראל, את קיבוץ הגלויות, את התקרבותם של
שבטים ועדות. מה מראה היה לקונגרס אילו היה אגף העבודה מפוצל כשם שאחרים מפוצלים? מי שיודע
כיצד מתיחסים אנשינו האחראים לכל נבט חדש בישוב, באיזו רגשי אחוה
והוקרה פגשנו את טירת-צבי וסייענו לכל מפעל חדש של כיבוש והתישבות,
כיצד העלינו אלפי נוער ללא הורים וללא לשון ועשינו אותם לאזרחי
ארץ-ישראל בוני מולדת – יבין כי פנינו לאחדות אמת. ודוגמה אחת מן הימים האחרונים: דוקא
בימי הרעש נגד המוסדות הלאומיים עלה בידי ההנהלה הציונית לכנס את
כל הנוער הציוני, על ימינו ועל שמאלו, ולשתפו יחד. ראיתי את הנוער הזה – שלא הכירו זה את זה – נפגש ומתוכח
ודן ושומע, ומתרגלים לראות זה בזה חברים לתנועה אחת.

נקדם את האחדות. לא על מידי גזל זכויות ולא על ידי הפליה, ולא על ידי בחירות מסולפות.
הציונות לא תקום על ידי דיקטטורה, לא משמאל ולא מימין. נילחם נגד זיופי שקלים ובחירות, נילחם נגד עושק זכויות בעיריות ובמועצות מוניציפאליות. נילחם נגד בויקוטים, נגד האפשרות לכל גוף ציוני לבוא
ולהחרים בחירות. בשיטות אלה נוהגות מפלגות פאשיסטיות או קומוניסטיות, כלומר, חותרות תחת המדינה הקיימת.
ומדינות מתגוננות כנגד חתירות אלה.

זהו, כמדומה, הקונגרס שנתכנס במצב הקשה ביותר מאז קונגרס אוגנדה. אך בין ההבדלים השונים שבמצבנו אז ובמצבנו עתה יש הבדל אחד מכריע: משבר אוגנדה מצא אותנו ללא ישוב, ללא עמדה בארץ.
עם כל מה שנהרס בחיי ישראל בעולם, הרי עתה יש לנו
גרעין של עם בארצו, גרעין מוכן להילחם על מולדתו וחירותו, מושיט
ידים לקבל אחים. גדלו כוחות בארץ ומסביב לארץ אשר כמוהם לא ידענו בשנות גלותנו. ואם התנועה הציונית תתלכד סביב אלה – תוכל לעמוד במערכה.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41067