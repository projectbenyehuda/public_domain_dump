


	
	במועצת דגניה
	



(מועצת חבר-הקבוצות. אב תרצ"ט)



בקשר עם בירור האיחוד נזרקה כמה פעמים בחלל

עולמנו מימרה שהאיחוד הוא ענינם שלהם, של העסקנים. להם חשבון מיוחד
בכך. ומשזימן לנו לורד האליפאכס את הביטוי הנחמד "נוחות

אדמיניסטרטיבית" (כשגילה לנו מכבשונה של המדיניות הבריטית כי
עקרונות מוסריים לחוד ונוחות אדמיניסטרטיבית לחוד) נתעשר הויכוח
שלנו גם במונח זה: אין האיחוד נתבע אלא מטעמי נוחות אדמיניסטרטיבית.
לא צורך המפעל הקיבוצי הוא, אלא נוחותם של אותם העסקנים שבמצב הקיים לא ניחא להם.

והלילה הזה, כשאני נתבע לדבר שוב בענין האיחוד, עלי
להודות כי יש קורטוב של אמת בדבר. לא “נוח” לי לשוב ולחזור על
דברי. והריני אומר לעצמי: אילו היתה התנועה מאוחדת לא הייתי צריך לדבר
פעמים, גם בנען וגם בדגניה.

האם אין אני רשאי להסתפק במה שכבר אמרתי בשאלה זו עד כה? ולאחר מה שאמרו כאן החברים שקולניק, קדיש
וחנן ברקוביץ – שלושה חברים משלושה גלי עליה – אין לי כשלעצמי צורך
להוסיף דבר. אך מאחר שאין מפטרים אותי מתוספת בירור, אומר משהו על
אפי המפעל הקיבוצי בכללו, ממנו מוצא גם לענין האיחוד עצמו.

מה בין הקבוצה הארץ-ישראלית לבין שאר מפעלי הקומונה שבעולם?

הריני מתכוון בזה לנסיונות הרבים ליצור קומונות

התישבותיות. הקומונה ההתישבותית היתה בדרך כלל מפעלם של אנשים אשר
ביקשו לעצמם מקלט, אי מובדל, בו יחיו כטוב בעיניהם, משוחררים
מהרבה מוסכמות השולטות בעולם שמסביב, ומקיימים במסגרתם המשפחתית

מגמות של שויון, שיתוף, אחוה וחירות. הדברים באו על פי רוב
בתערובת השקפות דתיות או סוציאליות. אך הנסיונות האלה לא חתרו
לצאת מחוגם ולא התכוונו לשנות את המשטר הכללי, או לפתור שאלות
הכלל בתנופת הקומונה. אמנם מפעל הקומונה יוצא ללמד ולשמש מופת

למי שירצה ללכת בעקבותיו, אך עיקרו של המפעל הוא בו בעצמו. דיו
בכך שקבוצת אנשים תפתור לעצמה את שאלות חייה כחברה. במובן זה
יתכן לומר כי המניע העיקרי לנסיונות הקומונה היה אינדיבידואלי, היה
רצון האדם, היודע כי אין בידו לתקן את העולם, לתקן את עצמו ואת
חברתו הקרובה. בחינת “ואני את נפשי הצלתי” (הגדרה זו אינה באה להקל
בערכם של נסיונות הקומונות ההתישבותיות כשהן לעצמן. בהם מתגלה
רוח האדם, אשר בהתקוממו נגד סדרי-החברה איננו משליך את יהבו על
תהליכים ועל גורמים אשר יביאו מאליהם את הפתרונות הטובים, כי אם
תובע פתרון מאת עצמו, רואה עצמו שותף ואחראי לא רק למלחמה
בקיים, כי אם גם למה שעתיד לבוא במקום הקיים, בוחן את עצמו ואת
כוחותיו בהקמת העתיד לבוא").

לא כן היתה הקבוצה בארץ מראשיתה. אותם שהקימו את מפעלי
הקבוצה הראשונים – ביקשו אף הם לתקן את מעשיהם, להגשים בחייהם
עקרונות שויון ושיתוף וחירות, ולשפר את סביבתם הקרובה. אך לא זה
בלבד הניע אותם.

אילו היתה הקבוצה שלנו נזונה מאותם המקורות בלבד

שמהם ינקה הקומונה הדתית או הקומונה הטולסטואית או הקומונה
הרציונליסטית – היה הדבר נשאר ענינם של חוג אנשים מצומצם, המבקשים
לעצמם חיים ראויים להשקפותיהם. אך הקבוצה שלנו זנקה מיד מן החוג הצר.
מן הרגע הראשון היה טבוע בה הרצון לשרת את העם, להחיש את גאולתו.
כשם שאנשי הקבוצה ביקשו להגשים בחיי עצמם, בחיי יום יום, את המוסר
הסוציאליסטי, ככה ביקשו לעשות את הקבוצה מנוף להגשמת הציונות,

לסלילת דרך להתישבות לאומית. איני רוצה לומר מה היו הישגיה החברתיים
והמשקיים של הקבוצה אילו היתה מתרכזת כולה בעצמה – ואין הבדל אם
מספר משפחותיה היה עומד על חמש-עשרה או על שלוש מאות – ושוקדת על
שיפור חייה בלבד. אולם במקרה זה לא היתה הקבוצה מגיעה לעולם למדרגה
של תנועת-המונים, ולא היתה משמשת גורם ניכר בחיי העם. הנוער היהודי
העולה יש בו נטיות סוציאליסטיות עמוקות, נכון הוא לחיפושי

צורות חיים חדשות לעצמו, אך לולא היו החיפושים השיתופיים הללו

משתלבים עם הרצון למצוא דרך פוריה ותכליתית בשביל האומה כולה,
היתה הקבוצה נשארת לעולם כת של אנשים המבקשים תיקון לעצמם בדרך
הקומונה, ולא יותר מזה.

גם בקבוצותינו הראשונות היו טיפוסי-אנשים אשר
ראו את הקבוצה ראיה אינדיבידואליסטית בעיקר. מהם שראו את מרכז
הכובד בתיקון החברה ושיפור היחסים בין החברים, ומהם ששקדו בעיקר
על בריאות המשק. אולם בתוך כל זה בקעה ועלתה המגמה הרואה את הקבוצה
– עם כל ערכה לעצמה – כמכשיר לפתרון השאלות הגדולות של הכלל, של
ההתישבות, של העליה, של הציונות, ורואה את איש-הקבוצה כאדם אשר
איננו יוצא ידי חובתו בנאמנותו למשקו ולחברתו, כי אם כמי שנקרא
למלא נוסף על כך גם חובות-אזרח מיוחדות בציונות ובתנועת
הפועלים. בן-ציון הגדיר פעם את ההבדלים בין הזרמים במפעל
הקיבוצי כהבדל בדבר איזהו מקומם של “הדגשים החזקים”. אני מדבר
עתה על אדמת דגניה, והרי גם דגניה התלבטה הרבה בין הדאגה למשק ולחבר
מכאן לבין המגמה לשמש את צרכי הכלל מכאן. יוסף בוסל היה בדניה
נושא הדגל של המגמה התובעת שימוש בכוחות הקבוצה למטרות
הכלל.

לא קל היה הדבר לקבוצה הראשונה. ואף היום איננו קל.
וגם הקבוצות הראשונות ביקשו לפתור את השאלה פתרונות שונים, וכל
אחת שמה את “הדגש” בנקודה אחרת. גם “השומר” היה קבוצה מלוכדת
מבחינה חברתית, אך במרכז עניניו עמדו לא שאלות בנין החברה
והעקרונות המשקיים, כפי שהיה בדגניה, כי אם עקרונות מסוימים של
שירות לאומי, תפקידי הגנה וכיבוש, הדגשת היסוד המעמדי. כאן היה הדגש.
ואם נזכור את קבוצת כנרת, נמצא שבה נאבקו הנטיות השונות
היאבקות קשה ביותר. ומקומה המיוחד של קבוצת כנרת בתוך תנועת

הפועלים היה בהעזתה להטיל על הקבוצה תפקידים מיוחדים לגבי
כלל-התנועה, לעשותה מנוף להגשמת רעיונות מקדמים בציבור

הפועלים. המאמצים לאיחוד תנועת הפועלים, הקמת “המשביר”, פתיחת

שערי הקבוצה לרוחה בפני החברה (בימים ההם), התמרים – בתקופה
מאוחרת, ואף הנסיון הראשון של חיל ישראל שהיינו עדים לו אתמול,
באלה ובדומיהם מותחת הקבוצה את עצמה במידה מרובה למען הצרכים
הכלליים של התנועה.

בימי העליה השניה היו המגמות והדגשים נחלת כל קבוצה
לעצמה. ההתפתחות שלאחר כך גיבשה צורות ארגוניות-תנועתיות, אשר
כל אחת מהן דוגלת ב“דגש” שלה. העליה השלישית הביאה לארץ המונים גדולים
יותר. המפעל הקבוצתי שהיה קיים אז, בהיקפו ובאפיו, לא היה מוכן
ומסוגל לקבל אותם. עתה כולנו חכמים, וכולנו יודעים לציין
צמצומים רבים של הקבוצות הראשונות. הקבוצה בראשיתה לא היתה יכולה
להיות בלתי אם חקלאית. הפועל העירוני והמלאכות העירוניות לא היו
קיימים בשבילה. כל המהפכה של הפועל בארץ היתה בפניה מוחלטת מן
העיר אל הכפר. מי שרצה שיהיה לו חלק במעשה החלוצי, בכיבוש, בבנין
הארץ – היה עליו לפנות אל השדה. כיום הזה תמצאו מורים, העושים את
עבודתם, והם חברים לקבוצה. אך לפני שלושים שנה, אם בא אדם שהיו לו
כל הסגולות והכשרונות והנטיה הנפשית להוראה והוא רצה להשתתף
במהפכה החלוצית – לא היה לו אלא לקום ולהיפרד מן ההוראה ולצאת
לשדה. זה היה עולמנו שלפני המלחמה, וכלינו לא היו עשויים כלל
לקלוט את העליה הפורצת שלאחריה. וכאן זכותו ההיסטורית של גדוד
העבודה, שהנחיל למפעל הקיבוצי את התנופה הגדולה. עתה לא יפליאו
אותנו המספרים של הגדוד, אולם בשעתם היו גם מפליאים וגם מפחידים.
ולא בלבד גודל המחנה, אלא אף העוז והיכולת להעמיס על עצמו כל אותם
התפקידים, לזווג יחד כל אותם התפקידים, הכיבושיים והישוביים
כאחד.

אילו זכינו, והפגישה בין העליה השניה לשלישית היתה
מתקיימת מתוך יתר הבנה והכרה הדדית, אפשר היה גורל המפעל הקיבוצי
וגורל תנועתנו כולה שונה ממה שהוא, והיינו פטורים מהרבה ענשים

וגם מן הפיצול הפנימי. אך לא זכינו! כמה מחיצות דקות ועבות,
חיצוניות ופנימיות, חצצו בין שני גלי העליה, אשר המלחמה העולמית
הקודמת הפרידה ביניהם. והפירוד הטביע את חותמו.

גל-העליה החדש זינק מתוך ההפכה, מתוך הפכת-המלחמה
ומתוך ההפכה שלאחר המלחמה. כנחל סואן ושוטף וגם גורף, המקפץ על פני
סלעים ופורץ סכרים, כן היה הגל החדש. תנופתו קדמה ליכלתו. היה בו
יותר מן ההעזה מאשר מן הבהירות, ויותר ממה שראה את הדרך ראה והאמין
בהריסת מעצורים. כנגד נסיון החיים של איש העליה השניה שהגיע לידי
בגרות, כבוש וכבד-צעד, מרוכז בעצמו ובמפעלו ומכוון כולו

לנקודה אחת מוחלטת – עמד בן-אדם באביב-חייו, אשר המלחמה והפרעות
ומלחמת-האזרחים פגעו בגופו ועברו דרך לבו, אשר שרה עם
פורענויות ומילט את חייו, אשר ראה יסורים וגבורה וכפירה וחזונות
בשנותיו המעטות, מה שלא ראו דורות רבים לפניו, ואשר נקלע בעצמו
בין תום להפקרות, בין בטחון-נעורים לאבדן-כל.

אין לומר שאיש העליה השניה, אשר ציפה כל כך לגל החדש,
ידע לראותו לתוכו, מבעד לכל לבושי התקופה הנסערת. במיעוטו
ובבדידותו למד לראות את נקודת-הכובד ביחיד, בנכונותו
למאמץ, בהרגשת אחריותו, וגם את מפעל הכלל, את הקבוצה, את ההסתדרות,
ראה כמפעל של יחידים, של אנשים שלמים. והגל החדש מדלג על כל זה. איננו
מקפיד ואיננו בורר. הוא מלא בטחון ברבים, בכוחם,
בריבוים, בליכודם. גם איש העליה השניה ידע, כמובן, את ערך
ה“יחדיו”, אולם כאן, בגל החדש, היה יותר מאפי הקולקטיביזם הריכוזי
מאשר מרוח הקבוצה הארץ-ישראלית.

והעליה השלישית, בין שבאה מרוסיה בין שבאה מפולין

וגליציה, לא ביקשה להידבק באלה שפרצו דרך לפניה. אנשים לא רחשו
לקודמיהם את האמון ואת רגש החברות שהללו היו ראויים להם, ואולי…
גם לא היו ראויים. שכן אנשי העליה השלישית מצאו את קודמיהם לא רק
בכיבושיהם ובקשיות ערפם ובחלומותיהם, כי אם גם בכשלונותיהם:
בפילוגם ובמלחמתם הפנימית. דגל האיחוד לא השיג את מבוקשו והפך אף
הוא לדגל מפלגה. את העולה פגשו שתי לשכות עליה, שתי לשכות עבודה,
שני מרכזים חקלאיים, שתי מפלגות הנאבקות זו עם זו, בלי שיהיה ברור
ומחוור על מה ולמה הן נפרדות ונלחמות. כל זה לא היה בו כדי לעורר
אצל העולים את הכבוד לקודמיהם ואת הרצון להתמזג עם הקיים. בפרט,
כשפרק-הזמן של המלחמה העולמית גידל גורמי בידול למכביר.

מאז ועד עתה טושטשו והועמקו כמה חזיונות. גלי עליה
חדשים הציפונו. המגמה האחדותית, הממזגת ומלכדת, נאבקת כל הימים עם
המגמה השבטית והודפת אותה למחבואים. אולם המפעל הקיבוצי צמח וגדל
במזל של בדילות והתפצלות.

יש אומרים: מה איכפת לנו אם קיימות כמה חטיבות
שונות בתנועה הקיבוצית? מדוע תהיה עיננו צרה בגונים השונים

ובארגונים המסייעים לטיפוח הגונים? ואם אמנם קיימים כמה פגמים
ביחסים שבין החטיבות הקיבוציות השונות – הרי מקור הדבר לא בקיום
החטיבות, כי אם בחוסר הערכה הדדית, ויש לתקן את הדבר על ידי שיפור
היחסים ונטיעת הבנה רחבה יותר.

רצוני להסביר מדוע אינני תולה תקוות בכך, אלא

באיחוד בלבד. כבר אמרתי, לא הרי הקבוצות שלנו כקומונות אחרות.
אותן הקומונות היו קיימות כל אחת לעצמה. קריניצה לא ראתה את גורלה
נחתך על ידי כך אם תקום עוד קריניצה או לא. ואצלנו אומרים: “האיחוד
צריך להבטיח את הקמתן של עוד דגניות ועוד יגורים, הרבה דגניות והרבה
יגורים”. כאן ההבדל בין קומונה המרוכזת כולה בתוך עצמה ובין

המפעל הקיבוצי שלנו המהווה תנועה. ולפיכך יש לו דאגת “המשך” וצורך
בכיבושים, וענין מיוחד לנוער. וכאן גם המפתח ל“יחסים”. כיון שכל
פלג של התנועה הקיבוצית מהווה תנועה לעצמו, ויש לו דאגת המשך
ומסעי-כיבושים וענין מיוחד בנוער, הריהו מוכרח לראות בכל
פלג אחר של התנועה הקיבוצית יריב ומתחרה.

לפיכך, כל עוד קיימים הפילוגים מן ההכרח שיהיו
ניגודים. וגם אנשי התנועה הקיבוצית אינם מלאכים. אדרבא, מתוך מלחמת
הקיום המרה והקטנונית שנלחמו אבותיהם ואבות אבותיהם בגיטו ודאי

ירשו כמה תכונות שאינן הולמות ביותר את חיי הקבוצה, ואינן
עשויות להשכין יחסים הוגנים בין פלגי תנועה מתחרים.

ואודה: אגב הסברה והוכחה נוהג גם אני, כאחרים, להדגיש
ביחוד את הקלקולים השונים הקשורים במצב הפילוג: את “היחסים”, את
ההערכה ההדדית הבלתי-צודקת, את הרמה החברתית הנפגעת, את הליקויים במצב
המפלגה וההסתדרות, את ההפסד בחינוך הנוער. אך טעות היא לחשוב כי לכך
בלבד מכוון האיחוד. נדמה לי שהחבר מן “המכבי הצעיר” אשר דיבר כאן
כיון לעיקר. האיחוד מתכוון לא ל“יש” בלבד, אלא למה שצריך ויכול
להיות. אם נראה לפנינו רק אותם אלפי הפועלים החיים בקיבוצים
הקיימים – אפשר באמת נמצא כי לא כדאי כל פולמוס האיחוד. אילמלא
הרצון הכניס רבבות פועלים, ולא רק מאלה שיבואו כי אם גם מן הנמצאים
עמנו בארץ, לתוך מעגל החיים הקיבוציים – הייתי אולי גם אני מניח את
תביעת האיחוד (את חטאי אני מזכיר: גם בימים שהקבוצה היתה קטנה ומספר
הקבוצות היה מועט ביקשתי להעמיס על הקבוצה עומס גדול – כמובן, לפי
היכולת הקטנה של הזמן ההוא). לא חדלתי להאמין, הן בימי פרוספריטי והן
בימי משבר, שהקבוצה יכולה לשמש כלי-קיבול ובית-יצירה להמוני

פועלים, ולא רק לשם סיפוק צרכיהם החיוניים, כי אם גם למילוי תפקידים
לאומיים חברתיים ותרבותיים גדולים. עכשיו – לא כל שכן. האפט שאל
בנען וחזר ושאל פה: מה ערך להחדרת רעיון המלאכה ועבודת-חוץ לתוך
המפעל הקיבוצי? האפט מבין שיש חשיבות בעבודת-חוץ בזמן בנין הקבוצה
– זה יוצר ענפי מחיה חדשים. אבל הוא טוען: מה חשיבות בדבר אם במקום
היהודי מטבריה יעסוק במלאכה מסוימת הפועל חבר הקבוצה? הטענה הזאת
מזכירה במובן ידוע את הויכוח, שהתנהל לא בידידות יתירה, בין בעלי
התעשיה בארץ לבין ההסתדרות. הם טענו: למה לכם קואופרטיבים, יש בארץ
תעשיה, באים לארץ אנשים עם הון פרטי ועם יזמה פרטית והם מנסים ליצור
תעשיה בארץ; הרי לכם (לאנשי ההסתדרות) חלק ונחלה
בחקלאות ולמה לכם לבוא ולהתחרות בהם, לעשות נעלים כמוהם, לעשות
בסריגה כמוהם? אם נלך לפי קו מחשבה זה אפשר גם לטעון: למה לנו המשביר
המרכזי, למה לנו האגודות הצרכניות? הלא יש בארץ מסחר סיטוני
וקמעוני ומדוע צריכים דוקא ההסתדרות והמפעל הקיבוצי להוציא פרנסה
מיהודי חנוני? יש להגיד את האמת: חשבונותינו
הם אחרים. אין אנו יכולים להפריד בין המפעל הקיבוצי ובין הכוח
המשותף הנושא את המפעל; אנו רוצים לאפשר לכל יהודי עובד לחיות
אתנו יחד. אילו היינו משאירים את המפעל הקיבוצי הקטן בתחומיו
ומגבילים אותו בשטח החקלאות בלבד, לא היינו מגיעים להיות תנועה

גדולה. על ידי כך שאנו יוצרים אפשרות קיום בקבוצה לבעל המקצוע,
לחייט ולסנדלר, אנו לא רק פותרים, כפי שאמר לביא, את שאלת חיינו
במגמת האוטרקיה, לא רק מסדרים תנאים נוחים ופרודוקטיביים יותר
לעצמנו, אלא – והוא הנימוק הנוסף: אנו מרחיבים ככל האפשר את מעגל
האנשים החיים חיי שיתוף. גורלה של הקבוצה תלוי בזה אם היא תהיה לענין
של מעטים או של רבים מאד; ואנו בטוחים שמעמסת ההרחבה הזאת יוצרת בסיס נוסף לפעילות שלנו.

ניסיתי להגדיר את מהות האיחוד ולהוציא את עצמנו מתוך
הויכוח שמירר כל כך את חיינו בשנים האחרונות. אמנם, לדעתי, לא
הויכוח על האיחוד מירר את חיינו, אלא המציאות היא שמיררה את החיים;
וויכוח שעוסק במציאות מרה גם הוא נעשה מר. אמרתי קודם שהאיחוד
פירושו להוציא את המפעל הקיבוצי והקבוצתי לדרך רחבה יותר. אני
מאמין שיש כמה תפקידים כיבושיים מוחשיים המחכים לכוחה של התנועה
הקיבוצית המאוחדת. אביא כמה דוגמאות.

דוגמה ראשונה: נזכר כבר היום ענין הקיבוץ
העירוני הגדול. שקולניק אמר שעסק בזה לפני שנה, אני יודע שיש מספר
חברים בתל-אביב העוסקים בזה והדבר איננו זז. אף
יודע אני שענין הקיבוץ העירוני הגדול הוא קשה עד למאד, ואין להתחיל
בו כמו שהתחילו במפעל הקבוצה, בגרעין קטן; המפעל הקיבוצי

העירוני דורש הרבה כוחות ומאמצעי-עזרה גם מצד ההסתדרות, הוא דורש
תנופה גדולה. רק תנועה קיבוצית מאוחדת תוכל ליצור דבר
כזה! יש לנו קיבוץ עירוני גדול – יגור,
שהוא הנסיון הראשון ליצירת שכונת עובדים שיתופית, שדעתנו תהיה נוחה

ממנה. לצערנו הגדול, לא גרמו לנו נסיונות השיכון בארץ הרבה נחת.
חלומות גדולים שהיו לנו על שכונות עובדים לא נמצאו להם נושאים.
אבל יגור, בעזרת הקיבוץ המאוחד, היתה לשכונת עובדים כזאת. שאר
הנסיונות בקבוצות אחרות הביאו אמנם פלוגות נוספות, אבל לא
נהפכו למפעלים גדולים. היה המאמץ של גדוד העבודה בתל-אביב, שהלך
לאיבוד מסיבות אחרות, והקבוצות הקיימות על יד ירושלים ובקרבת

תל-אביב גם הן לא הפכו מפעלים גדולים. אני מאמין אמונה שלמה שהתנועה
הקיבוצית המאוחדת, אשר תציג לעצמה כמטרה יצירת קיבוץ שיתחיל
במאות אנשים ויגיע לאלפים בקרבת תל-אביב, – תקים מפעל בעל ערך עצום,
לתנועה שיתופית כשלעצמה ולתנועת הפועלים כולה.

דוגמה שניה: ענין הפועל במושבה. יש מספר
פלוגות של קיבוצים שונים שבדרכן להתישבות עוברות את המושבות

ויש מוסדות ההסתדרות המטפלים בפועל המושבה. במושבה בכלל נמצא

ציבור פועלים המונה 20 – 25 אלף פועל – מה יהיה עתידו של הציבור
החקלאי הזה? אלה הם יוצאי תנועות נוער, אלה הם יוצאי החלוץ, אשר
הגיעו בארץ למושבות ובתוכן עברו את כל הסבל, היתמות, העזיבה
והבדידות של פועל המושבה. רק תנועה קיבוצית מאוחדת וגדולה
תוכל למצוא דרך אל הפועל במושבה! אולי לא תכניס אותו מחר או
מחרתים לתנועה הקיבוצית, אבל היא, בלי התחרות והתרוצצות, תשלח לכל
מושבה אנשים, שיחיו את חיי הפועל, ומתוך דאגה לחייו החברתיים
והפנימיים של ציבור הפועלים במושבה תחנך אותו לקראת
ההתישבות.

ועוד נקודה חשובה: מי שרוצה לראות בקבוצה לא רק
סידור חברה מתוקנת וכיבוש עמדות משקיות, כי אם גם הקמת מחנה חלוצי
מאורגן העומד לשירות העם בכל צרכיו, הוא ישאף לכך שהמפעל השיתופי
יהיה בו הכוח להיענות לכל דרישה שתבוא מצד התנועה כולה. המפעל
הקיבוצי המאוחד צריך להטיל על עצמו את מכסימום התפקידים
הכיבושיים השונים, בתוך ההסתדרות, בתוך המפלגה, בציונות,

בגאולת הקרקע ובדאגה להון הלאומי. בתקופה הזאת הדאגה להון הלאומי
היא דאגה גדולה מאד והיא רובצת על המפעל הקיבוצי יחד עם דאגות אחרות
לעליה ולהתישבות. יש להצטער על כך, אבל עובדה היא שקשה למצוא כיום
מספר אנשים מספיק לתפקידים האלה. יתכן שגם כיום ממלא כל זרם קיבוצי
תפקידים אחראיים לפי יכלתו, יותר מאיזה חלק ציבור אחר, אבל אני מאמין
שליכוד התנועה הקיבוצית לתנועה אחת יזרים קודם כל את המרץ המוצא
לקנאת-חינם והתחרות-חינם באפיקים פרודוקטיביים יותר, והזיקה בין
המפעל הקיבוצי לבין תנועת הפועלים כולה תהיה יותר קרובה
ואינטימית, וגם הרבה יותר אינטנסיבית. אלה הם הדברים שאני רואה אותם
כחלקים אינטגרליים של מפעל האיחוד.

אני מקשיב במשך כל הזמן להיסוסים ולספקות של החברים,
וככל שאני לומד ומתעמק בענין רואה אני את עצם המפעל הקיבוצי
בשלימותו ובאחדותו. כמובן, אפשר תמיד להוכיח שהקיבוץ
העומד על רעיון הקצב המהיר בגידול, זקוק לאורגניזציה שלו, ואפשר
להוכיח שדוקא קבוצה מסוגה של דגניה דרושה לה אורגניזציה מיוחדת. אני
לוקח על עצמי להוכיח גם זאת. מספרים על בנקאי גדול שאמר בהזדמנות
מסוימת: מוטב שיהיו לי 10% בעסק טוב מאשר 100% בעסק פחות טוב. אני
אומר: כל כמה שהדגניות החדשות או היגורים החדשים עלולים להפסיד
בשותפות הזאת הם עלולים לזכות בהרבה יותר מתוך תנאי צמיחה חדשים,
מגע משותף, אודיטוריה פנויה יותר למחשבה, שתפרה כל רעיון ללא
מחיצות מיותרות. איני יודע מי ישיג יותר? האומנם אותו הרעיון של
משק גדול, שהגיע להשגיו מתוך הסתגלות גדולה של חלקים שונים במפעל
הקיבוצי, יוכל להפסיד על ידי כך שרעיון זה יהיה מנת חלקם של רבבות
פועלים נוספים? האומנם צפויה סכנה לקבוצה, כפי שמצאה את ביטויה

בחבר הקבוצות, על ידי כך שתביא את עצמה לתוך תנועה רחבה וגדולה
יותר? אני אינני מעמיד את הויכוח על ההכרח בסינתיזה, זו אולי תימצא
ואולי לא – אין אני רואה בזה תנאי לאיחוד.

הביטוי הנמרץ והנפשי ביותר בענין האיחוד ניתן היום על ידי יעקב ריז’יק, שאמר: בושתי מפני ילדי!
ואני אמנם איני חי בקבוצה, אבל אני חי במפעל במשך כל ימי וההרגשה
הזאת מלוה אותי כל השנים. המפעל המשותף שלנו הוא שגירש אותי
מהסתפח בנחלת הקבוצה, לא יכולתי להשתתף במחשבה המכרעת של התנועה
הקיבוצית, אבל כחבר תנועת הפועלים אני מרגיש את עצמי אחראי למצב הזה.
אני אומר לכם: נפשי לא מצאה מנוחה והיא לא תמצא מנוחה עד שלא נשתחרר
מהפירוד הזה! שמענו את הצגת השאלות מפי החבר
הצעיר מ“המכבי הצעיר” ומפי החבר הלא-צעיר שפרינצק. הקומץ הקטן הנמצא
בנען, במשמר-העמק ובדגניה – זהו עובר של העם היהודי העתיד, גרעין
תנועת החירות היהודית. ויש לנו דאגות גדולות. כל חבר של כל זרם
מספר תמיד מה גדולים הישגיו של זרמו הוא ובזה עוסקים בכל
המועצות. והלא כל חבר קורא על אניות מעפילים ועל המעשים המחרידים
בארץ זו או אחרת, והלא כל חבר היה צריך להרגיש במקום שביעת רצון
מהישגיו הוא את ה“קטונתי”, לא את ה“קטונתי” של היחיד בלבד, אלא את
ה“קטונתי” של התנועה. אנו חייבים ליצור אוירה כזאת שנוכל להתאסף
ולהתיעץ בלי ניגודי דברים, בלי כל יצר של התחרות. מי שחי בארץ בימי
התסיסות הגדולות של האיחוד יודע שמגמת האיחוד היתה תמיד קשורה עם
“טוהר לבנו”; זה היה המניע הנפשי העיקרי בכל תנועת האיחוד.

כיצד תפעל המכונה הזאת? כאשר נוצר הקיבוץ אי אפשר
היה להגיד גם אז – כיצד המכונה הזאת תפעל. הרצון שלנו הוא הקובע,
הרצון איננו בהיר, הוא מעורפל. אני יודע שתנועת האיחוד דרושה

לתנועת הפועלים ולמפעל הקיבוצי כמנוף נפשי ורוחני גדול, כטיהור

לבבות וקירוב לבבות, וכהתגבשות האחריות הקבוצתית, אף אם קשים חבלי
האיחוד.

אני מדבר עכשיו על אדמת דגניה ואני רוצה להזכיר דבר
שהיה קשה מאד בשבילי, ושאף על פי כן איני יכול להתחרט עליו עכשיו. מרד
האיחוד – אם אפשר לומר כך – היה אצלנו קשור בקרע עם גורדון והקרע
הזה היה בשבילי קשה מאד, מבחינה אישית ומבחינה ציבורית. ואוסיף עוד
ואגיד – הוא היה קשה בשבילי, מפני שאני לא ביטלתי ולא ויתרתי על
הנימוקים אשר היו לגורדון; במה שגורדון כתב

נגד האיחוד היו רעיונות חשובים מאד גם בעלי ערך חינוכי קיים. ואף על
פי כן לא צדק. אתם יודעים שגורדון לא בא לועידת פתח-תקוה ולא בא
גם לועידת חיפה, ולא נתן ידו ליצירת ההסתדרות. הוא הביט על הדבר בחשש
מרובה. איני יודע אם יש רבים בינינו אשר גורדון מילא תפקיד אישי
בחייהם כבחיי. אך עובדה היא שאיש כמו גורדון עם כל התוכן העצום
שבו, עם כל ההבנה העמוקה לגוני החיים שלנו, עם ההבנה לרעיון הקבוצה
הגדולה, עם היחס לכל יהודי פועל בארץ ולכמה וכמה גילויים, שאנו לא
ירדנו לעומקם – איש כמו גורדון לא הוציא את המסקנה הנכונה;
בזה אנו מסכימים כולנו עכשיו. אותו דבר, כשאני

שומע עכשיו את שוללי האיחוד – אני מוכן לקבל את דברי אידלסון, שאין
אצלנו שוללי האיחוד, אבל הרי לא הטרמינולוגיה חשובה – אני רואה בהם
את הקנאות לערכים, אני שומע דאגה לעתיד המפעל הקיבוצי, אני שומע
שהאיחוד עלול להחליש את המפעל הקיבוצי, שחולשה אורבת לנו באיחוד.
אך להם רוצה אני לומר: אני כופר בהחלט שרעיון האיחוד קשור עם
פחות מתיחות ועם פחות חלוציות! אני כופר בזה שרעיון האיחוד

קשור בפחות הערכה לגבי האדם והחבר! וכשם
שבזמן האיחוד הראשון, כשרבים התנגדו לו מתוך חרדה לעבריות ופחד

מפני האידיש, האמנתי שהאיחוד יגביר את העברית – כן מאמין אני גם עכשיו
שהאיחוד יגביר את הכוח הכיבושי של המפעל הקיבוצי ואת המתיחות של
החבר-הפרט בתנועה הקיבוצית.

מזדמן לי כפעם בפעם להיפגש עם חברים שונים ומותר לי
לומר שאני רואה לפרקים סתירה נפשית בין פגישה שלי עם חבר ובין פגישה
שלי עם זרם. בזמן שאנו נפגשים במסיבות שונות מרגישים אנו כל כך
את ההבדלים בין זרם לזרם, פעם הבדלים אמיתיים, פעם הבדלים מוגזמים
ומדומים, ולפעמים גם לאחר הסברות עמוקות נדמה לך שלפניך תהומות,
שאי אפשר לגשר על פניהן. יש גם הרבה חברים השמחים כשמעמיקים את
הפרובלימה ומגלים את התהום. ולכן מותר לי לומר אחרי דברי קדיש:
חברים רבים, גם כשהם שומרים על דעותיהם הקדומות בענין האיחוד, הם
מרגישים את עצמם מאוחדים! ובענין זה צריך לומר: יש הבדל גדול בין
מה שהיה לפני שנים בין המפלגות ובין מה שנמצא עכשיו. על כל פנים מותר
עכשיו להודות בזה: בזמן שהיו ניגודים בין

המפלגות, בין “אחדות-העבודה” ובין “הפועל הצעיר”, היו אלה לא רק
ניגודי אידיאולוגיה, אלה היו גם ניגודי אנשים. איני רוצה להזכיר את
כל שמות-הגנאי וכינויים שונים, שבהם השתמשו בתקופה ההיא. עכשיו
המצב במובן זה אחר לגמרי. ההבדלים והניגודים קיימים בין הזרמים, אבל
כשאתה פוגש חבר מדבר עם רעהו, חבר מזרם קיבוצי אחד עם חבר מזרם
קיבוצי שני, הרי שם הניגודים אינם קיימים! הדבר הזה הוא בעיני חשוב מאד, הוא מבטיח את האיחוד יותר
מכמה וכמה הסברות אחרות. העובדה הזאת, שמגמת האיחוד והכרת האיחוד
שרשית היא וחיה בלבבות אלפי החברים, קובעת את גורל האיחוד יותר מכמה
וכמה נימוקים.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41063