


	
	פרק שבעה-עשר
	







 הועידה השניה ביהודה – השלישית – הרביעית. 





שימו לב לענין שעליו לא דובר בועידה הראשונה – לא
דובר כלל על עליה. יותר מזה, גם בהחלטות של הועידות שלאחריה לא
תמצאו את שאלת העליה. הדבר הזה דורש הסברה גדולה.

כשמספרים על ענין העליה השניה מזכירים את הכרוז של
ויתקין ועוד כרוז אחד, של “הפועל הצעיר”– שקרא לעליה. אבל אין יודעים
שבארץ-ישראל, בציבור הפועלים, בין אנשי העליה השניה, היתה שוררת
התנגדות גדולה לכך שיקראו לעליה. אינני יודע מי הם הצעירים אשר יחד אתם
חתם ויתקין על הכרוז, אבל היתה התנגדות גדולה גם לכרוז של ויתקין
בשעתו אצל חבריו. כי כונתו היתה להתישבות. והתישבות היתה, בכלל,
פסולה.





בדרך כלל היתה התנגדות לקריאת העליה. "זה לא עניננו –
אמרו – אנשים באים – אנחנו מטפלים בהם. אבל לקבל עלינו אחריות

לעליית אנשים – זה לא. כי רק אידיאליסטים יכולים להאמין שעל ידי קריאה
לעליה אפשר לקבל עליה, וכי מותר לפועלים לקרוא לעליה".

בגליל, באחת הישיבות הראשונות של ועד פועלי הגליל,
הוחלט אמנם לא לשלוח שליח מיוחד לגולה, – זה לא היה כלל בכוחנו –
אבל חבר אחד נסע הביתה לרוסיה, חבר המרכז, והוטל עליו שהוא יטפל
בענין זירוז העליה, ונמסר לו כרוז צנוע מאד. וזאת היתה יצירתי
הספרותית הראשונה בארץ. אבל הכרוז הזה לא זכה להתפרסם בשום
מקום.

בגליל לא היתה בכלל שאלה של חוסר-עבודה. אי-האמון
בעליה לא יכול היה שם לתפוש מקום גדול. אם מישהו רצה להישאר ולעבוד
בגליל לא היה עיכוב בדבר הזה (ואף כי לאחר 3–2 שנים עזב, כי לא יכול
היה להישאר לעולם “חרת” או פועל במטולה או במלחמיה). אבל ביהודה,
שראו בה גם את היציאה המתמדת ואת חוסר-העבודה הגדול – שם גבר
אי-האמון בעליה ואי-הרצון לקרוא לה. זה היה קשור גם בהנחה שהסתדרות
הפועלים היא מקצועית ואין זה מענינה להתעסק בשאלות כאלה. מפלגות אם
הן רוצות לקרוא לעליה – הרי זה ענין שלהן. הן עוסקות בפוליטיקה
ובאידיאליזם.

בועידה השניה כבר היה ויכוח: אם צריך לקרוא לעליה או
לא. והויכוח נגמר בזה שלעליה לקרוא אי אפשר, אבל אפשר לעשות משהו
אחר. מלה אחת היתה נפוצה אז מאד בארץ-ישראל, והיא: אינפורמציה (מתן אינפורמציה היה אז בארץ-ישראל תפקידה
של לשכת-המודיעין, שבראשה עמד מ. שיינקין). אינפורמציה על עניני
עבודה – זה נחשב למותר להסתדרות פועלים. לעורר לעליה – לאו, אבל אם
פועל שואל אם כדאי לו לבוא לארץ ומה הם תנאי החיים והשכר כאן – אז
צריך לענות לו.

והנה מה שהוחלט בעניני העליה בועידה השניה ביהודה:

"ד. הועידה השניה של פועלי המושבות ביהודה מכירה את
עבודת האינפורמציה לאחת העבודות הכי-חשובות בשביל ביצורו

והתרבותו של הפועל העברי. הועידה מטילה חובה על מוסדות ההסתדרות:
1) לחקור את מצב העבודה, 2) להספיק ידיעות מדויקות לעתונות
הארץ-ישראלית וללשכות-המודיעין, 3) לנהל במרץ את האינפורמציה
המקומית בשיתוף כל הכוחות המקומיים".

הכונה היתה, בעצם, למצוא מקומות עבודה במידה שהיתה

אפשרות, והכוחות המקומיים – אלה היו אותם האכרים אשר עזרו

לפועלים להשיג עבודה.

בסעיף הבא נאמר שצריך לעמוד בקשר עם הפועלים
העירוניים. והכונה היתה, כנראה, לא לעורר אותם ללכת לכפר אלא במידה
שיש צורך בעבודה בכפר.

בסעיפים 7–6 נאמר: “לחקור אחרי מקומות עבודה פנויים
ולהכניס פועלים במקומות האפשריים. לבוא בקשר עם הסתדרות הפועלים
האינפורמציונית”.

גם אני אינני זוכר כעת מה זה. תיוכחו מזה עד כמה אי
אפשר לסמוך על הזכרון בענינים אלה. קשה לי לומר באופן ברור למה
התכוונו בהסתדרות הפועלים האינפורמציונית. אולי אין זו אלא

שגיאה שנפלה באחת הפתקאות שניצלו משכחה; ואולי התכוונו להתחלת לשכת העבודה של “הפועל הצעיר”?

גם בהחלטות אלה ביטויים שונים והגדרות שונות, ובלבד שלא לומר את המלה: עליה!

אני מוצא עוד הפעם סעיף מיוחד על “אינפורמציה”
בועידה השלישית ואינני מוצא החלטה ברורה בענין העליה, ואפילו לא
בועידה הרביעית, אשר היתה כבר בשנת 1914. אם כי הענין של אינפורמציה
תפש בה מקום רחב.

ראינו שמצד אחד, בזמן הקמת ההסתדרות – ביהודה בפרט –
הודגש שארגון זה תכנו מקצועי. ומצד שני, מה הם הענינים המקצועיים
האלה – עוד לא לגמרי היה ברור. היה ידוע שצריך לחפש עבודה
לפועלים. אבל ברור היה שכוחה של ההסתדרות בשטח זה איננו גדול.
ובכן, מהו שדה הפעולה אשר חיכה אז לפועלים? כיון שהתישבות היתה
רחוקה מאד; ענינים של חינוך או תרבות, או ענינים שבאידיאולוגיה או
פוליטיקה היו מחוץ לתפקידי ההסתדרות, כי התנאי להקמת ההסתדרות היה
שתעסוק בענינים פשוטים מאד הנוגעים לכל הפועלים; מה נשאר אז
להסתדרות לעשות? הדבר אשר היה משותף לכל הפועלים, מיום בואם לארץ,
מחוץ לחיפוש עבודה – היה עזרה הדדית.

עזרה הדדית בין הפועלים, בצורה בלתי-מאורגנת, היתה
קיימת כל הזמן. אם חלה אדם טיפלו בו חבריו. ואמנם, הועידה השניה של
פועלי יהודה הניחה את היסוד הראשון של עזרה הדדית: היא החליטה על
קופת-חולים.

מובן, מקופת-חולים זו, שראשיתה ב-1912, ועד
לקופת-חולים של ימינו ישנו מרחק גדול מאד. אינני יכול לקרוא הרצאה
מיוחדת על יסוד קופת-חולים. ואולם מכמה תקנות של קופת-חולים

תבינו מה היה המצב. מענין עד מה מעט הוא החומר
שנשתמר על יצירת קופת-חולים. לפני התקנות שהותקנו לאחר זמן מסוים,
ושם מסופר:

“ג. כל חבר מכניס פרנק אחד (6 גרושים תורכיים באותו הזמן. ב.כ.) דמי-כניסה וחצי בישליק (בישליק – שלושה וחצי גרושים) בכל חודש”.

“ד. כל חבר מחויב להשתתף בפועל בלינת חולה, או לשלוח אחר במקומו”.

לא היו לנו עוד לא אחיות ולא רופאים קבועים. והעזרה
יכלה להסתדר על ידי כך שחבר, על פי תור, הלך ללון ל“לינת חולה”.
וקופת-חולים הבטיחה לו לחולה רופא, רפואה ולינה, ובעת הצורך – גם
מקום בבית-חולים. אבל בפירוש הוכרז שלפי שעה אין הקופה מבטיחה לא
עזרה למבריאים ולא מנוחה לאחר המחלה. וגם עזרה לכלכלה בשעת מחלה או
להובלה לבית-החולים יכלה הקופה לתת לחבר כהלואה, על מנת שתוחזר על
ידו כאשר יוטב מצבו.





בין התקנות הראשונות של קופת-חולים היתה תקנה,
שעולה חדש עד שני חדשים קופת-חולים נענית לו גם אם לא נכנס
לקופת-חולים. לאחר שלושה חדשים הוא נחשב כבר תושב ארץ-ישראלי,
והקופה כבר פטורה ממנו אם לא נכנס כחבר. היחס לעולה החדש, שיהנה
מהזכויות של קופת-חולים, אף על פי שלא הספיק להיכנס אליה – הוא
אחד הסעיפים המענינים מאד בשטח זה.

מה היו הענינים הפנימיים שהועידה השניה כבר יכלה לדון
בהם? אחד המקצועות אשר הפועל במושבה יכול היה לחדור אליו – היתה
עבודה בפרדסים אצל המוטורים. זו נחשבה לעבודה מכובדת. אבל היו גם
תאונות במוטורים. היה מקרה שפועל נקטעה ידו, והדבר הזה העסיק את
ההסתדרות במשך שנה שלמה במשא-ומתן על פיצויים שלו. הן לא היה שום
חוק להגנת פועלים. גם לא עלה על הדעת שיתקיים חוק כזה. ואם בפרדס של
אפנדי קרה מקרה כזה – לא התערב איש בדבר, והאפנדי לא חשב שהוא אחראי
בפני מישהו. הועידה השניה דרשה: “להשתדל להבטיח באחריות את הפועלים
העובדים אצל המוטורים”. אולם בועידה כבר התעוררו שאלות חדשות. לא
היו עוד בירורים בענין התישבות, אבל היה כבר בירור על איזו
פעולה משקית עצמאית של פועלים. זה התבטא בהחלטה: “להשתדל לסדר
קבוצות קבלניות לעבודת הנטיעות”.

הסעיף הזה והסעיף על ביטוח פועלים – אלו הן שתי
הפעולות היחידות שהועידה מצאה לטפל בהן להגנת עניני הפועלים.
רעיון הקבוצות הקבלניות לא בא מתוך ציבור הפועלים. אמנם, יתכן
שבמקרים בודדים לפני כן היו קיימות קבוצות קבלניות. אבל ציבור
הפועלים לא ראה בהן עדיין דרך לעצמו. לכך הגיעו בזמן מאוחר יותר.
בועידה הזאת באה התביעה מאדם שלא מהעליה השניה, כי אם מאחד מאנשי העליה
הראשונה, יהושע ברזלי. הוא היה ידיד גדול של הפועלים בארץ. הוא
עלה לארץ בתרמ"ז (1887). עזר הרבה לאגודת הפועלים הראשונה. כל
כתיבתו – בסיפורים וגם במאמרים – היתה בה חרדה גדולה לעניני
הפועלים. הוא היה גם אחד המעטים בין אנשי העליה הראשונה שהרגישו את
עצמם קרובים בנפש לעליה השניה, אף על פי שלא מצאו אליה את הדרך. מובן
שהיה הבדל ידוע בצורת חייהם; הם היו גם עסקנים חשובים.

כדאי לנסות פעם ולהעלות בשמות את כל האנשים מהעליה
הקודמת שיש להם חלק נאמן בנפש או בעזרה מעשית לגבי ענין הפועלים
בארץ:

יהושע חנקין – אשר נתחבר מיד לאנשי העליה השניה (אגב,
כל אלה על פי רוב, בצורה זו או אחרת, לא היו מקובלים על החברה
הקודמת). ואני איני יכול עכשיו לדבר עליו הרבה. אבל זאת היא פרשה
מענינת מאד. האגרונום קרויזה במקוה-ישראל – אשר זכויותיו
גדולות בהכנסת פועלים עברים בפלחה, וגם פועלות. השלישי –
קלוריסקי, אשר בא לארץ והצליח למצוא עבודה בפקידות של הברון
וניסה להשתמש בפקידות הברון בשביל להגשים בחיים רעיונות חדשים. יש
לו חלק גדול בהקמת המושבות הגדולות בגליל התחתון וגם בנסיון

ליצור שיטת אריסות יהודית (התחיל בזה עוד בסג’רה, לפני בוא
קרויזה). ואחר כך היו לו עוד זכויות גדולות יותר, בזמן שהיה
כבר פקיד בגליל העליון: בלעדיו לא היו לנו לא אילת-השחר ולא
כפר-גלעדי.

מהעסקנים ביהודה אפשר לקרוא רק בשמו של משה
סמילנסקי, מהאכרים, אשר גילה יחס לאנשי העליה השניה. והיו גם אכרים
כמו יעקב קרול או כמו משפחות אפרים זכס וטוביה מילר
ברחובות. זכס העמיד את נחלתו לעזרה לעבודה עברית. הוא מת לא
מזמן.

מעסקני הישוב יש להזכיר את ד“ר הלל יפה, את חיסין
– איש ביל”ו, אשר יצא את הארץ לאחר שנים אחדות של חיי עבודה וסבל,
בגיל גבוה למד רפואה, וחזר לארץ כרופא וכבא-כוח “חובבי-ציון”
כבר יחד עם העליה השניה. והוא הרגיש קרבה גדולה לאנשי העליה השניה. הוא
גם היה המיסד של עין-גנים.

יחיאל מיכל פינס, שהיה תחילה אף הוא קרוב לחוג זה,
פנה באותה השעה כבר לגמרי לישוב הישן. הוא היה מר-נפש ונפגע מאד,
והישוב הצעיר של הפועלים לא הכיר אותו והוא לא הכיר אותם.

אשר למיכאל הלפרין – הוא שייך לסוג האנשים של ויתקין
וזאב סמילנסקי, שהיו מאנשי העליה הראשונה, אבל חזרו לארץ יחד עם העליה
השניה, ובתוך העליה השניה היו לו תלמידים שלו. אלכסנדר זייד עוד היה
אחד מתלמידיו בוילנה. לאחר ניתוק של הרבה שנים מהארץ חזר ועלה והוא ראה
את עצמו לא כמו איש הישוב. באותה מושבה נס-ציונה שהוא יסד לא היה
לו אפילו דונם אדמה. הוא התהלך בארץ חצי רעב.

המורים שנמצאו באותה תקופה בארץ לא נכנסו לחיים

הציבוריים, מחוץ לויתקין. כמובן, תמיד היו מורים, באותה תקופה,

שהיו ידידי הפועלים; ביניהם שמחה

וילקומיץ, המורה בראש-פינה. היו כאלה אשר באו במשך אותו
הזמן עם העליה השניה. המורים מהדור הראשון, כמו גרזובסקי או ילין,
לא הכרתי שהיה להם קשר עם הפועלים.

בועידה השניה, שאני עומד בה, הופיע י. ברזלי. עוד לא
היה מקובל באותם הימים שיבוא אדם לברך ועידה. – והנה – יהושע ברזלי
בא אל הועידה. מנסיונו ידע כי הדרך היחידה לפועל העברי לכבוש
עבודה היא – להתארגן בקבוצות קבלניות, והציע זאת. מסביב להצעה זו
היה ויכוח גדול. אבל סוף סוף נתקבלה ההחלטה.

באותה ועידה עבר בשלום הענין הזה של הקבוצות
הקבלניות וגם הענין של עליה, על ידי הסכם על אינפורמציה. אבל פרץ
ויכוח בענין אחד, אשר היה כאילו צנוע מאד. המפלגות הקפידו מאד על
כך שעניני תרבות לא יוכנסו לסמכותה של ההסתדרות החקלאית (מכיון
שבזה יכולים להיות ניגודים). ובכל זאת בועידה השניה הובאה הצעת
תרבות צנועה למדי, והיא שהפועל החקלאי זקוק להשכלה חקלאית, ושיש
ליצור ספריה חקלאית נודדת. הדבר הזה עורר ניגוד עקרוני מאד, לאו דוקא
מצד המפלגות, כי אם מתוך הפועלים בעצמם. הפועל ביהודה ובגליל

חונך על זה שתפקידו הוא לעבוד ממש: לעבוד במעדר או לחרוש במחרשה.
אבל מה לפועל ולהתענינות בחקלאות באופן עיוני? הלא בזה צפון משהו אחר: מחשבה לצאת ממעמד הפועלים.

בעצם הרעיון שפועל יכול להתענין במקצוע ראו איזה

דבר שצפונות בו מזימות. והיתה התקוממות נפשית נגד הצעה זו. הפועל
הטוב – הוא אותו פועל היודע לעבוד במעדר ולחפור כך וכך

בורות ביום. שום התענינות בבוטניקה או בזיבול – אינה נוגעת

לו. בעלי התרבות צריכים להתענין בזה. “אנחנו צריכים לעבוד ממש”.
ואפילו להרכיב מין במינו – אין הדבר הזה דורש לימוד. הפועל החרוץ
יתפוש את הענין, אם ילווה את הפרדסן בעבודה זו.

הרעיון הזה, להקים ספריה מיוחדת לחקלאות – והיא יכולה
היתה להיות רק מטוטלת – גרם גם לקריקטורות (חמור עם שני ארגזים על
גבו) וגם לצחוק. אבל סוף סוף נתקבל הרעיון והוחלט עליו
בחיוב.

בהחלטות של ועידה זו אין עדיין שום החלטה על פעולה
תרבותית, אף על פי שאני זוכר היטב מאד כי לאחר זמן קצר התקיימה כבר
ישיבה של ועדת התרבות. אבל מחוץ להקמת הספריה הקטנטונת הזאת, אינני
יכול להיזכר בשום סימנים לפעולה כזאת, על כל פנים, באותה
תקופה.

הויכוח בענין קפא"י חזר וחזר עלינו והעסיק את
ההסתדרות במשך 3–2 שנים. אם בועידה הראשונה הוחלט על קופה עצמאית
לגמרי של פועלי ארץ-ישראל, הרי בועידה השניה יש כבר שינוי בדבר
הזה:

“הועידה השניה מכירה בנחיצות קופה משותפת לפועלי ארץ-ישראל ולפועלי חוץ (קופה משותפת! ב. כ.) המתענינים בעבודה
הארץ-ישראלית, לסיפוק צרכיהם המשותפים (זאת אומרת, יש הנחה שיש צרכים
משותפים לפועלים בארץ-ישראל ולפועלים בחוץ-לארץ. ב. כ.). הקופה צריכה להימצא כולה בידי הסתדרות כללית
בלתי-מפלגתית של פועלי ארץ-ישראל”.

הבשיל הרעיון של שותפות עם פועלים בחוץ-לארץ במפעל
כספי, אבל ההנהלה של הקופה – זהו כבר ענין ארץ-ישראלי, בלתי-ניתק.
עמדה זו לא התאימה בשום אופן לעמדתם של “פועלי-ציון”. נתקבל גם
סעיף נוסף: “האמצעים לאינפורמציה לקבל מקופת ההסתדרות ומהקופה
המשותפת” שתיוצר.

מאימתי התחילה ההסתדרות להתענין ולטפל בעניני ההתישבות בהסתדרות? הדבר מתחיל רק מהועידה השלישית ביהודה, אשר התקיימה בתרע"ג (1913). בה נדון ענין ההתישבות ונדון כבר בשיטה.

מהזמן שויתקין הציע את הרעיון של התישבות עברו קרוב
ל-5–4 שנים. בועידה זו יש כבר שינוי גדול מרעיונו של ויתקין. על מה
דובר? לא על התישבות כמו זו שלנו עכשיו. עד כדי כך לא הגיעה
ההסתדרות! הסעיף אשר עמד על סדר היום היה: מושבי פועלים. עוד אי-אפשר היה לומר: מושבי עובדים. כי אילו זה נאמר אז היה זה מעורר ויכוח
גדול. אבל אמרו: מושבי פועלים. מכיון שהיתה
כבר עין-גנים ועמדו ביסודה של נחלת-יהודה, והדבר הזה תפש מקום ידוע
בחיי הפועלים, על כן באו לדון בשאלה זו. יש להתענין ולראות איזו
מחשבות כבר ריחפו ונתקבלו בתוך ההסתדרות. פה יש כבר מושגים אשר

קודם איננו רואים אותם. בהחלטות הועידות הקודמות לא נזכרו קרן

הקימת והתישבות. והנה הפעם אנחנו קוראים החלטה כזאת:

"הועידה השלישית של פועלי יהודה רואה ביסוד מושבי
פועלים בצורותיהם השונות (הרעיון הוא שיכולה להיות לא צורה

אחת, אלא צורות שונות, אף על פי שלא היה עוד ויכוח בין קבוצה
וקיבוץ. ב. כ.). אחת הדרכים המובילות
לגאולת הקרקע והלאמתה (שימו לב לביטוי: “והלאמתה” – שקודם לא היה
נזכר! ב. כ.) על ידי
העבודה העברית, ודורשת מהמוסדות הישוביים שיקצו לה מקום חשוב
בעבודה הישובית".

זאת היתה הפעם הראשונה שההסתדרות ראתה צורך להביע את
דעתה כי לא רק סתם צריך לבנות את ארץ-ישראל, אלא שיש לבנותה בדרך של
גאולת הקרקע ועל ידי עבודה, ולא סתם גאולת הקרקע, אלא הלאמת הקרקע
הנגאלת.

"הערים והמושבות הקיימות צריכות להיות מוקפות

מושבי פועלים, קבוצות מגדלי ירקות ומחלבות, ובכל מקום שמתיסד

ישוב פרטי חדש על המוסדות הלאומיים לגאול חלקת-אדמה בשביל מושב
פועלים".

הכונה היתה למושבים של פועלים, אשר יתקיימו בעיקר
על ידי עבודת-חוץ, אבל יחד עם זה יהיו אזרחים במקום ולהם יהיה משק
חקלאי, אם גם לא שלם, לפחות חלקי.

“אדמת מושבי הפועלים צריכה להישאר רכוש האומה שאיננו ניתן למכירה, אלא לאריסות עולמית”.

כל מה שהפועלים העלו עד הזמן ההוא במובן עקרוני
לגבי ההתישבות בארץ היה הרעיון: רק עבודה עברית. לרעיון זה היו אנשי
עין-גנים נאמנים גם אחר כך, בזמן הסכסוך ביניהם ובין ההסתדרות. זה
נכנס בדמם. ואינני חושב שקרה אפילו מקרה אחד שעין-גנים תיכשל בתוכה
בעבודה לא-עברית. בהשואה לכל ההתישבות הקודמת היה זה הישג
עצום! אבל הרעיון שהאדמה המיושבת צריכה להיות
שייכת לכלל ולא לפרט (מושבי-הפועלים קיבלו את אדמתם מ“חובבי-ציון”
בתשלומים, כמו שמתישבי יק"א קיבלו את אדמתם ממנה, בין ששילמו או
לא שילמו, אבל המחשבה היתה שזאת אדמתם הפרטית), הרעיון שההתישבות של
הפועל איננה אלא אריסות עולמית על קרקע הלאום – זה היה החידוש
שההסתדרות החליטה עליו בועידה השלישית.

ופה גם נסיון לקבוע מה הם העקרונות של ההתישבות.
ובפעם הראשונה ניסתה ועידה של פועלים, לאחר שנים רבות בארץ,
לקבוע שיש עקרונות מסוימים. והעקרונות האלה היו מעטים מאד: א)
עבודה עברית; ב) בחירה עצמית של החברים. כלומר, לא המוסד המישב בוחר את המתישבים; ג) אחריות
הדדית. הרעיונות של שיתוף ושל הנהלה עצמית מוגדרים פה בצורתם
האלמנטרית, הראשונית. פה אין זכר לקואופרציה ואין העיקרון של עבודה
עצמית כעיקרון. אבל קיים העיקרון של עבודה עברית, ויש בחירה עצמית של
החברים ואחריות הדדית.

אלא שיש עוד עיקרון אחד, שהוא נתקבל אז והיה שנים
רבות אחד היסודות בתוך ההסתדרות. ועכשיו אינני יודע אם הוא קיים
או איננו קיים:

"הועידה מכירה שכל העבודה בסידור קבוצות ומושבי
פועלים וקבלת עבודות חדשות צריכה לעבור דרך ועד
ההסתדרות".

זאת אומרת, לא כל מי שמצליח, יחיד או חבורת פועלים,
להסתדר באיזה מקום ולהשיג עבודה קבלנית או לנהל משא-ומתן עם איזו
חברה לעזרת התישבות רשאי לעשות זאת – פה נתקבל העיקרון כי הדברים
הללו מתרכזים במרכז החקלאי.

הועידה הזאת הכריזה בזמנה – או נאמר: ציינה – מהלך
מחשבות חדש בתוך תנועת הפועלים. ויתכן שלא כל כך קל להעריך את
הערכים הללו. פה יש קודם כל רעיון של התישבות, שאיננה ענין של הפרט, אלא כלולה במגמה הכללית; רעיון הקרקע הלאומית; רעיון האריסות
העולמית; רעיון הנהלה עצמית של המתישב; ורעיון ריכוז כל הפעולה
הישובית באמצעות המרכז החקלאי, שעדיין שמו לא היה מרכז חקלאי, אלא
“ועד פועלי יהודה” או “ועד ההסתדרות”.

הועידות אז היו פרלליות: ביהודה ובגליל. וכל
החלטותיהן ציינו התפתחות מסוימת. למשל, לא אוכל לומר בודאות אם
באותו הזמן דנו בגליל על בעיות של התישבות. אבל הרעיון של
קבלנות מאורגנת תפש בגליל מקום גדול מאד. העבודה הקבלנית בגליל

לא נעשתה רק על ידי קבוצות קבלניות, אלא המרכז החקלאי בעצמו,
שבראשו התיצב אז אליעזר יפה, נהפך למוסד קבלני.

בועידה השלישית ביהודה נתקבלו, בפעם הראשונה,

החלטות על קבוצות, במובן של קבוצות קבלניות. כי אז עוד לא היו
ביהודה קבוצות להתישבות. ומדובר על זה לא רק בתורת רעיון, אלא:
"הועידה מוצאת שסידור קבוצות פועלים קבלניות למקצועות שונים של

עבודת האדמה (פלחה, נטיעות, ירקות) עלול להרים את מצב הפועל, להרים
את תנאי חייו ועבודתו".

מחנוכה תרע“ב ועד לחנוכה תרע”ג – מהועידה השניה ועד
הועידה השלישית – לא היה כבר צורך שיבוא יהושע ברזלי וישפיע על
הפועלים שיכירו בקבוצות קבלניות, אלא הדבר נעשה למקובל: “עבודה
זו צריכה לתפוס להבא מקום חשוב בעבודת ההסתדרות”.

"הועידה מכירה בנחיצות מוסד כספי מיוחד, שיוכל
לערוב בעת הצורך בעד הקבוצות לפני בעלים פרטים ומוסדות ישוביים
שונים"; – כיון שלא היה בטחון גמור
שהקבוצות הקבלניות תוצאנה לפועל את העבודה, הרי שההסתדרות זקוקה

למוסד כספי בשביל אופרציות כאלו. זה כבר רעיון על אשראי
פועלי.

"הועידה מוצאת שבמקרה שהקבוצה מוכרחה להשתמש בעבודת שכירים, צריכים הפועלים
השכירים לקבל את כל התנאים והזכויות של חברי הקבוצה בכל עניני
העבודה". אמנם, הועידה לא חייבה את הקבוצות שתקבלנה כל עובד כחבר.
אבל בכל עניני עבודה – כל מי שעובד אצלן מקבל את כל הזכויות. יחד
עם ראשית הפעולה והמחשבה על עניני התישבות וקבוצה כבר נתקבל
העיקרון הזה של שויון בעבודה.

זאת היתה גם הועידה הראשונה של ההסתדרות שדנה בענין התימנים. על כל פנים, אני מוצא בה החלטה ראשונה בענין התימנים.

"הועידה מביעה את רצונה שהפועלים האשכנזים ישימו לב
ביותר לחיי אחיהם התימנים, יתיחסו אליהם ביחס חברים וישתתפו בעבודה
להרמת מצבם (אלה הם דברים כלליים, שאפשר גם היום לומר אותם.
ב. כ.). הועידה מכירה

שבנוגע לבנין ישובים חדשים וסידור קבוצות אין לעשות שום הבדל
בין הפועלים התימנים והאשכנזים".

הרעיון הזה, שפועלים תימנים צריכים לקבל אותם התנאים
בעבודה (ופה היתה הכונה גם להתישבות; ואני יכול להעיד על זה), שלא
תהיה הפליה בענין זה – רעיון זה כבר התחיל ב-1913 ונתקבל. והמושב
הראשון ביהודה, שהוקם הודות לפעילותה של ההסתדרות, כפר-מל"ל,
שההסתדרות סידרה אותו בשותפות עם הועד של “חובבי-ציון” באודיסה,
– שם נכנסו תימנים כחברים שוים לאשכנזים, בשטח האדמה ובכל שאר התנאים
(לא כמו בנחלת-יהודה, שקדמה לה). אני חושב שזה היה המקרה הראשון
בארץ שעיקרון זה הוכנס וקוים. מספרם של התימנים לא היה כל כך גדול
והחיים ההדדיים לא היו כל כך בשלום. אבל עצם העיקרון ההסתדרותי
הוגשם כבר אז.

באותה ועידה כבר נתקבלו הגדרות אחדות, המהלכות בהסתדרות עד עכשיו, כמו ההגדרה על חברות בהסתדרות:

“בתור חברים בהסתדרות משתתפים: א. כל פועלי המושבות החקלאים; ב. כל חברי הקבוצות שאין בהן ניצול; ג. חברי מושבי
פועלים כל זמן שהמשק שלהם אינו עומד על יסודות של ניצול”. זאת
אומרת, כל זמן שקיימת בהם עבודה עצמית. לא היה המונח של עבודה עצמית,
אבל העיקרון של עבודה עצמית הוכר כבר כאן.

באותה ועידה התקבל עיקרון אחד, שאף הוא היה חדש:
התנגדות לשמירה מעורבת. אין בידי ליחד הרצאה על התפתחות השמירה העברית
בארץ. זה היה דורש ממני דיבור ארוך. אני רק רוצה לעמוד על זה שלאחר
שהשומר היהודי התחיל להצדיק את קיומו וכבר כבש לו זכות מסוימת,
התחילו לבוא הצעות, שאמנם השומר העברי דבר חשוב הוא, אבל אי אפשר
להעמיד את הישוב על שמירה עברית בלבד, כי זה מסוכן. כמו שיש
תיאוריה האומרת: אמנם עבודה עברית, אבל לא עבודה עברית שלמה, כי אם
עבודה מעורבת, כך אמרו: דרושה שמירה מעורבת. והיו הרבה

אידיאולוגים של שמירה מעורבת, מתוך נימוקים פוליטיים.

“השומר” נלחם נגד שמירה מעורבת. ואף היו הרבה מקרים שהשמירה המעורבת גרמה לקרבנות: היה מקרה ושומר
עברי נשחט על ידי השומר הערבי ששמר אתו יחד. מלבד מה שהשמירה המעורבת
פתחה פרצות. לכן נתקבלה בועידה זו החלטה נגד השמירה המעורבת:

“האסיפה מכירה את השמירה המעורבת למזיקה ומסכנת, ומחליטה להתנגד לה בכל תוקף”.

אבל פה מתגלה דבר מענין: “השומר” היה הסתדרות בפני
עצמה. ולא היה לו קשר ארגוני ישר עם ההסתדרות. על כן החליטה הועידה
ש“חובה מוטלת על “השומר” בעניני העבודה לבוא לידי הסכם הדדי את
ההסתדרות” ועל ההסתדרות הוטל לבוא בקשר עם “השומר” בכל עניני
השמירה.

באותה ועידת פועלי יהודה התעורר כבר רעיון על

הסתדרות כללית בכל הארץ. לכנס ועידה של יהודה, שומרון והגליל היה אז
דבר קשה. צריך היה ללכת ברגל או אפילו לנסוע בעגלה במשך יומים כדי
להגיע לועידה. טבעי היה שבתנאי התחבורה הקשים שהיו אז בארץ תתקיימנה
שתי ועידות. גם אפי הענינים היה שונה לגמרי ביהודה ובגליל. לכן היו
קיימות שתי הסתדרויות, ולאחר זמן נוצרה גם הסתדרות פועלי
השומרון. אבל הרעיון הזה, שיש צורך בהסתדרות כוללת – כבר נישא אז.
ונתעוררה גם שאלה של פועלים עירוניים: היש אפשרות לעשות אתם משהו משותף או לא? והנה הוחלט:

"בכדי שפעולות כל האגודות הפרופסיונליות

בארץ תהיינה מאוחדות, מטילה הועידה על הועד המרכזי שיבחר להגשים את
רעיון יסוד ועד כללי ראשי. בועד הזה
יתכנסו באי-כוח כל האגודות האומנתיות (אומנתיות –

פירוש: פרופסיונליות. ב. כ.) על יסוד זכויות שוות".

צריך היה שתימצא אפשרות שכל האגודות הפרופסיונליות
תרכבנה לעצמן ועד ראשי. אבל זה היה רק רעיון מופשט ולא היה שום כוח
אשר יגשים אותו.

רק כעבור שנה, אחרי הועידה הרביעית, נעשתה איזו פעולה של התחלה, כפי שידובר בזה להלן.

והנה אנו מגיעים לועידה הרביעית של ההסתדרות ביהודה,
שנקראה בחורף שנת 1914, היא הועידה האחרונה שלפני המלחמה. בועידה זו
הובאו כבר רעיונות של התישבות עובדת.

הועידה הרביעית נקראה בתקופה של התרבות פועלים עברים
במידה ניכרת. לפי מפקד שנערך בזמן ההוא הגיע מספר הפועלים העברים עד
אלפים. וזה נחשב אז למספר גדול. מצב העובד הוטב במקצת. היתה איזו
תזוזה בהתישבות. וגם הסתדרות הפועלים גילתה את עצמה ביתר כוח.
והסיסמה על יצירת ישוב עובד הוכרזה באותה הועידה הרביעית:

"הועידה הרביעית של פועלי יהודה מוצאת שעל ידי תנועת העליה (הנה יש פה המלה עליה! ב. כ.) והעבודה בארץ-ישראל בשנים האחרונות, נברא חומר
אנושי המסוגל להשתתף ביצירת מושבי עובדים זעירים והזקוק להתישבות

זו.

מושבי עובדים צריכים להיברא לא רק על יד המושבות
הקיימות מכבר, כגון פתח-תקוה, נס-ציונה ורחובות, אלא גם במקומות
החדשים, שמתכוננים ליסד בהם מושבות חדשות".

ועדיין מדובר כאן על התישבות-עזר. אותה שעה היה
מקובל שכאשר נוצרת מושבה חדשה צריך לכבוש אותה על ידי פועלים
עברים: כך היה במרחביה, תל-עדשים, כפר-אוריה וגם בכרכור.

בכרכור הציגו הפועלים, בפעם הראשונה, תביעה

מענינת מאד. כאשר קיבלו על עצמם לעבד את אדמת כרכור דרשו שהמתישבים
יקצו חמישים דונם לקרן הקימת וחייבו אותם בזה. על זה היה חוזה והדבר
נתקבל. דרישה זו היא אפיינית מאד בשביל מידת הסידורים של הזמן ההוא.
אבל אותם חמישים דונמים לא נמסרו לקרן הקימת, כי לא היה עדיין מנגנון
הסתדרותי מסודר שיעמוד על המשמר.

ועוד מאותה ההחלטה על המושבים.

“בשביל התפתחות המושבים בעתיד חשוב מאד שעל יד
המושבים הנבנים מחדש ישאירו רזרב של אדמה בשביל הרחבה מתמידה של
המושב להבא (זאת אומרת, לא להסתפק רק במתישבים שנכנסים עכשיו למושב,
אלא שתהיה לו למושב אפשרות של גידול וקליטת אנשים. ב. כ.) על ידי הכנסת מתישבים חדשים.
וליצירת מושבי העובדים צריכה הקרן הקימת להקדיש את מיטב כוחותיה. הקרן
הקימת נותנת את הקרקע באריסות עולמית. ואת הקרדיט הישובי (וזאת הפעם
הראשונה שנזכר קרדיט ישובי! ב. כ.) לבנין בית ורפת, הכשרת הקרקע והשקאה – צריכות להמציא
חברות הישוב כחובבי-ציון, עזרא, איק”א ודומיהם".

באותה תקופה הרעיון על קרן לאומית שניה – שתממן את
ההתישבות – עוד לא היה. עדיין חשבו שאם יהיה קרקע אפשר יהיה להשיג
ממקורות שונים קרדיטים שונים. בהחלטה האמורה הביאו בחשבון את

“חברת חובבי-ציון” באודיסה וחברה גרמנית “עזרא”, שהושיבה, למשל,
עשרים פועלים בחדרה ונתנה לכל אחד בית ושני דונמים אדמה. איק“א –
זו לא יק”א המפורסמת, אלא נסיון קטן של חברה אחת להתישבות, בגרמניה, –
היא לא פעלה כלום בארץ-ישראל, אף כי תלו בה איזו תקוות.

אותה ועידה סיימה ויכוח אחד, שהזכרתי אותו כבר. זה
אפייני מאד לאותו הזמן. סיפרתי קודם שהפועלים התנגדו לכל דבר שיש
בו רמז לתמיכה ולעזרה מהחוץ. הדבר הזה גרם לידי כך שבשעה שבעסקנות
הציונית חשבו שצריך לתת לפועלים דירות זולות (מה שאנחנו דורשים
כעת כל כך הרבה) והוסכם שהקרן הקימת תקנה בפתח-תקוה ארבעה דונמים
קרקע כדי להקים דירות לפועלים ותבנה בית בשביל מטבח-פועלים וכד',
ואותו הדבר גם בחדרה, עורר הדבר בשעתו סערה עצומה בתוך ציבור
הפועלים. היו אנשים שראו בזה ענין של הפיכת הפועלים למקבלי תמיכה,
כמו שהיו האכרים הקודמים. ובאסיפות של פועלים היה זה נושא
לויכוח זמן רב. הויכוח לא היה דוקא לפי הקו המפלגתי. אבל היו קוראים
זה לזה בשמות-גנאי ורבים אמרו: “רגלנו לא תדרוך על סף הבית הזה!”
וצריך היה מאמץ גדול להחזיר את המתנגדים לכך מדעתם, כי מכיון שהדבר כבר
נעשה – אין להתפלג בגלל הבית שהוקם.

בועידה הרביעית היה דיון על עצם השאלה: אם הקרן הקימת צריכה לבנות בתי-פועלים או לא, והוחלט:

"הועידה מוצאת כי אסור להשתמש בכספי הקרן הקימת
בשביל בנין בתי-פועלים (קודם כל, מפני שהקרן הקימת מיועדת רק
לגאולת הקרקע ולא לדבר אחר. ושנית, כדי שלא לקבל עזרה ממי שהוא.
ב. כ.). במקום שישנו באמת צורך ישובי בבתים האלה

צריכה עבודה זו להיעשות על ידי איזה חברות ומוסדות על יסוד קרדיט
מסחרי. מה שנוגע לבתי-הפועלים הקיימים כבר מביעה הועידה את התנגדותה
הגמורה להכרזת חרם עליהם מצד חלק מהחברים".

א.ד. גורדון, שהיה אחד המתנגדים החמורים לענין הקמת
בתי-הפועלים הללו, קיבל את החלטת הועידה. לאחר זה התחיל לעבוד
בבתי-הפועלים. אני, למשל, התחלתי לעבוד עוד מקודם. אמרתי, מכיון
שהבתים נבנו והפועלים הולכים הנה צריך גם אני ללכת. אבל היו בינינו
חברים קנאים כל כך, אשר שנים רבות לא הסכימו להיכנס לבית-הפועלים.
ואני רואה לפני אדם אחד, הוא הפועל עיזוז, איש נהלל כיום, אשר
אינני יודע אם הוא גם לאחר זה נכנס פעם לבית זה. ועוד אחד היה, אחד
הראשונים מן העליה השניה – הוא אלטרמן. הוא עלה בשנת 1903, בהיותו
עלם בן שבע-עשרה, עלם חמודות. הוא דיבר עברית נפלאה ומדויקת ולא
הוציא מפיו שום מלה לועזית. התנגדותו לבית-הפועלים באה מתוך

התנגדות לכל מה שמזכיר את הישוב הישן. הוא עמד בהתנגדותו בעקשנות
כל הזמן. הוא היה גם אחד הפועלים החשובים מאד מבחינה חקלאית
מקצועית, והגיע בזה למדרגה גבוהה מאד. כל מה שעשה עשה במין
התמסרות. אבל הרבה דברים קשים עברו עליו.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40968