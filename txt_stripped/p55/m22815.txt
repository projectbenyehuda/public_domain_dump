


	
	קודמי־קודמינו
	



תערוכת העתונות – מפעל תרבותי שמן הראוי שיהפך
ממעשה־ארעי למוסד קבע – מאפשרת לראות ולהראות את עתונות הפועלים
הארץ־ישראלית לא רק בפני עצמה, אלא גם בתוך מסגרת כוללת, בקשר עם מה
שקדם לה. סוגיה זו אינה מחוורת עדיין אלא מעט. גם מעריצים נלהבים וגם
מקטרגים אדוקים רגילים לראות עתונות זו כיצור בפני עצמו, או
כזמורת־זר, אך לא כחוטר מגזע העתונות העברית.

אין תימה. רובד חדש זה בספרות העברית איננו פרי
צמיחה רגילה. איננו נראה כ“המשך”. הורתו ולידתו בהפיכה. הוא צף
ועלה לא מחיק מהלך חיים כתיקונם, אלא מחיק התמוטטות מצוקי־חיים.
התהוותו באה תוך קטסטרופה וולקנית בחיי ישראל.

עתונות העבודה בארץ באה לעולם עם העליה השניה.
בחיקה נבטה, על קרקעה גדלה. המרד שבמעשה הציוני – כלומר ישובי,
חברתי ואישי – שמרד קומץ עולים צעירים, ילדי פרעות והפיכות, נתלוה
אצלם, בני עם הספר, גם במרד שבכתב. העליה השניה לא מצאה לעצמה לא אחיזה
ולא משען ולא ניב־שפתים כלשהו בעתונות של זמנה, לא בזו שהיתה קיימת
אז בארץ ולא בזו שבגולה, לא בזו ששרדה עוד ללשון העברית העזובה,
אשר בניה יצאוה (ממש!) ולא בזו הציונית־לועזית הפורחת
(אז!).





העליה השניה היתה עליית־עלומים. אף היא ידעה
קול־מצהלות, קול־תרועת־נעורים. אולם גברה עליה השתיקה, שתיקת נמלטים
על נפשם מתוך ההפיכה. ואולי גם שתיקת נדהמים למראה המולדת השוממה.
בספרו של אדם העליה השניה כתוב לפרקים תכופים: שתיקה! שתיקה מתוך
יסורים. עבודה מתוך שתיקה. הדק שינים ועבוד! (על דרך ההלצה, שיש בה מן
האמת, אפשר לאמור, שכמה מהם היו מחבבים את הדיבור על אודות
השתיקה). אולם היא עצמה – העליה השניה – היתה זעקה גדולה ומרה. וזעקה
זו הכרח היה לה שתתפרץ. עקת נפשה ויסורי מציאותה היו למעלה מכוחה.
והם כפו עליה בקשת ביטוי ויצירת מכשירי מלחמה רוחנית
משלה.

היא לא יכלה להישען על בימות קיימות ולא על אנשי־השם,
אשר לא ידעוה ולא חפצו לדעתה. כשם ש“המציאות” המרה של הישוב חפרה
תהום בין העליה השניה לבין שרידי העליות הראשונות (תרמ"א – תרנא),
כך גם בעולם העתונות. הדור העולה מצא עצמו במדבר־שממה.

בקלסתר־פניהם של הזקנים המצומקים והמצוררים, שתש
כוחם ומהם שירדו מנכסיהם החלוציים, ועמדו כצר למעפיל החדש, לא
יכלו “החדשים” להבחין את דמות “האבות” המהוללים. והללו, “האבות”, גם
בירידתם ובתשישותם זכרו לעצמם את חסד נעוריהם אשר הפך את שמם לאגדה,
לא יכלו להכיר בבנים הבלתי־קרואים, הפרועים והמתחצפים,
יורשים־מגשימים לחזון־עלומיהם. ועל אחת כמה וכמה שהגדולים שבהם
והטובים שבהם, אנשי הרוח והשם שבהם, לא יכלו לראות בנערים הללו,
שדעתם לא נתישבה עליהם, ורוחם לא נצטללה, והם מתרוננים וגם מקוננים,
מחציפים ומתיפחים, הוזים וגם נואשים, קנאים וגם תלושים, רוהבים
וכושלים – לא יכלו לראות בהללו את החוליה המיוחדת, את הדור היורש.
לא יכלו וגם לא ביקשו לראות בהם את המשמרת החדשה בתולדות האומה
ובחיי רוחה. האם עוד בכלל ביקשו לראות משמרת חדשה? האם לא עיפה נפשם
מכל האכזבות הרבות אשר הנחיל להם גורלם ומן האכזבה העמוקה
שנתאכזבו בחלום־נעוריהם?

כי דור בדור ימרוד – זהו מדרך הטבע; כי אבות
יזעפו על בנים ובנים ילעיבו באבות, וזקנים ישאלו בביטול: מה
הנערים האמללים האלה עושים? – מדרך העולם האנושי הוא. אולם כי דור
ינתק מדור, כי דור לדור יהיה כלא היה – זוהי קללה מיוחדת מפרשת
“התוכחה” שלנו. לא בלבד שדור יקוט בדור, אלא שאינו מכיר את
הדור־יריבו, שאינו מבקש להכיר אותו, אינו יודע אותו, וגם אינו
יודע שיש לדעת אותו, ולפיכך מצויים אצלנו חזיונות תמוהים: דור
האבות לא בלבד שהוא זועף, אלא גם מתקנא בבנים ועינו צרה
בזיום, בעזוז עלומיהם ואפילו בזרי־עינוייהם; ומאידך – ה“לא ידע את
יוסף” חל אצלנו גם… על מנשה ואפרים. והלא דור שאינו מכיר את אביו
אינו מכיר גם את עצמו. אינו יודע מה ירש ובמה מרד.

בנדון זה אפשר לומר: בושנו מכל תנועה. תתבוננו
בחיי עמים ותנועות. בכמה סקרנות שכלית והשתוקקות נפשית מבקשים
הדורות החדשים להתחקות על עקבותיהם של קודמיהם ולחדור לעולמם
הרוחני של “אבות”, “מבשרים”, “צופים”, “חלוצים”, “ראשונים”. במידה
שההכרה החברתית נעשית מורכבת יותר, נעשות תולדות אידיאות והזרמים
החברתיים ענף־מחקר חשוב; וחקר הדמויות האישיות העולות מתוך התסיסה
הרוחנית (בין שהן דמויות “מרכזיות” ומיצגות את הרבים ובין שהן
דמויות “מלוות” ופורשות לצדי דרכים) הולך ותופס מקום ניכר
בהשכלתם של משכילי הדור. לא ארבה למנות דוגמאות. ראו נא מה
עשתה התנועה הסוציאליסטית, בארכיונה ובמאספיה ובעבודות חוקרים,
להכרת עברה ולחקר הזרמים והכיתות והאישים אשר צפנו בתוכם
זרעוני־בשורה של התפיסה החדשה. והספרות הרוסית המעולה לא חדלה
עשרות בשנים להפוך ולהפוך בחקר תולדות האינטליגנציה והציבוריות
הרוסית (היהודי גרשנזון לבדו מה העמיק לעשות להבהרת דמויות
נשכחות מבין הדקבריסטים והסלבופילים); והשלטון הסוביטי, זה
שלכאורה בא לקעקע את כל העבר, זה שהרים יד על מוריו ורבותיו, זה
שרואה עצמו לא רק בר־פלוגתא, אלא גם אויב בנפש לתנועות מתמול
ולמחנכיו מתמול, כמה כוחות עצומים משקיע הוא בחקר התנועות
הציבוריות אשר על ברכיהן גדל ואותן ירש ובהן מרד.

התנועות המרדניות שמניתי נתברכו בחוש היסטורי. הן
יודעות כי לא צצו כקצף על פני מים. הן יודעות שהמרד שלהן איננו
צמח בן־בלי־שורש. אותו צמח שהיה למשל אצל העברים הקדמונים: “גלגל
לפני סופה” הן יודעות שיש להן היסטוריה ואף פרה־היסטוריה, מכורה
ושרשים.

לא כן חלקה של הציבוריות היהודית. היא חיה, מקצתה
מרצון ומקצתה מאונס, חיי־רוח קיקיוניים, כאילו חסרנו
“ספר־יוחסין” רעיוני, כאילו לא היתה לנו שום “שלשלת קבלה” של
נפתולי רוח ושל קניני תרבות.

אנו מטפחים את השכחה. וכאילו גאים אנו על
קוצר־הזכרון שבו חוננו. במטבע־השכחה אנו משלמים לדורות
שעל כתפיהם עלינו, לאידיאות ולחויות שאתן נאבקנו ומתוך
היאבקותנו היינו למה שהיינו. ואת עומק מרידתנו אנו מודדים לא
בכוח יצירתנו, לא בכשרוננו לזרות ולנפות ולהפריד ולהרכיב, אלא
בכשרוננו לשכוח. הסוציאל־פסיכולוג אשר יבוא ויחקור את
תנועותינו הציבוריות יהיה רשאי להוציא משפט, שכל מה שאנו רואים
עצמנו קיקיוניים יותר, בני־בלי־שורשים יותר, הרינו מאמינים שאנחנו
“משוחררים” יותר, נעלים יותר, נמרצים יותר. כאילו היה זה מושכל
קבוע בחלל עולמנו שהשרשים הם הם המעכבים את גידול צמרתנו אל
על.

אין לראות בדברים האלה קטרוג על ימינו דוקא או על
דורנו בלבד או על חוג מסוים. המדובר הוא על מחלה שתקפה את
האורגניזם הלאומי שלנו זה דורות אחדים, מעת התחילו אצלנו מדמים,
כי חומות הגיטו מוט התמוטטו. פרקנו מעלינו את עול ה“אתה
בחרתנו” הגיטואי, ותוך כדי הרגשת שחרור ועליה בסולם החברה
האירופית, נפלנו לתוך בירא עמיקתא של נחיתות, שאיננו יודעים
לצאת ממנה עד היום הזה. לא רק ההשכלה וההתבוללות, אלא אף המהפכנות
היהודית ואפילו האידיאולוגיות הלאומיות חדורות הרגשת נחיתות. אין
אנו יודעים לרחוש כבוד לעצמנו, למעשה־ידינו, לפרי־רוחנו,
לאבותינו, לבנינו. נחיתות זו היא הגורמת לבריחה מעצמנו, התופסת
מקום רב כל כך בהיסטוריה הישראלית החדשה; וספרות ההשכלה, שבכוח
עבריותה היתה קשורה בטבורה אל גזע האומה, היתה נמלטת
מנחיתות־ההווה אל הערצת ימי־קדומים. בדרך־המלך הזאת הלכה גם
הציונות. וכן גם “חכמת ישראל”. נוח לה לטפל בגוילים עתיקים,
בגאונים ובפייטנים, ב“תור הזהב” של ספרד, ולא בתולדות הקולטורה
הישראלית והתסיסות הציבוריות בדורות האחרונים. ההשכלה וערכיה
ומלחמותיה, הציונות (המונה כבר היסטוריה של מאה שנים!),
תנועת הפועלים היהודית, מפעלי ההתישבות היהודית בארץ ובארצות
הפזורים, המלחמות הפנימיות הגדולות באומה אשר מהן תוצאות
לעתידנו – אלה עודם נמצאים מחוץ לתחום המחקר, מחוץ ל“חכמת ישראל”
הרשמית. ומצב זה לא שונה בהרבה אפילו באוניברסיטה העברית. עודנו
רחוקים, למשל, מקתדרה לתולדות הציונות או לחקר תנועת הפועלים
היהודית, אף על פי שכבר זכינו לכך שסוציולוגיה ודימוגרפיה יהודית
נמצאו כשרות להוראה.

גם בחוגי המשכילים העברים, נאמני הספרות העברית, לא
ידעו מה זה לטפל מתוך רגשי כבוד וענין בחקר דור חולף. לאחר מותו
של יל"ג, המשורר הגדול והאביר הלוחם של ההשכלה, נמצא לו
חסיד־מעריץ, יצחק יעקב וייסברג, שאסף והוציא שני כרכים מאיגרות
המשורר. עכשיו אנו חייבים תודה מרובה לוייסברג, שהציל מכליה את
העזבון היקר הזה, שיש בו ענין רב מצד הלשון והסגנון והאישיות של
כותבן, וחומר מרובה לתולדות הספרות ולהכרת התקופה. וייסברג
עצמו, סופר מפורסם בזמנו, היה ודאי נשכח מלב אילמלא קשר את שמו
במעשה רב זה. בזמנו עורר הדבר קטרוג ממש. ראו בזה מעשה חסיד
שוטה, המפליג בערך כל פתקה של רבו. מילא “איגרות שד”ל" הובן
פרסומן, כי הן לא היו איגרות במובן המקובל, אלא משא־ומתן של
מחקר, אבל איגרות ממש, המטפלות בענינים שבין סופר לחברו? וכן,
כשאייזיק הירש וויס, בעל “דור דור ודורשיו”, שהיה מפורסם כגדול
החוקרים בדורו, פירסם בהיותו בן שמונים חלק ראשון מספר
זכרונותיו, ובו תיאר את עולם הרוח שבו גדל, ואת דרכי החינוך שהיו
נהוגים בילדותו, וסיפר על חכמי דורו שהשפיעו עליו, תמהו מעריציו:
כלום לכך, למעשיות של מה־בכך כאלה, קיוינו מאת בעל “דור דור
ודורשיו”? ואמנם, שני החלקים האחרונים לא ראו אור מעולם, ולא ידוע אם
נשתמרו באיזה מקום.

כאותות לטובה במעמקי ההכרה של דורנו יש לציין
מפעלים בודדים, פרי ההתנדבות וההתמכרות המרובה של יחידים: בגולה
– הארכיון של ה“בונד” (שמאספו ושומרו, פ. קורסקי, גלה אתו
מגנף לברלין, ומברלין לפריס, ומשם?), ליקוטי הפולקלור היהודי,
מפעלי המכון היהודי בוילנה; ובארץ – האוסף של שבדרון, הארכיון
הציוני, ההתחלה של ארכיון־העבודה, ואוסף העתונים של ז. פבזנר
בתל־אביב. מי שעמד על קוצר־הזכרון המחפיר ועל חוסר היחס של
האינטליגנציה הישראלית, בכלל זה גם “הלאומית”, לנכסיה התרבותיים,
לאישיה, לשרידים שנתגלגלו לרשותה (דוגמה אחת מהרבה: המעשה שסיפר
שבדרון בספרייתו של יוסף פרל בטרנופול), רשאי אולי לראות
ביחידים אלה, שהפקידו עצמם – מבלי ש“נתבקשו” ונתמנו – להיות
שומרים על שרידים תרבותיים מפני הכליה – אותות לזמנים חדשים,
לשחרור עצמי מהתבטלות ונחיתות.

העלים הבלים המציצים אלינו מתוך “אוסף העתונות
העברית” יש בהם להביא בלבנו הרגשת־צניעות. לא מעט לעג נשפך מעל דפי
הספרות “החדשה” – שכבר נתישנה בינתים – על הבטלנות ששררה בתקופה
הראשונה של העתונות העברית, על דקדוקי־העניות, על ההתנצחות
וההתקוטטויות, שתפסו את עמודי העתונים מאז. באיזה יחס של ביטול
נתחנך כל קורא משכיל לגבי “הלבנון” ו“החבצלת” השמרניים. והנה לאחר
עשרות שנים, כשכבר חדלנו להיות “צד” במלחמות ההן, אנו חוזרים
ומדפדפים בתוך קמצי העלים הללו, ואנו מתחילים רוחשים להם רחשי תודה
עמוקים. מתוך הענינים הקוריוזיים, הפעוטים, העלובים, מתוך
צורות־הביטוי הילדותיות, מתוך המליצות ושברי הפסוקים – ניבטים
אלינו פני חלוצים, חלוצי המפעל הישובי העתיד לבוא, חלוצי החלום
המדיני, חלוצי ההבראה הכלכלית, חלוצי ההשתוקקות לקרקע, חלוצי הלשון
והספרות. עלים דלים אלה, לכאורה לא תואר ולא הדר להם, לעומת מפעלי
העתונות והספרות שהקים דור אחרון, אולם חשיבותם לא תסולא בפז.
חשיבות של ראשונים ושל סוללים, בדומה לחשיבותן של התחלות ההתישבות
הראשונות. מה רב המהלך מן החקלאות האומללה של פתח־תקוה וגדרה לפני
חמישים שנה אל המשק החקלאי האינטנסיבי שבעמקינו היום, אבל שום אדם
בר־דעת לא יתנשא על הראשונים. אדרבא, כל חלוץ –ממשיך ירגיש, גם
אם לא ידע, מה היו הכוחות הצפונים באלה אשר אחזו באת ובמחרשה
ועלו על החולות ושקעו בביצות הללו, אלא מתוך הרגשה סתומה, כי
מכאן יתחדשו חיי האומה, ומכאן תצמח מולדת. זכות היא שאין דומה לה,
וכוחות־נפש ענקיים גלומים במי שחצב מתוך עצמו זכות זו. ראשונות
מעין זו נשקפת לנו גם מעל עמודי העתונים הישנים.

וראשונות זו, – כשמנערים מעליה את אבק השכחה והדעות
הקדומות – מספרת לנו כי ביודעים או בלי יודעים הרינו: המשך.
כי ישנן נימים חבויות המתוחות מדור לדור, ומבימה לבימה, אשר גם
הניגודים הגדולים, ניגודי אבות ובנים, ניגודי תקופות ומעמדות
סוציאליים, אינם עשויים לנתק אותן. חוטים אלה יוסיפו לחיות, כשהם
ארוגים במסכת חיינו המתחדשים.

כשאתה קורא בגליונות “הלבנון” הראשון משנת תרכ”ג
(1863) על רכישת אותו כרם במוצא שהשנה מלאו לו שבעים וחמש שנים, ועל
התנפלויותיו של שיך אבו־גוש, ועל הרפתקאותיהם של שני היהודים
הראשונים שהסתבכו בקניות קרקע, ללא חוק ומשפט, אי אפשר שלא תראה
עין בעין, כי לפניך זרעים ראשונים של המעשים הנובטים בימינו.

וכשאתה קורא ב“הלבנון” של שנת 1867 קורספונדנציה
מירושלים, ובה מסופר על תלאותיהם של העניים ועל לחצם של תקיפי העדה
בסטירה חריפה בסגנון הזמן ההוא, אי אפשר שלא תרגיש במלחמה זו
ובשנינה זו את רוח הזמן הזה.

הנה למשל: “והרב החכם באשה מו”ה1 דוד חזן הי“ו2 הוא חכם ומבין
מדעתו את חפץ הממשלה, וע”כ התיעץ על אופן אשר המס הזה (לצרכי צבא –
המעתיק) ירגישו העניים ביותר למען יזעקו אל ה' בחזקה; כי הוא לא
העריך את המס לאיש איש כפי ערכו ורכושו ורק העלה את המס הזה על מכס
הבשר אשר ינתן מכבר. והבשר אשר נמכר ליהודים הוא עתה כפלים מבשר
הנמכר לישמעאלים, ומיוקר הבשר אשר עתה, יאמרו העניים מי יתן ונשאר
עוד בשר על עצמותינו – – ואולם באמת הרב החכם באשה בתתו את המס על
הבשר לא היתה כונתו חלילה להצר לישראל, רק יודע שהברכה אינה מצויה
רק בדבר הסמוי מן העין, ומס הנגבה מן הבשר הוא סמוי מן העין – –
יתן ה' וישיב לנו במהרה שופטינו כבראשונה ויועצינו כבתחילה,
כעתירת המצטער בצרתן של ישראל ובשמחתן שמח".

האם לא נשתמרה בשורות אלה של בן־ירושלים לוחם ושנון
רעננותן מלפני כשבעים שנה, והאם אין לראות את הקו המתוח בין המסופר
כאן לבין מעשה התקיפים ולבין רוח הנפתלים עם התקיפים כיום?

ובאותם הימים יושב ביפו העיר היהודי הנלהב המריץ
איגרת ל“הלבנון” וחותם הק'3 מאיר האמבורגר,
שו“ב בעה”ק4 יפו". ואדם זה, עיניו רואות
“שיום יום כבוד ארצנו יגדל ותתנער מאבלותה ועפר שממותה” והרי הוא
קורא מתוך התפעלות:

“יבואו נא אלה שראו את יפו העיר לפני שנה, אם יכירוה
היום אשר חידשה פניה, רחובותיה נתרחבו ונתישרו, ומפה דרך מצרימה
יסולו דרך ויאמרו לעשות גם מסילת־ברזל”.

וגם עלייתם של בני אמריקה, בני כיתה נוצרית־משיחית,
זו שיסדה את המושבה הראשונה ביפו (הידועה עכשיו בשם “המושבה
האמריקנית”) ושכלה את רוב בניה, מעוררת בו רגשים מהולים שמחה למראה
בניית הארץ, תקוה (כמו שקיוו עוד רבים אתו) שעליה זו תשמש מופת
ליהודים וקנאה:

“והבאים מאמעריקא ליסד קאלאניען, המה יכלילו פאר
ארצנו. ומה נחמד לראות את השדות והגנות שזרעו והצמיחו ועשו פרי,
אך זאת נגע עד לבי שעד היום לא נוספו על בני אמעריקא אלה איזה מאחינו
לעבוד אתם יחד את הארץ”.

ואם תבקשו להתחקות על ההתחלות הראשונות של
הדיבור העברי, תפגשו משהו על עמודי אותם העתונים. שנים
רבות לפני היות “בית העם” בירושלים על נאומיו והספדיו, כבר סופר
ב“הלבנון” על אזכרה שנערכה בירושלים, 3 במרס 1867, לחוקר ש. מונק
על ידי הדירקטור של בית החולים רוטשילד, ובאזכרה זו “האדון יצחק
פראגר הי”ו הביע אמרי חן ונועם בשפה העברית לפני הנאספים".

מה אנו יודעים על כל אותן ההברקות הרעיוניות
וההתחלות שנתרקמו בסימטות ירושלים הישנה בין צעירי הישיבות, בין
ה“אוחזים בעט סופר”, בין כל מיני גיבורים אלמונים שהעיזו וניסו
ונתנפצו אל חומות המציאות?

מה אנו יודעים על כל אלה בני צפת וטבריה אשר חלמו על
חקלאות ועל יציאה למרחב, והיו ממטירים מכתבים על מונטפיורי, ומגינים
על עצמם מפני האומרים שאין בני הישוב רוצים בחיי עבודה, ומיסדים
חברות ואגודות לשם התישבות?

מה אנו יודעים על ר' עקיבא יוסף
שלזינגר5, מיוצאי אונגרן, קנאי
שבקנאים, בעל הספרים “לב עברי” ו“נער עברי”, שהיו בשעתם מטרה לחיצי
המשכילים, והוא, משהגיע לירושלים, התמכר לחיבור תכניות
מדיניות – עד כדי יצירת צבא יהודי – והיה מבקש פתרונות רדיקליים
לכמה שאלות כלכליות ואדמיניסטרטיביות הקשורות בעצמאות מדינית,
וזכה לכך שהוחרם על ידי בית־דין צדק של ירושלים, ובין המחרימים – בן
ארצו, ר' חיים יוסף זוננפלד, מצעירי בית־הדין באותם
הימים.

מה אנו יודעים על שד“ר6
ירושלמי, ר' חיים צבי שניאורסון, יהודי יפה־קומה ובעל נימוסין,
ובעל הסברה יפה, “אשר לפני מלכים יתיצב”, והוא לימד לשונו לדבר
אנגלית, והיה הולך לארצות אירופה ואמריקה ולקצות אסיה ואוסטרליה
ומבשר את גאולת ישראל, ומפרסם מכתבים וחוברות באנגלית על ידיעת
הארץ ועל מצב ישראל בארצות שונות, מתוך השקפה פוליטית רחבה – אפשר
לומר: רדיקלית ברוח שנות הששים למאה הי”ט, במגמה ברורה של התישבות
קרקעית ו“ציונית־מדינית”, בלשוננו היום, ומתוך אמונה נלהבת כי
קרוב היום. שד“ר זה היה מרצה ודורש גם בפני אודיטוריות נוצריות,
והיה רוכש לו בכל מקום מעריצים ומכבדים (שהיו מעידים עליו, כי
איננו מבקש שכר אלא חונן ונותן) והגיע גם עד גראנט, נשיא
ארצות־הברית, והרצה לפניו בעל־פה וגם בכתב על מצבם של יהודי רומניה,
ועל גאולת ישראל, ועל הצורך למנות קונסולים שיהיו למגן לישראל.
ועם זה היה מריץ מכתבים ל”ג’ואיש כרוניקל"7 ומתנה את תלאות הישוב ומעורר בלי הרף למה שקוראים
בימינו “פרודוקטיביזציה” של הישוב והעמדת האנשים על הקרקע.

אף על פי שכבר נכתבו כמה חיבורים לתולדות
הציונות, ובהם גם חשובים למדי, לא נוכל להתברך בלבנו שאנו
יודעים את תולדות תנועת השחרור הישראלית, שעמדנו על סוד התגלותה
והתהוותה. עדיין לא נתגלו כמה וכמה חוליות, עדיין הרבה פרשות
סתומות, כמה דמויות חשובות לוטות בערפל, וכמה קשרים רוחניים
ומעשיים בין איש לאיש ובין דור לדור לא נתחוורו לנו. רק
כשילוקטו אחד אחד כל הניצוצות הפזורים בדורות האחרונים,
שבישרו – בגישושי־רעיון, בהברקות גאוניות ובטעויות אכזריות –
את החזון והמעשה העתידים לבוא, רק אז נוכל לחדור להבנת ראשית תולדות
המהפכה העברית.

כונת הדברים כאן אינה אלא להדגיש את קרבת הרוח ומשא
הנפש בין דורות שונים, בני עולמות רחוקים ומנוגדים, ומאוחדים
בנקודת־בערה אחת. דורות מגשימי המהפכה ומחדשי חיי ישראל לא יהיו
כפויי־טובה לקודמיהם ומבשריהם.

־־־־־

העתון הראשון אשר יש לראותו במידת־מה
כפרוטוטיפוס של עתונות העבודה בארץ הוא: “יהודה וירושלים”
שנוסד ונערך על ידי יואל משה סלומון.

יהודי ירושלמי, תורכי, לבוש קפטן, ושפתו אידיש
למדנית מתובלת בדברי תורה, בכל מנהגיו והליכותיו טיפוס ירושלמי
מן הישוב הישן – היה איש רב־פעלים זה, אשר פעמה בו רוח חלוצית, ואשר
האציל מרוחו גם על הבימה אשר יסד.

גם אביו של יואל משה, ר' מרדכי סלומון, וזקנו ר' זלמן
צורף היו מחולמי ההתישבות הקרקעית ומן הראשונים שביקשו לנטוע
מלאכה ויגיע־כפים בתוך הישוב. והוא עצמו היה ממיסדי השכונות
הראשונות בירושלים, מחוץ לחומה – “נחלת שבעה” ועוד – והעיקר מקבוצת
מיסדי הישוב החקלאי שטיפלו כמה זמן ביסוד מושבה על יד יריחו, על
אדמת הג’יפטליק8, עד אשר נתיאשו ממנה ונאחזו
סוף סוף באדמה שקראו לה “פתח־תקוה”.

עתון קטן זה, אשר לא האריך ימים, נתיסד בכונה ברורה:
לפלס דרך ליצירת ישוב עברי חקלאי. העתון היה מלא תכניות מתכניות
שונות: הבאת מים לירושלים, פתיחת “פאבריקין” 9 והעיקר הטפה להתישבות חקלאית, והעורך עצמו לא רצה להסתפק
בהטפה בלבד. אך קיבל את האפשרות להיאחז באדמת פתח־תקוה, קם ועזב את
עריכת עתונו, ובמכתבו לידידו רשם את הדברים, אשר את הדם נשמע אחר כך
אצל רבים, אשר אותה הרגשה היתה להם לנחלה: “ימתקו לי רגבי האדמה אשר
אשדד מאלפי דברים ונאומים רבים”. דומה שבזה נסתיימה הקרירה הספרותית
שלו.

העליה “הראשונה”, עליית ביל“ו וראשון־לציון
ויסוד־המעלה וזכרון יעקב – לא יצרה את הביטוי העתונאי שלה. אנשי הכתב
העיקריים שלה לא כתבו עברית, אלא רוסית. התעודה הספרותית הכי־חשובה
של עליית ביל”ו – רשימות חיסין – נכתבו רוסית והיו נדפסות
ב“ווסחוד” האנטיציוני. סבורני כי הספרות הארץ־ישראלית וחינוך
הנוער הציוני הפסידו הרבה על ידי כך, שדברי חיסין הנאמנים והחינניים
לא היו להם מהלכים אלא בחוג האינטליגנציה הקוראת רוסית, ונשארו רובם
טמונים עד היום בירחונים ישנים. זכורה לטוב ועדת התרבות של
הסתדרות העובדים שהצילה משכחה את יומנו מימי ביל"ו והגישה אותו
לקורא העברי.

בימי העליה הראשונה נוצר בארץ “הצבי” של
בן־יהודה, הראשון שביקש ליצור בארץ עתונות במובנה המקובל.
העתונות הפריסאית שימשה לו לקו. בעתוניו של בן־יהודה (“הצבי”,
“ההשקפה”, “האור”) היה הרבה מן החידוש, חידושי־מלים וגם חידושי תוכן.
זכורה עוד התלהבותו של אחד־העם למאמר על “הזבל” שמצא ב“הצבי”,
ושהרגיש בו את ריח האדמה, אולם חדשנותו וחלוציותו של בן־יהודה
היו לו תחומים צרים למדי. הוא נלחם על הדיבור העברי, הוא נכנס בריב
עם שליטי הישוב הישן, ותוך כדי מלחמתו זו עבר מהסתגלות ומותרנות
בעניני דת ומסורת למלחמתיות משכילית, אולם בהיאבקות הקשה של
האכר־המתישב ושל הפועל העברי נגד האפוטרופסות והעריצות של
הפקידות הברונית, התיצב בן־יהודה על צד התקיפים. בן־יהודה ראה
סכנה לישוב בטיפוס האכר המשכיל והעומד על דעתו והממרה את פי
הפקידות. הוא האמין כי אין תקוה לישוב חקלאי אלא אם כן יהיו אכרים
“פשוטים”, צייתנים, העושים את רצונה של הפקידות ואינם באים עליה
בטרוניה ובביקורת. תפיסה מעין זו קבעה את עמדתו גם לפועלים
“החדשים”. עתונותו של בן־יהודה, שלא תמכה באכרי המושבות בימי
מלחמתם בפקידות, עמדה לימינם בשעה שהפועלים “החדשים” הכריזו מלחמה
על העבודה הזרה, על האוגנדיזם ועל הרוח השוררת במושבות. העליה
השניה לא ראתה ולא יכלה לראות בעתונותו של בן־יהודה ומשפחתו,
בכל סגנונה והלך־רוחה, את הביטוי לשאיפותיה, לחויותיה
ולמלחמותיה.

כמה מן היסודות, שבאו לידי גילוי שלם בספרות
העבודה, הובלטו לראשונה ברוב כנות וחן על ידי זאב יעבץ. קבציו
של יעבץ, הערוכים בטוב טעם ובלשון עברית מדוקדקת, היו בעצם נסיון
ראשון ליצור בימה ארץ־ישראלית ספרותית ממש, רווית טל־הארץ, מעין מה
שביקש לאחר שנים ש. בן־ציון ביסדו את “העומר”,

זאב יעבץ נמנה עם מיסדי “המזרחי”, אף על פי שמפלגת
“המזרחי” נחלה מעט מאד מהלך־רוחו, מסגנונו ומיחסיו לשאלות
הישוביות והכלכליות. הוא היה אורתודוכס גמור ואדוק, שהכה
שרשים עמוקים בספרות העברית החדשה. מזיגה מיוחדת במינה: שלם ותמים
בעולמו הרוחני כבן־דורו של רש“י ואוהב “יפיפותו של יפת” ומבקש
להכניסה באהלי־שם, היסטוריון ובעל־אגדה, בלשן ופייטן, כפוף בכל
למסורת ודוחה את כל העקמומיות והאוריריות שבחיי ישראל, חוקר
וסופר לילדים, שמרן ומחדש כאחד, מחבב את כל המקודש ומבקש לחדש את
חיי ישראל על יסוד של נקיון, טוב־טעם, אהבת הטבע והעבודה וסדרי־חיים
מתוקנים. ואדם תמים ומתון וזהיר זה נתקל בארץ־ישראל ברקבון של
הפקידות הברונית ושל העבודה הזרה, ויצא בכלי־זינו עליהם. מנין
היו ליהודי תמים ויושב־אוהל זה מושגים כל כך בריאים בעניני משק
והתישבות ועבודה, כמו שהם נתגלו במאמריו מאותה תקופה? בקבציו
בשנות תרנ”א–תרנ"ב, הוצגה כבר שאלת העבודה העברית (על ידי העורך ועל
ידי משתתפיו, בתוכם מ. דיזנגוף) בשיעור קומה והתנהלה מלחמה על
כבוד האדם המתישב בפני האפוטרופסות הפקידותית.

הנסיון העתונאי הראשון, הקרוב קרבה עמוקה
לעתונות־העבודה כפי שנתגלה אחר כך, היה נסיונו של יהושע
ברזלי. עוד בטרם היתה לו בימה לעצמו, מיוחדת במינה, היה הוא
במאמריו לעתוני חוץ־לארץ, במכתביו לעסקנים, בתכניותיו, בסקירותיו
וגם ברשימות הבלטריסטיות – ניצנים ראשונים של ספרות יפה ארץ־ישראלית
– מביא לידי ביטוי את החדש המתרקם בארץ, את קורטוב־האידיליה של הכרם
הצעיר, את שמחתו וחרדתו של האכר, את אנקת הפועל, ככל מה שתפסה
נשמתו הרומנטית.

ובימים קשים לישוב, לאחר הכשלון הגדול שהנחילה
הספסרות לגל הראשון של עליה עממית (תרנ"א), בימי יציאה וגירושים
והידלדלות היש־המעט שבישוב החדש, התחיל ברזילי מוציא את “מכתבי בית
הלוי”, עלונים אינפורמטיביים, שמונה עמודים העלון, שהיו נשלחים
לחוץ־לארץ לחברי “בני משה”. זה היה נסיון ראשון ליצור קשר אמיץ בין
אנשי המפעל בארץ ובין נאמני הרעיון בגולה. בבימה הקטנה והחשאית הזאת
לא היו דברי ספרות, לא היתה שום מאמריסטיקה. כולה היתה – כרוניקה
באותיות זעירות, פטיט: ידיעות על יציאה מן הארץ, על חבלי עולים
המתגנבים לארץ, על גירושים, על מצב הפועלים, על התמעטות העבודה
העברית, על הקדחת, על מצב המושבות, מספרים. שום תעמולה ושום קישוט
המצב. ידיעות כהויתן, מרות ברובן. וגם עכשיו, לאחר ארבעים שנה, אתה
מאזין בשורות־כרוניקה אלו את רטט נשמתו של אותו אדם, אשר בער כל
ימיו באש־הגאולה, עד אשר נשרפה נפשו בלהבה.

יהושע ברזילי עלה לארץ בימי היוסד “אגודת הפועלים" הראשונה, והוא היה להם לידיד־נפש. וכן היה,
לאחר דור, לבני העליה השניה. הבדלי גיל והבדלי סגנון לא קבעו את יחסו.
בשעה שבני גילו ובני דורו נקרשה ספינתם בקרח הבעל־בתיות, נמשך
הוא בכל נימי נפשו אחרי כל מה שראה בו את יקוד החלוציות. הרבה
קוים נפשיים נמשכים בין אדם זה, משוררה של חיבת־ציון, אשר נפשו חולת־אהבה
ממש לארץ־ישראל, איש האוטופיה הציונית שהיה לאפוסטול של “בני
משה” הפיכחים והמתונים, ובין תנועת הפועלים. הדמיון המפליא בין
ה“מכתבים” אשר הוציא לבין מכתבי בני העליה השניה בעתונותם – מגביר
בנו את הכרת אחדותו של האופי החלוצי בכל דור ודור.

אייר תרצ"ה.










מורנו ורבנו הרב.  ↩



השם ישמרהו ויצילהו.  ↩



הקטן.  ↩



בעיר הקדושה.  ↩



[תקצ“ח־תרפ”ב. עלה לארץ בשנת תר"ל]  ↩



שליח דרבנן  ↩



שם עתון יהודי־אנגלי בלונדון  ↩



קרקעות הממשלה.  ↩



בתי חרושת.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/22815