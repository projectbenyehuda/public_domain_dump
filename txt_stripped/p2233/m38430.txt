


	
	[אריוך דמעתי יומם ולילה ולא אחשה] (סליחה)
	



[מרומא, חי באמצע המאה הי"ג]






סליחה (כנראה על-הגזרה שבשנת 1239)





אריוך דמעתי יומם ולילה ולא אחשה

מפני עקת רשע ומפני חמת הנושה

בזמת אולתו יעץ להכחיד נעם מדרשי

דברי הברית אשר-צוה יי את-משה.





גבר יהיר וסכל דורש און וגלולים

שת בלבו להפך שרשי דת המעלים

דרישת משנה וסוד תלמוד בחשך להעלים

שני המארת הגדלים.





הכין רשת ליד מעגל יפת פעמים

הגיון יסודי תושיה לחבא במצול תהומים

ולכן כנחלי-מים על-משולת מים

עיני עיני ירדה מים.





זכרו זאת והתאוששו עם דבוקי כהמין

בצום ובכי ומספד לשאת למרום עין

חסן משולה כיין הטוב מלתת לאין

ושכרת ולא מיין.





טבו אהלי תושיה לתמיד בה משננים

רפאות לחכם כנפת דבש וחלב מכנים

יזם נבל לשום כאין ולהכחיד הגיונים

צחו מחלב אדמו עצם מפנינים.





כפטיש יפוצץ סלע נמשלה ואש להבוני

אילת אהבים ויעלת חן להוגיה בשנוני

לוחץ נואל במחשבתו לשכח ספר זכרוני

דברי מצות-יי.





מצוקי ארץ וגבעות עולם רדומי מכפלה

בתחנון ובתפלה קדמו פני שוכן מעלה

נאקת קוראיו להקשיב ולפתח אזניו בחמלה

לשמע אל-הרנה ואל-התפלה.





סוד יי ליראיו מימי קדם להשתעשע

רשע דמה ערות עד היסוד בפשע

עיניו השע ואזניו הכבד בלי להושע

אל-תתן יי מאויי רשע.





פחת ופחת ופח פקד עליו להענישו

השב גמול חטאתו כצאן לטבח להקדישו

צמת יקומו ומחה זכרו בשואה להרעישו

ישוב עמלו בראשו.





קומה יי קדמה פניו הכריעהו להחרד

מחץ מתניו בקצפך ובשאול אותו הורד

רשעו פקד עליו בפשעיו תמיד להתגרד

ועל-קדקדו חמסו ירד.





שבר זרוע רשע ורע בחטאו להוכיחנו

חטאת אמו מלמח ועון אבותיו להזכירנו

תמיד יקו לאור והנה חשך ישופנו

לעת ערב והנה בלהה בטרם בקר איננו.





משאל קוראי לשמך תמלא אשכל הכפר

זרה אויבם כמץ לפני רוח להחפר

שעה עתירתי וקים חזות הגדה בשפר

לאבלי ציון לתת להם פאר תחת אפר.





הוגי בשעשוע דתך משיבי מלחמה שערה

קרא להם שנת רצון ועת בשורה

חזיון נביאיך לקים כהשמעת להם בהדרה

כי מציון תצא תורה.





זכרנו יי ברצון עמך ופקדנו ממעונים

ואמץ לבנו לעבדך שכם אחד ברציונים

קרב קץ ישועה וקים מאמר חזיונים

ומחה יי אלהים דמעה מעל כל-פנים.



















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38430