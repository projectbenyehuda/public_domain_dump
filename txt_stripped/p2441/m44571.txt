


	
	ילדי רב החובל גרנט - כרך ב
	



פרק א: ירית ההצלה


רעידת־האדמה פסקה, לפחות במקום זה,
ואפשר מאד, כי נדדה הלאה, למקומות אחרים, כי
רכסי האנדים אינם יודעים כמעט מנוחה, ואם לא
יזועו בנקדה זו, רעוד ירעדו בנקדה אחרת.

הקטסטרופה, שתירינו היו עדים לה,
היתה אחת העזות ביותר. צורות ההרים נשתנו תכלית
שנוי, ובתכלת השמים נראתה תמונה אחרת לגמרי
של צוקי־סלע, פסגות ורכסים.

בא יום נפלא. השמש שעלתה ממקום
מנוחתה אי־שם באוקינוס האטלנטי פזרה את קרני
אורה על פני מישורי ארגנטינה ושלחה אותן למרחק,
עד האוקינוס השני.

תודות למכס נבס, שהתאושש הראשון
והגיש מיד עזרה לחבריו, התעוררו הלורד גלנרון
ושאר חברי המשלחת מהתעלפותם ורוחם שבה אליהם.
לאשרם, לא פגעה הסועה הנוראה בגופם, לא גרמה
להם פצעים רציניים או שברי עצמות, אלא שמרב פחד
אבדו האנשים את הכרתם והתעלפו. שחקה להם
השעה ומקום חניתם לא היה מסכן ביותר, כי כל
הגוש הענק שמסביבם גלש למטה, עד המישור: ובסופו
של דבר היה להם האסון לברכה ויכול יכלו לשמח
עליו, כי חסכו להם על ידי כך את עמל הירידה
ממרומי ההרים למטה. אולם השמחה היתה רחוקה מהם,
שכן לא נמצא עוד אתם יחד רוברט גרנט.

את הנער החכם ואמיץ־הלב הזה חבבו
כלם. פגנל נבא לו עתיד של גיאוגרף גדול, המיור
הוקיר את אמץ רוחו הסקוטי, ויותר מכלם אהב אותו
הלורד גלנרון, שהעמיק לראות ולהבין את לבו
– לב הזהב – של הנער
הצעיר. ומשנודע לו, כי רוברט נעדר, היה הלורד
כהלום ברק. בעיני רוחו ראה אותו מוטל מכה ופצוע
באחת התהומות העמקות, וכל עוד נפשו בו ובכלות
שארית כחו ישוע לעזרה ויצפה לזה שהסכין
לכנותו בשם “אבי השני”.

– ידידי, ידיד היקרים, עלינו לחפש אותו ויעבר עלינו מה, עלינו למצא אותו! – דבר הלורד בקול רועד ומקטע מרב
התרגשות – הרי אי־אפשר לעזבו
כאן! עלינו לבקשו בכל השקעים, בכל התהומות
ובכל הנקיקים! קשרוני בחבל והורידוני! הורידוני!
התשמעו? אני רוצה לחפשו, אני בעצמי! ואלהים
יהיה בעזרי ומצוא אמצאהו חי! איך נשא עינינו אל
פני־רב־החובל גרנט והילד איננו אתנו?! איזו זכות
יש לנו להציל את רב־החובל במחיר חיי בנו?!

חברי המשלחת הקשיבו לדברי הלורד
ועמדו מחרישים. הם הבינו, כי הוא מבקש בעיניהם
אחזה שביב של תקוה, ולכן לא העזו להסתכל
בפניו.

– התשמעו את דברי? – המשיך גלנרון – ולמה אתם
מחרישים? האמנם אפסה כל תקוה להציל את הנער?
אנא, דברו, אל־נא תחרישו!

עברו עוד רגעים אחדים של דומיה כבדה. לבסוף פתח המיור ואמר:

– האם לא הרגיש מי מכם, רבותי, בהעלמו?

לא היתה כל תשובה.

– לא? ובכן אמרו לי אפוא ליד מי נמצא הנער בשעת הגלישה?

– לידי, – ענה וילסון.

– ושמא תזכר עד איזה זמן ראית אותו לידך? – פנה אליו המיור – השתדל־נא להזכר, כי את הדבר הזה חשוב
מאד לדעת.

– אני זוכר, שראיתי את רוברט עוד רגע או
שני רגעים לפני אותה דחיפה פתאומית, שהשליכה
אותנו למעלה ושאחריה עמד הגוש מהתנועע. עדין
אראנו לנגד עיני שוכב ונאחז בידיו באגדת
חזזיות, אולם אחרי זה באה אותה דחיפה…

– ובכן שני רגעים לפניה… חשב־נא
היטב, וילסון, אם אינך טועה, כי הרגעים נדמו לך
ארכים מאד בשעה זו!

– לא, כמדמני שאינני טועה, אדוני
המיור… הדבר היה כשני רגעים לפני אותה
טלטלה… כן, כשני רגעים לפני כן ראיתי את הנער,
כן הוא.

– ובאיזה צד נמצא, לימינך או לשמאלך?

– לשמאלי, עודני זוכר שהפונצ’ה שלו טפחה על פני.

ובאיזה צד ביחס אלינו נמצאת אתה עצמך?

– גם כן מצד שמאל.

– כך, מזה אנו למדים, שרוברט נעלם בצד זה, – אמר המיור, בהפנותו את פניו אל ההרים ובהצביעו על ימין – בסמכנו על עדותו של וילסון, כי מרגע
העלמו ועד סוף מסענו הנורא לא עברו אלא כשני
רגעים, אנו יכולים לשער, שרוברט התגולל מן הגוש
בגבה של שלש מאות מטר בערך, ושם עלינו
לבקשו. הוא נתעכב שם בודאי באיזו בליטה, כי
אלמלא כך, הרי היה מתגולל ויורד עד כאן… במקרה
כזה אמנם יתכן, שהיה נמעך בין גושי הסלע ואנו
לא נוכל לגלותו… אולם הוא בודאי לא התגלגל
למטה… הבליטות בשולי ההרים רחבות הן ואין ספק,
כי נשאר מוטל במקום שנפל. כנראה, התעלף כמונו
וודאי לא ידע את מצבו הנורא ובהקיצו מהתעלפותו
כבר ימצא אותנו על ידו.

הרצאה ארכה כזאת לא הרצה עוד המיור
מעודו. נראה היה, כי מקרה האסון. שקרה לרוברט
זעזע גם אותו עד היסוד.

הכל הסכימו למסקנותיו והתחילו לטפס
למעלה, למען התחיל שם בחפושים. בעלותם עם עברו
הימני של השפוע, בלש כל אחד מששת האנשים
בכל נקיק ונקרה, השפיל לראות בתהומות, ויש גם
שירדו בעמל רב לתוך אחדות מן הנקרות והתהומות,
ויש גם שירדו בעמל רב לתוך אחדות מן הנקרות
והתהומות, בסכנם על ידי כך את חיי עצמם. הם
ראו, כי הנער אינו נמצא בשום מקום גלוי לעין,
ולפיכך בקשו אותו בחגוים, בנקיקים ומאחורי כל
זיז ובליטה. ידי כלם היו שרוטות ובגדיהם קרועים.
למרות מגפי העור הארכים, היו גם רגליהם שרוטות
ופצועות. אולם על אף הכל לא הפסיקו את חפושיהם
במשך שעות אחדות. איש לא חס על עצמו וכל אחד אסף
את שארית כחותיו, כדי למצא את הנער אם חי ואם מת.
הם עברו ובדקו את כל חלק ההרים, ששם אפשר היה,
לפי השערתם, למצא את חברם הקטן והאמלל, חפשו
ובקשו בתשומת לב בכל מקום, אבל מאמציהם היו
לשוא – עקבות הנער לא נודעו להם.
לבסוף באו אפוא לכלל הדעה המדכאה, כי לא זו
בלבד שהנער אבד בין ההרים, אלא הוא גם נסתר על
ידי איזה גוש־אבן גדול המכסה אותו מלמעלה, ולעולם
לא יראה ולא ימצא אפוא.

בשעה אחת בצהרים נזדמנו שוב
גלנרון וחבריו במישור. הם היו עיפים, סחופים
ודוויים לא רק בגופם אלא גם ברוחם, ואלו גלנרון
היה במצב של יאוש גמור.

– אני לא אזוז מכאן! – אמר בהביטו נכחו אל המרחב – אני לא אזוז מכאן כל עוד לא אגלה לפחות את
עקבותיו של רוברט!

הכל הבינו את המתרחש בלבו. גם צערם
של שאר חברי המשלחת היה גדול מאד על אבדן הנער
האהוב עליהם, אולם גדול פי כמה היה כאבו של
הלורד וכלם הביטו עליו מתוך השתתפות כנה
ועמקה ביסורי נפשו.

– אמנם כן, נמתין עוד, – אמר פגנל חרש אל המיור ואל תום
אוסטין – ננפש קצת, נסעד את לבנו,
ואחר כך נתחיל שוב בחפושים. אולם ראשית כל
עלינו לטעם משהו ולשבר את צמאנו. אני רעב וצמא
עד מות.

– כן, כמובן, – הסכים המיור – ואחר כך לא תהיה ברירה,
לאדוארד ובעל כרחו ישלים עם העבדה הנוראה…
חבל על הנער, חבל מאד… אך אם נשאר פה עד עולם,
כלום נשיבהו בזה לתחיה?

– ילד אמלל, – אמר
הגיאוגרף, בהסיטו מעט את משקפיו, כדי למחות את
דמעות עיניו.

– אכן, צר מאד על הנער המסכן הזה, – ענה אחריו גם תום אוסטין – הלא מעדיף היה רב־החובל גרנט לבלות את כל
ימי חייו בשבי האינדיאנים, מאשר להתבשר אותה
בשורה מחרידה כי אבד בנו, שמהר לחלצו מן
המצר.

המישור, אשר אליו הביא את התירים גוש
הסלע שגלש ממרום, היה מכסה חרשות, ואל אחת מן
החרשות האלו סרו עתה האנשים העיפים, כדי לסדר
להם מקום חניה. לאשרם, נתגלגלו יחד אתם מן
המרומים גם חפצים אחדים ממטענם, והחשובים
שבהם – השמיכות, הרובים ומעט מן
הצידה. לא הרחק זרם נהר, שמימיו היו עכורים
ודלוחים מקרקעו שנהרס בשעת רעידת־האדמה,
והתירים יכלו אפוא להסתדר מעט ולהכין להם
ארוחה שהיא, כדי להחליף כח.

מיולרדי הבעיר מדורה, הביא מים מן
הנהר, ומשהרתיחם והצליח לאחר קשיים רבים
לטהרם, הכין קפה ריחני והגיש ספל לאדוניו.

– שתו־נא אתם, אני אינני רוצה לאכל ולשתות, – אמר לו גלנרון, שישב ליד אחד העצים תפוס ברעיונותיו המרים.

– אנחנו נדאג לעצמנו, – ענה המלח – אבל גם על הוד
מעלתך לסעד קצת את הלב, שאם לא כן, הרי תחלש
לגמרי.

אך גלנרון הניע בידו מקצר־רוח,
כאלו בקש את המלח שלא ירגיז את מנוחתו. הוא
התעטף בפונצ’ה והשתטח על פני העשב, כאלו
רצה לישון.

וכך עבר כל אותו היום. כשירד הלילה,
שכבו כלם, אך גלנרון קם ממקומו וחזר אל
הקורדילרים. הוא העפיל למעלה, עמד, עצר את נשימתו
והקשיב רב קשב, בקוותו לשמע את קול הנער.
כשלא הגיע לאזניו כל קול, המשיך לטפס, הצמיד
מדי פעם בפעם את אזנו אל האדמה והאזין. לפרקים
אסף גם את שארית כחו וקרא בקול רם, מתוך תקוה
קלושה שרוברט ישמע אותו ויענה לו. אך כל
תשובה לא הגיעה לקריאותיו.

וכה תעה הלורד האמלל בהרים כל
הלילה. פגנל והמיור הרגישו בהעדרו והבינו לאן
הלך. כששמעו את קולו, קמו אפוא מיד והלכו
בעקבותיו, כדי להיות לו לעזר בשעת הצרך. הם
הסתכלו בו מרחוק וראו אותו מחפש ביאושו המר
את הנער היקר, בסכנו מדי פעם בפעם את חיי עצמו
תוך כדי טפוס בצוקי סלע חדים וזחילה על פני
תהומות עמקות.

אך הכל היה לשוא. לקריאותיו הנואשות ענה רק הד ההרים.

והנה האיר השחר. פגנל ומכס נבס החליטו להחזיר את גלנרון – ולו גם ביד חזקה – למקום החניה. הם
הבינו, כי מרב עיפותו עלול ראשו להסתחרר, ואם לא
ישיגוהו מיד, לא מן הנמנע הוא שימעד ויפל לתוך
אחת התהומות.

מיד החישו את צעדיהם וכעבר שעה קלה
הדביקו אותו. הם נגשו אליו, אחזו בידיו
והובילוהו למטה, למרות התנגדותו הנמרצה
והפצרותיו להשאירו לנפשו. מראהו היה נורא. הוא
היה דומה יותר למת שקם מקברו מאשר לאדם חי.
מבטו העמום, פניו החורות והמעותות מרב יגון,
שפתיו הצרובות, שערותיו הפרועות והסומרות מסביב
לראשו, ידיו השרוטות עד זוב דם ובגדיו הקרועים
שנו את מראהו עד לבלי הכירהו.

במצב כזה לא העז איש לאמר לו, שצריך
להמשיך בדרך, אם כי כל אחד הבין יפה,
שאי־אפשר לעמד יותר במקום זה, כי הצידה כבר
אזלה כמעט כליל.

אחרי התיעצות ארכה עם חבריו, נגש
אפוא מכס נבס לקרובו, כדי להסביר לו את המצב.
הלורד ישב שוב ליד אחד העצים שותק ושקוע
במחשבותיו. המיור התקרב אליו ודבר אליו זמן רב,
אך גלנרון המשיך לשבת ללא נוע. תחלה נראה
כלא שומע כלל את דבריו ואחר כך התחיל להניע
בראשו לאות שלילה.

– ללכת מכאן?

– כן, אנו מכרחים!

– נחכה, לפחות, עוד שעה אחת.

– שעה אחת אפשר, – הסכים המיור ועזב אותו לנפשו.

והנה עברה השעה וגלנרון בקש ארכה
של שעה נוספת חברי המשלחת הסכימו גם לזה.
ומשעברה גם שעה זו, קם הלורד ממקומו והחל פוסע
הנה והנה כנדון למיתה. הוא התחנן שיחכו עוד שעה
אחת, ונראה היה, כי בלבו עוד מהבהב שביב של
תקוה. וכה עבר הזמן עד הצהרים.

בהסכמת כלם הודיע עתה המיור
לגלנרון, כי דחיה נוספת בנפשם היא, ואם לא ילך
עתה יחד אתם מרצונו הטוב, הכרח יכריחוהו
בכח.

– כן, כן, נלך, נלך, – ענה גלנרון בקומו ובישרו את קפולי
הפונצ’ה.

אך כשהתכונן כבר להגרר אחרי חבריו
ההולכים לפניו, נשא פתאם את עיניו למרום ונשאר
עומד במקומו כקפוא.

– ובכן בוא אפוא, אדוארד חביבי, – בקשהו מכס נבס.

– הנה, הנה, ראו! – התמלטה צעקה משפתיו הצרובות.

כלם הרימו את ראשיהם והביטו לצד שהראה להם גלנרון.

בתכלתו הבהירה של הרקיע נראתה
נקדה קטנה ושחורה, שירדה מרגע לרגע וגדלה.
לאחר רגעים אחדים אפשר היה להבחין בעוף ענק,
שטס וירד מגבה רב למטה, לפני האדמה.

– הרי זה קונדור! 1 – קרא פגנל.
– כן, קונדור, – אמר גלנרון – וראו, הוא יורד!… הוא צפה
לו טרף בהרים!… נחכה, בשם האלהים! נחכה
רגע!…

– למה מקוה גלנרון? האם לא נטרפה עליו דעתו? – שאלות אלו אפשר היה
לקרא בעיני כל בני החבורה, שהביטו על הלורד
בתמהון ובפחד.

ובינתים נתבלטה דמותו של הקונדור
יותר ויותר. עוף גדול ויפה זה, שהיה קדוש בעיני
האינקים הקדמונים, נחשב בצדק למלכם של עופות
האנדים הדרומיים. גדלו במקומות הללו הוא בלתי
שכיח כלל. כחו גדול להפליא ולעתים הוא מפיל
לתהומות ההרים אף פרים חזקים. וכן הוא מתנפל ללא
פחד על כבשים, עגלים ואף על סוסים ובני־אדם.
לפעמים יתנשא עד לגבה שנים־עשר קילומטר, ומשם
יראה בעינו החדה את כל אשר על פני הארץ, ואף
בדברים הקטנים ביותר יבחין.

– נכון, – הסכים פגנל לדעתו של גלנרון – הוא מצא לו
טרף. אך מה יכול להיות טרף זה? כלום גויתו של
רוברט?

– יתכן שזו אינה עוד גויה מתה, –
הפסיקו גלנרון, שהתהקה בלב דופק על
כל תנועה ותנועה של העוף המסתובב במהירות
מתמיהה באויר תוך כדי ירידה בלתי פוסקת למטה.
החוגים שבהם חג הקונדור הלכו והתרחבו ועתה
אפשר היה להתבונן בו היטב. גדלו, מקצה כנפו
האחת ועד קצה כנפו השניה, היה כארבעה מטרים
וחצי, ומעופו היה מלא הוד וגאון.

המיור ווילסון כבר כוננו אליו את רוביהם, אבל גלנרון עצרם בתנועת יד מהירה.

הקונדור ירד בחוגו את חוגיו לאחת
ממדרגות ההרים, במרחק שמונה מאות מטר בערך
מאנשי המשלחת. הוא טס במהירות הבזק, בכוצו
ובפשקו את כפותיו המזינות בצפרנים ארכות
ושנונות.

– הוא שם, שם! – קרא פתאם גלנרון בהצביעו בידו הרועדת – הה, אלי! ירו! ירו בו! הרי יתכן, כי רוברט
עודנו חי!…

אבל הם אחרו את המועד. הקונדור נעלם
מאחורי בליטת הצוקים. אך עוד רגע, ושוב נראה העוף
הגדול, כשהוא נושא עתה משא כבד ומתנשא לאטו
למעלה.

צוחת חרדה פרצה מפי כלם. בצפרני
הקונדור היתה אחוזה גוית נער והיא בלי כל תנועת
חיים. כלם הכירו כרגע, כי רוברט הוא זה. העוף
החזיק אותו בשולי הפונצ’ה ונשא אותו למרומים
כשהגיע הקונדור לגבה של חמשים מטר בערך,
התעכב פתאם והחל לרחף קצת באויר. אולם משנתקל
מבטו באנשים העומדים למטה ומביטים בו, מהר
להסתתר עם טרפו, והתחיל להכות בכנפיו הגדולות
בכל כחו.

– אהה! – קרא גלנרון – מוטב שגויתו של רוברט תנפץ אל הסלע מאשר תהיה לטרף!…

ועוד טרם הספיק לכלות את דבריו, הוציא
בתנועה מהירה את הרובה מידי וילסון, כונן אותו
וירה. אבל לגדל צערו, לא קלע אל המטרה, כי ידיו
רעדו ועיניו הועמו בדמעותיו.

– תנהו לי! – קרא המיור.

והוא לקח את הרובה במנוחה וללא חפזון
כונן אותו בידו האמיצה אל העוף, שהספיק בינתים
להתרומם לגבה של מאה מטרים.

אך עוד מכס נבס עומד ומתכונן לירות,
והנה נשמע קול יריה מן העמק. מבין שני גושי סלע
התאבכה ועלתה תמרת עשן דקה ולבנה. והקונדור,
שנפצע פצע מות, התחיל לצנח ארצה בהסתובבו
באויר כמו סביבון. הוא לא הוציא את שללו מבין
צפרניו, ובהשארו בכנפיו הפרושות, ירד עמו
לאט־לאט ארצה כעין מצנח.

– שמה! שמה! – קרא גלנרון, במהרו אל העוף ההרוג, או יותר נכון –
אל זה שהיה אחוז בצפרניו.

השאלה על ידי מי נהרג העוף הענק לא
ענינה איש ברגע זה. כלם רצו למקום נפילתו ועד
מהרה הגיעו אליו. העוף היה מת והנער היה מכסה כלו
בכנפיו, שנשארו פרושות כבשעת מעופו.

גלנרון השליך הצדה את הקונדור ההרוג.
הפך את הנער בפניו למעלה, ובכרעו על ברכיו הטה
את אזנו אל חזהו.

ספק גדול הוא, אם פרצה פעם מלב איש
תרועת גיל גדולה מזו, שבה בשר הלורד
לחבריו:

– הוא חי! עודנו חי!

ובן רגע הסירו מן הנער את בגדיו
והתיזו עליו מים. הנער נאנח, התנועע, ולבסוף
פקח את עיניו, התבונן מסביב וקרא בקול רפה:

– אדוני היקר!… אבי השני!… האתה הוא זה?!

מרב התרגשותו הרגיש גלנרון מחנק
בגרונו ולא יכל לענות לו. הוא כרע שוב לפני הנער
ופרץ בבכי. הוא בכה משמחה ומרחמים, והתפלל
בלבו תפלת שבח והודיה לאל עליון, שהציל בארח
פלא כזה את הנער האהוב עליו.

וכלם עמדו מסביב מחרישים, בהתבוננם מתוך יראת כבוד במחזה המזעזע את הלב.






פרק ב: השפה הספרדית של ז’ק פגנל


הנער המצל, אשר אך זה יצא מסכנה אחת,
היה עתה צפוי לסכנה אחרת, כמעט לא פחות קשה מן
הראשונה – להחנק מרב החבוקים
והנשיקות שהעתירו עליו ידידיו. אמנם חלש מאד
היה, אך חברי המשלחת לא יכלו להתאפק מבלי
לחבק אותו באהבה ולהמטיר עליו נשיקות בלי סוף.
אולם מסכנה נוראה זו יצא בכל זאת הנער בשלום,
ולא עוד אלא שאחרי הענויים הקשים שעברו עליו
אורו עתה פניו משמחה ואשר.

גלנרון וחבריו לא ידעו גבול לשמחתם
על הצלתו של רוברט. כלם דברו בבת אחת, בכו
וצחקו גם יחד, הוציאו את הנער זה מידי זה וחבקוהו
ונשקוהו, או קפצו במקומם, רצו ושוטטו הנה והנה
כמשגעים.

הראשון שנתפכח ושב למנוחת נפשו
היה, כמובן, המיור, שהתחיל לבלש בעיניו מסביב,
כדי לגלות את האיש שהציל את רוברט. ואמנם עד
מהרה הבחין בו.

במרחק חמשים צעדים בערך מן הנהר, על
אחת ממדרגות הסלע, עמד בלי נוע אדם גבה־קומה
והביט נכחו, כאלו תר אחרי משהו במרחב. בידו
החזיק האיש רובה ארך. איש זה, שנגלה לפתע־פתאם
ממקום בלתי ידוע, היה רחב־כתפים, בעל חזה בולט,
ושערות ראשו השחורות והארכות היו קשורות מסביב
ברצועת־עור. קומתו היתה גבוהה כדי מטר ושמונים
סנטימטר, פניו החומות היו משוחות בין פיו ועיניו
בצבע אדם, מעל לעיניו – בצבע לבן, ומסביב לריסים – בשחור. על־פי
תלבשתו נכר מיד, כי הוא פטגוני מאזור הגבול.
בכתפיו היתה תלויה גלימה ארכה ורחבה מעורות
הגואנקו, תפורה בגידי יען ומקשטת במקלעות
פרחים אדמים: מתחת לגלימה זו נראה בגדו
התחתון העשוי עורות שועלים והמהדק היטב
למתנים: אזורו הרחב, אשר ממנו נשתלשל תיק
קטן, ובו הצבעים שבהם מושחים הפטגונים את
פניהם: ורגליו היו נעולות סנדלים מעור הפר, והם
מהדקים לעקבות ברצועות קשורות שתי וערב.

למרות שפניו היו משוחות בצבעים, היו
בכל זאת יפות בהחלט והביעו חכמה, מרץ
ונדיבות־רוח. גופו ועמידתו האיתנה הביעו גאוה
והכרת ערך עצמו, ובעמדו כך ללא נוע, היה דומה
לפסל חטוב באבן של גבור מימי קדם.

אך הבחין מכס נבס בפטגוני, הראה
אותו ללורד גלנרון, וזה מהר אליו מיד ולחץ את ידו.
במבטו של הלורד, בפניו המאירות מגיל ובכל
תנועות גופו היה נכר רגש התודה העמק לאיש הזר,
והפטגוני הבין את הכרת־התודה שהלורד בא
להביע לו אף מבלי שיבין את דבריו. הוא הרכין את
ראשו והשמיע אי־אלו מלים, אך בראותו, כי האיש
העומד לפניו אינו מבין אותן, הסתכל היטב בפני
הלורד והחל לדבר אליו בשפה אחרת. גלנרון אמנם
לא הבין אף את השפה הזאת אך כיון שנחש, כי
ספרדית היא, שאל אותו:

– Espanol (ספרדית?)
הפטגוני הניע את ראשו מלמעלה למטה לאות הן.

– אכן זה מצין! – העיר המיור שנתקרב אף הוא אל הפטגוני – עתה יוכל מר פגנל להראות את כחו בשפה
זו… בבקשה, מר פגנל, בוא־נא הנה!

פגנל התקרב והשתחוה לפני הפטגוני
בחן צרפתי, אךהלה קבל את הקדה הבלתי מובנה לו
בשויון־נפש גמור.

גלנרון הסביר למלמד את הענין ובקשו לפתח בשיחה עם האיש.

– טוב מאד! – שמח פגנל
ומיד פנה אל הפטגוני, פער לרוחה את פיו, כדי
לבטא היטב את המלים ופתח:

– Vos sois um homen de bem! (הנך אדם אמיץ־לב!)
הפטגוני הקשיב, אך לא ענה דבר.

– הוא אינו מבין, כנראה, – אמר הגיאוגרף.

– בודאי אינך מבטא כראוי את המלים, – העיר לו מכס נבס.

– כן, זהו כנראה הענין… – מבטא ארור! אי־אפשר בשום אפן
לסגלו…

הגיאוגרף נסה לחזר על משפטו הספרדי בשנוי מקום הנגינה, אך התוצאה היתה כמקדם
– הפטגוני החריש באדישות.

– הבה ואנסה אפוא לפנות אליו במשפט אחר, – אמר פגנל, ובפנותו שוב אל הפטגוני, קרא בקול רם ובמשכו את המלים:

– Sem duwida, un Patagao. (בלי ספק, פטגוני.)
אך הזר עמד בלי נוע ואלם כמקדם.

– Di zeime! (ענה אפוא!) – הוסיף פגנל.
והפטגוני לא ענה דבר.

– Vos compiendeis? (אתה מבין?) – קרא הגיאוגרף בקצר־רוח.
אבל האינדיאני לא הבין, כנראה, גם את הדברים האלה ולבסוף אמר בספרדית:

– No comprendo! (אינני מבין!)
וכאן כבר הגיע תורו של פגנל לא להבין.

רגעים אחדים עמד כמאבן בפה פעור
ובמבט מלא תמהון, ואחר כך הסיט בכעס את
משקפיו מעיניו למצחו ושוב הסיט אותם ממצחו
לעיניו.

– גם אם יתלוני, לא אבין מלה! – קרא – פרא נכבד זה בודאי
בשפה האראוקנית ידבר ואותה עדין לא
למדתי.

– לא, ספרדית הוא מדבר, – השיב לו גלנרון, ובפנותו אל הפטגוני,
שאלו שנית:

– Espanol?
– Si, si! (כן, כן!) – ענה הזר.
לב פגנל התכוץ בקרבו וכלו היה
כאות־שאלה אחד גדול. המיור הסתכל בו מן הצד
ואמר בבת־צחוק:

– ומה, ידידי המלמד, נפלת בפח? עתה
הנך יכול להודות כי שוב נפלת קרבן על מזבח
פזור־נפשך.

– האיך? – שאל הגיאוגרף בלטשו את עיניו.

– הרי זה ברור כשמש… הפטגוני מדבר ספרדית…

– ובכן?!

– ובכן במקום ספרדית למדת לשון אחרת!

– מה? – צוח פגנל, בקפצו ממקומו ככדור־גומי – אתה,
אדוני המיור, עובר כבר את גבולות הנמוס
בהלצותיך!

– אבל אתה הרי אינך מבין ואינך יודע להוציא מפיך אף מלה בספרדית!

– זה הפטגוני היפה שאינו יודע לא הא ולא דא, אדוני הנכבד! – רתח פגנל – אני מדבר ספרדית כראוי.
אלו היטיב גם הוא לדבר ספרדית כמוני, היינו מבינים
איש את שפת רעהו יפה מאד, אבל הוא מבטא את המלים
כפרא…

– זה רק נדמה לך כך, משום שאינך מבין אותו, – שסעו המיור בנחת.

– השערתך לא תעמד בפני שום בקרת, קרובי היקר, – התערב הלורד גלנרון בוכוח, כדי להגן על הגיאוגרף – עד כמה שפזור־נפשו של ידידנו פגנל לא
יהיה גדול, אי־אפשר לחשד בו שילמד שפה אחת
במקום האחרת!

– ובכן הואילה־נא לבאר לי מהי הסבה, שאינו מבין את הפטגוני, – השיב לו מכס נבס.

– למה לך באורים, כשאני יכול להוכיח לך את הדבר בראיות ובהוכחות? – אמר פגנל – הנה הספר,
שאני קורא בו במשך כל הזמן וממנו אלמד את
השפה הספרדית. אנא לעין בו, אדוני המיור, ותוכח,
שהפעם לא נכשלתי כלל וכלל בפזור־נפש.

ובדברו התחיל הגיאוגרף לפשפש
בכיסיו המרבים, וכעבר שעה קלה של חפוש וחטוט
מתוך נהימה ורטון, הוציא ספר קרוע ובלוי והושיטו
לידי המיור כמנצח.

המיור לקח ממנו את הספר ודפדף בו.

– מהו ספר זה? – שאל מבלי להבין אף מלה.

– הרואה אתה? אינך יודע! זוהי הפואמה המצינה “לואיזידה”, ש – – –

– “לואיזידה!” – קרא גלנרון בתמיהה, בשסעו את דברי הגיאוגרף.

– כן, ידידי, – ענה לו מיד פגנל – זוהי יצירתו הגאונית של קמואנס הגדול!

– כן, של קמואנס! – קרא שוב גלנרון – אך שמע־נא, ידידי
היקר, הרי קמואנס היה פורטוגלי וכתב בשפתו
הפורטוגלית!… ואם־כן, הרי למדת פורטוגלית
במקום ספרדית!?…

– קמואנס… “לואיזידה”… פורטוגלית… – גמגם פגנל העלוב,
בהביטו במבט עכור על סביביו, ובאזניו מצלצל
הצחוק שפרץ מפי חבריו.

– איזה טפש אני! איזה חמור אני! –
קרא לבסוף הגיאוגרף, בטפחו באגרופו על מצחו – אכן, אמת נכון הדבר,
למדתי שפה אחת במקום האחרת!… איזה בלבול!…
הנה אני נוסע להדו ומגע לצ’ילי, משנן את השפה
הספרדית ויודע את הפורטוגלית!… למעשים נפלאים
כאלה מסגל רק אני, אני האחד והיחיד בכל העולם
כלו!… ואם זה ימשך כך גם להבא, יגיעו הדברים
לידי כך, שביום בהיר אחד אשליך החוצה בעד חלון
הרכבת אותי עצמי במקום את שיור הסיגרה
שלי!…

כשמע בני החבורה את קינותיו
המצחיקות של המלמד ובראותם את פרצופו
ותנועותיו, לא יכלו בשום אפן לשמר על רצנותם
וכמעט התפקעו מצחוק.

– צחקו, צחקו, ידידי! – אמר פגנל מבלי לחשב אף רגע שיש בצחוקם
משום עלבון – אני עצמי אלעג לי לא פחות משתלעגו לי אתם.

ואמנם פרץ גם הוא בצחוק רם כל כך שמעולם לא צחק עוד כך איש מלמד כמוהו.

– איזה חמור! איזה חמור! – קרא מתוך צחוק.

– ומה נעשה עתה ללא מורה־דרך? שאל המיור לאחר ששקטה קצת השמחה הכללית.

– אל דאגה! – ענה פגנל – השפה הספרדית
והפורטוגלית דומות מאד זו לזו, והוכחה לכך,
שהחלפתי את האחת בשניה. אך את המשגה הזה
אוכל לתקן. תנו לי רק רגעים אחדים לחשב בדבר,
וראה תראו, כי הפטגוני הזה יהיה מכרח להבין
אותי.

הוא התחיל שוב לפשפש בכיסיו, הוציא
ספר שני, עבה פי כמה מן הראשון, דפדף בו, עין מעט
תוך כדי הניעו את ראשו, ואחר כך אמ7ר דבר־מה אל
הפטגוני.

הפטגוני ענה לו.

שוב עין פגנל בספרו העבה, חזר
והשמיע באזני הזר כמה מלים נוספות, ושוב קבל
תשובה, ובאפן כזה נתקשרה שיחה ביניהם ועד
מהרה נודע לפגנל, כי שמו של האינדיאני הוא
טלקב, שפרושו בשפה האראוקנית הוא “הדומה
לרעם”.

פגנל הסביר לחבריו, כי כנוי זה נתן,
בודאי, לפטגוני שלפניהם על היטיבו להשתמש
בנשק. וכשספר הגיאוגרף, כי טלקב הוא מורה־דרך
והוא מכיר יפה את הפמפות, שמחו כלם שמחה רבה
מאד, וראו במקרה סימן, שההשגחה העליונה שומרת
עליהם ועוזרת להם. הם התחילו אפוא להאמין באמונה
שלמה, כי יצליחו במסע החפושים, ואיש מהם לא
הטיל עוד ספק בדבר, שבזמן הקרוב ימצאו את
רב־החובל גרנט ובני לויתו חיים ושלמים.

רוברט שכב עוד חסר־אונים על הדשא
וידידיו הגדולים נגשו אליו בלוית הפטגוני. הנער
הושיט את שתי ידיו למצילו מתוך הכרת תודה
עמקה, וזה הניח את ידו על ראשו של רוברט ואחר
התבונן בו היטב ובדק את גופו.

כשראה טלקב, כי האנשים מדאגים
בגלל מצבו של הנער, הצטחק אליהם ואחר קם והלך
לשפת הנהר, תלש שם מלא חפניו עשבי־בר,
ומשחזר, התחיל לשפשף בעשבים את גופו של הנער.
כשסים האינדיאני את מעשהו, הרגיש את עצמו
רוברט כאלו לא קרה עמו כל מקרה יוצא מגדר הרגיל
ורק בקש לישון ולנוח מעט.

טלקב הסביר לאנשים בדברים וברמזים,
שהנער זקוק עתה למנוחה של שעות אחדות, ואחר כך
“יוכל לעבר אפילו את כל העולם כלו סביב־סביב”.

אחרי התיעצות קצרה החלט להקדיש
למנוחת הנער את היום כלו וגם את הלילה
שלאחריו.

ועתה נשארו עוד שתי שאלות שדרשו
את פתרונן: היכן ישיגו צידה לדרכם וכיצד יוכלו
לשאת עמם את מטענם. למזלם, היה טלקב מורה־דרך
חכם וזריז ביותר. הוא קבל על עצמו להוביל את
האירופאים אל “הטולדריו”2 הנמצא במרחק ששה קילומטרים בערך ממקום
חניתם והבטיח להם, כי שם יוכלו להשיג את כל
הדרוש להם.

השיחות עם הפטגוני התנהלו בקשי,
באמצעותם של פגנל וספרו העבה, שהיה מין מלון
כללי לכל השפות הארופיות, וקצת נעזרו
המשוחחים בתנועות הידים וברמזים שונים.

– ובכן ככה נעשה, קרובי היקר, – אמר גלנרון אל המיור – אני ופגנל נלך עם הפטגוני לקנות צידה,
ואתה, תום אוסטין, מיולרדי ווילסון תשארו כאן
עם רוברט. טלקב מבטיחנו, כי בעוד שעות אחדות
נשוב הנה.

כדבריך, – הסכים מיד המיור, שלא אהב דברים יתרים.

מיד נפרדו אפוא הלורד גלנרון ופגנל
מחבריהם והלכו אחרי האינדיאני. הם עשו את דרכם
עם שפת הנהר. טלקב פסע פסיעות רחבות כל כך,
שההולכים אחריו הדביקו אותו בקשי רב. דרכם
עברה בסביבה פוריה ונהדרה. זה אחרי זה השתרעו
כרים נרחבים מכסי דשא עסיסי, נהרות רחבים בעלי
יובלים רבים נוצצו בשמש, ובתוך מימי הנהרות
ויובליהם השתובבו בחן מחנות של ברבורים
גדולים בעלי ראשים שחורים. מפעם לפעם נגלו
לעיני האנשים קבוצות של יענים פוסעים בעשב
הגבוה ועל ענפי העצים ישבו והתנדנדו תורים
אמצים ותכיים כתמים, בשעה שבאויר הרענן
התעופפו יוני־דאר וכל מיני עופות בעלי נוצות
צבעוניות.

למראה העשר, ההוד והזהר שמסביב בא
פגנל לידי התלהבות כזאת, שלא פסק מלהשמיע
קולות של התפעלות ולהניע בידיו מרב התרגשות.
גם גלנרון התפעל מאד מיפי הסביבה. אולם
הפטגוני. שנולד וגדל בנוף זה, לא מצא כל סבה
להתפעלות היתרה הזאת ולא יכל להבין בשום אפן
למה מתרגש כל כך האירופאי ארך־הרגלים
והמגחך.

בהיותם מקסמים כל כך ממראות הנוף
הנהדרים ומן החיות והעופות המענינים, לא הרגישו
פגנל וגלנרון בדרכם הארכה, וכשהודיע להם
טלקב, כי הגיעו כבר למחנה האינדיאנים, התפלאו
אפוא מאד.

“הטולדריו” נמצא בתוך עמק מכוץ בין
שני צוקים של רכסי האנדים ובו רק אהלים קטנים
אחדים, קלועים מענפי העצים. הוא לא היה אלא מקום
חניתו של מחנה אינדיאני נודד שמנה כשלשים איש
ועסק בגדול עדרי סוסים ובקר.

אינדיאנים אלה היו על־פי מוצאם מבני הגזע האנדי־פרואני – גזע־תערבת
של אראוקנים ודוקסים. גון עורם היה דומה לצבע
עץ־הזית, קומתם היתה ממצעת ומבנה גום איתן.
פניהם היו עגלות, בעלות לסתות בולטות, מצח נמוך
ושפתים דקות, והן דמו לפני נשים זקנות.

– הוי, מה מכערים הם, ממש קופים! – קרא פגנל, בראותו את אנשי הכפר
– ואני דמיתי בלבי, כי כל תושבי המקומות הללו יפים הם כמורה־הדרך שלנו.

– אם פראים אלה אינם מרחיבים את דעתך במראה פניהם, אל תתבונן אליהם, – ענה לו גלנרון – הרי לא הם הם הנחוצים לנו, אלא מה שהם יכולים לספק לנו.

תודות לתווכו של טלקב לא היו דברי
המשא־ומתן ארכים ביותר. בעד שבעה סוסים קטנים
מן הגזע הארגנטיני, יחד עם כלי הרתמה, וכן מאה
קילוגרם בשר מעשן, מעט ארז וארבעה שקי־עור
למים – דרשו האינדיאנים תשלום
של יין־שרף בכמות גדולה. אבל כשנודע להם, כי
לתירים אין יין־שרף. דרשו בעד סחורתם עשרים
אונקיות זהב, שכנראה, ידעו יפה את ערכו.

גלנרון רצה לקנות סוס גם בשביל טלקב, אבל הלה אמר לו, שאין לו כל צרך בסוס.

ועתה, לאחר שנגמר העסק, עלו הקונים
על סוסיהם, ועל שאר הסוסים שמו את הצידה שקנו. את
אלה הוביל טלקב ברסנם, ועד מהרה שבו השלשה אל
המחנה אשר על שפת הנהר.

הנשארים קבלו את הלורד ופנגל
בתרועות גיל, וכיון שהיו רעבים מאד, ישבו מיד
לערך להם סעדה הגונה של בשר מעשן וארז.
בסעדה השתתף גם רוברט, שהתעורר בינתים
משנתו ועתה לא פגר בתאבונו אחרי שאר
החבורה.

אחרי הארוחה בלו אנשי המשלחת את
הזמן בנעימות ושוחחו בעקר על אהובי נפשם
שנשארו “בדונקן” ועל רב־החובל גרנט, שלפי
אמונת כלם, ימצאוהו עד מהרה.

פגנל לא מש מן האינדיאני והלך אחריו
כצל. הוא התפעל מן הפטגוני הענק הזה ולא חדל
מלהציק לו בפטפוטיו. אך האינדיאני לא רגז עליו
כלל וכלל וענה לו ברצינות על כל שאלותיו.

תודות לפטגוני למד גם פגנל את השפה
הספרדית בדרך טבעית והוא התאמץ מאד לחקות את
מבטאו של האינדיאני ודבר בקול גרוני, הקיש
בלשונו ואפילו חרק בשניו.

– מבטאה של השפה הספרדית הוא אים ונורא! – אמר אל המיור – אבל אני אתגבר עליו!






פרק ג: הנהר קולורדו


ביום השני, בעשרים ושנים לחדש
אוקטובר, בשעה שמונה בבקר, יצאו התירים
בלוית טלקב לדרכם.

אדמת ארגנטינה משתרעת בין המעלות
עשרים־ושתים וארבעים־ושתים והיא יורדת
בשפוע בלתי פוסק ממערב למזרח. דרכם של
תירינו נמשכה אפוא כל הזמן למטה, לעבר
האוקינוס האטלנטי.

כשסרב הפטגוני לקבל מאת גלנרון
במתנה את הסוס שהציע לו, חשב הלורד, שכמוהו
כרב מורי־הדרך האינדיאניים, מבכר את ההליכה
ברגל על פני הרכיבה, ביחוד שטלקב היה בעל
רגלים ארכות מאד, שנראו כאלו אינן יודעות כלל
עיפות של הליכה מרבה.

אך טעות היתה ביד גלנרון.

אך יצאו לדרך, שרק טלקב שריקה
מיחדת במינה, וכרגע בא במרוצה מתוך החרשה
הסמוכה סוס ארגנטיני נהדר, בעל עור
ערמוני־שחרחר, והוא קל־רגלים זריז וחזק מאין
כמוהו. ראשו של הסוס היה מלא חן, נחיריו התרחבו
בנשמו, ועיניו הבורקות, צוארו המקשת, חזהו
הרחב ורגליו הדקות העידו עליו, שהוא בן גזע
משבח ביותר.

המיור, שהיה בקי בעניני סוסים, לא
יכל להשביע את עיניו מן הסוס הנהדר הזה ומצא בו
דמיון רב לסוסי אנגליה המפרסמים במרוצתם
המהירה.

שמו של הסוס טאוקה ופרושו בפטגונית “צפור” – כנוי שלא היה בלתי מצדק כלל וכלל.

אך עלה טלקב וישב עליו, התרומם טאוקה
ועמד כמיתר מתוח על רגליו האחוריות, אבל רוכבו
השקיטו בתנועת־יד קלה, ומיד ראו הכל, כי טלקב
הוא פרש מצין וראוי בהחלט לסוסו האביר.

מלבד הרובה היו לטלקב עוד שני
כלי־ציד, ששמושם נפוץ על אדמת ארגנטינה, הלא הם
הבולס והלסו. הראשון מהם עשוי שלשה כדורים
קשורים לרצועת־עור והרצועה מחברת לקת.
האינדיאנים מטילים את הבולס בחיה, או באיש אויב,
בעודם במרחק מאה צעדים או יותר, והבולס נכרך
מסביב לרגלי קרבנם ומפיל אותו ארצה. הם
משתמשים במכשיר פשוט זה בזריזות מפליאה כל
כך, שהוא משמש בידיהם נשק מסכן מאד.

הצידים המשתמשים בלסו, אינם מוציאים
אותו מידיהם אף לרגע. הלסו הוא חבל ארך עד כדי
תשעה מטרים, שזור מרצועות־עור, וקצהו משחל
בחח־ברזל ועשוי עניבה. הציד משליך אותו בידו
הימנית, כשהוא מחזיק בשמאלית בקצהו השני
הקשור לאכף, והוא צד את קרבנו תודות לעניבה
המתהדקת סביב צוארו.

טלקב לא שם לב כלל וכלל לרשם הגדול,
שעשה סוסו על בני החבורה. הוא עבר בראש המחנה
וכלם שמו פניהם לדרך.

רוברט ישב באכפו כפרש מבטן
ומלדה וגלנרון ראה, כי אין לו עוד מה לדאג לו,
ושמח בלבו, כי הנער יצא בשלום מן האסון
הגדול.

את מישור הפמפות, המתחיל מיד למרגלות
הקורדילרים, אפשר לחלק לשלשה חלקים. הראשון מהם
מתחיל בסמוך לרכסי האנדים והוא נמשך עד למרחק
של ארבע מאות קילומטר ומכסה כלו עצים נמוכים
ושיחים. ארכו של החלק השני הוא כשבע מאות
עשרים וחמשה קילומטר מבואנוס אירס, ומכאן ועד
לים משתרעים כרים נרחבים הזרועים אספסת
ותלתן, והם הם המהוים את חלקן השלישי של
הפמפות.

כשיצאו התירים מתוך עמקי
הקורדילרים האחרונים, הגיעו למקום דיונות, המכנות
במקומות אלה בשם “מדנוס”. הדיונות הן ים של חול,
המכה גלים ונודד למרחק, מבלי להעצר אלא בשעה
שצמחים משתרגים חוסמים בפניו את הדרך. החול של
הדיונות הוא קל מאד ועם כל נשיבת רוח קלה הוא
מתנשא כענן ומגיע לפעמים לגבה רב מאד.

בים הדיונות אמנם נעים מאד להסתכל.
עמודי החול נשאים על פני המישור, פעם יורדים
ופעם עולים, ויש גם שהם מתנגשים זה בזה,
מתפזרים ולבסוף נעלמים בתהו ובהו פראי. אולם
העושה את דרכו בים הדיונות לא ישבע ענג כלל
וכלל. כשמתפזרים באויר גרגרי החול הדקיקים, הם
חודרים לתוך העינים, אף אם שמורותיהן סגורות:
מוצאים להם דרך להגיע לגוף, למרות הבגדים
המכסים אותו: וכשהם סותמים את נקבוביות העור, הם
גורמים לגרוי רב סבל וכאב.

ביום, בו הגיעו התירים לאזור החולות,
קדמה את פניהם רוח חזקה, וראה לא ראו לפניהם אלא
עמודי־חול מתנועעים באויר. אולם דבר זה לא עצרם
והם המשיכו את דרכם, עד שבשעה שש לפנות ערב
כבר נמצאו במרחק ששים וחמשה קילומוטר מן
הקורדילרים ורכסי ההרים נראו להם כאן כלוטים
בערפל.

כלם היו עיפים מאד מן הדרך הארכה
ובקצר־רוח חכו למקום חניה. רק טלקב לא הראה
סימני לאות. הוא בחר למקום חניה אחת הפנות
השקטות והנעימות על שפתו של הנהר ניוקון,
השוטף במרוצה וזעף והנושא את מימיו העכורים
כמעט בכל דרכו בין גדות סלעיות אדמדמות.

כאן עבר על תירינו הלילה ללא כל
מארעות חשובים, וכן לא קרה כל דבר מיחד הראוי
להרשם אף ביום שבא אחרי הלילה הזה. באותו יום
רכבו בחפזון ולא נתקלו בדרכם בכל מכשול.
הדרך היתה ישרה, היום יום שמש חמים ושקט, ובבוא
השמש נראו בפאת דרומית־מערבית עננים קלים,
שבשרו שנוי־במזג־האויר.

הראשון הבחין בעננים הפטגוני והוא הראה אותם לפגנל.

– אני מבין! – ענה לו הגיאוגרף בהניעו בראשו.

אחר פנה פגנל אל חבריו ואמר:

– מזג־האויר משתנה, יהיה לנו “פמפרו”.

על שאלת המיור, הסביר הגיאוגרף
ש“הפמפרו” הוא רוח דרומית־מזרחית יבשה,
המנשבת לעתים תכופות במישורי ארגנטינה.

ואמנם נעשה בלילה קר מאד, ואחר כך
החלה להשתולל רוח חזקה מאד. הסוסים כבר היו
רגילים לכך והם השתטחו מיד בשורה על פני
האדמה, ולפי עצתו של הפטגוני, ישבו לידם
האנשים ונדחקו אליהם היטב.

גלנרון חשש, שמא תמשך אותה רוח
קשה זמן רב ותעכב את המשלחת: אך לאחר שפגנל
הסתכל בברומטר שלו, הרגיע אותו ואמר:

– על־פי־רב נמשך “הפמפרו” כשלשה
ימים ואז יורד הברומטר. אולם עתה הנה מתחיל
הברומטר שוב לעלות, וזה לנו לאות שהפעם לא
תמשך הסופה אלא שעות אחדות בלבד. ולפיכך
הרגע־נא, אדוני הלורד, כי עד עלות השמש ישך
“הפמפרו”.

– אתה מדבר כמתוך ספר, פגנל, – ענה לו גלנרון.

– כן, אני הנני באמת ספר חי, ואני מוכן תמיד להגיש ידיעות נכונות, ולפעמים – גם בלתי נכונות, כמצוי בספרים רבים
אחרים.

אולם הפעם היו ידיעותיו של הספר החי
נכונות. כשעה לאחר חצות שככה הסופה ואנשי
המשלחת נרדמו בשלוה.

בשעה שבע בבקר קמו כלם במצב־רוח
מצין והתכוננו להמשיך את דרכם. ביחוד היה
שמח פגנל. הוא השמיע הרבה דברי חדוד, ובשעת
שיחתו עם האינדיאני בטא את המלים הספרדיות
ביתר קלות ובטחון.

הגיע היום העשרים וארבעה לאוקטובר,
הוא היום העשירי לצאתם מטלקהואנו ועליהם היה עוד
לעבר מרחק של שלשה ימי רכיבה עד שיגיעו למקום,
שבו חוצה המקבילה השלשים ושבע את הנהר
קולורדו.

במשך כל הדרך קוה גלנרון להפגש
עם תושבי המקומות האלה, כדי להכנס אתם בשיחה
ולהציל מפיהם איזה רמז בדבר מקום המצאו של
רב־החובל גרנט. אבל הגיאוגרף הוביל את חבריו בדרך
שהאינדיאנים מעטו מאד לעבר בה, כי הם בכרו את
הדרכים הכבושות המובילות מארגנטינה אל
הקורדילרים, והללו עברו הרחק יותר מצד צפון.
התירים לא ראו גם בדרכם שום שבט אינדיאני נודד,
או יושב על אדמתו ישיבת־קבע, תחת שלטונו של
קציק: ואם נגלו להם לפעמים רוכבי סוסים בודדים,
ונעלמו מיד מן העין, כי חששו להפגש עם הזרים.
ואין פלא. קבוצת אנשים מזינים ברובים עלולה היתה
להפיל פחד במקומות אלה לא רק על אדם שלו, אלא אף
על שודד מסכן. הראשון היה חושב, כי כנופית
שודדים לפניו, והשני – כי שוטרים הם, האורבים לנפשו.

אולם בה־בשעה שגלנרון הצטער, כי
אינם פוגשים בדרך שום איש שאפשר להוציא ממנו
ידיעה כלשהי, קרה דבר, שאשר את ההשערה בדבר
המצאו של רב־החובל גרנט בשבי האינדיאנים
בסביבה זו.

הדרך שבה הלכה החבורה נחתכה מדי
פעם בפעם בשבילי הפמפות. היא חצתה גם את הדרך
הידועה מקרמן למנדוזה. את הדרך הזאת אפשר היה
להכיר על נקלה על־פי שלדי הפרדות, הסוסים,
הכבשים והשורים שלארכה. שרידים אלה
מבעלי־החיים, שגועו כאן ובשרם נאכל על ידי
עופות טורפים, הלבינו באור השמש ושמשו ציונים
לדרך. הם היו מפזרים כאן לאלפים וביניהם לא חסרו
גם עצמות בני־אדם, שלא עצרו כח להמשיך בדרכם
הארכה והקשה, או נרצחו על ידי שודדים.

עד כה לא העיר טלקב כ הערה בנוגע
לדרך, אשר בה אחזו התירים בעקשנות, מבלי
לנטות ממנה ימין או שמאל. הוא ידע, כי דרך זו אינה
מובילה לשום עיר ולשום ישוב של בני־אדם. ראה ראה,
כי בקר־בקר פונה החבורה נכח השמש העולה,
וערב־ערב שוקעת השמש בקו ישר מאחורי התירים.
טלקב הבין גם, כי לאמתו של דבר, לא הוא הוא המוביל
את הזרים אלא הם המובילים אותו. אולם תודות למדת
הסבלנות, שבה יצטינו בני שבטו, לא גלה את
תמיהתו ולא אמר אף מלה בענין השבילים והדרכים,
שהתירים פסחו עליהם מתוך כונה ברורה, אם כי
הללו היו נוחים פי כמה מדרכם.

אך משהגיעו לאותה דרך שלדים, וראה
כי התירים פוסחים אף עליה, עצר את סוסו, ובפנותו
אל פגנל, שאל:

– זוהי הדרך לקרמן, האף אין זאת?

– כן, ידידי האביר, – השיב לו הגיאוגרף בהתאמצו לבטא את המלים
הספרדיות בברור – זוהי הדרך מקרמן למנדוזה.

– ואנחנו לא נלך בה?

– לא, ידידי.

– לאן מועדות אפוא פנינו?

– מזרחה!

– אבל המזרח הרי גדול הוא! כלום רצונך לאמר בזה: לשום מקום?

– לא, אנו יודעים לאן.

האינדיאני נשתתק, אך הביט על המלמד
בתמיהה רבה. אחר במקום אותו פטגוני היה יכול
לחשב, שפגנל מתלוצץ, אבל האינדאנים הם כה
רציניים, שאינם מסגלים לחשד כלל בנטיה כזו
להלצות.

– מזה יוצא, שאנו איננו הולכים לקרמן, הנכון? – שאל שוב האינדיאני אחרי רגע של דומיה.

– לא, לא לקרמן, – ענה לו פגנל.

– וגם לא למנדוזה?

– וגם לא למנדוזה.

ברגע זה נתקרב אליהם גלנרון ושאל את
פגנל משום מה עמד טלקב מלכת ומה הוא מדבר
אתו.

– הוא שאלני לאן פנינו מועדות, לקרמן
או למנדוזה, והתפלא מאד, כשאמרתי לו, שאין
אנו הולכים לאף אחד מן המקומות האלה.

– וכיצד זה לא יתפלא? – אמר הלורד גלנרון – דרכנו היא בודאי בכלל חידה סתומה בעיניו.

– אמנם כן. לדעתו, לא נגיע בדרך שאנו הולכים בה לשום מקום.

– טוב היה הדבר, פגנל חביבי, לו
השתדלת להסביר לו איך שהוא את מטרת נדידתנו,
ומשום מה אנו הולכים דוקא בקו זה.

– דבר זה אינו קל כלל וכלל אדוני, – ענה הגיאוגרף – לאינדיאנים אין כל מושג על מעלות הארך
והרחב של כדור־הארץ, ולכן מספקני אם יעלה
בידי להסביר לו דבר־מה. וגם כל אותו המעשה
בדבר התעודות יהיה בעיניו רחוק מן האמת ולא יבין
בכל אלה שום דבר.

– את מה או את מי לא יבין לפי דעתך, את הספור או את המספר? – לא יכל
המיור להתאפק לבלי לעקצו, בשעה שהתקרב אף הוא
והקשיב לשיחה.

– אנא, מכס נבס, די לך להתלוצץ בי! – השיב לו הגיאוגרף – האמנם עודך מטיל ספק בידיעתי את השפה
הספרדית? כמדמני, שאתה רואה בעיניך, כי בזמן
האחרון אני משוחח עם הפטגוני בקלות רבה
מאד.

– ובכן הסבר לו את הדרוש, ידידי הנכבד.

– טוב, אנסה.

ופגנל הפנה את ערפו למיור הספקן
ופתח לפני טלקב בנאום ארך, שנפסק מדי פעם
בפעם בגלל חסר המלים הדרושות, או בגלל הקשי
בהסברת הדברים המסבכים לאיש המחסר
השכלה.

מענין היה להסתכל בו בשעה זו. הוא
הניע בידיו תנועות מיאשות, פער את פיו ללא
רחמים לשם צחות המבטא, והתאמץ כל כך, עד שאגלי
זעה החלו נוטפות מפניו. בהתלהבו כל כך, ישב לו
פגנל על הארץ ושרטט בחול מפה גיאוגרפית שלמה
עם כל מעלות הארך והרחב ועם שני האוקינוסים ואף
עם הדרך מקרמן למנדוזה.

מעולם לא התקשה מורה בהסברת ענין
קשה, כפגנל בשעה זו. אך טלקב הביט על ציוריו
בשויון־נפש של פסל ועל־פי פניו המאבנות
אי־אפשר היה לדעת בשום אפן אם הבין דבר־מה או
לא.

השעור הזה בגיאוגרפיה ארך כחצי
שעה. לבסוף פסק פגנל לדבר, מחה את הזעה מפניו
והביט בשאלה על תלמידו השותק.

– מענין לדעת אם הוא הבין לפחות שמץ מכל זה, – אמר גלנרון.

– תכף נראה, – אמר הגיאוגרף – אם לא הבין, שוב אין
תקוה להסביר לו את הענין. על־כל־פנים לא אקבל
עוד עלי את התפקיד הזה אני.

טלקב עוד עמד במקומו כקפוא ורק עיניו תקועות היו בשרטוט שבחול.

– ובכן מה? – שאל אותו פגנל.

טלקב הוסיף לשתק כאלו לא שמע את
השאלה. פגנל הרגיש, שהמיור לועג לו בלבו,
ולפיכך החליט, למרות הכרזתו הקודמת, לחזר על
השעור שנית. אולם הוא אך פתח את פיו והאינדיאני
הפסיקו בתנועת יד מהירה.

– אתם מחפשים שבוי? – שאל.

– כן, – ענה הגיאוגרף.

– ודוקא בקו זה שבין צאת השמש ובואה?

– כן, כן, דוקא בקו זה.

– ואלהיכם עזר לכם והסוד נגלה לכם על ידי גלי האוקינוס העצום?

– כן, כן! – קרא פגנל
והניע בראשו, שמח עד אין קץ, שהפטגוני הבין
אותו.

– יהי אפוא אלהיכם עמכם! – קרא טלקב בהתרגשות – אנחנו נמשיך את דרכנו מזרחה, עד שנגיע,
אם רק יהיה צרך בדבר, גם עד השמש עצמה!

פגנל מהר להודיע לחבריו את החלטתו
של תלמידו, אשר לא רק שמח עליו אלא גם התגאה
בו.

– מה משכיל הוא גזע זה! – קרא בהתלהבות – מעשרים
צרפתים לא היו מבינים את שעורי זה לפחות
תשעה־עשר!

גלנרון הציע לפגנל, שישאל את
הפטגוני, אם לא שמע במקרה על שבויים שנפלו
בידי אינדיאנים בפמפות. ופגנל פנה תכף
בשאלה זו אל טלקב.

– יתכן, – ענה האינדיאני לאחר הרהורים.

מיד הקיפוהו אפוא התירים ונעצו את מבטיהם הסקרניים בפניו האדישות.

אך יותר מכלם התרגש פגנל, שחזר מיד שנית על שאלתו:

– ובכן, ידידי האביר, האמנם שמעת על דבר שבוי כזה?

– יתכן, – ענה שוב הפטגוני.

– והוא בן ארץ אחרת?

– כן, בן ארץ אחרת.

– ואתה ראית אותו?

– לא, אבל שמעתי מספרים עליו. יתכן,
שזהו האיש שאתם מחפשים, הוא אדם אמיץ־לב!
אומרים עליו שלבו לב שור־הבר.

– לב שור־הבר, – חזר פגנל על דבריו האחרונים של האינדיאני – פרוש הדבר הוא, שהשבוי הוא בן־חיל! איזו
שפה ציורית להם!

– אבא! – קרא פתאם רוברט.

ומיד פנה אל פגנל ושאל:

– אנא, מר פגנל, אמר־נא לי איך אומרים בספרדית “זה אבי”?

– Es mio padre! – ענה לו הגיאוגרף.
ואז תפס רוברט ביד הפטגוני ואמר בלחש:

– Es mio padre!
– Suo dadre? (אביך?) – שאל הפטגוני במבט מלא רחמים.
הוא הרים את הנער, הביט לתוך עיניו
בצער גדול, ועל פניו האדישות עברה צמרמרת קלה
של התרגשות.

אך פגנל לא פסק מלהמטיר על הפטגוני את שאלותיו:

– איה הוא השבוי?

– מה שלומו?

– מתי שמעת עליו, טלקב?

– כיצד זה נתגלגלו הדברים, שדברו עליו באזניך?

ושאלות רבות דומות לאלו.

הפטגוני הוריד שוב את הנער וספר, כי
האירופאי נלקח בשבי על ידי אחד השבטים
האינדיאניים, הנודדים בין הקולורדו והנגרו.

– ואיזהו השבט? – שאל פגנל.

– זה שבטו של הקציק קלפוקורה.

– ואמנם נודד השבט הזה בקו שאנו הולכים?

– כן.

– ומה טיבו של אותו קציק?

– הוא נשיא האינדיאנים בני השבט הפויוקי, אדם בעל שני לבבות ושתי לשונות.

– כלומר: אדם המכזב גם במעשיו וגם בפיו, – הסביר פגנל לחבריו את הבטוי היפה של הפטגוני.

– ומה דעתך, הנוכל לשחרר את ידידנו? – המשיך פגנל לשאל את האינדיאני.

– יתכן.

– ומתי שמעת עליו בפעם האחרונה?

– לפני זמן רב. מאז הביאה השמש פעמים את הקיץ לאדמת הפמפות.

שמחת גלנרון לא ידעה גבול. תשובתו
האחרונה של האינדאני התאימה בדיוק לזמן המשער
לפי התעודות.

עוד נשארה שאלה אחת למען ברר את הענין לאשורו, ופגנל מהר לשאל אותה:

– אתה מדבר רק על שבוי אחד, כלום לא היו שם עוד שנים?

– לא, רק אחד.

– ואינך יודע כלום על מצבו של השבוי עכשיו?

– לא כלום.

ובזה נסתימה החקירה והדרישה.

על יסוד דברי טלקב, היה ברור, כי בקרב
האינדיאנים התהלכה שמועה על אירופאי שנפל לידם
בשבי. זמן הפצתה של שמועה זו, מקום השבי, ואף
הכנוי שבו השתמש הפטגוני לתאר את אפיו של
השבוי – הוכיחו לתירים, כי האיש הזה אינו אלא רב־החובל המבקש הרי גרנט.

למחרת היום, בעשרים וחמשה לחדש
אוקטובר, המשיכו אפוא חברי המשלחת את דרכם
מעדדים ושמחים. לפניהם השתרעו מישורים
חדגוניים רחבי־ידים ואדמת החמר הישרה שלהם
היתה חלקה כמפת השלחן.

זעיר פה זעיר שם נראו חרשות נמוכות
ובעלות צמרות כהות, אשר מתוכן התבלטו גזעיהם
הלבנים של עצי־חרוב. וכן נראו פה ושם קבוצות
סלונים וברקנים דוקרניים, שהעידו על צחיחות
הקרקע.

היום העשרים וששה לאוקטובר היה אחד
הימים המיגעים ביותר. ברצותם להשיג במהרה את
הנהר קולורדו, דפקו התירים בסוסיהם, עד שהללו
דהרו ביעף. ואמנם הצליחו בערב היום להביא את
פרשיהם חסרי־הסבלנות לשפתו של הנהר היפה,
שהאינדיאנים קוראים לו בשם קובו־לבו, כלומר
“הנהר הגדול”. הקולורדו, אחד הגדולים שבנהרות
אמריקה הדרומית, משתפך אל האוקינוס האטלנטי.
אולם שלא כרב רבם של הנהרות, שאפיקיהם מתרחבים
ומימיהם מתרבים בקרבת שפכם, הנה הולכים שם
מימיו ומתמעטים, אם בגלל ספיגותו הרבה של הקרקע
ואם בגלל התאידות מימיו הגדולה, או בגלל סבה
כלשהי אחרת, שלא נחקרה עדין עד היום הזה.

כשהגיעו התירים אל הקולורדו, היה
מעשהו הראשון של פגנל להתרחץ יפה־יפה במימיו,
אשר בגלל קרקע הטין של האפיק יראו אדמים, ומכאן
שמו של הנהר קולורדו, שפרושו “אדם”. הגיאוגרף
השתומם מאד לעמקו הרב של הנהר, אבל לאחר
שהרהר קצת בדבר, הבין, כי רבוי מימיו בעונה זו
אינו אלא תוצאה מהפשרת השלגים בהרים. גם טלקב
אשר את הנחתו זו של הגיאוגרף.

רחבו של הנהר היה רב כל כך, שהסוסים
לא יכלו לעבר אותו בשחיה. אך למזלם ראו מרחוק
גשר אינדיאני קלוע מענפים וקשור לכלונסים
ברצועות־עור חזקות, ובגשר מתנודד זה עברו כלם
ללא תקלה.

בטרם שכבו לישון, קבע כאן פגנל את
מקומו המדיק של הקולורדו ותקן מיד את השבושים
שמצא במפה, ודבר זה נתן לו פצוי־מה על שלא נתן
לו לחקר את הימדוק־צו, הזורם בחלק־תבל אחר
לגמרי, בין הרי טיבט.

היום העשרים ושבעה ומחרתו – היום העשרים ושמונה לאוקטובר עברו על
התירים ללא כל הפתעות בלתי נעימות. במשך כל
הזמן הזה עשו את דרכם במישור בלתי פורה,
חדגוני, משעמם וללא כל דבר מענין שירנין מעט
את הלב, אולם בה־במדה שהמשיכו את דרכם
בה־במדה נעשה הקרקע רטב יותר ומדי פעם בפעם
החלו עתה להתקל בגבים מלאי מים ובבצות מכסות
אצות וקנה־סוף.

אור ליום העשרים ושמונה התעכבו ליד
אגם גדול אחד, המכנה בפי האינדיאנים בשם
אורה־לנקום, שפרושו “האגם המר” והוא נקרא כך
משום מימיו העשירים במלחים.

במקום זה החליטו התירים ללון, אולם
לדאבונם הרב, לא נתנו להם הקופים וכלבי־הבר
החיים כאן לעצם עין במשך כל הלילה, כי לכבוד
האורחים האירופאים ערכו קונצרט כמיטב
יכלתם.






פרק ד: בפמפות


הפמפות הארגנטיניות משתרעות בין מעלות הרחב הדרומי 34–37. פרושו של השם פמפה, או כפי שאנשי המקום אומרים
– פמפס, הוא “מישור דשא”, ושם זה מצין
את אפיו של הנוף כל צרכו. החלק הדרומי של
הפמפות מכסה ממוזות גדולות הדומות לעצים,
והמזרחי – שטיח נהדר של דשא
צפוף, הנותן לנוף חן מיחד. מתחת לשכבת הקרקע
העליונה המדשיאה דשא רב זה נמצאת שכבת קרקע
שניה, כתמה או אדמדמה, המכילה טיט וחול. אלו בא
לכאן הגיאולוג וחפר בשכבת אדמה זו, היה מוצא
אוצרות לאין שעור, שכן טומנת היא בחבה מספר רב
מאד משלדי היצורים הקדמונים, אשר עוד לפני אלפי
שנים נכחדו ועברו מן העולם. בכלל נשמרות מתחת
לצמחיתן הנהדרה של הפמפות כל תולדותיה
הקדומות של ארץ זו.

הפמפות של אמריקה הדרומית דומות בכל
לסונות של אפריקה המרכזית ולערבות הדשא של
סיביר. אקלימם של מישורי הדשא הללו מצטין
במעבר החד והמהיר שמן הקר לשרב ומן השרב לקר.
בסתיו, החל כאן בחדשים אפריל־מאי, נתכים ארצה
גשמי־זעף סוחפים, אולם באוקטובר, כלומר בראשית
האביב בחצי־הכדור הדרומי, נעשה האויר יבש והחם
הולך ועולה.

בבקר השכם שביום העשרים ותשעה
לאוקטובר עזבו התירים את מקום חניתם ויצאו
להמשיך את דרכם. פני האדמה, אשר פה ושם עוד
רעננו את העין בשיחים ועצים שונים, היו ישרות
מאד. ה“מדנוס” נעלמו כליל ומכאן והלאה לא נתקלו
אנשי המשלחת בכל מקומות חול.

הסוסים דהרו בשמחה בתוך ה“פז’ה ברוה”3, שהאינדיאנים רגילים
להתחבא בה בשעת רוח וסופה. מפעם לפעם עוד
מצאו הרוכבים גבי מים בדרכם. אולם ככל
שהרחיקו, כן הלכו הגבים ונתמעטו.

ליד אחד הגבים הגדולים, מן האחרונים
שנזדמנו בדרך, נעצרו התירים והשקו את
סוסיהם: ואלו הסוסים מלאו כרסם מים רבים כל כך,
כאלו ידעו שעליהם להכין להם מלאי לזמן ממשך
שבו לא יוכלו להתענג על כל משקה מרוה.

טלקב רכב בראש הקבוצה ופלס דרך לפני
חבריו בין השיחים והעצים. מפעם לפעם החריד טאוקה
את השולינס, הוא מין נחש מסכן מאד, אשר בנשיכתו
ישים קץ לחיי הפר בפחות משעה אחת: וברמסו
בפרסותיו החזקות את הקוצים, סלל נתיב לפני שאר
הסוסים, שפסעו אחריו.

הקבוצה עשתה את דרכה במישור הירק,
שהשתרע עד למרחק אין קץ, במהירות וללא כל
מעצור. בכל מלא העין לא נראה אלא אותו שטיח ירק
וחדגוני, ובשום מקום לא נראתה כל חלקת אדמה
חשופה או אבן כלשהי.

החדגוניות של המישור רחב־הידים
התחילה לשעמם את התירים. לא נראה שום דבר,
שיפתיע אותם במשהו, והאדם היה צריך להיות מין
פגנל, המסגל לראות מה שאין במציאות ולהתפעל,
כדי למצא דבר־מה מרנין ומשמח בים העשב
האין־סופי הזה. ואכן התפעל פגנל מכל דבר
שנתקלו בו עיניו. כל קוץ וכל אגדת עשב הביאו
אותו לידי התלהבות ונתנו לו נושא לשעור
בבוטניקה, אם כי מלבד רוברט לא היה איש שיטה
אזן לשעורים אלה.

והנה נתקלו הרוכבים במספר רב של
שלדי חיות. אחרי התבוננות ממשכה בעצמות, באו
התירים לכלל מסקנה, כי אלה הם שרידים מעדר בקר
גדול. צבורי העצמות הללו היו מפזרים על פני שטח
גדול והם הלבינו באור השמש.

מה פשר הדבר המוזר הזה? מי זה השמיד עדר בקר גדול כל כך?

את הדבר הזה לא ידע אפילו פגנל היודע
הכל, ולכן פנה הגיאוגרף אל טלקב ושאל אותו
לפשר החידה.

האינדיאני ענה לו דבר־מה.

– מה? דבר זה הוא בלתי אפשרי! –
קרא פגנל בקול בשמעו את תשובת האינדיאני.

– מה בלתי אפשרי? מה אמר לך טלקב? – שאלו אנשי המשלחת את פגנל בסקרנות.

– הוא אומר “אש מן השמים” – ענה להם פגנל.

– האמנם? – תמה תום אוסטין – כלום בכחו של ברק להשמיד עדר של כמה מאות ראשים?

– כך אומר טלקב וודאי אין טעות בידו, – השיב פגנל – ברגע הראשון אמנם תמהתי גם אני, הואיל
ושכחתי מה הם התנאים השוררים בפמפות, אולם
עתה אני מאמין לו. הסופות הן כאן נוראות, ויתכן גם
שאף אנו לא נמנע מהן.

– ואפשר, כי עוד בעצם היום הזה, שהרי החם הוא נורא, – העיר וילסון.

– כן, הברומטר מראה 300 בצל, אמר פגנל.

– איזה חם! הוא מחניק כל כך, שכמעט אינני יכול לנשם! – התאונן גלנרון – אך הבה נקוה, כי הוא יפוג במהרה.

– תקוה קלושה מאד – מהר פגנל להכזיב את תוחלתו של
הלורד – באפק לא יראה אף ענן קל
שבקל, ועד הערב עוד רחוק מאד. הרי רק שתים לאחר
הצהרים עתה.

– זה מצער מאד, – ענה לו הלורד אדוארד – גם סוסינו סובלים מאד מן השרב…

ובפנותו אל רוברט, שאל:

– ומה שלומך אתה, רוברט? המענה אותך השרב הקשה הזה?

– לא, אדוני, – ענה לו הנער – השרב הוא דבר מענין ואני מרצה ממנו.

– כן, אלו בא בחרף, – רטן המיור מבין שניו, בהפליטו את עשן
הסיגרה שבפיו.

עם ערב מצאו התירים “רנצ’ו” – כעין בקתה קלועה מענפים מאחזים בטיט
ומכסה למעלה כסוי של תבן – ובה
החליטו ללון. מצדה האחד של הבקתה העזובה עוד
נותרו שרידי משוכה ישנה ודחויה, עשויה
כלונסים. היא שמשה אי־פעם מגן לסוסים מפני
שועלים מתקיפים, אשר אף־על־פי שאין בכחם להזיק
ביותר, לבעלי־החיים הגדולים והמצידים בפרסות
חזקות, הרי הם מכרסמים את רסנם, והסוסים מנצלים את
שעת־הכשר ובורחים אל מרחבי הערבה.

במרחק צעדים אחדים מן הבקתה היה בור
ששמש כירים לבשול. ובו נמצאו עוד שיורי אפר
רבים: ובבקתה פנימה נמצאו כמה עורות פרים
למצע בשעת שנה, ספלים אחדים, קדרה ואף דוד קטן
לבשול “מטה”, הלא הוא התה הפרגואי, שהאינדיאנים
מכינים אותו מעלים קלויים באש ושוים אותו בקנה
קש. על־פי בקשת פגנל הכין טלקב את ה“מטה” הזה,
והוא הנעים לתירים את ארוחת־הערב הבלתי טעימה
שלהם.

למחרת, ביום השלשים באוקטובר, עלתה
השמש מתוך ערפל לוהט והיא בערה בלי רחמים.
להסתתר מפני השרב הנורא הזה לא היה היכן,
והרוכבים אלצו להתנהל בכבדות הלאה. במקומות
אחדים נתקלו בעדרי פרים וצאן, שרבצו בעצלתים
בעשב הגבוה, מבלי יכלת לקום או לנוע מפני
השרב הנורא, שהתיש את כחם הם רבצו בעשב ללא
כל השגחה של רועה או שומר, ורק כלבים אחדים
התהלכו סביבם, בהשקיטם מדי פעם בפעם את
צמאונם על ידי מציצת חלב מעטיני הכבשים
העיפים.

– מה ענוים ושקטים הם פרים אלה, – העיר תום אוסטין.

– אמנם כן, – הסכים פגנל – הם אינם דומים כלל וכלל לאחיהם האירופאים.

לשמחת לבם של תירינו החל בצהרים
מראה הפמפות להשתנות קצת. עתה הלך הדשא
ונעלם ואת מקומו תפסו שיחים דוקרניים ובעלי
עלים ירקים־כהים. בגלל אדמת הטרשים היבשה,
שהשתרעה כאן, לא יכלו העשבים להחזיק מעמד,
והשיחים הדוקרניים היו הצמח היחידי כאן, שהיה
בו הכח לעמד בפני קרני השמש הבוערות.

– אני שמח מאד על השנוי הזה, – אמר תום אוסטין – העשב
הזה כבר היה לי לזרא ואיני יכול עוד להביט
עליו.

– כן, אבל במקום שיש עשב רב, יש גם מים רבים, – העיר לו המיור.

– נקוה, כי עוד מעט נגיע גם לאיזה נהר או אגם, – התערב וילסון – ולעת עתה הרי יש לנו מים די צרכנו.

פגנל לא שמע שיחה זו, כי אלולי כך,
היה בודאי מספר להם מיד, שבין הקולורדו ורמות
ארגנטינה אין כמעט נהרות.

– הגיאוגרף היה אז שקוע בשיחה עם גלנרון, שהעמיד אותו על תופעה מוזרה, והיא –
ריח חריף של עשן האויר, אף על־פי שמסביב לא נראו כל אש וכל עשן.

הריח הלך וגבר ומלבד פגנל
והאינדיאני לא ידע איש את פשר הדבר התמוה
הזה.

– הנה אין אנו רואים כל אש ובכל זאת ריח עשן יעלה באפנו, – פתח
הגיאוגרף בקול של פרופסור מרצה לפני קהל
תלמידים – אולם הפתגם אומר, כי
אין עשן ללא אש, ואמרה זו נכונה היא לא רק
באירופה אלא גם באמריקה. מכאן יוצא, כי האש
ישנה בכל זאת. אלא מאי? פני הפמפות הן ישרות
כל כך שאין בהן כל דבר שיעצר את תנועת האויר.
לפיכך אנו יכולים להריח כאן ריח עשן של אש
הנמצאת אף במרחק מאה ועשרים קילומטר.

– במרחק מאה ועשרים קילומטר? – שאל המיור באי־אמון.

– כן, אדוני המיור, בדיוק כך, – ענה לו הגיאוגרף – ויתכן, כי העשן המגיע אלינו עתה הוא
מאיזו שרפה שפרצה בעשב הפמפות. שרפה כזו
היא נוראה. היא מתפשטת על פני שטחים עצומים
והופכת אותם לים של שלהבות.

– ומה סבתן של השרפות האלו? – שאל רוברט.

– לפעמים מצית אותן ברק הפוגע בעשב
היבש, ולפעמים מציתים את העשב האינדיאנים
עצמם.

– לשם מה?

– לשם השבחת טיבו של העשב.
כששואלים אותם למה הם שולחים אש בעשב הערבה,
הם עונים, כי הפיח והאפר הנשאר אחרי השרפה
מדשן את הקרקע ואחר כך עולה דשא טוב פי כמה מן
הקודם. אולם דעתי היא, כי הם עושים את הדבר הזה
בגלל סבה אחרת. הרמשים והיתושים המרבים
הרוחשים בין העשבים הגבוהים מציקים מאד לעדריהם,
ועל ידי השרפה הם משמידים את המזיקים המטרידים
הללו.

– אבל על ידי כך הרי הם עלולים לשרף גם את העדרים עצמם! – קרא המיור.

– לא, אולי הולכים לאבוד כמה מאות ראשי
בקר, אולם מספר כזה הוא כאין וכאפס ביחס
להמוני הראשים שבעדריהם.

– וכלום אין יכול לקרות גם לתירים נודדים
בפמפות מה שקורה בעת שרפה לפרים או
לכבשים? – שאל המיור את פגנל.

– כן, דבר זה אמנם יקרה! – קרא פגנל בהתפעלות ילדותית – השלהבות מקיפות אותם מכל עבר, וזה בודאי
מחזה מענין ומרהיב עין. אני לא הייתי מונע את
עצמי ממחזה כזה.

– איני חושב, שמחזה של בני־אדם נשרפים הוא מרהיב עין, – ענה לו גלנרון – על כל פנים לא הייתי
מנסה את הענג הזה על עצמי ועל בשרי, ואני
חושב…

– סליחה, אדוני הלורד, – שסעו פגנל – אני לא
התכונתי כלל לנסות את הענג הזה על עצמי. בימי
נעורי קראתי ספור של פנימור קופר, – ודרך אגב אמר לכם, כי לבי נמשך מאד
אחרי הסופר הזה – ובספור זה מצאתי
עצה מצינה כדת מה יעשה תיר בערבה כדי להציל
את חייו משרפה. התיר הרואה את עצמו מקף אש, צריך
רק לתלש מסביבו את העשב – וזה
הכל. דבר פשוט ויעיל מזה אין להעלות אפילו על
הדעת, ובעשותי כך, הריני יוצא מכלל סכנה
להשרף חי, ויחד עם זה אני יכול להזין את עיני
במחזה הנורא והנהדר. אכן, מאד־מאד הייתי רוצה
לראות מחזה כזה.

אבל תשוקתו של פגנל לא זכתה
להתמלא, אם כי נשרף אמנם לא מעט מקרני השמש
הלוהטות. אפילו הסוסים המקומיים, שהסכינו לשרב
וכבר טעמו את טעמו לא פעם אחת, לא יכלו כמעט
לנשם והם הניעו את רגליהם לאט־לאט ופסעו בראשים
מורדים לארץ. להגיע לאיזה מקום צל – לא יכלו אפילו להעלות על
דעתם. רק לעתים רחוקות כסה כדור־האש העושה את
דרכו על פני השמים בעב קל שהטיל צל קלוש על
האדמה הלוהטת. הרוכבים האיצו אז בסוסים, כי
בקשו להתקדם יחד עם פסת הצל הנעה, אולם עד מהרה
נשאה הרוח את העב והצל גז ונעלם, כשהשמש
מוסיפה ללהט את הפמפות בחם אכזרי.

וילסון, שחשב מקדם, כי לא יהיה להם
מחסור במים, טעה בחשבונו. הוא שכח לגמרי, כי
השרב הנורא מעורר צמא רב, והנה הלכו המים שהיו
עם התירים ואזלו כמעט לגמרי.

ובינתים, לא זו בלבד שלא מצאו כל נהר
או אגם בדרכם, אלא גם הגבים הדלים פסקו
כליל.

בראות אפוא פגנל, כי המצב הולך ורע,
פנה אל טלקב ושאל אותו היכן ימצאו להם סוף־סוף
מים לשתיה.

– רק באגם סלינס, – השיב האינדיאני.

– ומתי נבוא לשם?

– מחר בערב.

האינדיאנים הנודדים בפמפות כורים
להם בארות במקומות שהמים אינם מצויים, ובעמק של
מטרים אחדים הם מוצאים מים טובים לשתיה. אולם
אנשי המשלחת לא יכלו לעשות כדבר הזה, כי לא
היו מצידים באתים או במעדרים, ולפיכך לא היתה
להם בררה, אלא לחלק את המים המועטים שעוד נותרו
להם למנות קטנות, כדי שיוכלו מדי פעם בפעם
להרטיב לפחות את גרונם ואת שפתותיהם
הצרובות.

כשעמדו בערב לנוח, ראו כי באותו
יום קשה לא עברו אלא כחמשים קילומטר בלבד. הם
קוו, כי בלילה ינוחו ויחליפו כח, כדי שיוכלו
ביתר מרץ להמשיך את דרכם עד לאגם סלינס, אולם
טעה טעו. ענני יתושים התנפלו עליהם ולא נתנו
להם לעצם עין אף לרגע קל.

טלקב ספר לחבריו, כי הופעת מחנות
יתושים כאלה מבשרת שנוי במזג־האויר. ואמנם
התחילה כעבר זמן־מה לנשב רוח צפונית, אולם זו לא
הביאה כל הקלה לתירים, כי היתושים הרעים הללו
נעלמים רק בנשב רוח דרומית, או
דרומית־מערבית.

המיור נשא את כל התלאות והפגעים
באמץ ובקר־רוח. אולם פגנל הנמהר והמתרגש רגז
על כל דבר והתאונן על מר גורלו. הוא רתח וקלל, שלח
לעזאזל את כל היתושים והיבחושים שבעולם, וכעס
מאד ששכח לקחת אתו לדרך מעט מי־חמצן, שהיו
מרגיעים במקצת את כאב העקיצות.

המיור נסה לנחמו בהלצותיו המיחדות,
ואמר לו, כי בעצם עליהם לשמח שהתנפלו עליהם
רק שנים ממיני החרקים, יתושים ויבחושים, ולא כל
שלשים אלף המינים של היצורים האלה, שחוקרי הטבע
מונים בהם… אולם הלצה זו הקניטה את פגנל עוד
יותר.

כשקמו בבקר על מנת להמשיך בדרכם,
היה בכל זאת פגנל ער ורענן יותר מכלם, והוא בדח
את חבריו בהלצות וחדודים שנונים על השתערותם של
אויביהם הפעוטים.

באותו יום החליטו התירים להתאמץ
ולהזדרז, כדי להגיע עד הערב לאגם סלינס. הסוסים
חלשו מאד מרב צמא. האויר היה יבש, והשרב לא זו
בלבד שלא נפסק על ידי הרוח הצפונית, כי אם
אדרבה, התגבר ביתר שאת.

והנה קרה מקרה שהפסיק לרגעים מועטים
את חדגוניות דרכם. לחבריו, כי הולכת ומתקרבת
קבוצה של אינדיאנים. ידיעה זו עשתה כמעט על כל
אחד מן התירים רשם אחר. גלנרון שמח לקראת
האינדיאנים, כי קוה להציל מפיהם איזו ידיעה על
דבר רב־החובל גרנט. בדעה זו היה גם רוברט. פגנל
התלהב מן הפגישה הקרובה עם האינדיאנים, כי קוה
על ידי כך להעשיר את ידיעותיו האטנוגרפיות. אולם
תום אוסטין, המלחים וטלקב לא שמחו כלל וכלל
לקראת הבאים, כי חששו מפני תגרת־דמים. על־פי
הצעת טלקב נתרכזו כלם כדי להמצא יחד ובדקו את
כלי־נשקם. הם הבינו, כי איך שלא יפל דבר, עליהם
להיות מוכנים לכל.

כשנראו לעיניהם האינדיאנים וראו, כי
מספרם אינו אלא עשרה, נרגעו מיד וטלקב לא הראה
עוד כל סימני פחד. האינדיאנים התקרבו אליהם עד
כדי מרחק של מאה צעדים, וממרחק זה אפשר היה
להתבונן בהם היטב. הם היו אנשים פראים לגמרי,
מבני השבט הקמפאי, שנשמד כמעט כליל בשנת
1833 על ידי המצביא רוזס. קומתם הגבוהה, עור בשרם
החום, מצחם הבולט ועיניהם המפיקות גבורה –
הוסיפו להם חן מיחד. הם היו לבושים
עורות הגואנקו והיו מזינים בכידונים ארכים מאד,
בסכינים, וכן בכלי בולס ולסו. המהירות והזריזות
שהראו ברכבם על סוסיהם העידו, כי פרשים מצינים
הם. אך משהתקרבו האינדיאנים קצת יותר אל
האירופאים, נעצרו והחלו להרים קולות צעקה
ולהניע בידיהם, ובצורה זו, כנראה, נועצו אם
לגשת אל הזרים ואם לאו.

גלנרון רצה להתקרב אליהם, אך עוד טרם
הספיק להטות את סוסו, דפקו האינדיאנים בסוסיהם
ונמלטו חיש־מהר.

– פחדנים! מוגי־לב! – קרא אחריהם פגנל.

– אנשים ישרים לא יברחו ככה, – העיר מכס נבס.

– אך לשוא יראנו מפניהם, – אמר הפטגוני לפגנל – אלה הם גאוצ’ים והם אינם נוגעים באיש לרעה.

– האמנם כך הוא?

– כן, אלה הם אכרים שקטים, המפחדים
בעצמם מפני כל איש, בודאי חשבו אותנו לשודדים
ולכן מהרו כה לברח.

– אני חושב, אמר גלנרון – שאלו היה מספרם גדול במקצת, היו ברצון
מתנפלים עלינו.

– גם דעתי היא כך, – העיר המיור – אם אינני טועה,
אין הגאוצ’ים האלה רודפי שלום כלל וכלל ובחפץ לב
היו שוחטים אותנו, אלולא ראו את רובינו.

– לא, בשום אפן לא! – קרא פגנל ובחם מזגו המיחד החל להוכיח
לחבריו משום מה אין לחשב את הגאוצ’ים האלה
לשודדים.

– אתה טועה כמו תמיד, – ענה לו המיור.

– אני טועה?

– כן, אתה! הרי בתחלה חשב אותם לשודדים גם טלקב.

– זה היה עוד לפני שהתבונן בהם,
ועכשיו הוא אומר, כי הם אכרים פשוטים ושקטים.
וזהו הנכון, אדוני המיור! אני תארתי כך, את
אפים של הגאוצ’ים בחוברת שפרסמתי על תושבי
הפמפות.

– אם כן על ידי פזור־נפשך טעה טעית, מר פגנל היקר!

– לא, בשום אפן לא יכלתי לטעות בשאלה רצינית כזאת!

– ואני חוזר ואומר לך, כי תארת כך את אפים רק בגלל פזור נפשך, – עמד המיור על דעתו – אבל
האסון אינו גדול ביותר, שהרי תוכל לתקן את
השגיאה במהדורה השניה ותתרץ את המשגה על ידי
טעות־דפוס…

פגנל נעלב מלעגו של המיור, שהתיחס
באי־אמון כזה לידיעותיו האטנוגרפיות, והוא היה
נרגז מאד.

– ארשה לעצמי להעיר לך, אדוני הנכבד, – ענה לו בהתרגשות,
שספרי ומאמרי אינם זקוקים לכל תקון ותרוץ של
טעויות.

– אבל אם נשפט על־פי הדגמה שלפנינו, הרי הם זקוקים וזקוקים! – התעקש המיור.

– ואני רואה, אדוני המיור, שאתה הנך היום טרדן וטרחן!

– ואני מוצא, שאתה הכית היום
בסנורים על ידי בטחונך המפרז בבינתך
ובידיעותיך.

וודאי היתה הקטטה הולכת ומתחדדת מאד,
אלמלא התערב הלורד גלנרון והשקיט מעט את רוח
המתקוטטים.

– מה היה לכם, רבותי? – פנה אליהם – אינני מבין
בשום אפן מה בולמוס תקף אתכם פתאם להתנפל זה
על זה. אתה, מכס נבס יקירי, הרי ותרן הנך ונוח
לבריות, ומה היה לך היום? אינני מכיר אותך
בכלל!

– הרוח הצפונית! – אמר הפטגוני, שהבין, כנראה, את הענין.

– וכי מה לענין זה ולרוח הצפונית? – תמה פגנל – מין הסבר משנה כזה!

– טלקב צדק, – ענה לו גלנרון – הרוח הצפונית אשמה
בהתרגזות שניכם. אני שמעתי כבר פעם, כי הרוח
הצפונית המנשבת באמריקה הדרומית משפיעה לרעה
על מערכת העצבים של האדם.

– חי אלהים, כי כן הוא, אדוארד חביבי! – אמר המיור בפרצו בצחוק עצבני הזר לו לגמרי.

אבל פגנל הוסיף להתגעש.

– הנה כך הוא, אדוני הלורד! – צעק בקול מצפצף, כשהוא מעלה ומוריד את
משקפיו מתוך עצבנות, פעם עד למרום מצחו ופעם
עד לקצה אפו – יפה מאד, שאתה רואה אותי כאדם נוח להתרגז!

– לא, פגנל יקירי, – בקש גלנרון להרגיע אף אותו – אני רק אמרתי, שהרוח הצפונית היא המרגיזה
אותך, רוח זו היא מסכנת כל כך, שאפילו למעשי
פשע היא גורמת.

– ובכן, אדוני, אתה חושב, שאני מסגל למעשי פשע? עוד זה חסר לי!

– אני לא אמרתי כדברים האלה, פגנל!

– איך זה לא אמרת? היית צריך רק להוסיף עוד, שאני מתכונן להרג אותך!

– ח–ח–ח! כמובן, הרי אתה עומד לאכלני חי!…

– נקוה, שהרוח הנוראה הזאת תחלף מהר, – התערב תום אוסטין – כי אלמלא כן, עוד אנו מסגלים באמת לנשך
איש את חברו.

כל בני החבורה פרצו בצחוק בלתי
רגיל ופגנל הנרגז דפק בסוסו והתרחק. כעבר רבע
שעה שככה בכל זאת חמתו והצטרף שוב אל חבריו.
לשבחו של הגיאוגרף צריך לצין, שהוא היה בעל
אפי טוב. כשם שהיה נוח לכעס, כן היה נוח לרצות
ולא היה אף פעם נוטר שנאה בלבו.

כל אותו יום המשיך להתלוצץ ולהעיר הערות שנונות, כאלו לא נפל דבר.

בשעה שמונה בערב הצביע טלקב בידו למרחק ואמר רק מלה אחת.

– האגם.

התירים השמחים לבשורה הגדולה
הדהירו מיד את סוסיהם ואחרי עשרים וחמש דקות
כבר עמדו על שפת האגם.

אך אהה – אף טפת מים לא מצאו לפניהם. האגם היה יבש לגמרי.






פרק ה: החפושים אחרי מים


לפנים היו באות ארחות לאגם סלינס, כדי
לאסף בחופיו גושי מלח מגבש, כי אגם זה עשיר מאד
במלח ואף מימיו מלוחים מאד. אולם בתקופת החם,
ובעקר בימי השרב האחרונים, התאידו מימי האגם
ועל פני קרקעו נשארה רק שכבת מלח עבה שהבריקה
כזכוכית.

כשיעץ טלקב ללכת לאגם סלינס מתוך
תקוה, כי ימצאו שם מים, לא היתה כונתו אל האגם
עצמו, כי אם אל הנחלים המשתפכים לתוכו. אך
לצערם של תירנו, חרבו הנחלים גם הם, ואף טפת
מים אחת לא נמצאה בהם. השמש הלוהטת יבשה
הכל.

מראה האגם הריק וחופי הנחלים היבשים
והשוממים הביאו את האנשים הצמאים לידי
דכדוך־נפש קשה.

ואף־על־פי־כן הבינו כלם, כי אסור לשבת
בשעה כזאת בחבוק־ידים, אלא יש לעשות משהו
כדי להחלץ מן הצרה. מעט המים שנותרו עוד באחד
השקים התקלקלו ולא היו עוד טובים לשתיה,
והאנשים החלו לסבל מן הצמא, הקשה פי כמה מן
הרעב.

טלקב הקים באחד הבורות, שנחפרו כאן
אי־פעם על ידי אינדיאנים נודדים, אהל עשוי עורות,
ובו מצאו התירים מקלט־לילה. וכשכל אחד מן
הקבוצה הקטנה מצא לו מקום באהל העורות, שאל
פגנל את טלקב מה עליהם לעשות במצב כזה.
הפטגוני ענה לו משהו ופגנל השיב לו ושוב קבל
ממנו תשובה. לבסוף פרצה ביניהם קטטה קצרה
והפטגוני קם ממקומו ושלב את שתי ידיו על
חזהו.

– מה אמר לך? – שאל הלורד גלנרון את פגנל – כמדמני,
שהוא מיעץ לנו להתפלג לשתי קבוצות, הנכונה
הבנתי מתוך המריבה שלכם?

– כן, הוא אומר כי עלינו להתפלג לשתי קבוצות, – ענה פגנל – לפי דעתו, צריכים אחדים מאתנו להמשיך
בדרכנו עם הסוסים העיפים, ועל הסוסים המסגלים
עוד לרכיבה מהירה צריכים האחרים לגשת אל הנהר
גואמין, הנופל במרחק חמשים קילומטר מכאן אל האגם
סן־לוקס. אם אלה ימצאו מים, ימתינו שם לבואם של
הנותרים, ואם לאו – יחזרו ויצאו
לקראתם, כדי ללכת הלאה יחדיו ולבקש מקור מים
אחר.

– הרי זו עצה מצינה! – קרא גלנרון – אנחנו נלך
בעצה זו! הנה סוסי עוד חזק ורענן ואני מוכן לצאת
יחד עם טלקב לחפש מים!

– בבקשה, אדוני, קחני־נא גם אני אתך! – התחנן רוברט לפני הלורד.

– וכי יהיה בכחך ללכת אתנו, ידידי הקטן?

– כן, כן, אדוני! סוסי טוב מאד והוא אינו עיף כלל וכלל!

– ובכן טוב, תלך אתנו גם אתה! –
הסכים גלנרון, המרצה שרוברט ימצא לידו והוא יוכל לשמר עליו.

– ומה אעשה אני? – שאל הגיאוגרף.

– אתה, פגנל חביבי, תשאר אתנו, – ענה לו המיור – אתה
הנך היחידי בינינו שאנו יכולים לסמך על
ידיעותיך. אתה יודע יפה את מקום המקבילה
השלשים ושבע, אתה מכיר את הפמפות, יודע היכן
זורם הנהר גואמין, ובלעדיך לא נסכים להשאר כאן.
הלא אף אחד מאתנו – לא תום אוסטין, לא מיולרדי, לא וילסון ולא אני – אינו יודע היכן מקום הפגישה שקבע לנו
טלקב. רק תחת דגלו של פגנל הידען והאמיץ נהיה
בטוחים כל צרכנו ולא נדע פחד.

– אם כן מסכים אני להשאר, – השיב הגיאוגרף, אשר דעתו זחה עליו
מהתהלות והתשבחות האלו:

– אבל ראה־נא וכלכל את הענינים במתינות ובזהירות וללא פזור־נפש, – הוסיף מכס נבס – אל תביא
אותנו על־פי טעות לאיזה שהוא מקום שאין לנו חפץ
בו, כמו למשל, לחופי האוקינוס השקט…

– אמנם הייתי צריך לעשות לך כדבר הזה, למען שלם לך כגמולך, אדוני הספקן והטרחן,
– השיב לו פגנל בצחוק.

ובפנותו אל גלנרון הוסיף:

– וכיצד תבוא בדברים עם טלקב, אדוני?

– לכך אל תדאג, יקירי, – הרגיע אותו הלורד אדוארד – לבוא אתו בשיחות ארכות ווכוחים אינני
מתכון כלל, ובשעת הצרך עוד אוכל להסביר לו את
הדרוש. את חסר המלים הסרדיות אמלא בתנועות
ידי.

– אם כן יצליח אלהים דרככם וצאתכם לשלום!

– לא, קדם כל נאכל כאן ארוחת־ערב וננפש קצת, ורק אחר כך נלך, – השיב הלורד.

והתירים אכלו את ארוחתם היבשה,
וכיון שלא יכלו להשיב את נפשם אף במשקה
כלשהו, השתדלו להתענג, לפחות, על שנה
הגונה.

פגנל ראה בחלומו יובלים, אשדות־מים,
נהרות, פלגים, נחלים, מעינות, ברכות, אגמים ואף
צנצנות מלאות מים. כל הלילה לא ראה בהזיות
חלומותיו אלא מים ומים, ומים אלה היו רבים כל
כך, שאפשר היה להציף בהם את העולם כלו.

בשעה שש בבקר חבש טלקב את שלשת
הסוסים הרעגנים ונתן להם את מעט המים המעפשים,
שהסוסים אמנם שתו אותם, אולם ללא ענג רב, כי טעמם
היה רע מאד.

ואחרי כן עלו טלקב, גלנרון ורוברט על סוסיהם ותפסו ברסניהם.

– להתראות במהרה! – קראו אחריהם בני החבורה הנותרים.

ואחרי רגעים אחדים נעלמו מעיניהם
הפטגוני עם גלנרון ורוברט ולבם התכוץ
מכאב.

המדבר לס־סלינס, ששלשת הרוכבים עשו
בו את דרכם, היה כלו מישור. פה ושם נראו קוצים
ודרדרים שהתנשאו עד לגבה של שלשה מטרים,
ובמקומות אחרים נראו רבדי מלח גדולים שהבריקו
לאור השמש. גושי מלח ענקיים אלה היו נראים מרחוק
כמקוי־מים, אך טלקב המנסה הזהיר מראש את חבריו,
לבל ילך לבם אחרי המראות המטעים הללו.

בסירה בנטן, ספר טלקב לגלנרון
ולרוברט, יראו מראה אחר לגמרי. ואמנם מצטין
חבל ארץ זה, שהרוכבים היו צריכים לפנות אליו
במקרה שגם הנהר גואמין ימצא יבש, בפריות רבה
ושם משתרעים גם שדות המרעה המשבחים של
האינדיאנים. תושבי ארגנטינה נסו לא פעם אחת
ליסד להם מושבות בחבל ארץ עשיר זה, אולם נכח
התנגדותם העקשנית של האינדיאנים, שלא נתנו להם
מנוח בסביבות אלו, אלצו בני ארגנטינה לותר על
תכניותיהם.

מובן מאליו, כי במקום שהצמחיה היא
עשירה, מצויים גם המים בשפע. ואמנם רבים הם
הנהרות והנחלים בסירה בנטן ושם חרב ושרב לא
ייבשו את המים הרבים האלה.

הסוסים רצו במהירות, כאלו הרגישו לאן
הם ממהרים. ביחוד הצטין טאוקה. הוא חלף ועבר בין
הקוצים ממש כצפור, ומדי פעם בפעם השמיע צהלת
שמחה, שהיתה אות לטובה לאנשים.

סוסיהם של גלנרון ורוברט לא יכלו
להדביק את טאוקה, אולם כיון שהלה היה להם למופת
נגררו אחריו והשתדלו לא לפגר ביותר.

– טלקב ישב שלו ובלי נוע, כאלו היה
מרתק לאכפו, אך כפעם בפעם הסב את ראשו אל
רוברט, ובראותו כיצד הנער נוהג יפה בסוסו, הביע
הפטגוני את שביעת רצונו ממנו.

– התראה, רוברט? – פנה גלנרון אל הנער – טלקב מתפעל ממך.

– על מה, אדוני?

– על שהנך מיטיב לנהג בסוסך.

– אני משתדל לנהג בו כדרוש, –
ענה לו הנער כשפניו מסמיקות משמחה על השבח.

– אכן עתיד אתה להיות פרש מצין, – הוסיף הלורד.

– אינני יודע, אדוני, אבל אתה צודק
בודאי. ומה יאמר לזה אבא, שחלם תמיד לראות את
בנו ספן מצין כמוהו?

– אין הדבר האחד פוגע בשני. אם כל
הספנים אינם יכולים להיות פרשים טובים, הרי אין
לומר, שפרש טוב אינו יכול להיות ספן מצין. כדי
לטפס על התרנים, דרושים כח, זריזות ויד חזקה,
ולהשגת מטרה זו אין למוד הרכיבה מזיק כלל
וכלל.

– אבי האמלל! – קרא פתאם רוברט – מה רבה תהיה
תודתו לך, אדוני הלורד, כשתשחרר אותו
משביו!

– ואתה אוהב את אביך אהבה עזה, רוברט?

– כן, אדוני, הוא היה כל כך טוב אלי ואל
אחותי, שאי אפשר לנו שלא לאהב אותו אהבה עזה.
כל מעיניו היו אך בנו. בשובו לביתו אחרי מסעות
ארכים, לא שכח אף פעם להביא לנו מתנות מן הארצות
הרחוקות. ומה מאד היה אז מחבק ומנשק אותנו! הוא
למד אותנו להיות אנשים ישרים, מציתים וטובים
לזולת. אתה, אדוני, בודאי תאהבהו מאד
כשתכירהו. מרי דומה לו בכל. גם קולו רך ועדין
כקולה. וכי אין זה מפליא – ספן אמיץ־לב ובעל קול רך ועדין?

– דבר כזה יקרה לעתים רחוקות מאד.

– דמותו עומדת עו עכשיו לנגד עיני, – המשיך הנער כמדבר אל עצמו –
אבי הטוב והאהוב! בהיותי ילד קטן,
הייתי לעתים תכופות נרדם על ברכיו, בשעה שהיה
שר לי שירים סקוטיים יפים על אגמי מולדתנו
ונהרותיה. לפעמים אני נזכר בשירים אלה ולבי
מתכוץ בקרבי. הייתי רוצה לשיר אותם כאבי, אך
איני יכול… הוי, אדוני, מה מאד אהבנו ומה מאד אנו
אוהבים גם עתה את אבינו היקר!… היודע אתה,
אדוני? לפעמים נדמה לי, כי איש עוד לא אהב את אביו
כמונו!

– כל בן צריך לאהב את אביו, – אמר גלנרון בבת־צחוק – אך
כאשר תגדל תדע לא רק לאהב את אביך אלא גם לכבד
אותו.

– גם כעת אנחנו מכבדים אותו כאחד האנשים הטובים ביותר! – קרא רוברט ברגש.

במשך כל אותה השיחה התנהלו סוסיהם של הלורד ורוברט לאטם.

– וכלום בטוחים אנו, כי נמצא אותו? – שאל רוברט אחרי רגע של דומיה.

– כמובן, ידידי הצעיר! טלקב עזר לנו לגלות את עקבותיו ואני מאמין לו.

– אדם טוב הוא טלקב זה, – העיר רוברט.

– כן, פרא זה יכול לשמש דגמה לרבים מבני אירופה הנאורים שלנו.

– היודע אתה מה, אדוני?

– ומה?

– אותך מקיפים אנשים טובים מאד: רעיתך
שאני אוהב אותה מאד, המיור החביב, רב־החובל ג’ון
מנגלס, האדון פגנל ולבסוף מלחי “דונקן” האמיצים
והנאמנים.

– כן, זה נכון, רוברט, אני יודע זאת.

– והיודע אתה, שאתה עולה בטובך על כלם?

– לא, את הדבר הזה לא ידעתי עד עתה! –. הצטחק גלנרון.

– זאת יאמר לך כל אחד, אדוני! – הוסיף הנער ותפס ביד הלורד כדי
לנשקה.

גלנרון הוציא לאט את ידו מידי הנער והביט עליו במבט מלא אהבה.

השיחה היתה עוד נמשכת בודאי זמן רב,
אלולא טלקב, שבקשם על ידי תנועות שונות להחיש
קצת את רכיבתם. הוא חכה עד שהשנים ידביקוהו,
אולם שלשתם יחד לא רכבו אלא שעה קלה בלבד, כי
עד מהרה שוב הקדים טאוקה את שני הסוסים העיפים של
גלנרון ורוברט.

בצהרים נתנה לסוסים שעה אחת של
מנוחה. הם רבצו על הקרקע, נשמו בכבדות וכפעם
בפעם עבר רעד בגופם. מצרורות הקוצים שהושמו
לפניהם לא רצו לטעם אפילו, וכי מה טעם בלעיסת
הקנים היבשים האלה שנחרכו כליל מחם
השמש.

גלנרון הביט על סביבותיו בדאגה – סימני הציה לא נתמעטו.

אך טלקב החריש. הוא לא ראה סבה
להתיאש כל עוד יש תקוה למצא איזה נהר שלא חרב.
להואש אפשר רק בשעה שאפסה כל תקוה ודיה
לצרה בשעתה. בכלל אין האינדיאנים מתיאשים על
נקלה.

כשהמשיכו את דרכם, לא חסו הרוכבים
על הדרבנות והדפיקות, ואף־על־פי־כן פסעו הסוסים
פסיעות קטנות. לרוץ לא היה עוד בכחם. עיפים במדה
כזאת היו רק סוסו של גלנרון וסוסו של רוברט,
אולם טאוקה היה גמיש ורענן כמקדם, ולפיכך היה
טלקב יכל להגיע לנהר עד מהרה. הוא ידע זאת היטב,
אך לא רצה לעזב את חבריו לבדם במדבר, ולכן עצר
מד פעם בפעם את ה“צפור” שלו, כדי לא להתרחק
מהם.

דבר זה עלה בידו לא בלי התאמצות
מספקת. טאוקה התנגד, קם על רגליו האחוריות וצהל
מתוך רגז, אבל אדוניו ידע להשקיטו ולהרגיעו. הוא
נהל אתו שיחות ארכות ולבביות והסוס הבין,
כנראה, את דבריו, ידע משום מה עוצר אותו בעליו
מלרוץ בדהרה, והוא נשמע לו סוף־סוף, אלא שמתוך
עצבנות כרסם במשך כל הזמן את הרסן
שבפיו.

וכשם שהחיה הבינה ללב בעליה, כן
הבין גם הוא לה. הוא ידע, שהסוס מרגיש כבר לחות
באויר, סימן לקרבת מקום המים. טאוקה נשם לקרבו
את ריח המים ופצח בלשונו מרב ענג.

טלקב עודד את רוח חבריו והסביר להם את
אי־סבלנותו של טאוקה. ולבסוף הרגישו גם שני
הסוסים האחרים בריח המים שבאויר והחלו לרוץ
בכל כחם אף הם.

כשלש שעות לאחר הצהרים נתגלעה
בקרקע העמק רצועה לבנה שהבריקה בקרני השמש
כמראת כסף.

– מים! מים! – קרא רוברט.

– כן, כמדמני, מים! – אמר גם גלנרון.

הסוסים רצו עתה בזריזות ואחרי רגעים
אחדים הגיעו לנהר. בשטף מרוצתם הפילו את עצמם
לתוך זרם המים והרוכבים אלצו שלא מרצונם לרחץ
בנהר, כשהם בבגדיהם, אם כי לא התרעמו כלל
וכלל על כך.

– האח, מה טוב פה! – קרא
רוברט בגחנו מעל אכפו ובהחלו לשתות בתאוה
עזה.

– אל תשתה במהירות כזאת! – הזהירו גלנרון, אם כי הוא עצמו לא יכל
להפסיק את שתיתו.

הסוסים והאנשים גם יחד שתו מים
בלהיטות. רק טלקב לא נחפז ושתה בנחת ובלגימות
אטיות אך ממשכות, כדרך הפטגונים.

– אם לא נגיח אל פינו את הנהר כלו, לא תכזב תקות חברינו בבואם הנה, – אמר גלנרון – המים מצינים, קרירים וטעימים.

– ושמא נא עתה לקראתם? – הציע רוברט – בעשותנו כך, היינו מחלצים אותם מסבל שעות אחדות קדם.

– כן, אלו היה אתנו, לפחות, שק אחד למים, לא הייתי מפקפק בכך, – ענה לו הלורד – אך כל השקים נשארו
בידי וילסון, ובאפן כזה מוטב שנחכה להם כאן,
כפי שנדברנו. אך אנו נכין להם בינתים
ארוחת־ערב טובה ומקום לינה. אני מאמין, שהם יגיעו
הנה עוד לפני בוא הלילה.

מבלי לחכות לפקדתו של גלנרון, בקש
טלקב ומצא על חוף הנהר מקום חניה טוב. זה היה מגרש
קטן מקף משלשת עבריו משוכה גבוהה, ששמש בידי
הרועים האינדיאנים מכלאה לצאן. ומשנמצא מקום
הלינה, שכבו שלשת האנשים בתוך העשב הגבוה,
ואת בגדיהם הרטבים הסירו והניחום על הארץ, כדי
שיתיבשו נגד השמש.

– ועתה עלינו להכין את הארוחה, – אמר גלנרון – רוצה
הייתי שידידינו העיפים ימצאו סעדה טובה
ושמנה… ולפיכך הבה וננסה את מזלנו בציד!
המוכן אתה רוברט?

– מוכן, אדוני! – ענה הנער ולקח ביד את רובהו.

אין כל פלא, שעל דעתו של גלנרון עלה
עתה, לצוד ציד. אל חוף הנהר נתקבצו ובאו מחנות
של בעלי כנף שונים. בעלי ארבע רגלים אמנם לא
נראו, אך לפי הסברתו של טלקב היו כאן אף הם, אלא
שהסתתרו בתוך הדשא הגבוה.

כעבר שעה קלה גלו הצידים שני מחנות
די גדולים של עזי־בר וגואנקו. אולם הללו נמצאו
במרחק כזה, שכדורי הרובה לא יכלו להגיע אליהם.
ומשראה הלורד, כי לא יוכל לפגע בהם, לא רצה
לבזבז לשוא את הכדורים והסתפק בציד עופות.
ואף־על־פי כן האירה ההצלחה פנים לצידים והם
הצליחו לצוד גם מן החיות, הלורד פגע בחיה משנה
אחת, אשר טלקב כנה אותה בשם טי־מטרה והעיד
עליה, כי בשרה טעים מאד: ורוברט צד אחת
מחיות־הצנה, שבשרה נחשב אצל האינדיאנים
למאכל מטעמים.

גם טלקב השתתף בציד ובבולס שלו
תפס מין יען, הנקרא בפי אנשי המקום בשם
ננדו.

ולאחר שהשלל הרב הזה הובא למקום
החניה, התחילו טלקב ורוברט להכין מן הבשר צלי
בשביל עצמם ובשביל חבריהם. את הננדו נתחו
לנתחים קטנים וצלו את הנתחים על גבי גחלים
לוחשות, ואלו את חית־הצנה שמו על הגחלים כמו
שהיא וצנתה שמשה מחבת לבשרה הנצלה.

שלשת האנשים אכלו רק מבשר העופות,
בה־בשעה שאת בשר החיות השאירו בשביל
ידידיהם הרעבים. מן הנהר שתו מים, שערבו להם
בשעה זו יותר מכל היינות שבעולם, ואחר כך
התעטפו בפונצ’ות, שכבו על הדשא ושקעו בשנה
עמקה.






פרק ו: הזאבים האדמים


בא הלילה. הפמפות היו מוארות רק
בזהרורי הכסף של הכוכבים המנצנצים, כי אותו
לילה ליל המולד היה והעולם לא יכל להתענג בו על
אורו הנעים של הירח.

בשקט ובנחת זרמו מי הגואמין. הם לא
השמיעו אף המיה חרישית, ונדמה היה, כי לא נהר
מים הוא הגואמין, אלא באפיקו זורם שמן המחליק
ושוטף על פני שכבת שיש חלקה.

העופות, החיות והשרצים למיניהם נחו
כלם מעמל יומם – עמל הרדיפה אחרי טרף, ובמלא
רחבי הפמפות, המלאות כל היום חיים ותנועה, שררה
עתה דומית מדבר.

גם ידידינו –גלנרון, רוברט וטלקב –
ישנו ונחו אחרי תלאות יומם. הסוסים נמו ברביצה,
אולם טאוקה נשאר עומד גם בשעת תנומתו, כאלו
בקש להיות מוכן כל רגע לקריאת בעליו ולשטף עמו
במרוצה.

בשעה עשר, לאחר שנה קצרה, הקיץ
פתאם הפטגוני, מבעד לריסיו נראו עיניו השקטות,
אך אזניו היו נטויות והוא הקשיב רב קשב.
חוש־שמיעתו החד קלט איזה רחש חשוד, ופניו
האדישות תמיד הביעו עתה אי־מנוחה. האם הרגיש
בהתקרבותם של אינדיאנים נודדים, או בנמרים
המחפשים להם טרף? הוא העיף מבט מלא דאגה על חמרי
ההסקה המעטים שליד המדורה הבוערת. אין זאת, אלא
נגלו לפני עיני רוחו חיות טורפות המתקרבות למקום
החניה.

קול הרחש שהיגיע לאזניו לא היה עדין
ברור כל צרכו, ולפיכך לא מהר טלקב לקום ממקומו,
אלא המשיך להקשיב. הוא התרומם קצת, השעין את
ראשו על כפות ידיו, את אזנו עשה כאפרכסת ואת
כח ראיתו אמץ ככל אשר יכל.

עברה שעה קלה. אחר במקומו של טלקב
היה נרדם שנית, כי מסביב היה שקט וכל אותות סכנה
לא נראו. אולם טלקב ידע את הפמפות ונתנסה היטב
בסכנותיהן ולפיכך לא השלה את עצמו בשקט
המדמה. הוא חש, שהסכנה מתקרבת והתכונן
לקראתה.

בשעה ששכב כך, בהאזינו
ובהשתדלו לחדר בראיתו החדה אל החשכה,
נשמעה פתאם צהלה עמומה של טאוקה.

– טאוקה חש ומרגיש את האויב, – דובב האינדיאני אל עצמו בשקט.

ואז קם ממקומו, פסע פסיעות אחדות קדימה והתבונן על סביבותיו.

בשפלה שררה הדממה כמקדם. אך הנה
הבחין טלקב, כי בחשכה זע משהו. בין השיחים
החליקו צללים חשודים וזעיר פה זעיר שם נצנצו
נקדות־אור, שעברו לכאן ולכאן, נקבצו יחד ושוב
נתפזרו, כאלו התעופפו בחשיכה גחליליות
מבריקות.

טלקב ידע, כי לא גחליליות הן
נקדות־האור הללו, אלא משהו רע מאד. הוא טען אפוא את
רובהו ועמד מוכן ליד שער המשוכה.

אך לא זמן רב עמד כך. המישור שלפניו
נתמלא פתאם יללה נוראה, שהיתה דומה במקצת
לנביחת כלבים. טלקב ירה. אך ליריתו ענו מאות
קולות של יללה חזקה מאשר לפני כן.

גלנרון ורוברט שהקיצו מקול היריה, קפצו ממקומם ונגשו מיד אל האינדיאני.

– מה קרה? – שאל הנער.

– אינדיאנים? – שאל גלנרון.

– לא, זאבים אדמים, – ענה טלקב.

– זאבים אדמים? – שאל רוברט, בהעיפו מבט שאלה על גלנרון.

– כן, אלה זאבים אדמים החיים בפמפות,
– ענה לו גלנרון – ועתה,ידידי, קח את הרובה ביד
והיה מוכן.

יללת החיות היתה כה נוראה, שהנער רעד כלו.

– הירא אתה? – שאל אותו גלנרון.

– לא, אדוני, בחברתך אין אני ירא מפני
שום דבר, – ענה לו בנו אמיץ־הלב של רב־החובל
גרנט.

– זה טוב. זאבים אלה אינם כל כך נוראים.
אלמלא היה מספרם רב כל כך, לא היינו צריכים
לחשש מפניהם כלל וכלל.

– וגם עתה אין לפחד, – אמר רוברט – אנו
מזינים כהלכה, ואם ינסו להתקרב לכאן, נקבל את
פניהם בכבוד הראוי להם.

– כן, אנו נקבל את פניהם בכבוד הראוי
להם… – חזר גלנרון על דבריו של רוברט, כדי
לעודד מעט את רוחו. אולם לבו היה מלא דאגה ופחד,
בחשבו על הפגישה עם מחנה החיות הטורפות,
הנודדות בלילה בערבות הדשא ומשחרות
לטרף.

ואמנם היה מספר הזאבים רב כל כך,
שהתקוה לתוצאות טובות במלחמה עמם היתה קלושה
מאד, למרות הרובים.

כשטלקב רק הוציא מפיו את המלים “זאבים
אדמים”, נזכר מיד באותן חיות נוראות, שקומתן
כקומת כלב גדול וראשן דומה לראשו של השועל. צבע
עורם של זאבים אלה הוא אדם־כהה ועל גבם נמשכת
רצועה שחורה. הם זריזים מאד ועל־פי־רב הם שוכנים
במקומות בצה. ביום הם יושבים במנוחה
במאורותיהם, אך בלילה הם יוצאים לטרף טרף. זאב
אדם אחד אינו מסכן כלל, אבל הצרה היא, שהם אינם
יוצאים אף פעם בודדים, אלא תמיד עדרים־עדרים.
ביחוד יראים מפני הזאבים האדמים מגדלי המקנה,
כי החיות הטורפות הללו מתנפלות על עדרי המקנה
במאותיהם מתקיפות אותם ללא כל פחד ועושות שמות
בהם.

מצבם של ידידינו היה אפוא רע מאד.
מספר הצללים המתקבצים ונקדות־האור המבריקות
בחשכה הלך ורב מרגע לרגע. גם היללה הלכה
ונתגברה. הזאבים הריחו ריח סוסים ואנשים והם לא
נרתעו אף בפני היריות. קוה קוו לנצח במספרם
הרב והרגשתם הטבעית אמרה להם, שלא יעלה ביד
שלשה אנשים להרג את כלם וכי הרב ישאר בחיים
אחרי הקרב וסופו שיתענג על סעדה שמנה.

הם התקרבו אפוא יותר ויותר.

הסוסים התחילו להשתולל מרב אימה.
טאוקה רקע בפרסותיו מתוך קצר־רוח ובקש לנתק את
אסוריו. אך טלקב השקיטו בשריקה חרישית.

גלנרון ורוברט עמדו בשורה אחת עם
האינדיאני, בהחליטם לעמד על נפשם עד קצה גבול
האפשרות. הם כבר התכוננו לירות בזאבים
המתקדמים, אך טלקב הניא אותם בתנועת יד מעשות
זאת.

– מה רצונו של טלקב? – שאל רוברט.

– הוא אינו מרשה לירות, – ענה לו הלורד.

– משום מה?

– בודאי יחשב, כי עדין לא הגיעה העת.

האינדיאני הבין את תכן שיחתם והראה להם את קפסת הכדורים הריקה כמעט.

– כך, – אמר גלנרון – לא נותרו לנו אלא
כעשרים כדורים. בציד שערכנו היום אבדנו
כדורים רבים.

הנער הביט דומם על גלנרון.

– ועכשיו מפחד אתה, רוברט? – שאלו הלורד.

– לא, אדוני!

– יפה מאד, ידידי הצעיר, הפחד אינו עשוי להועיל.

נשמעה יריה. טלקב הרג את המתחצף הראשון, שהעז להתקרב יותר מדי.

אך הזאבים לא נבהלו, הם התקרבו
בשורות ערוכות כצבא מסדר והתיצבו במרחק מאה
צעדים בערך מן המשוכה.

על־פי־פקדת האינדיאני תפס גלנרון את
מקומו, בה־בשעה שהוא עצמו מהר לאסף צרור עשבים
וענפים, כדי להגביר את אש המדורה. מיד האדימו
פני הרקיע האפלים והשלהבת המתנועעת של
המדורה האירה חלק גדול מן המישור.

עתה ראה גלנרון מה עצום הוא מחנה
הזאבים, שהוא עומד בפניהם ופחד מות מלא את
לבו.

למראה האש החזקה, החוסמת לפניהם את
הדרך, באו הזאבים לידי זעף. וזעפם אמנם לא היה
בלתי מצדק – הנה טרפם לנגד עיניהם, ולהתקרב
אליו ולהשיגו לא יוכלו! אחדים מן השורה הראשונה,
שנדחקו על ידי אלה שמאחוריהם, נתקרבו ממש עד
האש וצרבו את כפותיהם.

הנצורים ירו בהם מדי פעם ובמשך שעה
אחת הפילו כעשרים מהם. כל עוד נשארו בידיהם
כדורים והמדורה בערה, אמנם לא היתה הסכנה
גדולה כל כך. אבל מה יעשו כשיאזלו הכדורים
והאש תדעך? הנצורים האמללים לא העזו אפילו
להעלות על דעתם את השאלה הנוראה הזאת.

גלנרון הסתכל ברוברט. הנער היה
חור כמת, אך עיניו בערו בעז וארשת פניו הביעה
גבורה אמתית. הוא החזיק את רובהו ביד אמיצה ועמד
מוכן להגן על עצמו מפני החיות הזועמות.

– עוד מעט ונשאר ללא אש וללא כדורים, –
אמר גלנרון – מה עלינו לעשות? יש להתיעץ עם
טלקב.

ובהשתדלו להזכר בכל המלים
הספרדיות, שהיו ידועות לו, החל לבוא בדברים עם
האינדיאני. למזלו, ידע גלנרון את תכונותיהם של
הזאבים האדומים ותודות לכך הבין ללא קשי את דבריו
ותנועותיו של הפטגוני, והוא מסר לרוברט את תכן
שיחתם:

– הוא אומר, כי אין לנו בררה אלא להחזיק
מעמד עד הבקר. הזאבים האדומים יוצאים לטרף טרף רק
בלילות, וכשיאיר הבקר, יחזרו ויסתתרו
במאורותיהם, כי ילדי חשך הם, חיות מורדות־אור,
מיני ינשופים בעלי ארבע רגלים.

– אם כן, אדוני, נעשה כעצתו, – השיב
רוברט – נעמד על נפשנו עד הבקר, ואם יאזלו
הכדורים, נלחם בסכינים.

אך טלקב כבר נלחם בסכינו גם עתה.
כשאחד הזאבים העז והתקרב אליו, שלח אליו
האינדיאני בזריזות מפליאה את ידו המזינה בסכין
ודקר אותו.

ובינתים הלכו אמצעי ההגנה ונתמעטו.
בשעה שתים בלילה החלה אש המדורה לשקע
ובקופסה לא נותרו אלא חמישה כדורים.

גלנרון הסתכל על סביבותיו בחרדה.

לבו התכוץ מכאב לרעיון האפשרות של
אבדן הנער העומד לידו, וצר היה לו גם על עצמו וגם
על טלקב. בלבו אמר כבר שלום לאשתו היקרה
ולכל רעיו וידידיו האהובים, וצער רב הצטער בזכרו
את בני לויתו, אשר רק בעטיו נגררו ובאו אל
הפמפות.

מראהו של רוברט היה כאלו לא ידע כלל
וכלל על הסכנה הנוראה הצפויה לו. אבל גלנרון
הבין היטב את אשר לפניו. הוא תאר לו בדמיונו את
היסורים הנוראים והענויים האימים של האדם הנטרף
במלתעות חיה צמאה לדם, והיה נרגז ונרגש
מאד.

הוא השתדל לעצר את הדמעות שמלאו את
עיניו, ובחבקו את הנער אל לבו, נשק לו
במצחו.

– אני אינני ירא, אדוני! באמת, אינני ירא! – אמר רוברט בהביטו אל הלורד בבת־צחק.

– יפה, רוברט יקירי… בעוד שעתים יאיר הבקר ואז תחלף הסכנה.

באותו רגע הפנה גלנרון את עיניו אל טלקב.

– הידד, טלקב! בן־חיל אתה, פטגוני
אמיץ־לב! – קרא, בראותו כיצד הרג האינדיאני בקת
הרובה שני זאבים גדולים, שהצליחו לעבר את מחסם
האש ולהגיע אליו.

לאורה הקלוש של המדורה הדועכת נראתה
להקה גדולה של זאבים אדמים, שהלכה והתקרבה יותר
ויותר. לבסוף דעכה המדורה כמעט לגמרי ובחשכה
נראו רק עיניהן המבריקות של החיות.

מחזה הדמים נתקרב וכל תקוה להצלה אפסה!

טלקב ירה כבר את היריה האחרונה
והפיל עוד אויב אחד. לבסוף שלב את ידיו על חזהו
והוריד את ראשו. הוא שקע רגע במחשבות וחפש איזה
מוצא מן המצב המסכן.

אך הנה שנו פתאם הזאבים את תכסיס
מלחמתם. כל המחנה הכבד פנה לו והתרחק. יללתם
הנוראה רפתה במקצת והיא הלכה ונדמה כמעט.

– תודה לאל, הנה הלכו! – קרא רוברט.

– כן, נדמה לי, כי כך הוא, – הסכים גלנרון.

אבל טלקב, שהבין את דבריהם, הניע
בראשו לאות שלילה. הוא ידע היטב, כי אויבים נוראים
אלה לא יותרו על טרפם. האינדיאני המנסה הזה
הבין, כי הזאבים אינם אלא משנים את תכסיסיהם.
בראותם, כי האנשים יודעים להלחם גם בסכינים, לא
העזו לפרץ ולהתנפל עליהם דרך מבוא המשוכה
ולפיכך החליטו, כנראה, ללכת סחור־סחור ולהתקיף
אותם מאחוריהם.

ואמנם לא יצאו רגעים מועטים ונשמעה
חריקת המשוכה מאחור. קורות־העץ הרקובות למחצה
התפוררו עקב לחצם של הזאבים ובתוך הפרצות
שנתהוו ננעצו כפות מזינות בצפרנים ארכות
וחזקות כברזל. פה ושם נראו בפרצות גם חרטומים
נוראים בעלי עינים נוצצות בקצף ושנים
מבריקות.

הסוסים שמטו בכח את אסוריהם עד
שנקרעו ואחוזי פחד עד כדי טרוף החלו להתרוצץ
אנה ואנה.

גלנרון תפס את רוברט והחזיק בו,
כשהוא מוכן להגן עליו עד טפת דמו האחרונה. ברגע
זה הבריק רעיון במחו: לנסות להמלט ברכיבה. אך
בהסתכלו באינדיאני, נשאר עומד ללא נוע.

טלקב נגש בשקט אל סוסו, כאלו לא קרה
דבר, והתחיל לחבש אותו כמתכונן לטיול
רגיל.

– הוא עוזב אותנו! – קרא גלנרון,
בהביטו בפחד על האינדיאני המתכונן לשבת
באכפו.

– לא, הוא לא יעשה זאת! זה בלתי־אפשרי! – השיב רוברט במרץ.

ואמנם לא חשב כלל האינדיאני לעזב את
ידידיו. אדרבה, הוא רצה להשליך את נפשו מנגד
ובלבד שיציל אותם ממות. אינדיאני אמתי אינו
מסגל כלל לבגד במישהו והוא תמיד מוכן להקריב את
עצמו למען האחרים. טאוקה עמד מוכן. מתוך קצר־רוח
כרסם את רסנו והתיז ניצוצות מעניו המביטות
בגאוה.

הסוס הבין את כונת בעליו.

– אתה רוכב ומסתלק? – שאל גלנרון את האינדיאני, בהעזרו בתנועת יד מראה למרחוק.

– כן, – ענה האינדיאני, בהניעו לאות חיוב.

אחר כך הוסיף עוד כמה מלים ספרדיות,
שפרושן היה “טאוקה הוא סוס טוב… קל־מרוץ… הוא
ימשך אחריו את הזאבים…”

– אבל, טלקב!… – קרא גלנרון בהבינו סוף־סוף את כונת הפטגוני.

– אין זמן! כל רגע יקר הוא! – אמר האינדיאני לגלנרון.

אותה שעה הסביר הלורד לרוברט את הענין:

– התשמע, רוברט יקירי? הוא רוצה להקריב
את עצמו לטובתנו! הוא מתכונן לצאת למישור
רחב־הידים כדי למשך אחריו את הזאבים ולהציל
אותנו!

– ידידנו, טלקב! אל־נא תעזבנו! אל־נא
תעזבנו! – התחנן הנער, בנפלו לרגלי
האינדיאני.

– הוא לא יעזבנו, – אמר גלנרון, ובפנותו אל טלקב הוסיף – נסע יחד!

באמרו את דבריו האחרונים, הצביע
גלנרון על שני הסוסים המתחבאים ומתלבטים
בפנת המשוכה, כשהם דחוקים ולחוצים זה לזה מרב
אימה.

– לא! – אמר האינדיאני בהבינו את דברי
גלנרון – סוסים חלשים! פחדנים! טאוקה הוא סוס
טוב!

– אם כן טוב, – הסכים גלנרון, ובפנותו
אל רוברט, הוסיף – רוברט, לא טלקב ירכב על סוסו,
אלא אני. הוא ישאר אתך וישמר עליך.

באותו רגע תפס גלנרון ברסן הסוס ואמר לטלקב:

– אני אצא!

– לא, – השיב האינדיאני במנוחה.

– הלא אמרתי לך, כי אני אצא! – קרא
גלנרון, בהוציאו את הרסן מידי הפטגוני – אני
רוצה לרכב על טאוקה ואתה תשאר ותשמר על הנער,
אני מפקיד אותו בידך, טלקב!

מרב התרגשות ערבב גלנרון מלים
אנגליות וספרדיות יחד. אולם גם אלו לא אמר דבר,
היה האינדיאני מבין אותו יפה. ברגעי סכנה כאלה
מבינים האנשים איש את רעהו גם בלי אמר
ודברים.

טלקב עמד על דעתו. הוכוח נמשך
והסכנה גדלה מרגע לרגע. מלאכת הזאבים בהריסת
המשוכה כמעט שלמה ואחרי שנים־שלשה רגעים
כבר לא יוכל איש להמלט חי.

אולם גם טלקב וגם גלנרון לא רצו לותר
על רצונם להקריב את עצמם לטובת האחרים. לבסוף
משך האינדיאני את גלנרון הצדה. כדי להראות לו,
כי במישור שלפניהם אין לראות אף זאב אחד ואין
סכנה נשקפת לחייו. הוא גם הסביר לו, כי אסור
לאבד עתה אף רגע אחד, ואם התכסיס הזה לא יצליח,
הרי גדולה הסכנה לנשארים מאשר לרוכב. הוא עמד
על דעתו, כי רק עליו לצאת למרחב, משום שכל איש
אחר לא יוכל לנצל את תכונותיו הטובות של טאוקה
כמוהו.

אך הנה הזדקף טאוקה על רגליו האחוריות
ובקפיצה אחת עבר מעל למדורה העשנה ומעל לפגרי
הזאבים, בצאתו כסערה אל המרחב. קול ילדותי
נשמע:

– ישמרך אלהים, אדוני!

גלנרון וטלקב לא הספיקו כמעט לראות
כיצד ישב רוברט על טאוקה, ובהחזיקו בחזקה
ברעמתו, נעלם אתו בערפל.

– רוברט! נערי האמלל! – צעק גלנרון בחרדה.

ויותר לא הספיק לומר. נשמעה
יללה־נביחה מחרשת אזנים. כל המחנה העצום של
הזאבים האדמים פתח ברדיפה מהירה אחרי הסוס
ורוכבו. אף אחד מהם לא נשאר.

טלקב וגלנרון יצאו בריצה אל מעבר
למשוכה. אך לא ראו ולא שמעו דבר, במישור הנרחב
השתררה דממה. שעטת הסוס המתרחק בדהרה ויללת
הזאבים כבר לא הגיעו לאזניהם.

גלנרון נפל ארצה אין־אונים ואת שתי
ידיו שם על ראשו מרב יאוש. אך האינדיאני, שעמד
במנוחה והביט אל המרחק, חיך.

– טאוקה סוס מהיר, – אמר אל גלנרון
בנגעו נגיעה קלה בכתפיו – הנער אמיץ־לב, הוא
ימלט.

– ואם יפל? – שאל גלנרון בדאגה.

– הוא לא יפל, – ענה לו הפטגוני בבטחה – הוא יושב יפה באכף.

אך למרות נחומיו של טלקב עברו על
גלנרון שאר שעות הלילה בהתרגזות ובצער. הוא לא
התנחם בזה, שרוברט הסיר במעשהו הנועז את
הסכנה ממנו. פעמים אחדות רצה לקום ולרוץ בעקבות
הנער.

אולם האינדיאני הניאו ממעשה כזה, בהסבירו לו, כי שום סוס לא
יוכל להדביק את טאוקה, שהביא כבר בודאי את
רוברט למקום מבטחים.

– נחכה עד הבקר, ואז נלך לחפשו, –
אמר טלקב לגלנרון. בשעה ארבע נתבהרו קצת
השמים. הערפל הסמיך התחיל להתפזר מעט,
והאינדיאני אמר בקצרה:

– הגיעה השעה!

גלנרון קפץ ועלה על סוסו, טלקב ישב על
סוסו של רוברט, ושניהם יצאו בדהרה לצד מערב,
ששם בקשו לגלות את עקבותיו של רוברט.

כשעה שטפו במהירות והתבוננו היטב
על סביבותיהם, שמא יראה להם הנער. וכשהעלו על
דעתם, כי הם עלולים להתקל בגויתו המתבוססת
בדם, או בשלדו המכרסם, עברה צמרמרת
בגופם.

פתאם שמעו קול יריה. כעבר רגעים
אחדים נשמעה יריה שניה, ואחר כך שלישית. אלה
היו הסימנים שנקבעו מראש בינם לבין
חבריהם.

– הנה הם! – קרא גלנרון מעדד במקצת.

טלקב הניע בראשו לאות הסכמה ומיד
דרבנו הרוכבים את סוסיהם וכעבר רבע שעה נפגשו
עם ידידיהם, שעשו את דרכם בהנהגתו של
פגנל.

תרועת גיל פרצה מלב גלנרון – יחד עם
הגיאוגרף רכב רוברט ומראהו שלו ורענן. טאוקה
צהל בשמחה, בראותו את בעליו.

– רוברט! רוברט אהובי! – קרא גלנרון
בחבקו ובנשקו את הנער – הו, רוברט, מה מאד
הפחדתני!

גם האינדיאני חבק את בנו הגבור של רב־החובל גרנט.

– הוא חי! הוא חי! – קרא שוב גלנרון המאשר.

– כן, אני חי, ועלי להודות על כך לטאוקה, – השיב הנער.

האינדיאני טפח באהבת אב ורך על צואר
סוסו ואמר לו דבר־מה בלחש. והסוס הבין, כנראה, את
דבריו, כי צהל בשמחה ושם את ראשו על כתף
בעליו.

– למה עשית זאת, בני? – המשיך גלנרון
לדבר אל רוברט – למה? למה כל כך הפחדתני? מדוע
לא נתת לי או לטלקב לצאת אל המישור?

– אדוני, – ענה הנער בקול מלא אהבה –
בפעם הזאת הגיע תורי להקריב את עצמי. טלקב כבר
הציל פעם את נפשי, ואתה הולך להציל את אבי ועל
ידי כך אתה מעמיד את חייך בסכנה בכל רגע
ורגע!






פרק ז: במישורי ארגנטינה


אך עברו רגעי השמחה של הפגישה,
והנה נזכרו כלם מלבד מכס נבס בלבד, בצמאם
המציק. למזלם נמצאו אותה שעה לא הרחק מן הנהר
גואמין, ומשזזו התירים ממקומם והחלו לרכב יחד,
הגיעו בשעה שש בבקר אל המשוכה הידועה כבר
היטב לגלנרון, רוברט וטלקב.

על־פי המספר הרב של נבלות הזאבים
האדמים, לא קשה היה לתאר את עצמת ההתנפלות של
החיות הטורפות ואת אמץ־לבם ומרצם של
המתקפים.

לאחר שרוו את צמאם הרב והתרחצו במי
הנהר, התנפלה פלוגתו של פגנל על ארוחת־הבקר
המצינה, שהכנה עוד אמש והיתה מיעדת
לארוחת־הערב. גם גלנרון וחבריו לא סרבו לסעד
אתם יחד. הצלי של בשר היען ערב מאד לחכם ובשר
חית־הצנה שנצלה במחבת הטבעית הביא את כלם לידי
התפעלות בטעמו היוצא מן הכלל.

– כאן אתה נעשה זולל בעל־כרחך, – אמר
פגנל, כשהוא מלקק את אצבעותיו ופוצח בלשונו –
ההסתפקות במועט בשעה כזו היא חטא כבד כלפי
השמים, שהואילו וזמנו את המטעמים האלה.

והגיאוגרף אמנם זלל כדבעי. אלמלא
הנהר גואמין, שפגנל קבע מיד, כי למימיו סגלה
מיחדת להקלת העכול, היה בודאי מרגיש בקבתו
מועקה הגונה…

בשעה עשר בבקר שמו את פניהם
לדרך, כשהם רעננים, שמחים ומצידים במים
טריים. הסוסים, שהחליפו כח, אחרי אכלם ושתותם
דים אף הם, רצו ודהרו בצהלה.

עתה עברו תירינו במקומות פוריים
מאד, אך ריקים מאדם. גם בשני הימים שלאחר כך,
כלומר ביום השני והשלישי בנובמבר, עשו את
דרכם במקומות דומים. במשך הימים האלה לא קרה
כל מארע חשוב והם התקדמו בדרכם ללא מכשול.
לבסוף, אור ליום השלישי לנדודיהם, הגיעו עיפים
ויגעים עד התחום המבדיל בין אזור הפמפות ובין
מדינת בואנוס־אירס.

מטלקהואנו יצאו בארבעה־עשר
לאוקטובר ובמשך עשרים ושנים ימי מסעם עברו
שני שלישים מדרכם, כלומר שבע מאות עשרים
וחמישה קילומטר.

למחרת היום יצאו אנשי המשלחת מן
הפמפות ונכנסו למישורי ארגנטינה. כאן קוה
טלקב למצא את הקציקים, אשר בידיהם נמצאו, לפי
ההשערה, השבויים.

מארבע־עשרה המדינות, הנכללות
ברפובליקה הארגנטינית, מדינת בואנוס־אירס היא
הגדולה והמאכלסת ביותר. גבולותיה הדרומיים
מגיעים עד לארצות האינדיאנים, קרקעה מצטין
בפוריות מפליאה, אקלימה טוב לבריאות, והמישורים
המכסים עשב גבוה וצמחי מספוא שונים משתרעים
עד להרי טנדיל וטפלקום.

אולם למרות שטלקב הבטיח, כי
במישורים אלה רבים מאד הם האינדיאנים, לא נראה
איש בכל הסביבה.

מפעם לפעם נתקלו שוב הרוכבים בגבי
מים, שמהם היו מתוקים ומהם מלוחים. על גדותיהם,
בין סבכי השיחים, התעופפו גדרונים ועפרונים
שמלאו את האויר בשירתם הערבה, ופה ושם התהלכו
להם בשורות ערוכות שקיטנים מרהיבי־עין.

התקרבותם של האנשים לא הבהילה כלל וכלל את בעלי־הכנף הנהדרים והמוזרים הללו.

– ומה יוצא לי מזה? – התאונן פגנל – הרי
הם עומדים כפסלים! ואני מה מאד הייתי רוצה לראותם
מעופפים!

– את חפצך זה אפשר למלא ללא כל קשי, – ענה לו המיור.

– אכן, הצדק עמך, ידידי המיור, יש לנצל את שעת־הכשר הנדירה.

– מובן מאליו, כי יש לנצל הזדמנות כזאת. איש גם לא יפריעך בזה.

כרגע טען אפוא פגנל את רובהו וירה
לתוך סיעת השקיטנים. כהרף־עין התנשאו העופות אל
על וכסו את השמים, עד כי הסתירו לרגעים את פני
השמש.

פגנל התבונן בהם בתשומת־לב.

– הראית כיצד הם עפים? – שאל את המיור.

– מובן מאליו, שראיתי, – ענה לו מכס נבס – וכי עור אני, שלא אראה?

– ואינך מוצא, כי הם דומים במעופם לחץ שלוח מקשת ונוצה קשורה לו בקצהו?

– לא, כזאת לא אמר.

– אין ביניהם ובין חץ כל דמיון, – אשר גם רוברט.

– אכן, זהו הדבר! – קרא פגנל מרצה מאד
מתשובותיהם של חבריו – אמנם אין כל דמיון, ולו גם
מעט שבמעט, בין השקיטן המעופף ובין החץ.
אף־על־פי־כן לא נמנע בן־ארצי המפרסם שטוברין
להחליט, כי השקיטן המעופף דומה לחץ מקשט בנוצות
בקצהו! הוי, רוברט יקירי! שים־נא לב וזכר, כי מכל
אפני הדבור והתאור ההשואה בין דבר אחד
למישנהו היא המסכנה ביותר. השמר לך אפוא
והזהר מפני ההשואה, כי אם תשוה דבר אחד
לחברו, והוא אינו דומה אליו כלל וכלל, ונמצאת
נותן מכשול לפני האחרים.

– אני רואה, מר פגנל, כי אתה מרצה מאד מהסתכלות זו, – העיר לו המיור.

– ודאי וודאי, – השיב לו הגיאוגרף – וכי בכל יום אתה יכול לערך הסתכלות כאלו?

– אכן, טוב ויפה… אך עתה הבה ונזדרז,
כי הנה התרחקו כבר חברינו כברת ארץ הגונה, ואם
נתמהמה ואבדו לנו עקבותיהם בגלל שטוברין
שלך.

כשהדביקו את חבריהם, ראה פגנל, כי
גלנרון משוחח עם טלקב מתוך התלהבות רבה. הוא
ראה מיד, כי הם מדברים זה אל זה, אך אינם מבינים זה
את זה.

טלקב התעכב פעמים אחדות בדרכו
והסתכל מתוך תשומת־לב באפק. בפניו נראו
אותות תמהון וגלנרון התענין לדעת את סבת
תמהונו ולא יכל בשום אפן להבין את דבריו.

בראותו את הגיאוגרף המתקרב, קרא אפוא אליו:

– היה־נא לנו לעזר, פגנל, כי אין אנו מבינים איש את שפת רעהו.

פגנל התקרב, דבר משהו עם האינדיאני ואחר כך אמר אל גלנרון:

– טלקב מתפלא מאד על עבדה מוזרה אחת, הנראית מפתיעה אף בעיני.

– ומהו הדבר?

– הוא מתפלא, שעד עתה לא נראה לנו
בדרכנו אף אינדיאני אחד. תמיד הם נודדים כאן
מחנות־מחנות עם עדרי המקנה שלהם, או שהם הולכים
אל האנדים, כדי למכר שם את השטיחים ומגלבי־העור
שהם עושים. ועתה אף עקבותיהם לא נודעו.

– וכיצד מסביר טלקב את העבדה המוזרה הזאת?

– הוא אינו מבין כלל וכלל את סבת הדבר. הוא רק מתפלא ומשתומם, אך אינו מבין כלום.

– ואלו אינדיאנים חשב למצא במישורים אלה?

– דוקא את אלה, שבידיהם נמצא, לפי
דבריו, השבוי האירופאי… הללו נמצאים תחת
שלטונם של הקציקים קלפוקור, כתריאל
וינקטרוץ.

– ומי הם הקציקים הללו?

– אלה הם ראשי מחנות, שהיו עצומים
ומסכנים מאד עד לפני שלשים שנה בערך, כלומר –
עד הזמן שגרשו אותם אל בין ההרים. לאנשי הישוב
נכנעו רק במדה מסימת, עד כמה שאינדיאנים
מסגלים בכלל להכנע, כלומר – עד ההזדמנות
הראשונה לפרק את עלם ולהראות את כחם וגבורתם.
אכן, תמה אף אני, שאין רואים אותם כאן, ולא עוד,
אלא שאין אף כל סימן למציאותם בסביבה כלה.

– המתן קצת ואמלך בטלקב.

לאחר שיחה קצרה עם טלקב, אמר פגנל לגלנרון:

– הוא חושב, שעלינו להמשיך את דרכנו
עד שנגיע למצודה “חרות”. אם לא יודע לנו במצודה
שום דבר על אודות רב־החובל גרנט, נוכל שם, לפחות,
להשיג ידיעות על מקום המצאם של האינדיאנים.

– וכלום רב הוא המרחק עד המצודה הזו? – שאל גלנרון.

– לא, כמאה קילומטר בלבד. היא נמצאת בהרי טנדיל.

– ומתי נוכל להגיע לשם?

– מחרתים בערב.

גלנרון היה במבוכה. שלא למצא אף
אינדיאני אחד במישורי ארגנטינה – לא פלל כלל.
כשאין אדם זקוק להם, הרי הם נודדים כאן על כל צד
ועבר; וכשיש בהם צרך, הרי הם נעלמים, כאלו
בלעה אותם האדמה.

אחרי הרהורים רבים, בא גלנרון לידי
החלטה, שסבת העדרם של האינדיאנים היא בודאי
חשובה מאד, אך שלפי ההשערה, נמצא רב־החובל
גרנט בשבים של אינדיאנים אלה, ידע גלנרון, כי
מן ההכרח, הוא להודע לאן נדדו, צפונה או נגבה?
שאלה זו הטרידה את גלנרון מאד, כי חושש היה,
שמא יאבדו עקבותיו של רב־החובל גרנט ולא ימצאו
אותו עוד.

וכדי שישיג ידיעות על האינדיאנים ועל
מקום המצאם, הבין, כי אין לפניו בררה, אלא לקבל
את עצת טלקב ולפנות לעבר המצודה “חרות”.

בשעה ארבע אחרי הצהרים נראתה
לתירים גבעה, אשר באדמת מישור זו יכלה להחשב
להר גבוה. זו היתה גבעת טפלקום, ולמרגלותיה
נעצרו הרוכבים היגעים, כדי ללון ולהחליף
כח.

המעבר דרך גבעה זו לא היה קשה כלל
וכלל. גם העליה וגם הירידה היתה קלה מאד, ביחוד
לאנשים שעברו כבר בחייהם את פסגות האנדים.
הסוסים רצו כמעט במשך כל הדרך ולא התעכבו
כלל.

למחרת היום, בשעת הצהרים, עברו
התירים ליד מצודת טפלקום, שהיתה הראשונה
בשרשרת המצודות לארך גבולה הדרומי של ארץ זו
– מגן בפני גנבים ושודדים.

גם כאן לא נראה כל סימן לאינדיאנים וטלקב היה ממש מכה תמהון.

אך כעבר זמן־מה נראו על פני הבקעה
שלשה פרשים מזינים. כאשר הבחינו ברוכבים,
עצרו לרגע את סוסיהם, התיעצו ביניהם, ואחר כך
נעלמו חיש־מהר, ממש במהירות הבזק, כאלו לא היו
אלה יצורים חיים, שחקי הטבע שולטים בהם, אלא מיני
שדים ורוחות, אשר כל חק, בין טבעי ובין מוסרי,
כאין וכאפס הוא להם.

גלנרון היה מלא קצף וחרון.

– גאוצ’ים, – אמר האינדיאני, בקראו
לפרשים המשנים הללו בשם, שעורר בשעתו קטטה
חריפה בין פגנל והמיור.

– התשמע? גאוצ’ים! – העיר המיור לפגנל – אך היום לא תשב רוח הצפון, נכון, מר פגנל?

– אני מחליט עתה ואומר, כי אמנם דומים הם מאד לשודדים עלי דרך, – ענה לו פגנל.

– לא זו בלבד, שהם דומים לשודדים, כי
אם שודדים הם באמת! – אמר המיור – ואני בטוח, כי
הפעם אתה כבר מסכים לי.

– אני מסכים, חביבי, אני מסכים בכל לבבי!

דברי הודאתו אלה של פגנל נתקבלו
בתרועת צחוק של כל בני החבורה, אך צחוק זה לא
העליב כלל את הגיאוגרף ולא הפריעו בשיחתו
הלבבית.

על־פי עצתו של טלקב, התאחדו עתה כל
החבורה ורכבו קרובים זה לזה, כי בסביבה זו, למרות
שהיא נראית עזובה וריקה מאדם, יש בכל זאת להזהר
בכל רגע מפני התנפלות פתאומית או אפתעה
בלתי נעימה אחרת.

אך כל האזהרות ואמצעי הזהירות היו
לשוא, כי כל דבר לא קרה לרוכבים וכל אפתעה לא
באה.

לפנות ערב התעכבו בטולדריו4
עזוב אחד, הוא הטולדריו שבו היה הקציק
כתריאל מאסף את מחנהו. ומכיון שעקבות האדם
שמצאו בו היו בודדות וישנות, באו ידידינו לכלל
דעה, כי הטולדריו נחרב כבר מזמן.

ולמחרת היום הגיעו סוף־סוף אנשי
המשלחת אל האסטנציות הראשונות, הן המושבות
המרבות שבסביבת הרי טנדיל, אשר יושביהן עוסקים
בגדול צאן ובקר.

המגרשים הרחבים, ששמשו לאסוף המקנה, היו מקפים עצי לבנה, ערבים, ארנים, עצי שטה ועצים שונים אחרים. במרעה
שוטטו עדרי פרים, פרות, סוסים וצאן, מסמנים כלם
בחותם בעליהם, והשומרים עליהם היו כלבי־רועים
גדולים.

הרועים שבמקומות אלה חיים כמו הרועים
המתארים בכתבי־הקדש. העדרים אף הם מרבים
ועצומים הם, ואפשר שהם גם עולים במספרם על
העדרים הגדולים שרעו לפנים במישורי ארם־נהרים.
אך ההבדל ביניהם הוא בזה, שרועי המישורים
הארגנטיניים אינם חיים חיי משפחה ובמדותיהם
הגסות הם יותר דומים לקצבים מאשר לרועים
שבכתבי־הקדש.

כל זה נודע לתירינו תודות לפגנל,
שהשתמש בהזדמנות, כדי להורות לחבריו לקח
בשאלת גזעי האדם. ובשעור חשוב זה התענין
אפילו מכס נבס.

פגנל הפנה גם את תשומת־לב חבריו
למחזות־השוא, הידועים בשם “פטה מורגנה” והנראים
לעתים קרובים בסביבות אלו: הוא הראה להם במרחק
אגמי מים שקופים ועצי־לבנה וערבים משתקפים במימיהם. אולם משהלכו התירים
והתקרבו אל האגמים היפים האלה, נעלמו מן
העין.

ביום השישי בנובמבר עברו התירים
ליד עשר אסטנציות ושני בתי־מטבחים גדולים,
אשר בהם נשחט הבקר המפטם בידי קצבים
ממחים.

שחיטת הבקר מתחילה כאן באביב.
האנשים העוסקים במלאכה זו שמים את פניהם לגדרות
המקנה, מטילים חבלים על צוארי קרבנותיהם ומוליכים
אותם אל בית־המטבחים.

יש והפרים עומדים על נפשם בגבורה
וביאוש. ואז נהפכים הקצבים ממש לטוראדורים
המראים במלחמתם עם בעלי־החיים המשתוללים לא
רק זריזות וגבורה מפליאה, אלא גם אכזריות גדולה
ומפליאה.

אין מקום נתעב בעולם מבתי־המטבחים
שבסביבה זו. האויר מלא צחנה כזאת, שאין בן־אדם
זר יכול לעמד בה. מבעד לגדרות נשמעים קולותיהם
הנוראים של הקצבים, נביחתם האימה של כלביהם
והצוחות והגניחות הממשכות והפולחות לב של
החיות הנשחטות.

אבל בזמן שתירינו עברו כאן לא הגיעה
עוד עת השחיטה, האויר היה צח ורענן
ובתי־המטבחים הנוראים דוממים ושקטים.

טלקב האיץ בחבריו להזדרז ולמהר
ברכיבתם, כדי שיגיעו עד הערב למצודה “חרות”.
הסוסים המדרבנים על ידי רוכביהם רצו בעקבות
טאוקה, בדהרם מעל לעשב הגבוה, מבלי געת בו
כמעט.

מזמן לזמן ראו בדרכם חוות מקפות
חומות גבוהות ותעלות מים עמקות. לפני הבנין
הראשי של כל אחת מן החוות הללו היתה בנויה
מרפסת גבוהה, אשר מעליה יכלו הבעלים, המוכנים
תמיד למלחמת־מגן, להדף את השודדים המתנפלים
עליהם.

יתכן, כי באחת החוות הללו היה
גלנרון יכל להשיג ידיעות בדבר רב־החובל גרנט.
אך כיון שהחליט לנסוע עד מצודת “חרות”, לא רצה
לשנות את התכנית והמשיך את דרכו הלאה.

בדרכם נתקלו הרוכבים בשני נהרות,
לוס־גוסזוס ופליאדו, שהיו נאלצים לעברם בשחיה.
ומשעברו את הנהר השני, כבר נגלו לעיניהם הרי
טנדיל, אשר למרגלותיהם, במקום צר ואפלולי שוכן
הכפר טנדיל, וממעל לו מתנוססת בחומותיה הגבוהות
המצודה “חרות”.






פרק ח: המצודה “חרות”


הרי טנדיל אינם מתרוממים אלא עד לגבה
שלש מאות מטר בלבד מפני הים. זוהי שלשלת של
גבעות־בראשית שקדמה עוד לחיים האורגניים, אולם
מאז הימים הרחוקים השתנתה צורת הגבעות שנוי רב,
עקב פעלות וולקניות חזקות ותכופות.

הרי טנדיל, הערוכים בחצי עגול והמכסים
דשא רב ועסיסי, כוללים את כל החלק הדרומי של
מדינת בואנוס־אירס והם מסתימים בשפוע, אשר
בו מקורותיהם של כל הנחלים הזורמים צפונה.

אוכלוסיתה של סביבה זו אינה עולה על
ארבעת אלפים נפש, ומרכזה הוא הכפר טנדיל,
החוסה בצלה של המצודה “חרות”.

תירינו השתוממו מאד, כשנודע להם
שבסביבה זו יושבים כמעט אך ורק צרפתים
ואיטלקים. אולם בשביל פגנל לא היתה זו אפתעה.
הוא ספר לחבריו כי הראשונים מבני אירופה
שהתישבו כאן היו צרפתים ואחד מהם, פרשפ
שמו, היה גם זה שבנה בשנת 1828 את המצודה “חרות”,
שתפקידה להגן על הכפר טנדיל מפני האינדיאנים
המתנפלים עליו לעתים תכופות. רבה מאד היתה
העזרה שהגיש לפרשפ המלמד אלסיד ד’אורביניה,
אשר לא חסך עמל והקדיש ימים רבים לחקירת
הסביבה.

הכפר טנדיל הוא מקום־מסחר חשוב והוא
עומד בקשרים הדוקים עם בואנוס־אירס, הרחוקה ממנו
מהלך שנים־עשר יום. הוא מתוך בין האסטנציות
לבין העיר הגדולה ואליו באים גם האינדיאנים למכר
את תוצרתם, בעקר – צמר וחפצי־עור שונים. הכפר
הוא גדול מאד, בניניו יפים ומרוחים ובו גם כמה
בתי־ספר ובתי־תפלה.

פגנל היה בטוח, כי לאחר שלא הצליחו
להשיג ידיעות על השבויים האירופאים בכפר, יעלה
בידם דבר זה במצודה. גלנרון השאיר אפוא את תום
אוסטין, מיולרדי ווילסון עם הסוסים והמטען באחד
הפונדקים, והוא בלוית טלקב, פגנל, המיור
ורוברט, שם את פניו אל המצודה.

מיד עם החלם לטפס בהר, מצאו את עצמם
ליד שערי החומה של המבצר. השומר שעמד לא עצר
אותם כלל וכלל ולא שאל אותם אפילו לחפצם,
ומעבדה זו למדו תירינו שני דברים: ראשית, שהם
אינם מעוררים כל חשד בלב השומר; ושנית,
שהרשלנות כאן היא בודאי לא מועטה כלל
וכלל.

בחצר המצודה התאמנו אותה שעה טירונים
אחדים, שהגדול שבהם היה כבן עשרים והקטן – בן
שבע בלבד. זו היתה קבוצת נערים, שעשו רשם כאלו
אינם מתיחסים למלאכתם יחס רציני, אולם בכל זאת
הראו באמוניהם דיוק וזריזות.

מדיהם של החילים המשנים הללו היו
מיני כתנות חגורות ברצועות־עור, רגליהם היו יחפות
לגמרי ובראשיהם כובעים גדולים ושעירים. נשקם
היה רובה וחרב, שהראשון מהם היה כבד מדי. אך
הטירונים לא שמו לב לקטנות כאלו.

ידידינו השתוממו מאד, כי פני
הטירונים דומות מאד, כאלו היו כלם בני אב אחד. גם
הסמל שאמן אותם לא יצא מכלל זה. אולם עד מהרה
עברה תמיהתם, כי נודע להם, שאמנם כל שלשה־עשר
הנערים הם אחים מלדה. אולם מה שהתמיה עוד את
פגנל, היה זה, שהטירונים התאמנו בשפה הצרפתית
ואף דברו ביניהם בשפה זו.

– הא כיצד? – קרא המלמד בשמחה, כששמע את צלצול לשונו.

אולם גלנרון לא בא אל המצודה, כדי
להתענג על אמוני הטירונים ולהתענין משום מה נותן
הסמל את פקדותיו בצרפתית. הוא לא רצה לאבד זמן
לבטלה ובקש את פגנל, כי יאמר לסמל, שהוא רוצה
מאד לראות את מפקד המצודה.

הסמל שלח מיד את אחד מטירוניו, וזה
פנה לבנין גדול שעמד בצד וששמש, כנראה,
קסרקט.

רגעים אחדים לאחר זה הופיע מפקד
המצודה. זה היה אדם כבן חמשים, גבה־קומה, כרסני,
בעל לסתות בולטות ושפם סמור, שמראהו היה גם
מראה איש צבא וגם מראה מושל ומצוה. הוא החזיק
בפיו מקטרת מעלה עשן והליכתו הזכירה לפגנל את
הליכתם של סגני הקצינים בארץ מולדתו.

טלקב יצא לקראתו והציג לפניו את
גלנרון ובני לויתו, ובמשך כל הזמן
שהאינדיאני דבר אליו, היו עיניו של המפקד נעוצות
בפני פגנל. הגיאוגרף כבר רצה לפתח את פיו
ולשאל אותו לפשר סקרנותו, אך עוד טרם הספיק
להוציא מלה מפיו, וכבר נגש אליו המפקד, תפסו
בחזקה בידו ושאלו בשמחה:

– הצרפתי הנך?

– כן, צרפתי אני! – ענה פגנל.

– האח! מה רבה שמחתי על הדבר הזה!…
הרי גם אני צרפתי הנני!… – קרא המפקד בלחצו את
ידו של פגנל ובהניעו אותה בכח רב כל כך,
שהגיאוגרף הנכבד התכוץ כלו מרב כאב.

– זה, בודאי, ידידך משכבר הימים? – שאל המיור את פגנל.

– מובן מאליו! – ענה הגיאוגרף בשמחה – הצרפתי מוצא ידידים בכל חמשת חלקי־התבל.

ולאחר ששחרר סוף־סוף את ידו מיד בן
ארצו, החל עמו שיחה רחבה ורבת ענין, שהשכיחה
מלבו עולם ומלאו.

לשוא נסה להתערב בשיחה זו גם
גלנרון, שבקש להפנות את הדברים לנושא המענין
אותו – המפקד ופגנל היו שקועים בשיחתם כל כך
שאי־אפשר היה כלל לשסעם.

המפקד דבר צרפתית רצוצה, מה שהוכיח
כי עזב את ארץ מולדתו עוד לפני ימים רבים. ואמנם
הגיע איש זה לאמריקה עוד בימי פרשפ ואת המצודה
לא עזב מאז הבנותה כאן בשנת 1828. במשך הזמן
קבל את הנתינות האמריקנית ונשא אשה אינדיאנית,
שילדה לו מדי שנה בשנה בדיוק בן־זכר, ולפעמים
גם תאומים. וכיון שכל בניו היו זכרים, היתה
גאותו של המפקד רבה מאד.

– אקוה, – הוסיף בחיוך ענותני –
שבמרוצת הזמן תהיה לי פלוגת חילים שלמה
משלי.

– זה מצין! זה יפה מאד! – ענה לו פגנל –
ואגב, מה שמך, אדוני?… הרי לא אמרת לי עוד את
שמך, אף־על־פי שאני הודעתיך את שמי עוד בראשית
שיחתנו.

– שמי הוא עמנואל איפרגנר, – השיב לו
מיד המפקד – והרואה אתה את הגבורים הללו? כלם
בני הם… חילים מצינים יהיו!… אני חכיתי עד
שתמלאנה לצעיר שבע שנים, כדי ללמדם את הלכות
הצבא כלם יחד. רק הבכור, שהוא עתה סמל, עובד
בצבא כבר מזמן. אני עצמי התחלתי לעבד בצבא
כחיל פשוט, אך אחר כך קבלתי דרגה של סמל
ולאט־לאט הגעתי למעלת מפקד־מצודה… ביחוד
מצטין הצעיר שבבני, הלא הוא פיפה… הוא כבר
מיטיב לקלע אל המטרה ואף פעם לא יחטיא.

בשמעו את שבחו בפניו, הזדקף פיפה
בן־השבע ותקן את נשקו בידו כעומד על
המשמר.

– הוא ילך מחיל אל חיל! – הוסיף אביו –
במרוצת הזמן יגיע, בודאי, לדרגת סרן, ואולי גם –
לדרגת רב־סרן, או אלוף!… אמנם גם שאר הבנים הם
בני חיל ואין לי מה להתאונן עליהם, אך לא הרי זה
כהרי זה…

הגיאוגרף והמפקד הרבו כל כך
בשיחה, עד שטלקב היה מלא השתוממות על אוצרות
המלים שלאנשים אלה.

ולבסוף, לאחר שקבע, כי אין שום עבודה
בעולם שתעלה בערכה על עבודת הצבא, נזכר
עמנואל איפרגנר, שיש להזמין את האורחים
לבית.

התירים קבלו ברצון את הזמנתו
ונכנסו עמו אל הקסרקט, שבו היתה גם דירתו של
המפקד. וכאן, לאחר שהאורחים הצגו לפני הגברת
איפרגנר, שהית אשה יפה ונהגה בעצמה חשיבות
רבה, עלה סוף־סוף ביד גלנרון לפתות את פגנל, כי
יגש אל הענין ויבאר למפקד את מטרת בואם
אליו.

ראשית כל שאל הגיאוגרף לסבת העלמם של האינדיאנים מן הסביבה כלה.

– אכן, ככה זה, אף אחד מהם לא נשאר כאן!
– קרא המפקד – אף אחד! ואנו יושבים, כמובן, בחבוק
ידים!

– ומדוע זה?

– מלחמה!

– מלחמה? – שאל פגנל בתמיהה.

– כן, מלחמת־אחים.

– מלחמת־אחים? – תמה פגנל עוד יותר.

– כן, הפרגואים נלחמים עם בני בואנוס־אירס.

– ובכן?

– ובכן נגררו כלם אחרי הגנרל פלרס…
נזדמנה להם שעת־כשר לשד ולרצח והם התנפלו
על המציאה…

– והיכן הם הקציקים?

– הקציקים הם, כמובן, אתם יחד, בראש גדודיהם.

– וכתריאל?

– גם הוא!

– וקלפוקור?

– גם הוא שם!

– וינקטרוץ?

– גם ינקטרוץ!

כאשר אך יצאה השיחה מתחום הענינים
הפרטיים הנוגעים רק לו לעצמו והיא קבלה צורה
כללית, מיד נשתנו תשובותיו של המפקד. הן נעשו
זהירות, קצרות ונמרצות ממש כתשובותיו של
אינדיאני מבטן ומלדה.

כשנודעו לטלקב תשובותיו של מפקד
המצודה, הניע בראשו לאות הסכמה. הוא, או שלא ידע
כלל, או שידע ושכח את ענין מלחמת־האחים הזאת,
שהשחיתה את הארץ והגיעה לידי כך, שהאינדיאנים
אלצו לבקש את עזרתה של ממשלת ברזיליה. מובן
מאליו, כי המלחמה היתה לרצונם של השודדים
והרוצחים שבקרב האינדיאנים. הללו רק הריחו ריח
של שלל, ומיד הלכו כלם לשדה־הקרב.

ידיעות אלו שמו לאל את כל תכניותיהם
ותקוותיהם של אנשי המשלחת. אם רב־החובל אמנם
נמצא בידי הקציקים, הלא משכוהו, בודאי, אתם
לצפון הארץ. התעוררה אפוא השאלה: לאן יש עתה
לפנות, כדי לחפשו? אם להמשיך את החפושים עד
לגבולות הצפוניים של הפמפות, או להתראות קדם עם
אנשי “דונקן” ולהתיעץ אתם?

– ומדוע אין אתה שואל את ידידך אם לא
שמע על דבר שבויים אירופאים בידי הקציקים? – פנה
מכס נבס אל פגנל.

– כן, כן! – התעורר פגנל ופנה למפקד
בשאלה, אשר בה היה צריך לפתח בשיחה ולא
לסימה.

המפקד הרהר קצת, ברצותו, כנראה, להזכר במשהו, ולבסוף ענה:

– כן, שמעתי.

– האח! – קרא גלנרון – הגידה־נא לנו אפוא מה שמעת?

צפופים ודחוקים עמדו תירינו מסביב
למפקד ואזני כלם כאפרכסת, אף־על־פי שמלבד
גלנרון ופגנל לא שמע איש מהם את הלשון
הצרפתית. אולם במקרים מעין אלה אפשר להבין את
הדובר גם מבלי לשמע את לשונו.

– לפני שנים אחדות היו בידי
האינדיאנים המקומיים שבויים אירופאים. אמנם אני
לא ראיתים, אבל ספרו לי על אודותיהם, – ספר
המפקד.

– לפני שנים אחדות? – שאל גלנרון –
שמא הנך טועה? זמן האסון ידוע לנו בברור.
“בריטניה” אבדה ביוני, שנת 1862. אם כן, לא יותר
מאשר לפני שנתים…

– אני מבטיחך, שעברו יותר.

– אבל זה הרי בלתי אפשרי! – קרא פגנל.

– לא, זה נכון בהחלט, מר פגנל היקר!
כן, כן, עכשיו הנה נזכרתי! זה היה בדיוק בזמן
שנולד פיפה, כלומר – לפני שבע שנים, והשבויים
היו שנים…

– לא, מספרם היה שלשה.

– שנים, רק שנים, – שנה המפקד.

– שנים? – הצטער גלנרון – ומי היו השנים הללו? אנגלים?

– לא, לא אנגלים, אדוני. אחד מהם היה צרפתי והשני איטלקי…

– ומה היה סופם? – שאל פגנל.

– האיטלקי נהרג בידי האינדיאנים, כפי שספרו לי אחר כך, והצרפתי נמלט.

– נמלט! – קרא רוברט, שהבין מלה זו.

– כן, הוא ברח מן האינדיאנים ונצל, – הוסיף המפקד.

פגנל דפק במצחו מרב אכזבה.

– עכשיו הבינותי! – קרא – עכשיו הכל
ברור לי!… הבאורים והברורים הנוספים הם כבר
מיתרים…

– מה זה היה לך? – שאל גלנרון בחרדה, בתתו את עיניו בפגנל.

– ידידי! – אמר הגיאוגרף בכבד ראש,
במשכו את רוברט – אנחנו שגינו משגה נורא! לא
הלכנו בדרך הנכונה! כאן מדבר לא על דבר
רב־החובל גרנט, אלא על אחד מבני ארצי שבן־לויתו
מרקו בזלו האיטלקי נהרג בידי האינדיאנים. והוא,
כלומר – בן־ארצי, התיר הצעיר גינר, היה זמן־מה
בשבי בידי אחד השבטים המקומיים, שהובילוהו
אתם אל המקומות שבהם נדדו, עד שעלה בידו
להמלט מידם ולשוב צרפתה. ואנו הלכנו בעקבותיו
של גינר!

– ומתי זה היה בשבי? – שאל גלנרון.

– משנת 1856 עד שנת 1859. ובשנת 1861 כבר היה חזרה בצרפת.
– כן, זה מתאים לדברי המפקד, – אמר המיור – אין עוד לפקפק בדבריו.

גלנרון צנח על הכסא הגס שעמד לידו.

– וכלום לא שמעת דבר על שלשה אנגלים,
שנפלו בשבי לפני שנתים? – נסה טלקב לחקר את
המפקד בלשונו הוא.

– לא, – ענה איפרגנר – לא שמעתי דבר…
אלו קרה דבר כזה, היה בודאי מגיע הענין אל
אזני.

אחרי תשובה כזאת לא היה עוד לתירינו
מה לעשות במצודת “חרות”. הם הודו למפקד על כל
הידיעות שמסר להם, נפרדו ממנו והלכו להם.

בראותו כי כל עמלו לגלות את עקבותיו
של רב־החובל גרנט עלה בתוהו, היה הלורד גלנרון
במצב של יאוש. רוברט פסע דומם, כשראשו מרכן
לארץ והוא משתדל לעצר את דמעות עיניו. וגלנרון
לא מצא במה לנחם את הנער האמלל והנואש.

פגנל פטפט משהו בינו לבין עצמו,
כשהוא מניע את ידיו באויר. המיור היה במצב של
קפאון כדרכו. ואת טלקב הטרידה הגאוה העצמית
הנעלבת, המיחדת לאינדיאני שטעה בגלוי עקבותיו
של מישהו, אף־על־פי שלא עלה על דעת שום איש
להאשים בטעות אותו דוקא.

בערב זה אכלו תירינו את ארוחתם
בשתיקה ובעצב. אנשים אלה, שמסרו את נפשם על
מטרה נעלה, לא הצטערו על זה, שסבלו כה הרבה
תלאות ופגעים, ואף סכנו לא פעם את חייהם. אותם
ענתה ההכרה שאבדו את זמנם לשוא ולבסוף אין הם
יודעים לאן לפנות שוב, כדי לחפש את רב־החובל
גרנט. לחפשו בין הרי טנדיל והאוקינוס לא היתה
אלא שטות. אלו נפל לידי האינדיאנים שבחוף
האוקינוס האטלנטי, היה הדבר נודע למפקד מצודת
“חרות”. מארע חשוב כזה לא היה יכול להעלם מעיני
התושבים המקומיים, העומדים בקשרים מתמידים עם
תושבי טנדיל. לפני התירים לא היתה אפוא אלה
בררה אחת: לחזר ל“דונקן” המחכה להם, כפי
המדבר, ליד ראש מדנה.

פגנל בקש שוב מגלנרון את התעודות,
כדי לברר את הטעות שהתעתה אותם בדרך
חפושיהם.

– אנחנו לא ירדנו במשהו לסוף דעתן
של התעודות, – אמר בקול צפצוף דק – ועלינו יהיה
לפתר את החידה שלפנינו.

– כאן אין כל חידה, – ענה לו גלנרון,
בהוציאו את התעודות ובמסרו אותן לגיאוגרף – הכל
ברור כשמש. בנוגע למקום האסון אין כל ספק.
פרוש אחר למלים השלמות הוא בלתי אפשרי!

– בלתי אפשרי? – חזר הגיאוגרף על
דברי הלורד בהכותו באגרופו על השלחן – הבה
ונראה אם אמנם כך הוא הדבר! אני מאמין, שאצליח
לבאר את הענין באור אחר לגמרי ובאורי יהיה נכון
בהחלט, כשם שאני ז’ק פגנל, מזכירה של החברה
הפריסאית לגיאוגרפיה!






פרק ט: השטפון


המצודה “חרות” נמצאת במרחק מאתים
וארבעים קילומטר מן האוקינוס האטלנטי. גלנרון
האמין, שאם לא יתקלו באי־אלה מכשולים בלתי
צפויים, בוא יבואו אל ראש מדנה כעבר ארבעים יום.
הוא לא יכל להשלים עם המחשבה, שהוא אנוס לחזר
ל“דונקן”, מבלי שהשיג את המטרה, אשר למענה יצא
לאמריקה הדרומית. הוא הרגיש את עצמו נעלב מאד
והצטער צער רב על אי־הצלחתו, כמעט שלא רצה לחזר
לאניתו. אולם המיור מכס נבס, שעשה במקומו את
כל ההכנות לדרך חזרה, הכריח אותו להתגבר
ולשוב אל “דונקן”.

ברדתם בשפועי טנדיל כבש הלורד את
פניו בקרקע וראשו להט כאש. נוח היה לו להפסיד
את החצי מנכסיו, מאשר המכה הקשה הזאת, שהכזיבה
גם את תקות האנשים, שהלכו אחריו.

פגנל הוגיע במשך כל הזמן את מחו
ובקש למצא פרוש אחר למלים המקטעות של התעודה,
אך למרות כל מאמציו, לא העלה בידו אלא חרס.

טלקב רכב לו בשלות־הנפש המיחדת לו.
המיור מצץ באדישות את הסיגרה שבפיו והסתכל
בסביבה מתוך שויון־נפש גמור.

תום אוסטין והמלחים הורידו גם הם את
ראשיהם כמו אדוניהם הלורד. בראותם פעם אחת
ארנבת שחצתה את דרכם, הביטו הסקוטים המחזיקים
באמונות טפלות זה על זה בדאגה.

– סימן רע, – אמר וילסון.

– הרי לא בסקוטלנד אנחנו, – השיב לו
מיולרדי, שרצה להטעים, כי הוא משכיל ונאור
מחבריו, אף־על־פי שבלבו פנימה פחד גם הוא מפני
הסימן הרע.

– מה שלא טוב במקום אחד, רע במקום השני, – אמר וילסון בטון של איש יודע דבר.

בצהרים ירדו התירים מן ההר ושוב
נמצאו במישור רחב־ידים, שהשתרע עד האוקינוס.
על כל צעד ושעל נתקלו עתה הרוכבים בפלגים
שקופים, שהשקו את האדמה הפוריה ואפיקיהם
נעלמו מן העין בעשב הגבוה והסמיך.

הסביבה קבלה שוב מראה חדגוני.

עד עתה היה מזג־האויר יפה, אבל עכשיו
עמד להשתנות. מן האפק החלו לעלות עננים כבדים
ששוטטו על פני הרקיע.

חבל הארץ הזה היה רטב מאד וקרבת
האוקינוס היתה מרגשת יפה. מרחבי המרעה וירק
הצמחים שמסביב היו עדות נאמנה לרטיבות הרבה.
אולם ביום זה לא קרה עדין כל דבר. גשם לא ירד
והתירים עברו כששים וחמשה קילומטר. בלילה
ישנו תחת כפת השמים עטופים בפונצ’ותיהם
והאכפים למראשותיהם.

למחרת היום הלך המישור והשתפל
ותירינו הרגישו, כי המים שבמעמקי האדמה
הולכים ורבים עם כל צעד וצעד. במקומות רבים חסמו
את דרכם גבים מלאים מים ובצות טובעניות, שאך
בקשי הצליחו הסוסים לעבר בהם. לראות מרחוק את
הגבים והבצות הללו ולעקף אותם אי־אפשר היה, כי
הם היו חבויים בדשא הגבוה והסמיך.

רוברט שהרחיק מעט משאר בני החבורה, חזר פתאם על עקביו וקרא אל הגיאוגרף:

– מר פגנל! מר פגנל! הנה כאן יער שלם של קרנים!

– מה? – שאל המלמד – יער של קרנים?

– כן, כן, – החזיר לו רוברט – ואם לא יער הוא זה, הרי כאן לפחות חרשה.

– חרשה? אתה מדבר מתוך חם, ילדי, – אמר פגנל במשכו בכתפיו.

– לא, אני אינני מדבר מתוך חם, מר
פגנל, – עמד רוברט על דעתו – בוא וראה במו
עיניך, כי אמנם נכונים הם דברי! אין זאת אלא כאן
נוהגים לזרע קרנים באדמה, והללו צומחות ועולות
כמו החטה אצלנו באירופה. אכן, רוצה הייתי להשיג
זרעים אחדים כאלה.

– כמדמני, שרוברט מדבר ברצינות, – העיר המיור.

–כן, אדוני המיור, – אמר שוב רוברט – בוא וראה גם אתה! ואמנם לא התל רוברט.

כשנתקרבו הרוכבים אל המקום ראו
לפניהם שטח גדול, הזרוע כלו ערוגות ערוגות של
קרנים מזדקפות. זו היתה ממש חרשה של קרנים.
אמנם נמוכה מאד היתה, אולם היא היתה עבתה ומוזרה
עד מאד.

– התראו? – קרא רוברט.

– זה דבר מתמיה מאד, – אמר פגנל ומהר
אל טלקב, כדי לקבל ממנו באור לתופעה
המשנה.

– הקרנים על פני האדמה והפרים מתחת לפני האדמה, – ענה לו טלקב בלשונו הקצרה.

– הא כיצד? – תמה הגיאוגרף – כלום שקע כאן עדר שלם של פרים?

– כן.

ואמנם נכונים היו דברי טלקב. בבצה
שהשתרעה כאן אי־פעם אבד עדר עצום. הקרקע הרטוב
והספוג מים בלע את מאות בעלי־החיים ולא השאיר
למעלה אלא את קרניהם.

מקרים כאלה מתרחשים במישורי ארגנטינה לעתים קרובות.

– נלך מכאן! – קרא האינדיאני.

הרוכבים נסוגו, עברו סחור־סחור והקיפו
את מקום הקבורה הנורא, שגם האלילים צמאי־הדם
והאכזריים היו יכולים להפיק רצון ממנו.

טלקב התבונן בדאגה אל הקרקע וראה, כי הוא רטב יותר מדי, שלא כדרך הטבע.

מדי פעם התרומם האינדיאני מעל אכפו
והסתכל על סביבותיו. תודות לקומתו הגבוהה יכול
היה להקיף במבטו שטח גדול יותר מאשר יכלו
לראות שאר חברי המשלחת. אולם הוא לא ראה לפניו
כל מכשול שיהיה בו כדי לעכב אותם בדרכם,
ולפיכך חזר וישב באכפו, וללא כל חשש סכנה
המשיך בדרכו קדימה.

אולם לאחר שעה קלה של רכיבה פנה
פתאם האינדיאני הצדה, ומבלי לאמר לחבריו דבר
התרחק מהם צפונה עד כדי מרחק של שלשה
קילומטרים. משם פנה דרומה ולבסוף חזר אל
התירים.

– מה היה לו? – אמר גלנרון לפגנל
בחרדה – אנא, מר פגנל, שאל־נא את פיו… שמא ירא
מפני משהו…

– מיד יודע לנו הכל, – ענה לו פגנל והתקרב אל טלקב.

– מה קרה, טלקב גבור־החיל? – שאל אותו.

– אני מתפלא, – ענה לו האינדיאני –
האדמה כאן רטבה מאד. קדם לא היה כך, גם בשעה
שנופלים הרבה מים מן השמים, אין כאן האדמה
רטבה ורכה כל כך.

– ובכן מהו הדבר?

– איני יודע. כשאדע אני, תדעו גם אתם.

– האם אין הנהרות עוברים כאן על גדותיהם בימי הגשמים החזקים?

– כן, עוברים על גדותיהם.

– ושמא קרה גם עתה מקרה כזה? – הוסיף המלמד לשאל.

– יתכן.

– מה אפוא עלינו לעשות? – שאל גלנרון
כשמסר לו פגנל את תכן השיחה עם
האינדיאני.

– את הדבר הזה שכחתי לשאל אותו, – ענה פגנל – אך מיד…

והוא חזר אל טלקב והשמיע באזניו את השאלה.

– עלינו לעשות את דרכנו מהר־מהר! – ענה לו טלקב.

אולם העצה היתה קלה מאשר למלאה.
הסוסים כבר היו עיפים מן הריצה על פני האדמה
הרטבה והרכה, שהיתה ממש שוקעת תחת רגליהם.
המישור, שהלך הלוך והשתפל, היה כלו כעין
בצה גדולה אחת, ואלו ירד באותו יום גשם סוחף, היה
נהפך בודאי כלו לאגם רחב־ידים.

ואכן לא אחר הגשם לבוא. בשעה שתים
אחרי הצהרים נפתחו ארבות השמים ונתך מטר
סוחף כזה, שבאירופה אין אנשים יכולים אפילו
לתאר להם כמוהו. להסתתר מפני מפל המים
שנתך ישר מן השמים היה אי־אפשר, ולאנשים לא
היתה בררה אלא לסבל. מן הפונצ’ות שלהם גלשו
המים ממש כנחלים ומכובעיהם ירדו קלוחים כמו
מגגות שנסתמו מרזביהם. הם המשיכו לרכב ומתחת
לרגלי הסוסים נתזו למעלה מזרקות מים ובץ. אלו
עשו כאן את דרכם לא בני־אדם אלא דגים, בודאי היו
רואים את עצמם בטוב – על כל פנים, כזו היתה דעתו
של פגנל.

עם ערב הגיעו לבסוף התירים, כשהם
רטבים, רועדים מצנה ותשושים, לבקתה דלה וחרבה
למחצה. בעמל רב הצליחו להבעיר אש בכירים
הרעועים, והעשבים והשרשים הבוערים העלו יותר
עשן מאש.

נוסף על הגשם הסוחף והנורא הזה נשבה
גם רוח חזקה, שהתדפקה על גג־התבן של הבקתה.
הרוח חדרה פנימה בעד הסדקים המרבים שבכתלים
ובגג ויחד אתה חדרו גם מי הגשם. ואף־על־פי־כן
שמחו התירים על המקלט שמצאו, כי אלולא כן היו
אנוסים ללון בחוץ, בגשם וברוח.

ארוחת־הערב היתה גרועה מאד, כי הצידה
נרטבה כלה וריח של טחב נדף ממנה. גם תאבונם של
האנשים לא היה הפעם רב ביותר, מלבד מכס נבס
שלעס ברעבתנות גם את הבשר וגם את הארז,
בהחליטו, כי מזונות אלה טובים דוקא בשעה שהם
רטבים, הואיל ואז קל יותר ללעס אותם, וכדי שלא
להרגיש את ריח הטחב, הרי אפשר לסתם את האף.
בכלל לא היה אדם זה מסגל לבוא לידי יאוש משום
פרענות.

פגנל בקש לשמח מעט את לב חבריו בדברי חדודיו, אבל הפעם לא עלה הדבר בידו.

– אהה! – קרא בהניעו בידו ובעותו את
פניו – גם הלצותי נרטבו באותו גשם נורא ולא
תצלחנה עוד! מוטב אפוא, כי ננסה להרדם.

בחוץ השתוללה הסערה. הבקתה חרקה וחשבה בכל רגע להתמוטט.

הסוסים המסכנים שנשארו עומדים בגשם נחרו בעצב וגרמו צער לבעליהם.

– חבל, שאי־אפשר להכניסם לכאן, – אמר
מיולרדי – כאן בכל אפן מעט יותר טוב מאשר תחת
כפת השמים.

– כן, אבל רק מעט מאד יותר טוב, – העיר
פגנל – שהרי גם אנו רטובים לגמרי ובגדינו שוב
אינם מגנים עלינו. הם ספוגים מים. אבל נשתדל בכל
זאת להרדם, השנה משכיחה את כל הצרות ואין דבר
טוב ממנה.

כלם שכבו באמצע הבקתה, במקום
שהמים לא קלחו במדה רבה ביותר מן הגג הסדוק,
ולחוצים זה אל זה נרדמו.

הראשון הקיץ משנתו טלקב. טאוקה
התדפק בקצר־רוח על כתלי הבקתה, כאלו רצה
להודיע לבעליו, כי כבר הגיע זמן הנסיעה. ואחרי
האינדיאני התעוררו שאר האנשים.

הגשם לא ירד עוד, אבל כל הככר שמסביב היתה מכסה אגמים גדולים מלאי מים.

– אין זאת אלא ריו־גרנדה וויורוטה, הלא
הם שני הנהרות האוספים את מימי המשור, מלאים עתה
במדה כזאת, שאינם יכולים עוד להכיל את שפעת
מימיהם, – אמר פגנל – אם שני נהרות אלה יעלו על
גדותיהם ויתאחדו, יתהוה כאן אגם ברחב של
קילומטרים רבים.

טלקב אשר את השערתו של פגנל, ואף
הוסיף, שאם לא יזדרזו ולא יצליחו לצאת בעוד מועד
מן המישור, הרי אבודים הם כלם. במקרה של שטפון,
מציפים כאן המים את כל המישור רחב־הידים ואין אף
גבעה אחת מזדקרת מעל לפניהם.

הסוסים אלצו אפוא לרוץ בכל כחם. בראש
כלם רץ, כמובן, טאוקה, שראוי היה לכנותו עתה
בשם “סוס הים”. הוא חצה את המים בזריזות מפליאה
כל כך, שנדמה היה, כי המים הם מקום מולדתו
וגדולו הטבעי.

פתאם, בשעה עשר בערך לפני
הצהרים, החל טאוקה להראות אותות של פחד. הוא הפנה
מדי פעם בפעם את ראשו דרומה, שאף בנחיריו את
האויר והשמיע צהלות חרדה. אחר כך התרומם הסוס,
עמד על רגליו האחוריות והתחיל בועט בכל כחו.
טלקב אמנם ישב באכפו ללא חת, אך קשה היה לו
להרגיע את החיה הנרגזת והמבהלת. הוא ידע היטב,
כי אלו נתן לטאוקה דרור, היה בודאי דוהר צפונה
ומוציא אותם כלם ממקום הסכנה.

– מה זה היה לטאוקה? – שאל פגנל את
האינדיאני – שמא עוקצות אותו העלוקות? אומרים,
שהעלוקות החיות במימי ארגנטינה הן צמאות דם
ואכזריות יותר מכל העלוקות האחרות שבעולם.

– לא, – ענה האינדיאני.

– כלום חושש הוא אפוא למשהו? יתכן, שהוא מרגיש באיזו סכנה.

– כן, הוא מרגיש בסכנה קרובה.

– ומהי הסכנה?

– איני יודע.

אך אם העין לא ראתה עדין את סימני
הסכנה, שסוסו של טלקב כבר הרגיש בה, הרי יכלה
כבר להודיע עליה האזן. מרחוק נשמעה כעין אושה
עמומה, שדמתה להמית הים בעלות מימיו על
החוף.

הרוח נשבה בחזקה ישר בפני הרוכבים;
והעופות, שחפשו להם מחבוא מפני איזה דבר בלתי
ידוע ונורא, חצו את האויר במהירות החץ ונמשכו
צפונה. הסוסים, שרצו כל הזמן בתוך המים עד
לברכיהם, נחרו בקול והניעו באזניהם.

עד מהרה נשמע קונצרט פראי של געיות
ונאקות והנה נגלו לעיני הרוכבים עדרים עצומים של
חיות, שרצו ביעף צפונה בריצתן המבהלת נפלו
החיות, אך מהרו מיד לקום והמשיכו לשטף במרוצה
קדימה, כשהן נתקלות אלו באלו מתוך אימת־מות
ואובדות בבצות המונים־המונים.

זרם חי והומה זה שטף קדימה במהירות
קדחתנית. מתוך הבצה שבה רץ המון החיות נזרקו
למעלה אשדות־מים, שהבריקו לאור קרני השמש
המציצות פה ושם מבין קרעי העננים. נדמה היה, כי
אף מאות לויתנים לא היו מסגלים להקים במי
האוקינוס גלים כמו אלה שהעלו במרוצתן החיות
המבהלות.

– מהרו! הזדרזו! החפזו! – קרא טלקב לחבריו המפגרים.

– מה קרה? – שאל פגנל.

– שטפון! מבול! אחרי! מהרו! – קרא טלקב והפנה את סוסו לצד צפון.

– שטפון! – קראו בחרדה שאר בני החבורה והפנו את סוסיהם אחרי טלקב.

אולם במעשם זה אחרו האנשים, כי אלו
פנו צפונה קדם לכן, היו מתרחקים מן הסכנה ולא
מתקרבים אליה, כפי שעשו עד עתה.

מדרום זרם ים שלם, שנראה כבא להציף
את כל המישור הנרחב. העשב הגבוה כקומת איש
נעלם כליל, כי המים הרבים כסו אותו, ועל פני
הזרם הגועש צפו חמרים־חמרים של שיחים שנעקרו
משרשיהם.

המים השתפכו בכח עצום ובמהירות
מפליאה. השערתו של פגנל נתאמתה – ריו־גרנדה
וויורוטה התאחדו.

למרות מרוצתם המהירה של הסוסים מכי
התמהון והאימה הדביקו בכל זאת את התירים
הנסים.

– אלי! אלי! הנה אבדנו! – אמר בלבו
גלנרון, כאשר פנה לאחוריו וראה את הים הרודף
אחריהם, כדי לבלעם חיים.

– Anda! Anda! (מהר! מהר!) – קרא טלקב.
הסוסים היו פצועים מדרבנות הרוכבים
ומצלעותיהם קלח דם שהשאיר את סימניו על העשב
הגבוה. החיות המסכנות נסתבכו מדי פעם בפעם
בעשב ונפלו. ומשהוקמו והמשיכו בשטף מרוצתם,
חזרו ונפלו שוב. במקומות אחדים גם טבעו כמעט
באדמת הבץ הרכה, ורק נס קרה, שלא שקעו שם יחד
עם רוכביהן.

המים הלכו וגאו. גלי הקצף הלכו
והתקרבו. ביניהם ובין הרוכבים לא נותרו עוד יותר
משלשה קילומטרים בערך.

והנה הוצף גם מקום רכיבתם. המים עלו
ועלו והגיעו כבר עד לחזיהם של הסוסים המתנהלים
בקשי. הרוכבים כבר ראו את עצמם אובדים ובלבם
נפרדו ממחמדי־לבם.

לבסוף נשמט הקרקע לגמרי מתחת רגלי
הסוסים והם התחילו לשחות עמק המים הגיע עתה
למטר ושמונים סנטימטר. עוד מעט והקיץ הקץ!

קשה לתאר את יסוריהם של ידידינו,
בראותם את אפיסות כחם במלחמתם עם אחד מאיתני
הטבע האכזריים. לא היתה להם שום תקוה להצלה.
הסוסים הסחופים על ידי זרם המים אמנם עברו עתה
יותר משלשים קילומטר לשעה. אך האם יוכלו זמן רב
לצוף כך על פני המים? כחותיהם הלכו ועזבו אותם
מרגע לרגע ואיש לא העלה אפילו על דעתו, שיתרחש
נס ויצילו את חייהם.

והנה נשמע קולו השקט של המיור:

– אילן!

– אילן? איפה? – שאל גלנרון.

– הנה שם! שם! – הראה טלקב בידו הצדה,
אל המקום ששם התנשא מעל למים גזעו של עץ ענק,
שדמה לאגוזה גדולה וענפה.

עד לעץ נשאר עוד מרחק של קילומטר וחצי.

התירים האמללים התעודדו קצת למראה
העץ הזה, שכאלו נשלח אליהם מן השמים. צריך היה
להגיע ויהי מה – גם אם יהיו אנוסים לותר על סוסיהם
ולחתר אליו בשחיה.

ואכן היתה הצלת חיי הסוסים העלובים
מטלת בספק גדול. סוסו של תום אוסטין ירד בגניחות
עמומות הראשון תהומה, תום הספיק לשחרר את רגליו
מן הארכבות והמשיך את דרכו בשחיה.

– אחז באכפי! – קרא אליו גלנרון.

– תודה, אדוני, ידי חזקות ואוכל גם כך להגיע עד העץ.

– ומה שלום סוסך? – שאל הלורד את רוברט.

– הוא שחין לא גרוע מדג.

– השמרו! – הרעים פתאם המיור בקולו.

אבל אי־אפשר היה עוד להשמר. מאחוריהם
בא נחשול מים עצום בגבה של שנים־עשר מטר,
וברעש נורא התנפל על השוחים. כרגע נעלמו גם
האנשים וגם הסוסים, הזרם הגועש והרועש גרף אתו
את כלם. אולם האנשים יצאו בכל זאת שלמים אחרי
המכה הזאת ועלו שוב למעלה, ורק הסוסים מצאו את
קברם בתהום, האחד מהם שנשאר בחיים היה טאוקה,
אשר הוא ורוכבו כאלו דבקו יחד והיו לבשר
אחד.

– התאמצו והתחזקו, ידידי! – קרא
גלנרון, בחצותו את הגלים בידו האחת ובתמכו
בשניה בפגנל.

– אין בכך כלום! אין בכך כלום! – קרא וחזר וקרא המלמד – אני שבע־רצון מאד.

ממה היה שבע־רצון לא יכל איש לדעת. אך
הוא טרם סים את משפטו והנה מלאו את פיו הפעור
לרוחה.

המיור שחה במנוחה, ללא התאמצות יתרה.
גם המלחים שחו יפה ובקלות והיו דומים לחזירי־ים
גדולים. רוברט חצה את המים בשורה אחת עם טאוקה
והחזיק ברעמתו. חיה זו חתרה במים בכח ובחן
כזה, שאפשר היה להתאהב בה גם ברגעי סכנה
אלה.

המים הגיעו עד לראשית צמרתו של העץ,
כלומר – עד למקום ששם הסתעף הגזע, ואפשר היה
להאחז בענפיו.

טלקב היה הראשון שתפס בענף ועלה על
העץ, בקחתו על ידיו את רוברט. אחר כך עזר גם
לשאר השוחים לטפס ולעלות.

אך בינתים נסחף טאוקה עם הזרם
והתרחק במהירות. מפעם לפעם הפנה הסוס את ראשו,
הביט בעיניו הפקחות לעבר בעליו, ובהניעו
ברעמתו הארכה, צהל בקול עצוב, כאלו קרא
לטלקב.

– אתה עוזב אותו? – שאל פגנל את טלקב, בהצביעו על סוסו המתרחק.

– אני?! – קרא הפטגוני.

והוא הפיל את עצמו אל הזרם ההומה, צלל
בתהום ושוב נראה על פני המים במרחק עשרה
מטרים בערך מן העץ.

לא היו רגעים מועטים וטלקב הדביק את
טאוקה, קפץ בזריזות וישב עליו, והסוס ורוכבו
נעלמו בירכתי הצפון המערפל.






פרק י: כצפרים


האילן, שבין ענפיו מצאו התירים
האמללים מחסה מפני השטפון שעמד לבלע אותם
חיים, היה דומה לאגוזה בעלת עלים נוצצים. אך
לאמתו של דבר, לא היה זה אלא האומבו הענק המצוי
פה ושם במישורי ארגנטינה. אילן זה הוא בעל גזע
עבה ועקם, והוא מתערה באדמה לא רק בעזרת שרשיו
העצומים, אלא גם בעזרת יונקותיו הרבות והחזקות,
ולחץ המים אינו יכול לעקרו ממקום צמיחתו.

גבהו של האילן הגיע לשלשים מטר ונופו
סכך על שטח שלמעלה ממאה ועשרים מטר מרבע. הוא
הסתעף לשלשה ראשים, ששנים מהם הזדקפו למעלה,
וענפיהם, פארותיהם ועליהם השתרגו יחד במדה
רבה כל כך, שיכלו לשמש גם מחסה מפני הגשם;
והראש השלישי פנה הצדה במצב אפקי, היה תלוי
רק מעט־מעט מעל למים, שבהם רחצו ענפיו ובדיו
התחתונים. מרחוק היה האילן עשיר־הנוף הזה דומה
לכעין אי קטן בלב של ים רחב־ידים.

אכן מצאו תירינו בתוך צמרתו של
האילן הענק אהל מצין ואויר, אור ומים לא חסרו להם
כלל וכלל.

בהגיע האנשים אל העץ, התרוממו
והתעופפו ממנו סיעות־סיעות של עופות שונים,
שהביעו בצוחותיהם את תרעמתם הקשה על האורחים
הבלתי־קרואים, שפרצו בכח לתוך דירותיהם מבלי
שאל כלל את פיהם.

רוברט ווילסון מהרו לטפס ולעלות עד
לראש צמרתו של האילן, כדי להשקיף משם על
המרחב. אולם לכל אשר הפנו את מבטיהם לא ראו אלא
מים והם דמו בלבם, כי נקלעו לתוך אוקינוס אין
מצרים.

מדרום לצפון נשאו עם זרם המים עצים
עקורים, שרידי בקתות הרוסות, קורות, קרשים, נבלות
של חיות, עורות מגאלים בדם שנסחפו
מבתי־המטבחים וכל דברים שונים אחרים.

לבסוף נראה לעיניהם אילן גדול וענף
שצף על פני המים ובענפיו המתנועעים אחוזה
משפחה שלמה של זאבים אדמים.

מרחוק נראתה גם איזו נקדה שחורה, שנעלמה עד מהרה באפק המערפל.

– זה טלקב הרוכב על טאוקה, – אמר וילסון,
שעינו החדה, עין הספן המנסה, הבחינה באותה
נקדה.

– טלקב! טלקב! – קרא רוברט, כאלו האמין שהאינדיאני ישמע את קולו.

– אל תדאג, בני, גבור־חיל זה יציל את
חייו! – נחם אותו וילסון – אבל עתה די לנו להביט
במרחקים, בוא ונרד למטה.

במקום הסתעפותו של הגזע היה מקום
מרוח ושם ישבו להם כל בני החבורה, מי בהסבה
ומי ברכיבה על ענף.

– ומה ראיתם שם למעלה? – שאל גלנרון את השנים שירדו מ“מגדל־הצופים”.

– ראינו את המים ואת טלקב, – ענה רוברט – וילסון משכנע, כי טלקב יציל את חייו.

ולדעת וילסון הסכימו כלם. הם היו רק
מחלקים בדעה – מי יציל את מי, טלקב את טאוקה, או
טאוקה את טלקב.

מצבם של ידידינו לא היה טוב בהרבה
ממצבו של טלקב. אמנם יכול היה העץ הגדול לעמד
בפני לחץ המים, אך הם ידעו, כי במקרה שהמים
יתרבו ויגאו, יאלצו כלם לעלות לראש הצמרת,
אשר שם מעטים הם הענפים החזקים, שיוכלו לשבת
עליהם.

גלנרון צוה לחרות בגזע העץ חריץ
לסימן, למען ראות אם המים מתוספים ובאיזו
מדה.

– וכיצד נסתדר כאן? – שאל גלנרון, בהתבוננו אל הדירה המוזרה הזאת.

– נבנה לנו קנים כצפרים, – אמר פגנל מתוך שמחה.

– קנים נבנה? – שאל רוברט בתמיהה.

– כן, ילדי, – ענה לו פגנל – לחיות
כדגים אין אנו יכולים, ננסה אפוא לחיות חיי צפרים,
כי מוצא אחר אין לנו.

– יפה אמרת! – הסכים גלנרון לדעתו
של הגיאוגרף – אבל מאין נמצא לנו מזון? הרי לא
נוכל לחיות מן האויר בלבד. גם הצפרים אינן
מסתפקות באויר והן מחפשות להן מזון ממש.

– גם מזון יש לנו, – אמר המיור בשקט.

כלם הפנו אליו את עיניהם מתוך סקרנות.
הוא ישב לו בהרחבה בין ענפים כמו על כסא־מסעד
והצביע על השקים המלאים צידה והתלויים על
הענפים מעל לראשו. אף־על־פי שהשקים היו רטובים,
לא נתקלקל בכל זאת המזון שבתוכם והוא היה ראוי
לאכילה.

– אין כמוך, מכס נבס! – קרא גלנרון –
מי מלבדך היה מסגל לחשב על הדבר הזה בשעת
הסכנה הנוראה שבה היינו נתונים?

– הרי לא בקשנו להנצל מסכנת המים,
כדי למות אחר כך מות רעב, – השיב לו המיור
בנחת.

– זה נכון, – הסכים פגנל – והאמת אגלה
לכם, כי גם אני חשבתי על שקי־הצידה, אבל בגלל
פזור־נפשי הסחתי מהם את דעתי ברגעי הסכנה
הנוראים.

– ומה שומרים לנו שקינו אלה? – שאל תום אוסטין.

– מזון בשביל שבעה אנשים לשני ימים, – ענה המיור.

– טוב מאד, – אמר גלנרון – זה עוד יותר
מדי, כי סבורני, שהמים ירדו במשך יממה
אחת.

– או שנמצא לנו עצה כיצד להגיע אל היבשה, – הוסיף פגנל.

– גם זה יתכן, – הסכים גלנרון – וכיון
שהסכויים אינם רעים, נאכל בינתים
ארוחת־בקר.

– מוטב היה קדם להתיבש קצת, – אמר המיור.

– נכון מאד, אבל לשם כך היה טוב אלו
הבערנו לנו מדורה, – העיר וילסון – אז היינו
מתיבשים יפה ובמהירות.

– גם מדורה נבעיר לנו! – אמר פגנל.

– איפא? – שאל גלנרון.

– לא במים, כמובן, אלא על העץ. הנה שם,
במקום שהענפים מסתעפים לצדדים שונים, יש פנה
טובה מאד בשביל מדורה.

– אכן צדקת. אך מנין נקח חמרי דלק למדורתנו? – שאל מכס נבס.

– וכי מעטים הם כאן הענפים היבשים והזרדים? ראה־נא מה־רב מספרם!

– וכיצד נצית אש? – שאל גלנרון – המצית שלי מלא מים.

– נמצא לנו עצה גם בלי מצית, – ענה לו
פגנל – מה שדרוש לנו אינו אלא מעט אזוב יבש, ואש
נבעיר בעזרת הזכוכית הקמורה של משקפתי. היא
תשמש לנו עתה זכוכית־שרפה. מי הוא אפוא המוכן
ללכת היערה ולהביא משם מעט עצים להסקה?

– אני! – ענה רוברט.

– וגם אני! – אמר וילסון שהתרועע בזמן האחרון עם רוברט.

שניהם טפסו אפוא ועלו במהירות של
חתול לראש העץ וכעבר רגע נעלמו בסבכי
ענפיו.

פגנל תלש בינתים מעט מן האזוב הרב
שכסה פה ושם את קלפת הענפים, כונן את הזכוכית
הקמורה של משקפתו כלפי השמש, וכעבר רגע קט
נצת האזוב, שתום אוסטין הכין בשבילו מצע של
ענפים לחים.

עד מהרה ירדו מלמעלה גם רוברט
ווילסון, כשכל אחד מהם נושא בידיו צרור זרדים
וענפים יבשים. הזרדים והענפים הנחו מעל לאזוב
הבוער, וכשעמד פגנל והפיח על האש בכנפות
הפונצ’ה שלו, התלקחה המדורה, וכל בני החבורה
יכלו ליבש לידה את בגדיהם.

ומשיבשו גם את הצידה, ישבו לסעד את
לבם בארוחת־הבקר, אם כי השתדלו למעט באכילה,
משום שלא ידעו כמה זמן יעכבום המים על
העץ.

בקנים העזובים שנמצאו בין ענפי העץ
היו גם ביצים רבות ותירינו שמחו, כי בשעת
הצרך יוכלו להתכלכל אף בהן. וכן קוו האנשים,
כי בשעה שיחזרו העופות אל העץ, יוכלו לצוד מהם
ולטעם גם טעם בשר טרי.

למרות שגלנרון קוה, כי המים ירדו
לאחר יממה, החליטו בכל זאת בני החבורה לסדר את
משכנם בין ענפי העץ, כדי שיוכלו לבלות בו את
הזמן באפן נוח עד כמה שאפשר.

– המטבח וחדר־האכל יהיו למטה, – אמר
פגנל – ואת חדרי־השנה נסדר לנו בקומה השניה.
אכן, הבית שנמסר לידינו הוא מרוח למדי ואין לנו
לקמץ בחדרי דיור. שום איש גם לא ידרש מאתנו
שכר־דירה כאן. והסתכלו־נא למעלה, רבותי! הרי
הכין לנו כאן העץ גם ערסלים מצינים לשנה. נקשר
את עצמנו אל הערסלים האלה ונוכל לישון בשקט
ממש כמו בביתנו. רק אחד מאתנו יצטרך לעמד על
המשמר לפי התור. במקרה של התנפלות אינדיאנים,
או חיות טורפות, יעיר אותנו ונוכל לעמד על
נפשנו.

– אקדחי שלם לגמרי, – אמר גלנרון.

– וגם שלי, – הוסיף רוברט.

– אבל מה נעשה אם מר פגנל לא ימציא לנו
כדורים, כשם שהמציא לנו את האש? ־ שאל תום
אוסטין.

– אין אנו תלויים בענין זה בפגנל, –
ענה המיור, בהראותו לחבריו קפסה מלאה
כדורים.

– מאין לקחת אותם? – תמה פגנל.

– מטלקב. הוא מסר ל את הכדורים האלה בטרם הפיל את עצמו המימה.

– מה נפלא הוא אדם זה! – קרא גלנרון.

– אם כל הפטגונים הם כמוהו, אנו יכולים
להתגאות ולשמח על מציאותה של פטגוניה
בעולמנו, – אמר תום אוסטין.

– ואל־נא נשכח גם את סוסו, – העיר פגנל
– הרי זה פלג־גופו של טלקב… ראה תראו, כי האחד
מהם יציל את חברו.

– כלום רחוקים אנו עתה מן האוקינוס האטלנטי? – שאל פתאם המיור.

– כששים קילומטר, לא יותר, – ענה לו
פגנל – וכיון שכל אחד מאתנו רשאי לעשות כאן את
הישר בעיניו, ארשה לעצמי להסתלק מכאן.

– לאן זה תסתלק? – שאלהו גלנרון.

– אל ראש הצמרת, למגדל־הצופים שלנו. אם רק אראה דבר־מה והגדתי לכם מיד… להתראות!

אחר הדברים האלה התחיל הגיאוגרף לטפס ולעלות למעלה, ומיד נעלם בין הענפים.

ובינתים הכינו חבריו את המטות. הם
בחרו במקומות מתאימים, הציעו את הפונצ’ות והכינו
רצועות, שבהן יקשרו את עצמם אל הענפים. אחר כך
שוב נתקבצו כלם מסביב למדורה והתחילו
בהתיעצות בדבר מצבם ואי־הצלחתם בחפושיהם
אחרי רב־החובל גרנט.

– כן, זה הגרוע מכל מה שמצא אותנו עד
הנה, – אמר גלנרון – הנה ירדו המים, אנחנו נחזר
אל “דונקן”, אך רב־החובל גרנט אינו אתנו… והיכן
לבקש אותו אין איש מאתנו יודע. אלמלא היתה
לפחות תקוה כלשהי להודע על מקום המצאו, היינו
מקיפים את כל כדור־הארץ, אבל לכך הרי אין לנו כל
תקוה… מה מאד תצטערנה הגברת הלנה ומרת גרנט,
כשנשוב אליהן בבשורה מעציבה זו.

– אחותי המסכנה! – אמר רוברט באנחה –
אהה, אלי! וכי לעולם לא נזכה עוד לראות את פני
אבינו?

זו הפעם הראשונה לא מצא גלנרון דברים
בפיו לנחם, ולעודד את רוח הנער. וכי מה היה יכול
לאמר לו בשעה שבאמת לא היתה לו כל תקוה למצא
את רב־החובל האובד? את התעודה אין לבאר אחרת מאשר
בארוה כבר, ומה יש עוד לעשות?

– הרי המקבילה השלשים ושבע רשומה
בתעודה באפן ברור, – הוסיף גלנרון – אנחנו לא
בדינו אותה מלבנו, ואין מקום אחר בלעדיה שבו
קרה אסון האניה, או בו נמצאים בשבי רב־החובל
ואנשיו.

– כן, אדוני, אבל במקבילה זו הרי לא מצאנו לא הא ולא דא, – אמר תום אוסטין.

– לדאבוננו, כך הוא הדבר! ואכן זהו גם
המתמיה ביותר! אני אינני יודע בשום אפן כיצד
לפתר חידה זו, מחי התבלבל לגמרי! כמה שאני
מתיגע להבין את הענין, איני יכול. בעל־כרחי אני
מתרגז אפוא ומתיאש.

– להתרגז אפשר, אם רוצים בכך, – שסעו
מכס נבס – אבל להבוך ולהתיאש אסור. דעתי היא,
שאם יש בתעודה מספר מסים, צריך רק לברר למה
מתיחס מספר זה והשאר יתברר מאליו.

– ומה עלינו לעשות עוד לברור שאלה זו? –
שאל גלנרון – אנחנו כבר עשינו את כל מה שהיה
באפשרותנו לעשות.

– לא, עוד לא הכל! – שסעו מכס נבס.

– איך זה לא הכל? ומה, לדעתך, יש לעשות עוד?

– לחזר לאניה ולעבר בה את כל
המקבילה השלשים ושבע, עד לקצה, זהו מה שיש
לעשות!

– רעיון זה עלה כבר על דעתי לא פעם
אחת, מכס נבס חביבי, אך בכל פעם דחיתיו, כי
מצאתי אותו בלתי נכון… משמעו של מסע לארך כל
המקבילה הוא להתרחק מיבשת אמריקה. ומה נשיג
בזה, כשבתעודה כתוב מפרש, שרב־החובל גרנט
נמצא בפטגוניה?

– וכי אומר אתה, אדוארד חביבי, לחזר על
חפושיך אחרי רב־החובל גרנט ברחבי הפמפות
בשעה שנוכחנו כבר, ש“בריטניה” לא היתה כלל
וכלל ליד חופים אלה?

גלנרון החריש ותפוס במחשבותיו הסתכל במים ההומים.

– ברור הוא, כי רב־החובל גרנט לא צין את
המקבילה השלשים ושבע ללא יסוד, – המשיך המיור –
נמצא אפוא, שעלינו לבקשו בכל הרחב הזה, אם
הארך אינו ידוע לנו.

– סבורני, שהצדק עמך, – אמר גלנרון שקוע בהרהוריו.

– לדעתי, כך הוא. ומה דעתכם, ידידי? – פנה המיור אל תום אוסטין והמלחים.

– גם דעתנו נוטה לזה, אדוננו, – ענו שלשתם פה אחד.

– האמנם? הגם אתם בדעה זו? – התעורר
גלנרון מהרהוריו – ובכן זהו הדבר שנעשה. אך
עלינו לחקר מחדש את הבעיה עד היסוד בה. אני
קבלתי על עצמי למצא את רב־החובל גרנט ומוכן אני
להקריב למען הדבר הזה את הכל, אפילו את חיי. אם
יהיה צרך בדבר, אעורר את כל בני סקוטלנד,
שיחישו עזרה לאדם שחי רק בשביל מולדתו וחלם
תמיד על אשרה בלבד. באתי לידי החלטה, שאמנם
עלינו לעבר את כל המקבילה השלשים ושבע, וכך
נעשה. אך אולי כדאי לנסות קדם ולחפש שנית
ביבשת אמריקה.

כלם החרישו מבלי דעת מה להשיב על שאלה זו.

– מה דעתך, מכס נבס? – פנה גלנרון למיור.

– דעתי היא, שאחריות גדולה מקבל על
עצמו זה שיענה על שאלה זו בין “הן” ובין “לאו”.
ראשית כל הייתי רוצה לדעת, באלו מקומות עוברת
המקבילה השלשים ושבע של הרחב הדרומי?

– זאת יאמר לנו פגנל.

– אמנם כן… פגנל! פגנל! – קרא המיור.

– הנני! – נשמע ממרום קולו של המלמד.

– היכן אתה שם?

– ב“מגדל־הצופים”.

– ומה מעשיך שם?

– אני מתענג על מראה האפק.

– אכן מצאת על מה להתענג… שמא תרד לרגע?

– וכי זקוקים אתם לי?

– כן.

– לשם מה?

– כדי שתואיל להגיד לנו, הבורים
ועמי־הארצות, דרך אלו מקומות עוברת המקבילה
השלשים ושבע.

– בענג רב. אבל לשם כך אין כל צרך שארד אליכם.

– אם כן דבר משם! – קרא גלנרון.

– טוב, שמעו אפוא! המקבילה השלשים
ושבע, החוצה את אמריקה הדרומית לרחבה, ממשיכה
את דרכה באוקינוס האטלנטי.

– כך.

– היא עוברת דרך האי טריסטן ד’אקוניה.

– יפה.

– למטה בשתי מעלות היא עוברת ליד ראש “התקוה הטובה”.

– ואחר כך?

– היא חוצה את האוקינוס ההדי.

– והלאה?

– היא נוגעת באי פטרוס הקדוש שבקבוצת איי אמסטרדם החדשה.

– המשך־נא עוד.

– והיא מבתרת את אוסטרליה במדינת ויקטוריה.

– הלאה!

– בעברה את אוסטרליה…

ואת המשפט האחרון לא גמר הגיאוגרף.
כנראה, הפריע לו משהו, או זכרונו בגד בו. הוא
השתתק פתאם, אך כעבר רגע צעק פתאם צעקה כה
גדולה ואימה, שכלם חורו והביטו בחרדה איש אל
אחיו.

– אלהים! מה זה קרה לו? – קרא גלנרון.

– שמא נפל המימה? – אמר מיולרדי – אך
במקרה כזה הרי היינו שומעים את קול נפילתו. בכל
זאת יש לראות מה נעשה אתו!

הוא ווילסון קמו ממקומם וכבר עמדו
לטפס למעלה. אך ברגע זה התגלגל המלמד מלמעלה
וכמעט נפל על ראשם. הוא היה נופל ישר לתוך המים,
אלמלא תפסה בו בעוד מועד ידו החזקה של
המיור.

– תודה רבה לך, המיור, – אמר פגנל בעמדו על רגליו.

– מה זה קרה, ההיתה בך יד פזור־נפשך?
– שאלו מכס נבס – למה זה קפצת קפיצת־מות
כזאת?

– לא!… – ענה פגנל בנשמו בכבדות מרב
התרגשות – זה בא לי בגלל חסר הרגל… כלומר, מן
המצב הבלתי טבעי… אבל לא זה העקר! אני גליתי
שגיאה גדולה מאד ושמחתי היתה כה רבה, עד
שקפצתי למעלה והסחתי את דעתי לגמרי מן
העבדה, שאינני נמצא על פני האדמה, והנה…

– הלא זה דבר טבעי מאד, – שסעו המיור –
אבדת את שווי־המשקל וטסת למטה. אך מהי
השגיאה שגלית?

– שגיאה נוראה! כלנו שגינו! ואם זה ימשך גם להבא, נשגה תמיד!…

– דבריך אינם מובנים לנו, מר פגנל, – העיר לו המיור – מהי שגיאתנו?

– שגיאתנו היא, שאנו מבקשים את
רב־החובל גרנט במקום שאיננו נמצא כלל
וכלל!

– מה אתה סח? – קרא גלנרון.

– כן, אנו מבקשים אותו במקום, שלא זו
בלבד שאיננו נמצא שם, אלא שגם לא היה שם מעולם!
– הוסיף פגנל, בהבריקו בעיניו ובהניעו בידיו
הארכות מרב התרגשות.






פרק יא: חיי הצפרים נמשכים


הודעתו של פגנל נתקבלה על ידי שאר
חברי המשלחת בתמהון רב. היא אשרה את השערתם
של גלנרון והמיור, וכיון שנאמרה בבטחון רב כל
כך, בטוחים היו כלם כי ראיות חותכות בידי
הגיאוגרף להוכיח את מסקנתו.

– ומנין לך זאת? – שאל אותו גלנרון.

– נוכחתי לדעת, – ענה לו פגנל –
שקראנו בתעודה מה שלא נכתב בה כלל
וכלל.

– ושמא תסביר את דבריך ביתר בהירות? – פנה אליו המיור.

– הענין הוא זה, – פתח הגיאוגרף,
כשנרגע קצת – שאני בארתי את התעודה כמוכם עד
לאותו רגע שנתקלנו, בשעת ברור מהלכה של
המקבילה השלשים ושבע, בשם “אוסטרליה”. ברגע
זה נצנץ רעיון חדש במחי ומיד עמדתי על
טעותנו.

– הא כיצד? – קרא גלנרון – וכי רצונך לומר, כי הרי גרנט…

אני מוצא, – לא נתן פגנל לגלנרון לגמר את משפטו – שהמלה austral, המופיעה
בתעודה, אינה מתכונת כלל וכלל למה שאנחנו
חשבנו; במקום זה חסרות רק האותיות ie.

– ומכאן שלדעתך, יש לקרא שם Australie?

– כן.

– המ… – נהם המיור – כלום יתכן הדבר?

– לא. לדעתי, בלתי אפשרי הוא כלל! – התנגד גלנרון.

– בלתי אפשרי? – חזר פגנל על דברי
הלורד – אנחנו הצרפתים איננו יודעים כלל וכלל את
המלה austral! ומדוע זה יהיה פרושי בלתי אפשרי?

– ובכן סובר אתה, כי “בריטניה” נטרפה
בקרבת חופיה של אוסטרליה? – אמר גלנרון,
בהתבוננו בתמיהה בפני המלמד, כמטיל ספק אם
דעתו מישבת עליו כל צרכה.

– לא זו בלבד, שאני סובר כך, אלא שאני בטוח בזה, ואני מוכן להשבע, כי…

– ואת הדברים האלה אנו שומעים מפי מזכירה של החברה הגיאוגרפית!…

– כן מפיו, אדוני!… אני יודע יפה מה
שאתה רוצה לומר לי בזה, אני גם יודע במה אתה
רוצה לבטל את פרושי החדש ואני רואה את שמחתך
על כשלוני… אך המתינה־נא, שמחתך היא עדין
מקדמת, ואני אכה אותך שוק על ירך, כמו שאומרים
הבריות אצלנו, הצרפתים. עוד לא היה נצחון מזהיר
כל כך של הצרפתים על האנגלים, כנצחוני עליך,
אדוני!

– מוכן אני לשאת מפלה זו, פגנל יקירי.
הכני, אבל, בשם אלהים, אל תענני זמן רב
בצפיה!

– אם כן טוב הדבר, ועתה שמעו, רבותי!
התעודה אינה מדברת כלל וכלל על אינדיאנים ועל
פטגוניה. את הקטע indi אין לקרא indiens, כלומר אינדיאנים: כי אם indigénes, זאת אומרת: ילידי הארץ!…
גלנרון הביט בפני פגנל מבלי לענות דבר.

– הידד, ידידי המלמד! הידד, ידידי המלמד! – קרא המיור – המשך־נא!

– המתקבל באורי על לבך, לורד יקר, אם
לא? – שאל הגיאוגרף את הלורד, מבלי ששמע את דברי
מכס נבס.

– אני מוכן לקבל את דעתך, אם רק תצליח להוכיח לי, שהקטע gonie אינו מתכון ל־Patagonie.
– ברי לי, שאין הכתוב מדבר כלל על
פטגוניה, אלא על משהו אחר, שאני עצמי עדיין
אינני יודע מה הוא. אתה יכול להוסיף לקטע זה איזו
התחלה שתרצה אך לא Pata. אולי
ננסה לחפש את ההתחלה הנכונה ונצליח לפענח
קטע זה.

– ובכן מה זה יכול להיות?

– ננסה… נחפש… אולי קוסמוגוניה, תיאוגוניה, אגוניה…

– אגוניה… – חזר המיור על המלה האחרונה בהטעמה.

– גם זה יתכן, – ענה לו המיור – אך
לדעתי, אין למלה זו ערך רב כל כך, שכדאי לנו
להוגיע את מחנו עליה. העקר שכונת הקטע
austral היא אך ורק אוסטרליה ולא שום דבר
אחר. אנחנו היינו כעורים, שלא מצאנו את הדבר הזה
תיכף ומיד, אלו נפלה תעודה זו ישר לידי ולא
התעיתי מן הדרך הישרה על ידי באורך, אדוני
הלורד, כי אז הייתי מוצא את הדבר הזה מיד!

דברי פגנל נתקבלו בקריאות הסכמה.
תום אוסטין, המיור, המלחים, וביחוד – רוברט, הודו
למלמד על ששוב החיה בלבם את תקותם הדועכת. גם
גלנרון עצמו מוכן היה להכנע, כשעמד לאט־לאט על
הטעות.

– הרשני־נא להציע לך עוד שאלה אחת –
אמר לפגנל – ואם תענה לי גם עליה, ונכנעתי
לפקחותך הרבה.

– שאל, אדוני!

– התוכל לצרף את המלים החדשות שגלית עכשיו אל שאר המלים שבתעודה?

– מובן מאליו!

– ואיך תקרא עכשיו את התעודה?

– פשוט מאד, כמו שקוראים כל תעודה
שיש לה משמעות מדיקת, – אמר פגנל – הנה,
הקשיבו!

הוא הוציא מכיסו את התעודה היקרה,
שלמד אותה בימים האחרונים על־פה לכל פרטיה,
פרש אותה על ברכיו, ובהצביעו באצבעו על כל
מלה ומלה, קרא בקול רם ובהטעמת מלים אחדות
ביחוד.

“ב־7 ליוני, 1862, נטרפה האניה בעלת
שלשת התרנים “בריטניה” מגלזגו, אחרי…
(לכשתרצו, אחרי שנים־שלשה ימים – אחת היא לי)
גוניה בקרבת חופי אוסטרליה. באחזם את דרכם אל
החוף, בקשו שני מלחים ורב־החובל גרנט להגיע (או
שכבר הגיעו) אל היבשת ושם נלקחו שבי
ילידי־הארץ האכזריים. הם השליכו כתב זה”… וכו'
וכו'.

– כן, עכשיו הכל ברור, – אמר גלנרון –
אם רק אפשר ליחס את המונח יבשת לאוסטרליה,
הנחשבת לאי.

– הרגע, גלנרון יקירי! – ענה לו פגנל –
גיאוגרפים גדולים ממנו הסכימו לקרא לאוסטרליה
בשם יבשת!

– באפן כזה, ידידי, – אמר גלנרון לא
נותר לי אלא לקרא: לאוסטרליה! ויתן אלהים שאמנם
נמצא שם את זה אשר אך לשוא חפשנו באמריקה
הדרומית!

– לאוסטרליה! – קראו כלם במקהלה.

– היודע אתה, פגנל נכבדי, – הוסיף
הלורד, בפנותו אל הגיאוגרף – אין זאת אלא מן השמים
שלחו אותך אלינו, ל“דונקן”.

– טוב מאד! נניח, כי אמנם באתי לאניתך
לא בגלל פזור־נפשי אלא תודות לשמים. העקר,
שאני עצמי איני אשם בזה.

וכך נסתימה ההתיעצות, שתוצאותיה, כפי שיודע לנו אחר כך, היו חשובות מאד.

בני המשלחת התעודדו ורוחם הטובה
שבה אליהם, שכן מצאו סוף־סוף את החוט, שתודות לו
יוכלו לצאת מתוך המבוך שבו נסתבכו.

עכשיו יכלו בלב שקט לעזב את אמריקה. לא היה להם עוד מה לבקש כאן.

– תודה לאל! – קרא גלנרון – בשובנו
ל“דונקן” לא נצטרך להתביש כל כך. אנו מביאים
אתנו לאניה לא יאוש, כי אם תקוה חדשה.

– מובן מאליו, – העיר פגנל – אלו שבנו
אל חברינו בידים ריקות, היה הדבר גורם להם צער
ועגמת־נפש.

אכן שמחו כלם, כי תודות לגיאוגרף,
מצאו דרך חדשה ונכונה יותר לחפוש אחרי
רב־החובל גרנט. הם רק הצטערו, שאין בידיהם לשים
את פניהם לדרך החדשה הזאת מיד. את המצב הנואש
שבו היו נתונים שכחו האנשים נדיבי־הלב האלה
לגמרי.

השעה היתה ארבע אחרי־הצהרים ואת
ארוחת הערב החליטו לאכל בשעה שש. פגנל רצה
לחוג ביום זה את חג נצחונו בבאור החדש של
התעודה, אך כיון שהצידה היתה מועטה, הציע
לרוברט ללכת אתו “היערה” ולצוד ציד. הנער
התפעל מהצעה זו ואחרי שהשנים לקחו את רוביהם
והצטידו במעט כדורים, החלו לטפס ולעלות
ל“יער”, כלומר לצמרת העץ.

– הזהרו לבל תתעו ב“יער” שלכם! – הזהיר אותם המיור ברצינות מעשה.

וילסון ומיולרדי טפלו בינתים בהכנת
המדורה, והמיור וגלנרון ירדו למטה, כדי לבקר
שם את הסימנים שעשו בגזע העץ.

המים לא ירדו, אך הם גם לא עלו. הם
השיגו, כנראה, את גבהם הרב ביותר, אבל על־פי
תנועת הגלים מדרום צפונה, אפשר היה לשער, כי
שווי־המשקל בין נהרות ארגנטינה עדין לא שב
לקדמותו.

בזמן שהלורד גלנרון והמיור
התבוננו אל הנעשה למטה, נשמע מלמעלה קול
היריות של הצידים הזריזים. מפעם לפעם הגיעו גם
מצמרת העץ קריאות שמחה, שהעידו, כי שני הצידים
מצליחים שם במלאכתם.

כשחזרו גלנרון והמיור למקום שהקצה
למטבח ולחדר־אכל, מצאו את המלחים יושבים ושולים
דגים מן המים. על לבו של וילסון עלה רעיון מצלח,
להכין חכה מחוט־משיכה ומפריפה קטנה, אשר עליה תלה חתיכת בשר קטנה
כפתיון. הם כבר הצליחו לשלות מן המים כתריסר
דגים קטנים וטעימים, ועד שהתלקחה האש התלבטו
הדגים בקפלי הפונצ’ה שנקשרה כעין שק.

עד מהרה שבו גם הצידים. פגנל החזיק
בידו בזהירות רבה ביצים אחדות, שאסף מתוך קני
הצפרים ורוברט נשא חצי־תריסר צפרים קטנות,
בעלות נוצות כתמות וירוקות.

פגנל, שהתפאר כי הוא יודע חמשים
ואחד אפנים להכנת ביצים, היה מכרח להסתפק
הפעם באפן הפשוט ביותר ולצלותן ברמץ. אך
ארוחת־ערב זו היתה כלה מעדנים: בשר מעשן, ביצים
אפויות, דגים צלויים, צלי בשר עוף; ומובן מאליו, כי
המאכלים המצינים הללו ערבו מאד לחכם של
התירים.

שוכני העץ הרעבים התענגו על ארוחתם
ועוד זמן רב אחר כך עמד בפיהם טעמה של סעדה זו.
אין אפוא פלא, כי גם שיחתם בערב זה היתה מלאה
חיים. פגנל היה גבור היום – כאדם, שחדש את
התקוה בלב חבריו בהצלחת משימתם, כציד מצין
וכטבח אמן. המלמד שמע את שבחיו בענותנות רבה,
אך מתוך הכרה פנימית, כי הוא כדאי והגון
לכך.

דרך אגב השמיע באזני חבריו דברים
מענינים על האילן, שהכין להם מחסה ומקלט בתוך
כפתו הירקה.

– ענפים ובדים יש כאן כל כך הרבה,
שקשה להאמין כמעט, כי כל אלה שיכים רק לעץ
אחד, – אמר פגנל – אני ורוברט דמינו בלבנו, כי
אמנם באנו לתוך יער ממש. היה גם רגע שחשבתי
באמת, כי תעיתי, אבדתי את הדרך מבלי דעת
כיצד לשוב. השמש נטתה לצד מערב, ואני אך לשוא
בקשתי את עקבותי הקודמות. בינתים התחילה קיבתי
לדרש את המגיע לה. מן החרשה הסמוכה הגיעה
לאזני יללת חיות טורפות. אך לא… זה אינו, כפי
שנדמה לי, אלא פרי דמיוני!… לדאבוני הגדול, לא
היו שם חיות־טרף כלל וכלל.

– איך זה? – קרא גלנרון – אתה מצטער, שאין כאן חיות־טרף?

– כמובן…

– וכי כל כך נעימה לך חברתן של אלו עד כי תתגעגע עליהן?

– עוד מעט ואמרת, אדוני המלמד, שגם
תועלת הן מביאות, – התערב המיור – אך אולי תאמר לי
מהי תועלתן?

– מהי תועלתן? – לא שתק הגיאוגרף – הרי
הן משמשות למיון בעלי־החיים השונים, למראיהם,
מיניהם ומשפחותיהם…

– אכן כן, למיון בעלי־החיים אמנם
מועילות הן! – קרא המיור – אך לו הייתי אני בדורו
של נח, לא הייתי נותן לו להכניס אל התבה את
האריות, הנמרים, הצבועים, הזאבים ושאר
חיות־הטרף.

– אתה לא היית נותן לו?…

– בודאי!

– ואז היית חוטא חטא גדול למדע.

– אבל לא לאנושות.

– אתה פשוט מרגיז! – רתח פגנל – ואני
אלו הייתי בדורו, של נח, הייתי עושה את ההפך
ומשתדל לשמר על כל החיות שמלפני המבול, כגון
הדינוסאורים, הפטרודקטילים ואפילו הממותות אשר,
לצערנו הגדול, אבדו ונמחו מתחת השמים!

– ולדעתי, יפה מאד עשה נח שלא אסף
לתבתו את המפלצות האלו לפחות, – עמד המיור על
דעתו בעקשנות רבה.

– על מעשהו זה ראוי נח שיקבל נזיפה
מכל אנשי־המדע! – קרא הגיאוגרף שהסמיק כסרטן
שלוק.

גלנרון, רוברט, תום אוסטין והמלחים לא
יכלו להתאפק מצחוק, כששמעו את הקטטה שפרצה
בין שני הידידים בשל מעשה נח הזקן.

המיור, למרות קרירות־מזגו ואהבתו
לשלום, היה רב עם פגנל כמעט יום־יום. אך
מריבותיהם היו מסתימות תמיד תודות להתערבותו
של גלנרון, שהצליח על ידי הערה מתוכת ומפשרת
להשכין שוב את השלום בין הרבים. וכך היה גם
הפעם.

– עד כמה שאבדן סוגים מסימים של
בעלי־חיים לא יהיה מעציב למדע ונעים לאנושות, –
התערב אפוא הלורד – הרי לא נוכל כעת, אלא להשלים
עם המציאות. אני חושב, פגנל יקירי, כי בכל זאת
אינך מצטער צער רב על העדרן של חיות טורפות
בענפי העץ הזה.

– אדרבה, אני דוקא מצטער על זה מאד! – ענה לו המלמד ברצינות.

– וכלום יעלה על דעתך, כי על העץ הזה יכולות למצא מקום לעצמן חיות־טרף גדולות?

– ומדוע לא?

– חיות טורפות אינן מתגוררות על עצים! – קרא תום אוסטין.

– ומי אומר כך? – נתרתח שוב פגנל –
כשהנמר האמריקני, למשל, נרדף על ידי צידים, הוא
משתדל תמיד לטפס ולעלות על עץ. מה פלא אפוא
שחיה רעה, רדופה על ידי מימי השטפון, היתה
מבקשת לה מפלט ועולה על העץ, ממש כמונו… אבל,
לדאבוני, לא מצאתי בשעת הציד שום סימן לחיות
טורפות כאן…ואתה רוברט, אולי שמת לב אתה
לעקבות חיה טורפת על העץ?

– לא, מר פגנל, לא מצאתי כאן שום סימן לחיות, – ענה לו רוברט.

– חבל, חבל! אלו היו על העץ שלנו אי־אלו
חיות טורפות, היינו יכולים לערוך ציד עליהן… הנמר
האמריקני שובר את ערפו של סוס חזק במכה אחת
בלבד, שהוא מכה בו בכפתו. נמר זה אוהב מאד
בשר אדם. אבל על בשרו של האדם הלבן הוא מבכר
את בשר האינדיאנים והכושים, ורק באין בררה הוא
אינו בוחל גם בבשר הלבנים.

– שמחה מה זו עושה? – קרא פגנל בעקמו
את פניו בבוז – הרי אין הנמר אוהב את בשרך אלא
מפני שהוא אינו טעים.

– ואני מודה לאל על זה!

– לפי דעתי, זה מעליב מאד! – קרא המלמד
בהתלהבותו הרבה – האנשים הלבנים מתגאים כל
כך בגזעם והם חושבים את עצמם לחשובים ביותר
בעולם, ולנמרים, כנראה, השקפה אחרת לגמרי
בענין זה.

– בכל אפן, פגנל חביבי, – אמר גלנרון –
אף־על־פי שאין ביננו אף בא־כח אחד מן הגזעים
החשובים בעיני הנמרים והחביבים עליהם, הנני בכל
זאת שמח על העדרם של ידידיך אלה מהולכי ארבע.
גם בלאו הכי אין מצבנו מזהיר ביותר.

– נמצא, שאתה מתאונן על גורלך, אדוני! – קרא המלמד במצאו לו עלה אחרת לקטטה.

– אין אני מתאונן, אלא מאשר עבדה.
ואתה, כלום תחשב את דירתנו על העץ, שאפשר בכל
רגע להתגלגל ממנו המימה, לנוחה ומרוחת כל
כך?

– לי לא היתה נוחיות כזאת אף במשרדי
בפרס… הרי אנו חיים כאן כצפרים ומצב טוב מזה
אין אני יודע… לדעתי, היו כל בני־האדם צריכים
לחיות על אילנות.

– בתנאי, שתהיינה להם כנפים, – העיר לו המיור.

– אשר לכנפים, הרי אין אני מתנגד… אבל אותן אפשר להמציא, ועד…

– ועד הזמן ההוא, מר פגנל, – הפסיק
גלנרון את דבריו – הרשני־נא להעדיף על משכן
אוירי זה את משעולי הפרדס עם החול הלבן אשר
עליהם, את רצפתו של בית ממש, או לפחות, את ספון
האניה.

– גלנרון! – קרא הגיאוגרף בטון של מטיף
ומוכיח – על האדם לקבל ברצון כל מה שהגורל נותן
לו. אם טובה היא מנת גורלו – עליו לשמח; ואם רעה היא
– עליו להכנע!… כנראה, אתה מתגעגע על כל
הטובה שבטירת מלקולם.

– לא, אבל…

– הנה רוברט, הוא מרגיש כאן את עצמו
יפה מאד ואינו קובל על שום דבר, – הוסיף פגנל,
ברצותו למצא לו חבר לדעה.

– כן, אני אמנם מרגיש את עצמי כאן יפה
מאד! – ענה הנער – שום מקום לא מצא חן בעיני כמו
המקום הזה.

– בגילך, רוברט, מובן הדבר הזה, – ענה לו גלנרון.

– וגם בגילי, – אמר המלמד – בה־במדה
שתמעטנה דרישותיו של האדם, בה־במדה יטב לו.
מאשר הוא רק זה, שאין לו כל דרישות, השמח
בחלקו.

– עתה יתחיל ידידנו המלמד ללמדנו
פרק בהבל־ההבלים של תאות האדם עלי אדמות!… –
קרא המיור.

– אינך אלא טועה, חביבי המיור. אין לי כל
חשק להשמיע לקחי מוסר באזניכם, אלא ראיתי
מעשה ונזכרתי באגדה ערבית יפה, ואם תרצו,
מוכן אני לספר לכם אותה.

– ספר־נא, ספר, מר פגנל, – בקשו רוברט.

– ומה תוכיח אגדתך? – שאל מכס נבס.

– מה שמוכיחה, על־פי־רב, כל אגדה טובה, חביבי המיור.

– כלומר: לא הרבה ביותר, – אך אל תשים
לב לדברי, אדון שיהרזדה, וספר את אגדתך, כלנו
מוכנים להקשיב למשהו דמיוני.

– לפני הרבה־הרבה שנים היה בן־מלך
גדול ועשיר מאד, – פתח פגנל – הוא היה בנו של
הרון־אל־רשיד, ולמרות תהלתו הגדולה ונכסיו
הרבים, לא הרגיש בן־המלך את עצמו מאשר ולא ידע
מה לעשות, כדי למצא את אשרו בחיים. והנה פגש
באחד הימים דרויש חכם, וכששאל בעצתו, אמר לו,
שקשה מאד למצא בעולם הזה אשר ממש.

“אמנם יודע אני, הוד מלכותך, אמצעי
בדוק ומנסה אחד, שבו אפשר למצא אשר, – אמר לו
אחר כך הדרויש – אלא שאת האמצעי הזה כמעט
אי־אפשר להשיג”.

“ומהו אמצעי זה?” שאל בן־המלך.

“אם תלבש פעם את כתנתו של אדם מאשר, אדוני הרם, תשיג גם אתה את אשרך!”.

בן־המלך הודה לדרויש החכם על עצתו
ויצא לשוט בעולם, כדי לחפש כתנת של אדם
מאשר. הוא עבר בכל בירות העולם, לבש כתנות
קיסרים, מלאכים נסיכים, רוזנים – אך לשוא. האשר לא
בא אליו. אז החל ללבש כתנות אמנים, שרי־צבא,
סוחרים – ושוב לריק. לאחרונה בא לידי מסקנה,
שאי־אפשר בכלל למצא כתנת של אדם מאשר באמת,
ובלב נשבר חזר אל ביתו, לארמון אביו. אך הוא
בדרך, והנה לפניו אכר בשדה. האכר חרש את
האדמה ופניו היו צוהלות ולבו מלא שמחה.

“אין זאת אלא אדם מאשר לפני”, חשב הנסיך ושאל את האכר:

“אמר לי, אדם טוב, המאשר אתה?”

“בהחלט!” ענה לו האכר.

“ואין לך כל משאלה, וכל חפץ־לב?”

“אין”.

“ואולי רוצה אתה להיות כליף?”

“למה לי זה, אם אני מאשר גם בלאו הכי?”

“אם כן מכר לי, בטובך, את כתנתך!”

“כתנתי? – תמה האכר – הרי אין כתנת כלל וכלל לבשרי!”






פרק יב: באש ובמים


האגדה שספר פגנל מצאה חן בעיני
חבריו. בגמרו לספר, נשמעו מחיאות כפים
רועשות. אולם למרות מוסר־ההשכל שבאגדה, לא
נשתנתה דעתו של גלנרון אף במקצת, כי להשלים
עם מצבם הנכחי יש רק מתוך חסר בררה אחרת.

בינתים והלילה התקרב ובא. אחרי
שתירינו אכלו לשבע ובלו זמן־מה אחרי הסעדה
בשיחת רעים, לא נשאר להם עתה אלא לשכב
ולהרדם.

אולם בטרם נכנסו לתוך קניהם, עלו
גלנרון ורוברט יחד עם הגיאוגרף אל מגדל־הצופים,
כדי לראות אם לא חל שנוי בים האדיר המקיף אותם
מכל העברים. השעה היתה כבר תשע. השמש אך זה
שקעה מאחורי האפק, כוכבי חצי־הכדור הדרומי,
שכסו באד קל, החלו לנצנץ בשמים, והחשכה
הלכה והתגברה.

עוד מעט ונראו בשמים רבוא רבבות
כוכבים נוצצים, שהשתקפו במים המכסיפים. אולם
עוד הם עומדים ומסתכלים על סביבותיהם, נתקשרו
במערב עננים קודרים, שבמהירות רבה החלו לכבש
את כל הרקיע.

האויר היה עוד שקט. רוח קלה לא נשבה
ועלה לא נע, גם המים עמדו כקפואים ודמו למין גוש
מוצק ובלתי מתנועע. הנשימה כבדה, החזה התכוץ
ונצבט כמו במלקחים.

– עוד מעט תפרץ סופה, – אמר פגנל –
האתמוספירה ספוגה ורוויה חשמל עד קצה
יכלתה.

– כן, הדבר מרגש, – אשר גלנרון את דבריו – הירא אתה מפני הסופה, רוברט?

– לא, אדוני, הלא אין אני ילד קטן, – ענה לו הנער.

– יפה מאד… אני שמח על כך. דע לך, רוברט, שזו תהיה סופה קשה מאד!

– היא תהיה קשה כל כך, – אמר פגנל –
שכל הסופות שראינו בחיינו הן כאין וכאפס
לעמתה!

– אין אני חושש כל כך לסופה
הממשמשת ובאה, – אמר גלנרון – כמו לגשם השוטף
שיבוא בעקבותיה. הוא ירטיב אותנו שוב עד
לעצמותינו. בודאי גם המים יגאו. אכן אמר מה
שתאמר, פגנל יקירי, לחיות על עצים לא נעים ביותר.
עוד מעט ותחזה זאת מבשרך!

– אני רגיל לראות הכל מנקדת־מבט פילוסופית…

– אבל נקדת־המבט הפילוסופית לא תגן עליך מפני המטר הסוחף.

– אולם הא תחמם אותי.

– האמנם? ובכן נרד אפוא מהרה לחברינו
ונעוץ להם להצטיד בנקדת־מבט פילוסופית, אך גם
להתעטף יפה בפונצ’ותיהם ולהזדין בסבלנות, –
אמר גלנרון.

השמים היו כבר מכסים עננים שחורים
ורק שוליהם המערביים היו מרקמים ארגמן. המים
קדרו אף הם ונראו כאלו התלכדו עם השחקים
התלויים מעל להם.

חשך ודממה השתררו מסביב.

– נמהר לרדת! – האיץ גלנרון בבני לויתו – החזיון יתחיל בודאי עוד מעט.

ושלשתם מהרו לרדת למטה.

ברדתם עמדו תמהים ומשתוממים
למראה נגה מוזר שיצא מהמון נקדות נוצצות רוחשות
באושה קלה מעל לפני המים, לרגלי העץ.

– זה בודאי נגה זרחני, – אמר גלנרון.

– לא, אלו הן מיני גחליליות, אבני־חן
חיות. הגחליליות אמנם אינן יקרות כמו אבני־החן,
אך הן מביאות אותה תועלת והגבירות בבואנוס־אירס
משתמשות בהן לצרכי קשוט.

– נמצא, שגצים אלה חרקים הם? – שאל רוברט.

– כן, חרקים, ידידי הצעיר. נסה־נא לצוד אחד מהם וראית, כי אמנם צדקו דברי.

רוברט הצליח מיד לתפס שתי גחליליות מאירות וכלם התבוננו בהן בסקרנות רבה.

– תולעים אלו, שגדלן כגדל האצבע,
נקראות בפי האינדיאנים בשם טוקו־טוקו. הן שיכות
לסוג קשי־הכנפים ואת האור הן מוציאות משני
כתמים קטנים הנמצאים על גבן. זהרן רב כל כך,
שאפשר אפילו לקרא לאורו.

פגנל הקריב אחת הגחליליות אל שעונו והיטיב לראות לאורה את לוח־הספרות.

השעה היתה עשר.

גלנרון יעץ למיור, לתום אוסטין
ולמלחים לקשר את עצמם היטב אל ערסלותיהם. הסופה
כבר משמשה ובאה. מרגש היה, כי היא תהיה נוראה
ובכחה יהיה לנער אותם מן העץ כנער הרוח את
הפרי הבשל מן העץ.

ראשית כל קשרו אל הענפים את רוברט. הם
עטפו אותו יפה בפונצ’תו, ואחר כך עשה כך כל
אחד לעצמו.

לאחר ששכבו כלם בערסלותיהם, ברכו
איש את אחיו ב“ליל מנוחה”, אף־על־פי שלמנוחה לא
היתה כל תקוה. השתררה דומית־מות. למרות זאת לא
נרדם אף אחד מהם. מחשבות אימות לא נתנו להם לעצם
עין.

בשעה אחת־עשרה בלילה נשמע מרחוק
קול רעם עמום. גלנרון הפריד את הענפים ובעד הרוח
שביניהם ראה את השמים. העננים הכבדים נקרעו על
ידי הברקים לכל רוח והרעמים התקרבו וגברו מרגע
לרגע.

– ומה, אדוני? – שאל פגנל.

– אין לי במה לנחמך, ידידי. הסופה תהיה אימה.

– אשמח מאד! למצער, אתענג על מחזה
נורא־הוד של איתני־הטבע המשתוללים; – אמר המלמד
מתוך שמחה תמימה – אין כל ספק שהסופה תהיה
חזקה מאד, כי אנחנו נמצאים בדיוק בקו הסופות
הרות־החשמל. אני נזכר שקראתי באחד הספרים על
סופה שהתחוללה בשנת 1703 במדינת בואנוס־אירס.
בשעת סופה נוראה זו נשמעו שלשים ושבעה קולות
נפץ בזה אחר זה. ידידי מרטן דה־מוסי, שהתבונן אל
אחת הסופות בחבל זה, מספר, שרעמים הרעימו
בלי־חשך חמשים וחמש דקות.

– וכי הסתכל אז בשעונו? – שאל המיור.

– כמובן!… חבל שאין בידנו להתקין
כאן כולא־ברק. אילן זה הוא הדבר היחידי הגבוה
בכל הסביבה הזאת. מלבד זאת יש לעץ אומבו סגלה
מיחדת למשך אליו חשמל אתמוספירי. ולבסוף
חושבני, ידידי, שגם מכם לא נעלמה ההלכה,
שהמלמדים אינם מיעצים להסתתר תחת עץ בשעת
סופת ברקים.

– אתה מזכיר לנו את כל הדברים הטובים הללו דוקא בשעה המתאימה, – העיר לו המיור.

– כן, – אמר גלנרון – אתה באמת בחרת
לך שעת־כשר מצינה להשמיענו דברים מענינים
ומרגיעים.

– כנים דבריכם, ידידי! – הסכים פגנל –
אך כלום אשמתי היא זו?… הנה כבר מתחיל הענין! –
שסע פתאם את דברי עצמו, כשנשמע רעם מחריש
אזנים מיד אחרי ברק מסנור – כך… כך…

ובינתים הלכה הסופה הלוך וגבור. רעם
בא אחרי רעם. קולות הנפץ והרעש המחריש את
האזנים נתמזגו למנגינה אימה אחת, שבדומה לה
לא תוכלנה להשמיע כל התזמורות שבעולם, לו
התאחדו יחד.

פתאם נשמע קול רעם חזק כל כך,
שהשמים והארץ נזדעזעו. אחריו נמשך כעין מטר
יריות של אלפי תותחים. והברקים והרעמים רדפו זה
את זה בלי הפוגות.

הברקים פלחו את השמים בצורות
ובנטיות שונות. מהם נפלו ישר למטה – חמשה־ששה
בזה אחר זה ובמקום אחד, ולאחדים מהם היו צורות
נהדרות כל כך, שהגיאוגרף היה מלא התפעלות.
מתוך ספריו הכיר רק שתי דגמות של ברקים
מסתעפים לשנים. וכאן ראה לפניו מאות דגמות
כאלו. ברקים אחרים קרעו את הרקיע בקוים שבורים,
נתפזרו במרחב כענפי אלמגים, או נתזו
כאשדות־מים מבריקים. ושוב אחרים הבהבו
כאלמות־אש בוערות.

לבסוף נמתחה על פני הרקיע, לכל ארכו
– ממזרח לצפון – רצועת־נגה רחבה ומבריקה באור
זרחני מסנור עינים. רצועה זו נעה קדימה במהירות
נוראה, לפתה את כל האפק ונראתה כבולעת את
העננים. נהר־די־נור זה האיר את כל החבל כאור היום
והשתקף בתוך המים. כשכל שפולי הרקיע היו
אחוזים ברצועת־נגה אימה זו, דמו בלבם תירינו
האמללים, שהם נמצאים במרכזו של כדור־אש
ענק!

האנשים החוסים בעץ הביטו מחרישים
במחזה נורא־הוד זה. אך לומר דבר איש לרעהו לא
יכלו, כי הקונצרט הפראי של הטבע הזועם החריש
את קולם לגמרי.

לאור הברקים נראתה דמותו השקטה של
המיור, פניו הסקרניות של פגנל, ארשת פניו
המלאה מרץ של גלנרון, פניו החורות של רוברט
ופרצופיהם האדישים של המלחים, שראו כבר
בחייהם לא סופה נוראה אחת.

הגשם טרם ירד והתירים השלו את עצמם,
שאולי יפטרו ממנו. אך לפתע־פתאם נפתחו ארבות
השמים וגשם סוחף נתך מן המרומים ישר
למטה.

האנשים נשמו לרוחה, בחשבם
שבגשם זה יסתים סוף־סוף המחזה הנורא. אבל
תקותם תקות־שוא היתה. הברקים, הרעש וקולות
הנפץ לא פסקו. ופתאם – ובקצה הענף התלוי על פני
המים נגלה כדור־אש לא גדול, שהיה מקף חתול שחור
של עשן. דקות אחדות הסתובב במקום אחד, ולבסוף
נפץ ברעש ובקול נפץ רב כל כך שידידנו
התכוצו כלם מרב פחד. ריח של גפרית הרגש
באויר.

הם עוד לא הספיקו לראות מה קרה והנה נשמע קול צעקתו של תום אוסטין:

– העץ בוער!

ואמנם הצת הענף ועלה באש. הלהבה
התפשטה במהירות, ולמרות הגשם הסוחף, שעוד
הגביר את הבערה, נתלקחו הענפים היבשים
בשלהבות נוראות. למרבה הצרה, נשבה גם רוח חזקה
שהעבירה את האש לשאר חלקי העץ.

גלנרון וידידיו מהרו למצא להם מחסה בחלק המזרחי של הצמרת, אשר
לשם לא הגיעו עוד השלהבות. מחרישים, נואשים
ומבהלים טפסו על הענפים, נכשלו מפעם לפעם ולא
אחת גם גלשו למטה ורק בנס לא נפלו המימה. הם
נאחזו בענפים ובבדים ששחו תחת כבד משאם,
פעם טפסו למעלה ופעם ירדו שוב למטה והיו
אובדי־עצות.

העץ חרק ושרק. הענפים התעותו
והתפתלו כנחשים נשרפים חיים. אודים עשנים
נפלו אל המים, מקום שם ודעכו לאט־לאט. אולם האש
שאחזה בעץ לא רפתה. היא התפשטה יותר ויותר
ובגלל הרוח הנושבת בחזקה אפפה עד מהרה את כל
הצמרת.

התירים האמללים היו נדהמים מרב פחד.
נשימתם קצרה מן העשן הרב והרגש הרגישו, שהאש
מתחילה כבר לחרך את שערותיהם ואת עור פניהם.
לברח לפני האש, שלא יכלו לכבותה או להחלישה,
לא היה מקום, והאמללים ראו לנגד עיניהם את מותם
הנורא בשלהבות.

הגיעה השעה, שלא יכלו עוד להשאר בין
הענפים. הם החליטו אפוא לבר להם מיתה קלה יותר –
להפיל את עצמם המימה.

– מוטב לטבע מאשר להשרף חיים! – קרא גלנרון – המימה! המימה, ידידי!

וילסון, הנרדף על ידי האש, שמע הראשון
בקול הלורד, וקפץ למים. אך מיד השמיע קול
צוחה:

– הושיעו! הושיעו!

תום אוסטין התכופף ועזר לו לעלות שוב על העץ.

– מה שם? – שאלוהו חבריו.

– תנינים… – לחש וילסון בהחזיקו עוד בתום אוסטין וידיו רועדות.

ואמנם היה העץ מקף המון תנינים
צמאי־דם. פגנל הכיר אותם מיד על־פי ראשם החד,
לועם הגדול ובעל השנים הנוראות הנמשך מן האזן
האחת עד האזן השניה, ועיניהם הבולטות. הם שוטטו
בזריזות על־פני המים וקשקשיהם הבריקו לנגה
האש.

למראה האויבים האימים הללו, הבינו
ידידינו האמללים, שעכשיו עליהם למות במיתה קשה
ואכזרית – להשרף חיים, או להטרף על ידי התנינים.
כל מוצא אחר לא היה!

– הנה כך… הגיעה שעתנו האחרונה… – אמר המיור בשקט…

מכס נבס נשאר נאמן לעצמו עד לדפיקת־לבו האחרונה.

יש רגעים בחיי האדם אשר בהם לא ימצא
עוד כח לעמד על נפשו ואז הוא משליך את יהבו על
אלהים ומחכה לנס שיתרחש ברגע האחרון.

וכך היה גם הפעם. גלנרון נשא את
עיניו מתוך יאוש מעל העץ הבוער, הסתכל במים
השורצים תנינים אכזריים, ואמר בלבו שלום לכל
היקרים לו בעולם.

הסופה שקטה. אולם במקומה בא פגע
אחר, עוד יותר נורא מן הסופה. בדרום התחוללה
רוח־זלעפות בדמות עמוד ספוג אדים חשמליים,
שראשו פנה כלפי מטה ותחתיתו – כלפי מעלה,
והוא מאחד את הגלים ההומים אשר על הארץ עם העננים
הקודרים שבשמים.

עמוד הרוח הלך וקרב במהירות רבה,
בהסתובבו מסביב לעצמו, בשאפו אל קרבו מים
ובמשכו אליו על ידי תנועתו הסבובית את כל
האויר שהקיף אותו.

לא היו רגעים מועטים והעמוד הזה נפל על
העץ והקיף אותו מכל עבריו. העץ החסן התנודד ושרק
בכל שרשיו. ברגע הראשון חשב גלנרון,
שהתנינים התנפלו בהמוניהם על העץ והם רוצים
לעקרו משרשיו בשניהם החדות. דבוקים בכל כחם
אל גזע העץ ואחוזים איש ברעהו הרגישו התירים
אובדי־העצות, כי העץ מתנועע ומתכופף. הענפים
הבוערים שחו אל המים ושם כבו מיד, בפעפעם
ובהעלותם עשן.

אחרי שזעזעה את העץ הענק, נשאה הרוח
הנוראה הזאת הלאה, כשהיא שואפת אל קרבה מים
יותר ויותר ובגדלה מרגע לרגע.

ופתאם והעץ הבוער, שלא יכל עוד לעמד
בפני האש, הסופה והמים הגועשים, נפל בכבדות
לתוך המים. התנינים הנפחדים נרתעו מיד לאחור
ורק אחד מהם העז לטפס ולעלות על ענף עבה. אולם
מיולרדי הרגיש בו, הכה אותו בזריזות בקת אקדחו
בין עיניו, והתנין המחצף התעות והתפתל, ואחר
כך, נעלם בתוך הגלים מעלי הקצף.

לאחר שנפטרו מן המפלצות הזוללות
הללו, טפסו התירים על הענפים שהיו בשעת
השרפה מפנים נגד הרוח והאש לא הספיקה לאחז
בהם. והעץ, שנסחף עם הזרם, נשא במהירות לצד
צפון־מזרח, כשעליו שטים ידידינו כמו על דוברה.
האש כבתה לאט־לאט והרוח נשאה את הדוברה המוזרה
חיש־מהר עם הזרם. מסביב היתה חשכה גמורה, אשר רק
מזמן לזמן הוארה על ידי ברק רחוק.

ובלב האמללים התעוררה התקוה להצלה.






פרק יג: האוקינוס האטלנטי


– סוף־סוף נזכה וננצל, – אמר המיור.

– כן, סוף־סוף, בודאי, יחמל עלינו אלהים! – לחש גלנרון.

הוא חפש ומצא את רוברט. בידו האחת
החזיק בענפי העץ ובידו השניה אמץ את הנער אל
לבו.

– מה גדולים הם רחמי השמים! – קרא תום
אוסטין, בשמעו את דברי גלנרון – אם ירצה אלהים
תעבר באש ולא תכוה והמים לא ישטפוך.

– ואפילו התנין יריח אותך וילך לו, – הוסיף המיור בקולו השקט.

– ומה נהדר היה כל זה! – התפעל פגנל –
יריות מתותחי השמים, אגם מלמטה, אגם מלמעלה,
תבערת יער, סופות משתוללות, השתערות תנינים,
ואחרון־אחרון חביב – רוח־זלעפות, שהפכה את מעוננו
הבוער לדוברה מצינה! ממש – אגדת־קסמים! אלי, מה
טוב ומה נחמד היה כל זה!

– כן, אגדות כאלו, כשאתה עצמך
משתתף בהן, טובות ביחוד כשסופן טוב, – העיר
גלנרון – ואתה, הפחדת מאד? – פנה אל
רוברט.

– אני הייתי מכה תמהון, אך לא פחדתי, – ענה לו רוברט – קוה קויתי לישועת אלהים.

– יפה עשית, ידידי! תקוה זו תמנע ממך את הפחד תמיד־תמיד.

– מה טוב היה אלו טלטלנו סוף־סוף לאיזה חוף, – אמר תום אוסטין.

– אין ספק, כי הרוח תביאנו אל היבשה, – ענה מכס נבס.

– אבל זה בודאי לא יהיה כל כך מהר, –
אמר פגנל – לעת־עתה אין לראות עוד אלא מים ומים
ומים.

זרם המים פנה מדרום־מערב לצפון־מזרח
והתירים קוו למצא לפניהם יבשה. הגשם פסק,
קרעי העננים שעוד צפו על פני הרקיע הטיפו רק
רסיסים קטנים. הסופה פסקה אפוא לגמרי. העץ שנסחף
עם הזרם הגועש טלטל במהירות רבה, כאלו נשא על
ידי איזה שהוא מנגנון מפליא שבקרבו.

וכך נמשך הדבר עד השעה שלש לפנות בקר.

פתאם הרגיש המיור, שחלקי העץ
השקועים במים מתחילים להעצר בקרקע והוא מהר
להודיע זאת לחבריו.

תום אוסטין קטף ענף דק וארך ומדד בו את עמק המים.

– הענף מגיע עד לאדמה, – אמר.

ואכן, כעבר עשרים דקות בערך נתקל
העץ במשהו מוצק ונעצר. נתברר כי נתקע באיזו
גבעה שהתרוממה מעל למים.

– אדמה! יבשה! – קרא פגנל ובקפיצה מהירה ירד מן העץ.

רוברט ווילסון אחזו זה ביד זה ועשו
כמוהו. והנה הגיעה פתאם לאזניהם שריקה ידועה
להם. כעבר רגע נשמעה גם שעטת פרסותיו של סוס,
ולעיני התירים הופיע פסל חי – טלקב הרוכב על
טאוקה.

– טלקב! – קראו כלם פה אחד.

– Amigos! (ידידי!) – קרא טלקב ברגש.
הוא ראה מרחוק את האסון שקרה לעץ ובלב
חרד התבונן מרחוק אל כל מארעותיו. לבסוף, כשנפל
העץ וצף על פני המים, חשב ומצא את המקום, שאליו
הוא עתיד להגיע ומהר לקראת ידידיו.

הוא תפס את רוברט בזרועותיו ולחץ אותו
אל לבו. פגנל נתלה בצוארו ושאר התירים הריעו
בשמחה ולחצו את ידו ברגשי שמחה. וכשנגמרו
הברכות ההדדיות, הכניס טלקב את ידידיו אל איזו
ארוה, שבה בערה כבר מדורה ונצלה בשר
ציד.

– את זה הכינתי בשבילכם, – הסביר האינדיאני לפגנל – אני חכיתי לכם.

ואחרי אכלם לתאבון את הצלי הטעים,
שהכין להם טלקב, יכלו סוף־סוף תירינו לישון
במנוחה. הם הודו לאלהים על הצלתם, שכבו ועד מהרה
שקעו בשנה עמקה.

בשעה שמונה בבקר העיר אותם
האינדיאני. תודות למנוחה הקצרה, הרגישו עתה
כלם את עצמם מאששים ומוכנים להמשיך את
דרכם.

טלקב ספר לפגנל כיצד נצל תודות
לזריזותו של טאוקה הנבון והנאמן. ופגנל ספר
לאינדיאני על דבר השערתו החדשה, שרב־החובל
גרנט אינו נמצא כלל וכלל באמריקה, אלא
באוסטרליה. אם ירד האינדיאני לסוף דעתו ואם לא –
אין לדעת; אולם כלם ראו בעליל, שהוא שמח בלב
תמים על שמצא את ידידיו שלמים ובריאים, למרות כל
הנסיונות הנוראים שנתנסו בהם ולמרות כל
התלאות שנשאו וסבלו.

ומכיון שמקום ישוב היה עוד רחוק מן
המקום הזה, לא יכלו גם לחלם על השגת סוסים חדשים;
ובעל־כרחם אלצו לשים את פניהם לדרך ברגל. עד
לאוקינוס לא נותרו עוד אלא כששים קילומטר. ומלבד
זאת הרי היה אתם גם טאוקה, שהמפגרים יכלו לרכב
עליו חליפות. טלקב היה נותן את סוסו לזקוקים לו
בחפץ־לב. בראשונה הציע אותו לרוברט, אבל הגבור
הקטן הזה טען, שאין כח האחרים רב משלו ולא רצה
להיות הראשון ברוכבים.

לאחר שיצאו מן השפלה המוצפה, מצאו
לפניהם שוב מישור יבש בערך, שהיה מכסה כלו
צמחים שונים. ושוב השתרעו לפניהם כרים
רחבי־ידים, שהיו מבתרים באי־אלה מקומות
בחרשות נטועות על ידי בני אירופה.

ביום זה לא עברו ידידינו אלא
כחמשה־עשר קילומטר בלבד הם לנו בתוך העשב
הגבוה, תחת כפת־השמים. ובבקר הרגישו כבר
בקרבת האוקינוס.

הם אלצו להזדרז, כדי שיספיקו למחרת
היום להגיע אל האוקינוס. אזור אזרו אפוא את שארית
כחותיהם. כי רצו מאד להגיע למקום המפגש עם
“דונקן” למועד הנכון.

ואכן הגיעו לאוקינוס. עיפים ויגעים,
מכסי זעה ואבק, יכלו כבר בשעה שמונה בערב
להתענג על מראה החולות, המתנשאות עד לגבה
שלשים מטר מעל לגלי האוקינוס, המתנפלים ברעש
ובגעש על המחסום שהושם לפניהם.

– האוקינוס! – קרא פגנל בגיל.

– כן, האוקינוס! – אמר גם טלקב בהבינו מלה זו.

אולם בשעה שהתירים טפסו ועלו על
פסגת החולות, היתה כבר אפלה מסביב ולא ראו עוד
כלום.

– היכן היא אפוא “דונקן”? – שאל פגנל – אם
היא עצמה אינה נראית, הרי היינו צריכים לראות,
לפחות, את אורותיה.

– כן, הדבר תמוה בעיני, – אמר גלנרון – הרי קבענו, שהיא תמצא במקום זה.

– בבקר נראנה, – הרגיע אותו המיור.

תום אוסטין נסה לקרא לאניה בקול צעקתו, אך אין קול ואין עונה.

הרוח היתה חזקה והים המה וגעש. אלו
היתה אפילו “דונקן” קרובה לחוף, לא היה קולו של אדם
יכול להתגבר על רעש הרוח והמית הגלים.

החוף היה מלא שרטוני־חול שנמשכו
הרחק־הרחק לתוך הים והוו סכנה לאניות יותר
מסלעי הים. עקר סכנתם היא בזה, שהם מעכבים את
הגלים, המכים בהם בשצף־קצף, ועקב כך נוצרת שם
מערבלת, אשר אוי לה לאניה הנקלעת לתוכה.

במקום זה לא היה כל נמל או מפרץ
ולפיכך אלצה “דונקן” לעגן במרחק־מה מן החוף
המסכן.

– רב־החובל מנגלס יודע את אשר לפניו, –
אמר תום אוסטין – הוא לא עגן בודאי אלא במרחק
שבעה־שמונה קילומטרים מן החוף.

– בים אפשר לראות למרחוק, – אמר
גלנרון – וממרחק כזה היינו צריכים לראות את
אורותיה של “דונקן”.

– ואת הערפל אינך לוקח בחשבון,
אדוארד יקירי? – פנה אליו מכס נבס – כשהערפל
הוא חזק, אין רואים אפילו ממרחק שבעה־שמונה צעדים,
ולא כל שכן – ממרחק שבעה־שמונה קילומטרים.

– כן, דבר זה הוא אמנם נכון, – הסכים
גלנרון – ולפיכך, ידידי, נחדל־נא להצטער לשוא,
ונחכה בשקט עד הבקר. עתה נרד למטה, נאכל את
ארוחת־הערב שלנו ונשכב לישון.

– במקום מטות נכין לנו מאורות בתוך החול ויהיה לנו נוח לישון, – הציע המיור.

– רעיון נפלא! – קרא פגנל – המאורות לא
תהיינה גרועות מערסלות העץ, שכה מעט השתמשנו
בהן.

– ואתה, כנראה, מצטער על כך, – אמר גלנרון.

– ברור, שאני מצטער, – השיב לו פגנל –
עתה לא אוכל להתפאר, שהייתי תלוי לילה שלם על
ענפי עץ מעל למים, כמו שהיה בדעתי קדם
לכן.

– אבל תחת זה תוכל להתפאר, שכמעט נשרפת עליו, – אמר גלנרון.

– או שכמעט נפלת ישר לתוך לועי התנינים, – הוסיף המיור.

כלם פרצו בצחוק, כשנזכרו
בהרפתקאות שעברו עליהם. הם ירדו למרגלות
החולות, הוציאו את שארית צידתם ואכלו את ארוחתם
בתאבון. אחר כך חפרו להם גומות בחול, שכבו
לישון מתוך תקוה, ששום דבר לא ירגיז עוד את
מנוחתם, ועד מהרה נרדמו כלם, מלבד גלנרון האחד,
שלא יכל להרדם.

לו הציקה המחשבה על דבר “דונקן”. שמא
לא הגיעה האניה למקום המיעד? – הרהר בלבו. אך
לא. זו היתה הנחה בלתי אפשרית. הם יצאו
מטלקהואנו בארבעה־עשר לאוקטובר והגיעו
לאוקינוס בארבעה־עשר לנובמבר. במרוצת החדש
הזה של מסעם על פני ארץ צ’ילי, הקורדילרים,
הפמפות ומישורי ארגנטינה, היתה “דונקן” צריכה
להספיק להקיף את הראש הורן ולהגיע אל המקום הזה.
לעכב אניה מצינה זו בדרכה לא יכל שום דבר.
סופת ים היתה כאין וכאפס בשבילה. ג’ון מנגלס
היה גם איש־ים מנסה, היודע להרחיק מדרכו כל
סכנה. מה יכל אפוא לעכב את האניה?

גלנרון לא רצה להאמין, שאי־אפשר
לראות את האניה, אלו נמצאה בקרוב מקום. הוא קם
ועלה שוב על פסגת החולות, נעץ את עיניו מתוך
געגועים עזים בערפל הבלתי חדיר, וקוה לראות,
לפחות, איזה נגה רפה מאורותיה של “דונקן”. אך הוא
לא ראה דבר.

רעיונותיו עפו לקראת אשתו היקרה וכל
הסובבים אותה, ולמחשבה שמא ארע, חלילה, איזה
אסון ל“דונקן”, צנח ארצה ונאנח מעמק לבו.

והנה הבריק מרחוק איזה אור קלוש… וגם שני…

– הה! – קרא האיש הבודד – הרבה מאד
הייתי נותן, אלו יכלתי לקרע את הערפל הזה
ולהוכח, כי אמנם אניתי היא המאירה מרחוק!

ופתאם נזכר כי פגנל מיטיב לראות בלילה מאשר ביום.

– אעיר אותו! – אמר לעצמו – הוא ירגיע אותי, ואם לא – תטרף דעתי עלי!

הגיאוגרף ישן במאורתו שנה מתוקה, ופתאם הרגיש, כי מנענעים אותו.

– ומה עוד? – קרא מתוך שנה, בשפשפו את עיניו באגרופו.

– זה אני.

– מי אתה?

– גלנרון. קומה, בבקשה, ובוא אתי, כי דרושות לי עיניך.

– עיני?

– כן, רק עיניך, שבודאי תראינה את
“דונקן” בתוך העלטה הזאת… בבקשה ממך, קום
מהר!

– יקח השד את הניקטולופיה שלי,
שבגללה אין נותנים לי לישון! – רטן המלמד, אם כי
בלבו שמח מאד, שהוא יכל לגמל איזה חסד
לגלנרון.

הוא קם ועמד על רגליו הארכות, התמודד
עד שנשמע פרוק עצמותיו, ולבסוף עלה בעקבות
גלנרון על פסגת החולות.

– אנא, התבונן היטב, ואולי תראה שם
דבר־מה, – אמר לו גלנרון בהצביעו בידו לים –
הבט ישר… נו?

– אני מביט ומביט ואיני רואה כלום.

– התבונן עוד. אולי תראה. ובכן – מה עכשיו?

– אני רואה את הים… גלי קצף לבנים…

– ואור אדם או ירק אין אתה רואה?

– לא אדם, לא ירק ולא כחל, איני רואה כל אור… גם חתול לא יראה כאן דבר ומה גם בן־אדם!

למרות מאמציו ללטש את עיניו, נסגרו
הללו בעל־כרחן. ראשו צנח על חזהו, אבל גלנרון
נדנד את הגיאוגרף האמלל והפציר בו להביט אל
הים.

– הישן אתה, פגנל? – קרא לבסוף הלורד,
בראותו, כי הגיאוגרף עומד בפיק ברכים ומתנועע
כשכור.

– כן, אני ישן… באמת, אני ישן ואיני רואה כלום…

– ובכן אין מה לעשות, לך לישון.

והוא לקח את המלמד בידו, הורידהו
בזהירות רבה למטה, השכיבו במאורתו וכסה אותו
בפונצ’תו. אחר כך שכב גם הוא.

בבקר השכם הקיצו כלם לקול קריאתו השמחה של גלנרון:

– “דונקן”! “דונקן”!

– הידד! – ענו לו חבריו, בקפצם ובעלותם על ראש גבעת החול, מקום שם עמד גלנרון.

ואכן ראו במרחק ששה־שבעה קילומטרים
מן החוף את “דונקן” עם מפרשיה הגלולים ועשן
ארבתה מתערב עם הערפל. הים עוד געש ולכן לא
יכלה בשעה זו האניה להתקרב אל החוף.

כדי להעיר את תשומת־לבם של מלחי
האניה, ירה טלקב ברובהו. כלם התבוננו והאזינו.
אבל מן האניה לא הגיעה כל תשובה.

טלקב ירה שתי יריות נוספות זו אחרי
זו. והנה התחיל מירכתי האניה להתנשא ולתמר
למעלה עשן לבנבן.

– הם הרגישו בנו! – קרא גלנרון – אף הם עונים לנו ביריות!

ואכן צדק. כעבר דקות אחדות הגיע
לאזניהם קול עמום של ירית תותח ומיד לאחר זה
החלה “דונקן” להתקרב מעט אל החוף. לבסוף עמדה
ולמים הורדה אסדה.

– באסדה ישבו שלשה מלחים, – אמר
גלנרון, בראותו מרחוק את הנעשה באניה
ובקרבתה.

– כן, הגברת הלנה בודאי פחדה לשבת באסדה, – אמר תום אוסטין – הים אינו שלו.

– ג’ון מנגלס לא יתן לה, – העיר המיור – והוא עצמו הרי אינו יכל לעזב את האניה.

– האח! באיזו מהירות נשאת אלינו האסדה!
– קרא רוברט – עוד מעט וראיתי את אחותי האהובה…
ואת מרת גלנרון הטובה.

ואולם למרות המהירות הרבה לא הגיעה האסדה לחוף אלא כעבר שתי שעות.

גלנרון נגש אל טלקב, שעמד בידים
שלובות על חזהו והביט במנוחה על הים המכה גלים.
על ידו עמד ידידו הנאמן טאוקה.

באחזו ביד האינדיאני ובהראותו על
האניה העומדת במרחק־מה בים, אמר אליו הלורד
ברגש:

– סע אתנו!

טלקב הניע ראשו בשלילה.

– הספח אלינו, ידידי! – הפציר בו גלנרון.

– לא, – ענה האינדיאני תשובה מחלטת – כאן טאוקה, כאן הפמפות…

גלנרון הבין, שאדם זה לא יסכים לעולם
להפרד מאותם המישורים, ששם חיו ומתו אבותיו. הוא
לחץ את ידו בחזקה ולא רצה להרגיזו יותר בהצעתו.
הוא גם לא הפציר בו, כשהאינדיאני מאן לקחת כל
שכר בעד עמלו הקשה.

– מתוך ידידות! – אמר האינדיאני.

גלנרון שקע במחשבות. הוא רצה מאד
להשאיר לפטגוני איזה דבר לזכרון. אבל מה הוא יכל
להציע לו מלבד כסף? הסוסים,
הנשק, הציוד – כל אלה אבדו במים, במה יוכל אפוא
להודות למורה־דרך זה, שמסר נפשו עליהם.

פתאם נצנץ רעיון מצלח במחו. הוא
הוציא מכיס מעילו את ארנקו, שבו שמר על דבר יקר
לו מכל יקר – תמונה קטנטנה של פני אשה ומסביב
לה אבני־חן מבריקות.

הוא הושיט את התכשיט לאינדיאני ואמר:

– זוהי אשתי!

טלקב הסתכל בתמונה ואמר ברכות:

– יפה וטובה!

– קח לך למזכרת־נצח, – הוסיף הלורד.

מתוך יראת כבוד נשק הפטגוני לתמונה ותלה אותה על לבו.

אחר כך התחילו כלם להפרד ממנו,
בהצטערם מאד, שהם מכרחים לעזב את הידיד הנאמן
והנדיב הזה.

גם פגנל הכריחו לקבל ממנו מתנה
לזכרון – מפת אמריקה הדרומית והאוקינוסים,
שהאינדיאני התבונן בה בהתענינות רבה זה היה
הדבר היקר ביותר, שהמלמד היה יכל לתת לו, כי
מפה זו חברה על ידיו ועל כן הוקיר אותה מאד.

רוברט חבק חליפות את טלקב ואת טאוקה
ולא יכל לכבש את דמעותיו. לדאבונו, לא היה לו
יותר במה להוכיח את אהבתו העמוקה לאינדיאני
הנדיב.

ובינתים התקרבה האסדה אל החוף,
כשהיא מפלסת לה בזהירות נתיב בין שרטוני
החול.

– מה שלום אשתי? – שאל גלנרון, כשהאסדה נגעה בחול החוף.

– ומה שלום אחותי? – קרא רוברט.

– הגברת הלנה והעלמה גרנט בריאות
ושלמות והן מחכות לכם באניה בקצר־רוח, – ענה
אחד המלחים, בה־בשעה ששני המלחים האחרים
השתחוו וברכו את הבאים בשמחה, כשהם מנופפים
בכובעיהם באויר.

– ימהר־נא, הוד מעלתו, לשבת באסדה, כי עוד מעט יתחיל השפל, – הוסיף המלח הראשון.

בני החבורה נפרדו מן האינדיאני שנית
וטלקב הרים את רוברט, לחץ אותו בחזקה אל לבו,
ואחר כך נשא אותו בזרועותיו החזקות אל
האסדה.

– סע לשלום! – קרא אליו, בהביטו לתוך עיניו – גבר אמיץ־לב אתה!

– שלום לך, ידיד ורע, שלום לך! – קרא אליו גלנרון.

– וכי נשוב ונתראה עוד בזמן מן הזמנים? – קרא פגנל.

– Quien sabe? (מי יודע?) – ענה האינדיאני בהרימו את ידו לשמים.
אלה היו דבריו האחרונים שהגיעו לאזניהם מתוך המית הגלים.

כאשר יצאה האסדה מתוך הנתיבות
המתפתלות שבין השרטונות, תקף אותה הזרם החזק
ונשא אותה ללב הים. עוד זמן רב נראתה על פסגת
החולות דמותו הגבוהה והמוצקה של האינדיאני. אך
לאט־לאט החלה צורתה להטשטש ועד מהרה נעלמה
כלה ולא נראתה עוד.

בהגיע האסדה אל האניה, היה רוברט
הראשון שטפס ועלה על הספון, מקום שם חכתה לו
אחותו בזרועות פתוחות, ככל שחכתה הגברת הלנה
לבעלה – הלורד גלנרון.

מלחי האניה קבלו את פני השבים בתרועות שמחה וגיל.

וככה נגמר המעבר דרך אמריקה הדרומית
בקו ישר לרחבה. את הנוסעים אמיצי־הלב לא יכלו
לעצר בדרכם – לא הרים, לא נהרות ואף לא מכשולים
קשים אחרים. כל סכנה לא הפחידה אותם וכל דבר לא
יכל להתיצב להם לשטן בדרכם. אמיצי־הלב האלה
התגברו על כל המכשולים. רק במכשול אחד לא
נתקלו – בכל דרכם הארכה והקשה לא היה עליהם
לעמד בפני רע לבם של בני־אדם.











מין נשר אמריקני ענק.  ↩



כפר – בלשון הפטגונים.  ↩



העשב הגבוה של הפמפות.  ↩



“טולדריו”– מחנה אינדיאני, כפר אינדיאני –  הערת פב"י.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44571