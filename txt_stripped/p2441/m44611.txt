


	
	ילדי רב החובל גרנט ־ כרך ג
	



פרק א: החזרה לאניה


רגעי הפגישה הראשונים של תירינו עם
חבריהם ב“דונקן” עברו בנשיקות, חבוקים ותרועות
גיל. בעלותו על האניה, היו דבריו של הלורד
גלנרון, שלא עשה דבר ללא מחשבה ושלא רצה עתה
להקדיר את רגעי החדוה, כאלה:

– אל־נא תתעצבו, ידידי! אף־על־פי
שרב־החובל גרנט עדין אינו אתנו, הרינו יודעים
ידיעה מחלטת את המקום אשר בו הוא נמצא, ובקרוב
יהיה אתנו.

בדברים אלה הרך קצת הלורד את האכזבה
שתקפה את כל אלה אשר חכו בכליון עינים
לרב־החובל גרנט, ועל ידי כך גם הציל, אם אפשר
לאמר כך, את שמחת הפגישה.

אם כי מרי גרנט והגברת הלנה התעצבו
מאד על העדרו של זה, אשר למענו קבלו על עצמם
הלורד גלנרון ומלויו את החפוש בפמפות, לא
נשללה מהם, למצער, התקוה למצאו.

עוד בשעה שהאסדה התקרבה אל האניה
היתה רוחן של שתי הנשים נסערת מאד. הן אמצו את
עיניהן עד לכאב, ולבן השתוקק לדעת מה מספר
האנשים שבאסדה. מרי עברה חליפות מתקוה ליאוש.
רגע נדמה לה, שהיא רואה את אביה, ואז הבריקו
עיניה משמחה ופניה הנחמדות נהרו והאדימו מרב
אשר. ורגע מנתה את היושבים באסדה, שמספרם
הגיע לעשרה, ואף אחד מהם לא היה דומה לאביה, ואז
קפאה במקומה, פניה החוירו ולבה פג מרב
צער.

הגברת הלנה שמחה והתעצבה אתה יחד.

אך מראהו של ג’ון מנגלס היה דומה
למראה אדם המוכן לכתחלה לכל פרענות. עיניו
החדות ראו מיד, שחברי המשלחת שבו לבדם כלעמת
שהלכו.

– אבא איננו אתם! הוא אבד! – לחשה
העלמה מרי בקול מקטע, בשעה שהאסדה התקרבה
ויכלה לראות היטב את פני היושבים בה.

הגברת הלנה חבקה ולטפה בדומיה את
העלמה המתיפחת, אך לא מצאה בפיה דברי נחומים
להקל את צערה.

ובמצב כזה מצא אותם גלנרון.

אולם מששמעה העלמה גרנט את הדברים
המעודדים של הלורד גלנרון, כי אף־על־פי
שרב־החובל עדין אינו אתם, מצוא ימצאוהו, נרגעה
קצת.

אחרי הברכות הראשונות ספר הלורד
לאשתו, לעלמה מרי ולג’ון מנגלס את עקרי
קורותיהם ובשר להם את בשורת תגליתו החדשה של
מר פגנל, אשר עמד על הסברתה המשבשת של
התעודה.

– בפקחותו החודרת – אמר הלורד גלנרון,
בהתכונו להדגיש את פעלו החשוב של הגיאוגרף –
גלה לנו ידידנו מר פגנל את הרעיון האמתי
שבתעודה. כשאנו לעצמנו לא היה עולה על דעתנו
לעולם, כי טעינו בתעודה טעות גסה כל כך,
בהחליפנו מלה במלה. ואם חיה עוד בלבנו התקוה
להציל את רב־החובל גרנט, הרי אנו חיבים להודות על
כך אך ורק לאדם הטוב באנשים והנכבד במלמדים
הצרפתיים, למר ז’ק פגנל.

הגיאוגרף השתחוה והודה ללורד גלנרון על דבריו בחיוך של אשר.

– ואת, מרת מרי, – פנה הלורד גלנרון
אל העלמה גרנט, ששתתה את דבריו בצמא – הנך
יכולה להתגאות באחיך. הוא יהיה לא רק אדם ישר
וטוב־לב, אלא גם גבור ממש. הוא נשא כמונו את כל
התלאות, והענויים והסכנות, ואף פעם לא נפלה
עליו רוחו. אף תלונה קלה לא שמענו מפיו ולא ראינו
בפניו אף צל של אי־רצון או חרטה על אשר הלך
אתנו.

בדברי השבח הללו הביא הלורד גלנרון את רוברט במבוכה.

– מה רב טובך, אדוני! – לחש הנער הנבוך, בהסתירו את פניו המסמיקות בחיק אחותו.

– אין לך על מה להתביש, ידידי הצעיר, –
אמר ג’ון מנגלס – אתה תהיה לכבוד לאביך רב־החובל
הגבור. בזה אין לך כלל להתביש.

ורב־החובל משך אליו את הנער, לחצו בחזקה אל לבו ונשק לו.

הספור על דבר טלקב הביא את כלם לידי
התפעלות. הגברת גלנרון הצטערה מאד שלא נתן
לה להודות בפיה לאותו פרא נדיב ואמיץ־לב.

וכששככה קצת חדות הפגישה הראשונה,
נחפז המיור מכס נבס לתאו, התרחץ יפה־יפה, החליף
את בגדיו והתגלח כראוי, בהחזיקו בידו את התער
בשלוה כזאת, כאלו חזר עתה מטיול רגיל ולא ממסע
רחוק, מלא סכנות ותלאות לאין ספר.

לאחר שעשה כדבר הזה גם פגנל, מהר
לחזר לספון ולשוטט בערנותו המיחדת מן הגברת
הלנה אל העלמה גרנט, ומן העלמה גרנט לג’ון מנגלס
ולכל המלחים שבאניה. מכלם קבל מנה הגונה של
לחיצות־יד, ברכות ודברי שבח. ולבסוף הגיעו
הדברים לידי כך, שרצה לחבק ולנשק את כל אחד
מאנשי האניה, מה שהרשה לו, כמובן, בהגבלה
מסימת ביחס לנשים, שלא נתנו לו אלא לנשק את
ידן.

מר אולבינט, הטבח שב“דונקן”, הודה למלמד על חבוקיו בזה, שהודיע לו:

– מר פגנל, ארוחת־הבקר מוכנה כבר.

– ארוחת־הבקר? – תמה פגנל.

– כן אדוני, ארוחת־הבקר.

– ארוחה ממש, על שלחן ממש, עם מפה ממש וכלי־אכל ממש?

– מובן מאליו, מר פגנל.

– וארוחה זו לא תהיה רק של בשר מעשן, ביצים צלויות וארז יבש?

– אבל, מר פגנל! – קרא מר אולבינט, נעלב משאלות מוזרות כאלו.

– לא נתכונתי, חלילה, לפגע בכבודך,
ידידי, – אמר פגנל בטפחו בחבה על גבו של
אולבינט – רציתי רק להסביר לך בזה – שזה חדש
ימים לא ראיתי לפני ארוחה אמתית. אכלנו לא על
שלחן, אלא בשבתנו על פני האדמה, או על ענפי
עצים. ולפיכך הרי תסלח לי, שהטלתי ספק בדבריך
על ארוחה אמתית, הנראית לי כמשאת־נפש,
כמשחק־דמיון, כחלום!

– בבקשה להוכח, כי אמנם אין מוליכים
אותך שולל בדמיון־שוא, – אמרה אליו הגברת הלנה,
בפנותה לחדר־האכל.

– אנא להשלים את שמחתי והרשיני־נא
ללוותך אל השלחן, – בקש אותה המלמד
המנמס.

הגברת הלנה חיכה חיוך נעים, ובהציעה
לבעלה להלוות אל העלמה גרנט, הושיטה לו את
ידה.

– סליחה, הוד מעלתך, – הפסיק ג’ון מנגלס
את בעל האניה – וכי אין ברצונך למסר אי־אלו
פקדות בנוגע ל“דונקן”?

– אחרי הארוחה, ג’ון יקירי, נטכס כלנו
יחד עצה ונעבד תכנית בדבר מסענו החדש, – ענה
לו הלורד – ועתה נלך לאכל, אנו מתים ממש
ברעב.

ג’ון מנגלס השתחוה, הלך למסר הוראות
למכונאי, ואחר כך הצטרף גם הוא למסבים אל
השלחן.

ארוחת־הבקר של מר אולבינט היתה
בעיני השבים מן הפמפות כסעדת־מלכים
אמתית.

– ארוחה זו עולה בטובה, בטיבה
ובטעמה על ציד הפמפות עד לאין ערך! – הכריז
פגנל, אשר מסבת פזור־נפשו לקח לו שתי מנות
מכל מאכל ומאכל.

– ומה, מר פגנל, – שאלה אותו הגברת
גלנרון – וכי לא שגית איזה משגה בזמן
המסע?

– משגה?

– כן, בגלל פזור־נפשך.

– איך, זה אבאר לך את הדבר, ידידתי היקרה? – פתח פגנל – פעם אחת…

אך בהרגישו בחיוכו הערום של המיור,
לא המשיך את דבריו ופרץ בצחוק רם. הוא נשבע
והבטיח בהן צדקו, כי מכאן ואלך לא ישגה עוד
שום משגה, שיהיה בו כדי להזיק לו או לאחרים
ואחר כך ספר בטון מבדח כיצד למד את השפה
הפורטוגלית במקום הספרדית.

– ואולם – הוסיף – אין רע שאין בו טוב, ואני איני מצטער כלל וכלל על טעותי.

– הא כיצד? – שאל אותו המיור בבת־צחוק.

– הן במקום שפה אחת, למדתי שתים, ולזה יש איזה ערך, לפי דעתי! – ענה לו פגנל.

– אמנם כן, זה לא עלה על דעתי כלל, –
אמר מכס נבס – הריני אפוא לברכך, פגנל
יקירי!

– לברכה מה זו עושה, מיור חביב שלי?

– על שרכשת לך שתי שפות אירופאיות.

– כן, זה…

פגנל רצה לאמר דבר־מה, אך המאכל
החדש שהגיש מר אולבינט משך את תשומת לבו
במדה כזאת, שלא גמר את משפטו והתחיל מיד לטפל
במאכל שלפניו.

בינתים הרגיש הלורד גלנרון שבין
ג’ון מנגלס ובין העלמה גרנט נתקשרו בזמן העדרו
מן האניה יחסים לבביים, הגלויים לעין כל. הוא העיף
אל אשתו מבט־שאלה, והיא הסבירה לו בהרכנת
ראשה, שהכל הולך כשורה. דבר זה שמח מאד את
הלורד ואחרי שרב־החובל הפסיק את שיחתו עם העלמה
גרנט, נגש אל ג’ון מנגלס ושאל אותו:

– וכיצד עברה עליך נסיעתך בים, ג’ון?

– יפה מאד, אדוני, – ענה לו רב־החובל –
ואגב, עלי להודיע להוד מעלתך, שאנחנו לא עשינו
את דרכנו עם מצר מגלן.

– מה? – קרא פגנל בפה מלא אכל – נמצא,
שאתם הקפתם את ראש הורן, ואני לא הייתי
עמכם!

– אני במקומך הייתי חונק את עצמי מצער, – העיר לו המיור.

– אגואיסט! אתה רוצה לרכש לך חבל של
תלוי! – מהר פגנל להשיב לו בעקיצה – כמדמני,
שעל־פי אמונת הסקוטים מביא חבל של תלוי הצלחה
לבעליו.

– אל־נא תצטער כל כך, פגנל יקירי, –
אמר גלנרון – האדם אינו אלהים, ולפיכך לא יוכל
להיות במקומות שונים בבת אחת. או שהיה לך לרדף
בלשון שלוחה מתוך הפה בערבות הפמפות, או
להתענג מעל ספון האניה על ראש הורן. אחת משתי
אלו.

– אמנם כן… אבל צר לי מאד, שבהיותי
בפמפות לא יכלתי לראות את הראש המפרסם הזה,
משום שאיני יכול להתפלג לשנים.

כל המסבים פרצו בצחוק לשמע הדברים האלה.

– ובאיזה דרך הלכה “דונקן”? – שאל הלורד את ג’ון מנגלס, כששכך הצחוק.

ג’ון מנגלס ספר, כי הוליך את האניה
לארך החוף האמריקאי והקיף את כל הארכיפלגים
המערביים, מבלי למצא כל סימן של “בריטניה”.
בהגיעו עד ראש פילרס ובמצאו שם רוח חזקה מאד,
הפנה את האניה דרומה ושט לארך איי־היאוש עד
למעלה הששים ושבע של הרחב הדרומי, ואז הקיף את
ראש הורן, עבר סמוך לארץ־האש והמפרץ לה־מר ושט
עד לחוף הפטגוני. בשוטו לארך החוף הזה, בשעה
שעבר ליד ראש קורינט, הרגיש בהתפרצות של סופה
גדולה, שעברה לא הרחק ממקום האניה. זו היתה אותה
רוח זלעפות, שעקרה את האילן הענק אשר בענפיו
חסו גלנרון וחבריו. פעמים אחדות נטתה האניה על
צדה וכמעט התהפכה, אך לבסוף עבר הכל בשלום,
והם הגיעו אל המקום המיעד בעצם היום, שבו באו
לשם התירים הרגלים.

– רעיתך והעלמה גרנט – סים רב־החובל
את דבריו – הראו בזמן הסופה אמץ־לב נפלא. וצריך
אני להודות, שהן הכריחוני לשנות את דעתי על
הנשים. אם הן הצטערו ודאגו, הרי הצטערו ודאגו
רק לשלום ידידיהן התועים בשעת סופה נוראה כזאת
במישורי ארגנטינה.

הגבירות היו אותה שעה שקועות בשיחה
ולא שמעו את שבחן מפי רב־החובל. ואף אמנם היה
ג’ון מנגלס נמנע מלהשמיע באזניהן דברים
העשויים להתפרש כדברי חנפה.

אך הלורד גלנרון מצא לנכון לאמר לעלמה גרנט:

– שמעתי מפי רב־החובל שלנו, כי המסע בים אינו מפיל עליך פחד כלל וכלל.

– אכן, נכון הדבר, – הסכימה העלמה גרנט, בהעיפה עין על ג’ון מנגלס.

– הוי, ג’ון אדוני, רואה אנכי, שאחותי
אוהבת אותך אהבה רבה! – קרא רוברט בתמימות,
בהבחינו במבטה של העלמה מרי – גם אני אוהב
אותך!

– וגם אני אוהב אותך, רוברט חביבי, – השיב רב־החובל, נבוך במקצת מדבריו של הנער.

גם מרי גרנט היתה במבוכה רבה.

– ועתה, אדוני, הגיע תורך לספר לנו
את פרטי מסעכם בהרי אמריקה ומשוריה, – מהר ג’ון
מנגלס להטות את השיחה לענין אחר.

– אמנם כן, – הסכים הלורד – ספר אספר
לכם את קורותינו. האזינו אפוא כל זמן שלא תקצר
רוחכם משמע.

והוא ספר בפרטות רבה את כל המוצאות
אותם, מיום צאתם מטלקהואנו. הוא ציר לפניהם כל
פסיעה ופסיעה של המעבר מן האוקינוס האחד עד
השני ולא דלג גם על פרטים קלי־ערך.

הגבירות וג’ון מנגלס האזינו בנשימה
עצורה, ועל פניהם נראו חליפות – בהתאם לכל מקרה
מספר – אותות חדוה ופחד.

הגברת הלנה והעלמה מרי, שנתפעלו
מאמץ לבו של רוברט, כמעט חנקו אותו מרב
חבוקיהן ונשיקותיהן. אלו היה כאן טלקב, היו
בודאי נושקות גם לפרא נדיב זה. העלמה גרנט אף
הודיעה דבר זה בקול רם.

– וכי רשאית עלמה בוגרת לנשק לגבר
בוגר? – שאל רוברט בתמימות – הרי אין זה מן
הנמוס.

– יש לפעמים מקרים, שבהם אין מבדילים
אם איש או אשה לפנינו, – ענתה לו הגברת הלנה –
העקר, אם הוא אדם ישר וטוב־לב.

– הנה כי כן, – אמר הנער שקוע
בהרהוריו – ולכן אוהבת אפוא מרי את רב־החובל ג’ון
כשם שהיא אוהבת את אבא…

כלם נשתתקו וכבשו את פניהם
בקרקע. הנער הבין ששוב פלט מפיו איזו שטות
ונבוך גם הוא.

על פני הלורד גלנרון נראה חיוך קל שכמעט לא הרגישו בו.

– הבה ונעבר אל הטרקלין, – אמר בקומו ממושבו – ושם
נעסק בפתרון שאלות יותר חשובות, שאלות בענין
שלפנינו. מה שהיה אין להשיב ואין אנו צריכים גם
להזכיר את העבר. עכשיו עלינו להתבונן ולראות מה
עלינו לעשות להבא, כדי להציל את רב־החובל
גרנט.

כשנתכנסה כל העדה בתא הכללי, הוא
“הטרקלין”, וישבו מסביב לשלחן הגדול, אשר עליו
היו פרושות מפות ומנחים ספרים ומכשירים שונים,
אמר שוב גלנרון:

– הלנה יקירתי, ברגע הראשון של
פגישתנו אמרתי, ולא בלי יסוד, שאם רב־החובל
גרנט עדין אינו יחד אתנו, הרי הבאנו אתנו את
התקוה, כי בקרוב נמצאהו. בשעה שעברנו
בפמפות נוכחנו, כי “בריטניה” לא הגיעה בכלל
לחופי אמריקה, וכן לא היתה בכלל באוקינוס השקט
ובאוקינוס האטלנטי. התעוררה השאלה, שבררנו את
התעודה בטעות והשערה זו נתאשרה על ידי ידידנו
הנכבד מר פגנל, שאמץ את שכלו החד והצלול ואת
ידיעותיו העמקות, כדי למצא את הטעות ואמנם מצאה.
ועתה, פגנל חביבי, הואל־נא בעצמך לבאר על מה
אתה מבסס את פתרונך החדש.

המלמד לא חכה עד שהלורד יחזר על
בקשתו, והתחיל לבאר ברב ענין ובפרוטרוט את
הסבר התעודה, בהדגישו כל מלה ומלה ובתתו
לכל אחת פרושים שונים והוכחות בדרך הגיונו,
שהאסון קרה אך ורק ליד חופי אוסטרליה ולא
באמריקה.

צרופיו ההגיוניים והוכחותיו החותכות
ישרו בעיני ג’ון מנגלס, שהיה בר־סמך בכל הנוגע
לעניני ים ולא היה נוח כלל וכלל להתלהב ולהגרר
אחרי דמיונות.

– אין עוד מקום לשום פקפוקים, – אמר גלנרון כשסים פגנל את
הסברותיו – הפנה־נא, ג’ון יקירי, את “דונקן” לאוסטרליה.

– הרשוני־נא לאמר מקדם דברים אחדים בענין זה, – התערב המיור.

– דבר־נא, קרובי היקר, דבר, – אמר הלורד.

– הוכחותיו של ידידנו פגנל – פתח מכס נבס – הן כל כך
הגיוניות ומבססות, שגם אני מוכן להכיר בהן
כבלתי מערערות. ובכל זאת יש במסקנותיו דבר־מה
הדורש עוד בדיקה ובקרת.

– ומהו הדבר הזה? – שאל פגנל – הואילה־נא לפרש מהו הדבר הנראה עוד בעיניך בלתי ברור ומספק.

– הענין הוא כך: – פתח המיור – לפני חמשה חדשים,
כשבררנו את התעודות שנפלו לידינו היה נראה
לנו, כי הפתרון שפתרנו הוא האחד והיחיד
המתקבל על הדעת. כלנו היינו בטוחים, כי מקום
אסונה של “בריטניה” היה אך ורק בחופיה
המערביים של פטגוניה, ולא בשום מקום אחר,
בנדון זה לא היה בלב איש מאתנו אף צל צלו של
ספק.

– אמת נכון הדבר, – אשר גלנרון.

– אחר כך, – המשיך המיור – כאשר תודות לפזור נפשו
הופיע באניתנו מר פגנל ואנחנו הבאנו לפניו את
התעודות ואת פתרונן, אשר את פתרוננו כנכון
בהחלט וללא כל פקפוק.

– כן, גם זה נכון, – אמר הגיאוגרף.

– ואף־על־פי־כן טעינו טעות גסה, – הוסיף מכס נבס.
– טעיתם אתם, טעיתי גם אני, מיור נכבד! – קרא פגנל – כל אדם עלול לטעות, אבל לא להודות על טעותו
יכול רק אדם חסר־דעה.

– המתן קצת פגנל חביבי, ואל תתלהב!
אין אני אומר כלל, שעלינו להמשיך את חפושינו
באמריקה.

– ומה אפוא רצונך? – שאל גלנרון.

– ברצוני רק דבר אחד, שתודו, כי מקום
אסונה של “בריטניה” הוא ללא כל ספק באוסטרליה.
עלינו להיות בטוחים בכך, כשם שהיינו בטוחים
קדם לכן, שמקום האסון הוא באמריקה.

– אנו מודים בזה בלב שלם, – המשיך מכס נבס – כי רוצה
אני להשתמש בהודעתכם זו. אני מבקש מכם לא
לסמך כל כך על נחושים “בלתי מספקים”, כי כיון
שאין בידנו בררה אלא לבסס את מסקנותנו רק על
נחושים, אפשר מאד ש…

והמיור הפסיק את דבריו ונשתתק מבלי לגמר את המשפט.

– מה אפשר מאד? סים את דבריך! – קרא פגנל.

– שאנו לא נמצא את זה שהננו מבקשים
גם באוסטרליה, ואז יהיה עלינו לחפשו גם במקום
שלישי.

נפעמים מצדקת טענתו של מכס נבס הביטו גלנרון והגיאוגרף זה על זה.

– ובכן מה עלינו לעשות, כדי להוכח, שאין טעות בידנו גם הפעם הזאת? – שאל הלורד.

– לדחות את מסענו לאוסטרליה וללמד
קדם כל על־פי המפה את כל המקומות שבהם עוברת
המקבילה השלשים ושבע. עלינו להכיר מקומות אלה
לכל פרטיהם ודקדוקיהם ועלינו לשים לב אם אין בקו
המקבילה מקומות, שהסימנים הבלתי ברורים של
התעודות מתאימים להם.

– דבר זה לא יקשה כלל וכלל לעשותו, – אמר פגנל – ומה עוד שברחב זה אין בכלל ארצות
רבות.

– הבה ונראה, – אמר מכס
נבס, בפרשו על פני השלחן מפה אנגלית של
כדור־הארץ.

המפה נפרשה לפני הגברת הלנה, ועל
פגנל היה לתת את הבאורים הדרושים, בה־בשעה
ששאר המסבים נתבקשו לעורר שאלות ולהעיר
הערות, שיהיה בהן מן המועיל לגלוי האמת.

– כפי שאתם רואים, – פתח פגנל, נוגעת המקבילה השלשים ושבע,
לאחר חצותה את אמריקה הדרומית, באיי טריסטן
דה־קונהה. למקום זה אין אף רמז קל בתעודות.

כלם הסכימו לדעתו של הגיאוגרף.

– ועתה, הבה ונמשיך, – אמר הגיאוגרף – בצאתנו מן
האוקינוס האטלנטי אנחנו יורדים בשתי מעלות
למטה מראש התקוה־הטובה ונכנסים לאוקינוס ההדי,
והנה אנו פוגעים כאן רק בקבוצת־איים אחת, הלא היא
קבוצת איי אמסטרדם. נתהה גם על אים אלה כשם
שתהיינו על איי טריסטן דה־קונהה.

אחרי ברור ממצה הסכימו כלם גם הפעם, שלאיים אלה אין כל סמן בתעודות.

– ועתה בודאי גם תסכימו כלכם,
שבתעודות אין אף רמז קל לקבוצת איי האוקינוס
ההדי, – אמר פגנל.

– כן, מסכימים אנו, – השיב מכס נבס – המשך־נא, בבקשה.

– ובכן – פתח שוב הגיאוגרף – אנו עוזבים את מפרץ
טיפולד, עוברים במפרץ הנמשך לארך החלק המזרחי
של אוסטרליה ונתקלים בניו־זילנד. ועתה שימו נא
אל לבכם, שהמלה Contin שבתעודה הצרפתית אין לה פרוש אחר מלבד Continent, כלומר: יבשת. ולפיכך אין מקום להשערה,
שרב־החובל גרנט הגיע לניו־זילנד, שהיא אינה אלא
אי ולא יבשת. עינו־נא בבקשה עין היטב בתעודות
ותוכחו, כי אף אחת מהן אינה מרמזת במשהו לארץ
זו.

– כן, אמת הדבר, – אשר ג’ון מנגלס, בעינו בתשומת־לב בתעודות.

– כן, – אמרו גם גלנרון והמיור – על דבר ניו־זילנד אין מה לדבר.

– אם כן נמשיך את דרכנו, – אמר הגיאוגרף – בכל השטח
העצום הזה, המפריד בין אי גדול זה ובין אמריקה,
עוברת המקבילה השלשים ושבע רק דרך אי קטן אחד,
נדח ושומם…

– זה אי מריה תיריזה…

כן, הנהו, התראו? ועתה אמרו־נא,
בבקשה, היש בתעודות איזה סימן לאי שומם
זה?

– לא! – אמר גלנרון בהחלט.

– עכשיו החליטו אפוא אתם בעצמכם,
ידידי, על מה אפשר לנו עוד לחשב, לאחר שנוכחנו כי
אל פטגוניה לא הגיעה כלל “בריטניה”, אם לא על
אוסטרליה?

– כן, מלבד אוסטרליה אין לחשב על שום מקום אחר, – הסכימו כלם.

– אין במה לפקפק עוד, – אמר גם הלורד גלנרון – ג’ון, היש לך די פחם ומצרכי מזון?

– כן, הוד מעלתך – השיב רב־החובל – אני הצטידתי עוד
בטלקהואנו, ובשעת הצרך אפשר יהיה להצטיד גם
בקפטון.

– מצין, צוה אפוא להרים את העגן,
ולהפנות את האניה לאוסטרליה ויהי אלהים
עמנו!

– הרשני־נא להעיר עוד הערה אחת, – אמר מכס נבס.

– דבר, קרובי היקר.

– למרות תקותנו האיתנה להצלחה
באוסטרליה, לא יזיק כלל, לפי דעתי, לסור גם אל
טריסטן דה־קונהה ואף לאיי אמסטרדם. אנחנו לא
נאבד על כך זמן רב, ואפשר מאד, כי נמצא
במקומות אלה איזה סימן ל“בריטניה”.

– מה זהיר וחסר־אמון אתה! – קרא פנגל – הרי הסכמת בעצמך1 ש…
– זהירות וחסר אמון לא יזיקו לנו כלל בענין חשוב זה, – שסעו המיור – אם לא נסור לאיים אלה
עכשיו, יתכן כי נהיה מכרחים לחזר אליהם אחר
כך, אם לא נצליח באוסטרליה.

– כן, צדקת, מכס נבס, – אמר גלנרון – כשעושים
דבר־מה יש לעשותו כראוי ובשלמות, ולא לדלג על
שום פרט שיש בו כדי להביא איזו תועלת ולהכשיר
את הצלחתו של המפעל.

– ומה בכך? אפשר גם לסור אל האיים האלה, – הסכים פגנל – אין אני מתנגד לכך כלל וכלל, וביחוד,
כשהם נמצאים כמעט בדרכנו.

– באפן כזה, ג’ון, הפנה את האניה לטריסטן דה־קונהה, – פקד גלנרון.

– כפקדתך, הוד מעלתך! – ענה רב־החובל ועלה על הספון בשעה שמרי
ורוברט הודו ללורד הנדיב על טרחתו הרבה למצא את
אביהם האובד. לא היו רגעים מועטים ו“דונקן” נתרחקה
מחופי אמריקה בכל כח הקיטור ופנתה לצד
מזרח.




פרק ב: טריסטן דה־קונהה


אלו עשתה האניה את דרכה לארך
המשון, כי אז היה עליה לעבר 196 מעלות, המפרידות
בין אמריקה ואוסטרליה, או יותר נכון – בין ראש קורינט וראש ברנולי, וזהו מרחק
של 12,834 קילומטר. אולם תודות לכך ש“דונקן” שטה
לארך המקבילה השלשים ושבע, קצרה את דרכה,
תודות לכדוריותה של הארץ, ב־3,671 קילומטר. המרחק
מן החוף האמריקאי עד איי טריסטן דה־קונהה הוא 3,381
קילומטר, ואת המרחק הזה קוה רב־החובל מנגלס לעבר
במשך עשרה ימים, אם לא תעכבנה אותו, כמובן,
הרוחות המזרחיות.

מזג־האויר היה יפה ודרך הים היתה
נעימה מאד. כל רוח לא נשבה כמעט ו“דונקן”
התקדמה בכל כח הקיטור שלה.

באניה הסתדרו כלם כשורה והכל שב
בה למסלולו הרגיל. אף לאלה שעברו זה עתה ברגל
את אמריקה הדרומית, נדמה היה שלא עזבו כלל את
האניה.

מי האוקינוס השקט נסוגו מפני מי
האוקינוס האטלנטי אבל הדבר לא נכר כמעט, אם כי
גון גלי הים היה עתה אחר במקצת.

דומה היה, כאלו גם כחות הטבע נדברו
ביניהם להקל מעט את דרכם של תירינו ולהשכיח
מלבם את כל ההרפתקאות והיסורים שסבלו עד עתה.
האוקינוס היה שקט. רוח קלילה נשבה ואפשר היה
להחיש את נסיעתה של האניה על ידי מפרשיה. וכך
עברה הדרך מאמריקה עד האי טריסטן דה־קונהה ללא
כל מכשול.

עיני כלם היו נשואות בתקוה למרחקים,
אל אוסטרליה. ההשערה בדבר המצאו של רב־החובל
גרנט באוסטרליה היתה בעיניהם כעבדה ודאית
ובטוחה, והם שוחחו ביניהם על רב־החובל גרנט
בצורה כזאת, שכאלו הם נוסעים למקום ידוע להם,
ושם מחכה, בלי ספק, לידידיו, האיש שלא היה לו כל
מושג על דבר מציאותם של ידידיו אלה.

הם פנו לו אפילו תא מיחד, ובשביל שני
בני לויתו הכינו ערסלאות. תא זה העמד לרשותו
של רב־החובל גרנט על ידי מר אולבינט, שעבר לתא
של אשתו, ומרי עסקה בקשוט התא, כי בטוחה
היתה, שבעוד זמן־מה יתארח בו אביה.

מה שנוגע לפגנל, הרי היה המלמד
הנכבד הזה מבלה את רב עתותיו בכתיבת רשמי
מסעו, שקרא להם בשם המליצי:

רשמיו הנשגבים של גיאוגרף

בפמפות של ארגנטינה

הוא כתב את ספר רשמיו פרקים פרקים,
ומדי השלימו פרק, היה קורא אותו לעצמו בקול רם
ובהתלהבות. קריאת פרקי ספרו נשמעה גם בטרקלין
והגברת הלנה התפעלה מהם מאד. גם המיור קר־המזג
האזין ברב ענין לקריאתו של פגנל. ובכל זאת לא
נמנע מלעקץ אותו:

– אדם מצין אתה, פגנל, אך חסרון גדול
אחד יש לך, ושמו פזור־נפש. שים־נא לב לבל תכשל
שוב ותמצא שוגה ומשגה את האחרים. חושש אני, שמא
יעלה על לבך ללמד את שפת האוסטרלים ובמקומה
תלמד סינית.

– בשום אפן לא! – השיב הגיאוגרף בצחוק – עתה לא יקרני עוד כמקרה הזה!

הלורד גלנרון ורעיתו התחקו על
היחסים שבין ג’ון מנגלס ומרי גרנט, אך לא רמזו
למישהו אף רמז קל, שהם יודעים את הנעשה.

– ומה יאמר לכך רב־החובל גרנט? – פנה הלורד לאשתו.

– גרנט? בודאי יאמר, כי ג’ון מנגלס כדאי והגון להיות בן־זוגה של בתו, – ענתה לו הגברת הלנה – בנוגע לזה אין לנו מה לדאג, אדוארד
חביבי.

– ומרי עצמה, הכי לא גלתה לך כלום בענין זה?

– לא, כשהיא מחשה, הריני מחשה גם אני. נדמה לי, שג’ון לא גלה לה עדין את לבו.

– האמנם? אכן יעשו להם כחפצם. אין זה
תפקידנו לא להפריע להם ולא להאיץ בהם. הזמן
יעשה את הכל.

ובינתים נשאה “דונקן” בחפזון למחוז
חפצה. כעבר חמשה ימים מאז נעלם מן העין ראש
קורינט, כלומר: ביום הששה־עשר לנובמבר, נשבה
רוח קלה, הנוחה מאד לאניות המקיפות את קצה הדרומי
של אפריקה, והאניה שכל מפרשיה היו פרושים
דמתה לעוף ענק ובעל כנפים רבות. היא החליקה על
פני הגלים במהירות רבה כל כך, בעזרת מפרשיה
בלבד, שהברג של מכונת־הקיטור היה עתה מיתר
לגמרי.

– אנו נחפזים, כאלו רצינו לקבל את הפרס הראשון בתחרות מועדון הצי המלכותי, –
אמר גלנרון, בהתענגו על מהלכה המהיר של אניתו.

– הפרס שאנו אצים לקבלו כאן יקר לאין ערך מכל פרס שבעולם – ענתה הגברת הלנה.

– נכון, יקירתי, – הסכים בעלה, בלחצו בחזקה את ידי רעיתו האהובה.

למחרת היום נגלה לעיני התירים
מרחב־ים מכסה כלו אצות וצמחי־ים שונים, שדמה
מרחוק לנהר שעלה בו עשב. יש שפוגשים
באוקינוסים חמרים־חמרים של שרידי עצים וצמחים,
המובאים שמה על ידי גלי הים מן היבשות הסמוכות.
ורב־החובל המפרסם מורי מזהיר את כל הספנים מפני
המקומות המסכנים הללו.

האניה עשתה כאן את דרכה בכבדות. היא
עברה כאלו בערבת דשא ומהירות מהלכה קטנה
בהרבה.

– זהו מין מיחד של פמפות! – קרא פגנל.

– כן, אמנם דומה המקום לפמפות, – הסכים המיור – ואשרינו שאנו שטים כאן באנית־קיטור, כי
אנית מפרשים לא היתה יכולה להתגבר על הסבכים
הללו.

לאחר יממה נשמע פתאם קול הצופה:

– אדמה! אדמה!

בשמעם את ההודעה הזאת, נחפזו כלם,
יצאו מן התאים ועלו על הספון. פגנל לקח אתו את
משקפתו, כון אותה אל המקום שהראה המלח, אך לא
ראה כלום.

– הבט אל העננים, – יעצהו ג’ון מנגלס.

– כן, נכון… עכשיו אני רואה איזה דבר הדומה לראש הר, – אמר המלמד.

– הרי זה טריסטן דה־קונהה, – הסביר לו רב־החובל.

האמנם? באפן כזה, אם
לא אשגה, הרינו נמצאים במרחק מאה עשרים ותשעה
קילומטר משם, כי השיא מגיע לגבה 2100 מטר וממרחק
כזה הוא נראה כבר.

– אכן, מר פגנל, בעל זכרון נפלא אתה, – אמר ג’ון מנגלס – יש לקנא בך על זכרונך המצין הזה.

עברו שעות אחדות וכל קבוצת האיים
הגבוהים והתלולים של טריסטן דה־קונהה הצטירה
כבר באפק. לנגה ברק הרקיע התכל והנוצץ
נתבלט בדמות חדודית שיאו המחדד של ההר הראשי
שבקבוצה ועד מהרה נראה לעין גם האי הראשי.

טריסטן דה־קונהה נמצאת ברחב הדרומי
'37°8 ובארך המזרחי '10°44. לקבוצה המאחדת של איים
אלה, הרוחצים במימי האוקינוס האטלנטי, שיכים גם
“האי המבצר”, הנמצא במרחק עשרים ותשעה קילומטר
לצד דרומית־מערבית ו“אי הזמיר” הנמצא במרחק
ששה־עשר קילומטר לצד דרומית־מזרחית.

בצהרים כבר היה אפשר להבחין בשתי
נקדות ששמשו ציוני־דרך לאניות: סלעו של “האי
המבצר”, הדומה לסירה בעלת מפרשים פרושים: ושני
איים קטנים הנשענים אל הצד הצפוני של “אי הזמיר”
והמזכירים בצורתם חרבות של מבצר עתיק.

במקום האחרון הזה עמדו אניות אחדות
של צידי לויתנים שבאו לכאן לצוד לויתנים,
כלבי־ים וחיות־ים אחרות, אשר חלק האוקינוס הזה
שורץ בשפע.

ג’ון מנגלס החל לתור אחרי מקום מתאים
לעגן בו. אמנם מפרצים היו כאן לרב, אך רבם לא
היו מוגנים מפני הרוח הצפונית, והצפונית־מערבית,
ולכן היו בחזקת סכנה. בדיוק במקום זה, סמוך
לטריסטן דה־קונהה, טבעה בשנת 1829 האניה האנגלית
“ג’וליה” על כל מטענה ומלחיה.

לבסוף מצא רב־החובל מקום מתאים כחפצו
ו“דונקן” התיצבה והשליכה את עגנה במרחק כמה
מאות מטרים מן החוף. אחר כך הורדה אסדה גדולה,
שהביאה את התירים לחוף הסלעי, המכסה כלו חול דק
ושחור.

בירתה של קבוצת האיים האלה היא מושבה
לא גדולה הנמצאת בעמק המפרץ. לפני מושבה זו
שוטף ועובר נחל הררי מהיר וסואן. בכל המושבה
נמצאים כחמשים בתים קטנים, נקיים, יפים
ומרוחים, הבנויים על־פי סדר גיאומטרי מדיק,
המיחד בכל העולם רק לאנגלים לבדם.

מאחורי עיר קטנה זו משתרעים ברחב
אלף וחמש מאות הקטרים כרים מקפים סוללות גבוהות
של לבה. ומעל לכל אלה מתרומם בהוד שיא ההר
בדמות חדודית, שראשה מגיע עד 2100 מטר.

המושל המקומי, הממנה מטעם השלטונות
האנגליים בקפטון, קבל את התירים בסבר פנים
יפות והודיע להם, שהוא מוכן למלא את כל
בקשותיהם.

ראשית כל שאל אותו הלורד גלנרון אם לא
נשמע בטריסטן דה־קונהה על אסונה של האניה
“בריטניה” ועל רב־החובל גרנט.

– לא, – ענה המושל –
לא שמענו דבר, לא על האניה “בריטניה”
ולא על רב־החובל גרנט. האיים שלנו, כפי שידוע
לכם, אינם נמצאים בדרך הראשית של האניות
המהלכות באוקינוס, ולכן הן מתקרבות לכאן רק
לעתים רחוקות, ואנו איננו יודעים כמעט כלום. אלו
קרה אסון לאניה במקומות אלה, היינו בכל זאת
שומעים על כך. אבל זה מכבר לא שמענו על אסון
כזה. בשנת 1821 נפצה אל הסלעים התת־מימיים אניה
אנגלית אחת ושמה “בלנדון־הול”: בשנת 1845
נשברה סמוך לטריסטן דה־קונהה אניה אנגלית אחרת
ושמה “פרימנג’ט”: ובשנת 1875 אבדה כאן אניה
אמריקנית בעלת שלשה תרנים, “פילדלפיה” שמה:
ויותר לא היו כאן מקרי אסון כאלה, תודה לאל!

– אמנם ידעתי מראש, שדבר לא יודע לנו כאן, – אמר גלנרון – אך בכל זאת הייתי מכרח לשאל גם כאן, כדי
להניח את הדעת.

ואף־על־פי־כן פקד הלורד גלנרון על
המלחים להקיף את האיים באסדה ולחקר ולדרש בכל
מקום ומקום. ובינתים נצלו הלורד ורעיתו וכל שאר
בני לויתו את הזמן הפנוי ויצאו לטיל ברחובות
המושבה וסביבותיה.

מספר תושבי טריסטן דה־קונהה אינו
עולה על מאה וחמשים איש אנגלים ואמריקאים עם
נשיהם הכושיות או ההוטנטוטיות, המצטינות
בכעורן הרב. הילדים, בני נשואי־התערבת האלה,
מפליאים את כל הרואה אותם בהתהדרותם הבריטית,
בפראותם האפריקנית ובכעורם הרב – מורשת אמותיהם האפריקניות.

הגברת הלנה ומרי גרנט שמחו מאד על
ההזדמנות לטיל מעט על פני היבשה והן טילו עד
לעיפות.

חציו של האי היה עשוי סלעים תלולים
ושוממים של הרי־געש. לאחר שתירינו התענגו על
הצוקים הנוגים האלה, ירדו והתהלכו בבקעה
המבתרה על ידי פלגים שקופים ומהירים, הנזונים מן
השלגים שעל ראשי ההרים. בקעה זו היתה זרועה
כלה שיחים סבוכים.

– מה מוזר ומפליא הדבר! – התפלא פגנל – הרי אין כאן
עצים כלל! שיח ענק זה המגיע בגבהו עד ששה
מטרים אמנם דומה לעץ, אך הוא אינו עץ כלל וכלל אלא
שיח. ראו נא מה יפה ומענינת היא צורתו – עגלה וגבנונית ככפה של בית־תפלה! אך
לעמת זאת מה רב הוא כאן מספר צמחי השרך!

– ומה גדולים הם! – קראה הגברת הלנה.

– כן, הביטי־נא כיצד מסתבכים
ומשתרגים יחד עליהם! להבקיע דרך בחומה ירקה
כזאת, ללא עזרת מכשירים חדים, מן הנמנעות
הוא…

– ומה מרבות הצפרים פה! – העיר רוברט – אני עוד לא ראיתי כל כך הרבה צפרים בשום מקום.

– כן, כאן גן־עדן מיחד במינו, – אמר פגנל – חסרים רק עצי־פרי וחיות־טרף.
– לך יש, כנראה, איזו תאוה מיחדת לחיות־טרף! – השיב לו המיור.

– אני אוהב שהכל יהיה בשלמות, מיור יקר! – לצמחים טרופיים יפות חיות־טרף.

– אך בבעלי ארבע רגלים אין כאן מחסור כלל וכלל, – התערב הלורד גלנרון, בהצביעו על עדרי המקנה הרועים בבקעה.

– האנשים, בודאי, אינם חיים כאן חיי עני, – העיר מכס נבס – הכל כאן במדה גדושה. אם חסרים עצי־פרי
הגדלים בר, הרי יש בכל גן שליד הבתים עצי־פרי
תרבותיים, שלפי דעתי הם טובים מעצי הבר. מלבד
זאת הלא ישנם כאן שדות בר נרחבים, פרחים…
בקצור, אלולא הייתי סקוטי, הייתי בוחר להתישב
ולהיות במקום זה.

– כן, פה אמנם לא רע כלל וכלל, – הסכימה גם הגברת גלנרון.

– אך הנה נוטה כבר היום לערב, הגיע הזמן לשוב “הביתה”, – אמר הלורד
בבת־צחוק, בהניעו בראשו לאותו צד ששם נראתה
“דונקן” מרחוק.

– כן, הגיע הזמן, – הסכימה אשתו – אני ומרי עיפנו כבר מאד.

בני החבורה העיפו מבטי פרידה על
הסביבה הנהדרה המשתרעת לעיניהם ומהרו לשוב אל
האניה.

– קשה להפרד מן האי הנחמד הזה! – אמר פגנל.

במקום המיעד חכתה כבר האסדה, שהספיקה בינתיים להקיף את האיים.

– ומה? – שאל הלורד את תום אוסטין, מפקד האסדה.

לא מצאתי כלום, הוד מעלתך! – ענה סגן רב־החובל. לא מצאתי שום סימן של
אניה טרופה. במקומות שונים עלינו על החוף ושאלנו
את פי התושבים, אך איש לא ראה ולא שמע
כלום.

– ובכן אין לנו כאן מה לעשות עוד – אמר גלנרון.

ואחרי רגעים אחדים היו כלם שוב ב“דונקן”.

הלורד גלנרון רצה להמשיך מיד את
דרכו מזרחה. אבל ג’ון מנגלס בקש ממנו רשות
להמתין עד הבקר ולהרשות למלחים לצאת לצוד
מכלבי־הים שנתכנסו עדרים־עדרים אצל חופי
האיים. ביניהם היו גם חיות־ים אחרות, כגון פרות־ים,
אריות־ים, דבי־ים ואף פילי־ים.
המלחים הרגו חיות רבות כל כך, שהיו
מכרחים להקדיש את כל יום המחרת לטגון השמן.
ולפיכך הרימה “דונקן” את עגנה רק ביום העשרים
לנובמבר.

התירים התענינו כל כך באיי טרסטן
דה־קונהה, עד שבקשו את פגנל, כי יספר להם את
תולדותיהם, והגיאוגרף מלא את בקשתם
בחפץ־לב.

לפי דבריו, נתגלו איים אלה עוד בשנת
1506 ע7ל ידי הפורטוגלי טריסטן דה־קונהה, וממנו
קבלו את שמם. לאיים אלה, כמו לאיי ברמודה, יצא
שם רע בעולם והם נקראו בשם “קני־הסופות”. לפיכך
לא התקרבה אליהם מרצונה הטוב שום אניה. רק מזמן
לזמן טלטלה אניה על ידי הסופות, המשתוללות
בחלק זה של האוקינוס, אל החופים הסלעיים. בשנת
1697 באה לכאן משלחת הולנדית והיא היא שקבעה את
מעלות הארך והרחב של האיים האלה. חשוביה של
משלחת זו נחקרו והפרכו על ידי התוכן הנודע
גלילי, בשנת 1700. אחר כך, בשנים 1711–1767 בקרו
כאן ספנים צרפתיים, אולם עד שנת 1811 לא נאחז
באיים שום איש.

בשנה זו עלה על לבו של האמריקאי יונתן למברט רעיון נעלה – ליסד
כאן מושבה. הוא בא הנה עם שנים מחבריו, שעזרו לו
להגשים את תכניתו. ואמנם נשאה עבודתם של
שלשת האנשים האלה פרי רב, ואחרי זמן קצר
נספחו אליהם עוד כמה אנשים, שבאו אל האיים יחד
עם בני משפחותיהם. במשך שנתים, או שלש שנים,
נהפך על ידי כך המדבר השומם הזה למושבה
פורחת. וכשנודע דבר המושבה למושל האנגלי
שבארצות ראש “התקוה הטובה”, הציע ללמברט את
חסותה של בריטניה הגדולה, והלה קבל את ההצעה
הזאת ברצון ותלה על ביתו הקטן את דגלה של
אנגליה.

יונתן למברט נהל את עניני המושבה
בהצלחה רבה, אך ביום בהיר אחד, בלכתו לבקר
באחוזותיו, טבע, או נטבע על ידי אחרים, במצולות
האוקינוס האטלנטי. כיצד קרה מעשה זה? על כך
עוברת ההיסטוריה בשתיקה. יתכן, כי התנהג עם
“נתיניו” ביד קשה מדי והללו שמו קץ סוף־סוף לחיי
נגידם.

באה שנת 1816. נפוליאון הראשון הגלה
לאי סנטה הלנה. כדי לשמר על השבוי המהלל הזה,
סדרה ממשלת אנגליה שתי משמרות, שאחת מהן
היתה על אחד מאיי טריסטן דה־קונהה. משמרת זו
היתה בת גדוד של תותחנים, שבא לכאן מקפטון,
וגדוד של הוטנטוטים, שנשאר על האי עד שנת 1811.
אחר כך, כשנודע בעולם דבר מותו של השבוי
הגדול, הוצאו שני הגדודים מן האי ושבו למקום
חניתם הקבוע.

אז בא גם קץ ההתישבות באי. רבים מן
התושבים מתו, ואת הנותרים תקף רגש של בדידות
ושעמום והם עברו להתישב במקומות מאכלסים יותר.
נשארו רק אנשים אחדים ואחד מהם סקוטי…

– סקוטי! – קרא המיור,
שלא יכול לשמע את שם בני מולדתו
בשויון־נפש.

– כן, סקוטי, איש־צבא ושמו וילים גלס, – חזר פגנל והמשיך את דבריו – הוא נשאר באי יחד עם
אשתו ועמם עוד שני הוטנטוטים. אליהם נספחו אחר
כך שני אנגלים, שאחד מהם היה לפני כן מלח
והשני דיג בנהר תימזה. בשנת 1821 מצא לו מפלט
באיי טרסטן דה־קונהה אחד מנוסעיה של האניה
“בלנדון הול”, שנטרפה בקרבת מקום.
איש זה הצליח להנצל יחד עם אשתו וכך גדלה
המושבה הקטנה בשתי נפשות נוספות. מספר
התושבים כלם היה אז שמונה, מהם ששה גברים
ושתי נשים.

אולם בשנת 1829 הגיע כבר מספרם לעשרים ושבעה איש, בשנת 1835 – לארבעים, ועתה הנה כבר עלה מספרם עד
מאה וחמשים.

– כן, באפן כזה נוצרת מושבה אחרי מושבה, וכל פנות העולם הולכות ומתאכלסות, –
העיר הלורד.

– וכאן יש להוסיף, – המשיך המלמד – שאחד מאיי
טריסטן דה־קונהה, הידוע בשם חואן פרננדס, היה
למקום מעשה של רובינזון שני. בשנת 1793 השתמש
בן־ארצי, חוקר הטבע טואר, בעגינת האניה, שבה
נסע ליד החופים האלה, והוא יצא לחקר את צמחי האי.
הוא נמשך יותר ויותר אחרי הצמחים המענינים, תעה
ואבד את דרכו חזרה אל האניה. לבסוף הצליח למצא
את הדרך והגיע לחוף ממש, ברגע שהאניה כבר
החליטה להפליג בלעדיו. אך זה עדין אינו כלום.
בשנת 1824 שהה אחד מבני ארצכם, גלנרון ומכס
נבס יקירי, על האי הזה שמונה חדשים שלמים. איש
זה היה ציר, וכשירד מן האניה כדי להתבונן
בסביבה היפה, לא שם אליו רב־החובל לב, והמשיך את
דרכו במנוחה הלאה.

– אכן, אדם מפזר היה אותו רב־חובל! –
קרא המיור כלום לא אחד מבני משפחתך היה, פגנל חביבי?

– איני יודע… אך אם אמנם מבני משפחתי היה, ראוי היה לכבוד זה, – ענה לו הגיאוגרף מתוך צחוק.

ובבקר, ביום העשרים לנובמבר, עזבה
“דונקן” את טריסטן דה־קונהה ויצאה להמשיך את
דרכה מזרחה.




פרק ג: איי אמסטרדם


ג’ון מנגלס ראה צרך לעלות צפונה
ולהתקרב אל ראש “התקוה־הטובה”, כדי להצטיד שם
בפחם. לשם כך נאלץ לנטות קצת מן המקבילה ה־36
ולעלות צפונה בשתי מעלות. האניה הגיעה אפוא
לאזור של רוחות נעימות וטובות, והיא יכלה לעשות את
דרכה מבלי להאיט את מהירותה. את המרחק של 2900
קילומטר המפריד בין טריסטן דה־קונהה ובין חופי
אפריקה עברה במהירות רבה, וביום העשרים
וארבעה לנובמבר עגנה בנמל קפטון.

פגנל, חברה ומזכירה של החברה
הגיאוגרפית, לא יכל לבלי לדעת ולבלי לספר
לידידיו, כי קצה הדרומי של אפריקה גלה בשנת 1486
על ידי רב־החובל הפורטוגלי ברתולומי דיאז, וכי
הראשון שהקיף את הקצה הזה של היבשת, בשנת 1497,
היה התיר המפרסם וסקו דה־גמה. אגב, העיר
הגיאוגרף המלמד הערה מענינת, כי אלו הקיף
ברתולומי דיאז את ראש “התקוה־הטובה” בשנת 1486,
כלומר שש שנים לפני מסעו הגדול של קולומבוס,
כי אז היה גלויה של אמריקה מתאחר בזמן רב מאד.
הדרך בקרבת אותו ראש היא, לאמתו של דבר, הטובה
והקצרה ביותר אל המזרח. אולם קולומבוס בקש
למצא את הדרך לארץ־הפלאות הדו על ידי מסע
מערבה. אלו הקדים מישהו והיה עובר את ראש
התקוה־הטובה, לא היה עוד אפוא כל טעם למשלחתו
של קולומבוס, ואפשר מאד, כי לא היתה יוצאת כלל
אל הפעל.

מובן מאליו, כי תירינו השתמשו
בהזדמנות זו לבקר ב“עיר הראש”, או כפי שהיא
נקראת באנגלית קפטון, ובגרמנית – קפשטדט. ג’ון מנגלס נתן להם לשם כך זמן
של שתים־עשרה שעה, כזמן הדרוש לו למען הצטיד
בפחם, במים רעננים ובדברים שונים אחרים.

פגנל מצא, כי קפטון דומה בצורתה
ללוח־שחמט גדול, ששלשים אלף תושביו הלבנים
והשחורים ממלאים על פניו תפקידים של מלכים,
מלכות, סוסים וחילים. דמיון זה עלה על דעתו למראה
הדיוק המפליא של סדור הרחובות והמגרשים של העיר
הזאת.

לאחר שהתבוננו אל הארמון, אל ביתו
של שר המחוז והגן הנהדר אשר לידו, אל המוזיאון
ואל צלב־האבן שהוקם על ידי דיאז בזמן שגלה את
ראש התקוה־הטובה, חזרו תירינו ל“ביתם”, הלא היא
“דונקן”.

ביום העשרים וששה לנובמבר, עם
השכמת הבקר, העלתה “דונקן” את עגנה, וחזרה
להמשיך את דרכה באוקינוס. בין קפטון ואיי
אמסטרדם הפריד מרחק של 4600 קילומטר ואת המרחק
הזה היו יכולים – בשעת נשיבת רוח טובה וים שקט – לעבר בעשרה ימים.
ואמנם היה מזג־האויר נוח וטוב. בה־בשעה
שבפמפות התקוממו נגד תירינו כל איתני הטבע,
הרי כאן הטה להם הטבע את חסדו ביד נדיבה.

– האח! הים, הים! – התלהב פגנל, בהתענגו על הגלים
המבריקים – זוהי הזירה הראשית של מלחמת האדם בטבע, והאניה – זוהי
נושאה הכבירה של הציויליזציה. שימו־נא לב,
ידידי, שאלו היה כדור־הארץ עשוי כלו יבשה,
היינו עתה, במאה התשע־עשרה, מכירים רק את החלק
האלפי של הכדור הזה! הביטו וראו מה נעשה
במרכזי יבשות גדולות – בערבות
סיביר, במישורי אסיה המרכזית, במדברות אפריקה
הרחבים לאין שעור ובישימון הקרח של הקטבים. לכל
המקומות הללו אין האדם מעז כמעט לחדר, הואיל והוא
יודע יפה, כי על כל צעד ושעל אורבים לו שם
מעצורים שאין להתגבר עליהם, וכי עליו ללכת
לאבוד שם, או לחזר על עקביו כלעמת שבא. לחדר אל
המקומות האלה כמעט שמן הנמנע הוא. ראשית כל אין
בידנו כלי־רכב מתאימים לשם כך. ושנית –
השרב, המחלות ואכזריותם של התושבים
הפראים הם מעצורים כאלה, שאין להתגבר עליהם?
שלשים קילומטר באיזשהו מדבר מפרידים בין
האנשים הרבה יותר מאשר שמונת אלפים קילומטר
באוקינוס! יושביהם של שני חופי האוקינוס
נחשבים לשכנים, ויושבי מקום כלשהו, המפרדים
זה מזה על ידי איזה יער בלבד, רחוקים אלה מאלה,
כאלו היו נמצאים בקטבים שונים, הואיל ולפעמים
קשה יותר לחצות יער מאשר לשוט בים אלפי
קילומטרים. מכאן יוצא לנו, כי אנגליה כמעט נוגעת
באוסטרליה, בה־בשעה שמצרים, למשל, רחוקה
מסנגל מליונים קילומטרים: ופקין בירת סין רחוקה
מפטרבורג בירת רוסיה מלירדים קילומטרים! לעבר
את האוקינוס אין־המצרים קל יותר, מאשר לעבר את
מדבר סחרה. אכן, אך ורק תודות לים קרובים הם עמי
העולם זה לזה.

להמנון זה של שבח ותהלה לים לא התנגד
שום איש, ואף המיור הספקני החריש הפעם. כל אחד
ידע היטב, שאלו עברה המקבילה השלשים ושבע רק
דרך היבשה, לא היה יכל לקבל על עצמו את החפוש
אחרי רב־החובל גרנט גם האיש האמיץ ביותר בעולם,
אבל הים העביר במהירות ובחסד רב את התירים
הנדיבים מחלק עולם אחד למשנהו, וביום הששי
לדצמבר נגלה לעיני התירים, לנגהה של שמש
הבקר ראשו של הר – אחד משני איי אמסטרדם.

במזג־אויר יפה נראה כבר שיאו של ההר
הראשי באי זה במרחק של שמונים קילומטר. אמנם
אין הוא נראה ממרחק כזה ברור כל צרכו, כי אם
בשרטוטים בודדים, המזכירים את השיא
הטנריפי.

– הרי דומה הוא לשיא הטנריפי, – עמד מיד על דמיונו מכס נבס.

– נכון, – הסכים גלנרון – אך הוא גם דומה לטריסטן דה־קונהה.

וכך צריך להיות, – התערב בשיחה פגנל – אם
שני עצמים דומים לעצם השלישי, הרי מן הדין הוא,
שיהיו גם דומים זה לזה. אך דמיון האי אמסטרדם
לאי הראשי של טריסטן דה־קונהה הוא לא רק חיצוני.
השנים דומים גם בזה, שאצל חופי שניהם נמצאים
המוני כלבי־ים ועל שניהם היו גם רובינזונים.

– ובכן יוצא, כי על כל אי בודד היו בשעתם רובינזונים? – שאלה הגברת הלנה.

– כנראה, כן הוא, – ענה לה הגיאוגרף – המציאות קדמה בכל
אפן לבדותא הנפלאה של יליד ארצכם דניאל די־פו
המהלל.

– מר פגנל, הרשני־נא להציג לך שאלה אחת, – פנתה אל המלמד מרת גרנט.

– לא רק אחת, אלא אף מאה, מרת גרנט
חביבתי! אם רק יהיה הדבר באפשרותי, הריני מוכן
לענות על כלן.

– תודה רבה… ועתה אמר־נא לי, בבקשה,
כלום לא היית מפחד אלו הטיל אותך המקרה אל איזה
אי שומם, בלתי מישב ומנתק מן העולם?

– אני?… מפחד?…!

– פגנל חביבי, – פנה אליו המיור – שמא תאמר, שהנך
שואף רק לזה, כי גורלך יהיה כגורלו של
רובינזון?

– אני לא אמר כך, – ענה לו פגנל – אך אני לא הייתי מתנגד
כלל וכלל, אלו הביאני גורלי למלא תפקיד של
רובינזון, אני הייתי מתחיל לחיות חיי חפש כמו
האדם הקדמון. הייתי יוצא לי לצוד ציד ולדוג דגים.
בחרף הייתי שוכן לי באיזו מערה ובקיץ הייתי
מתענג על האויר הצח בצל העצים… הייתי בונה לי
ממגורות שונות לצרכי מזון… ולבסוף הייתי גם מיסד
מושבה קטנה על האי שלי!

– אתה לבדך? וכי אפשר לאדם אחד ליסד
מושבה? הרי לשם כך דרושים, לכל הפחות,
שנים, – אמר מכס נבס.

– האדם אינו בודד וגלמוד בשום מקום,
חביבי המיור. בכל מקום הוא יכול למצא ידידים בין
החיות. אפשר לחנך איזו עז צעירה, או תכי
שיפטפט קצת כמו בן־אדם… אפשר גם לחנך קוף
וכיוצא בזה! אלו מצאתי עוד משרת כזה כמו שמצא
רובינזון, הרי הייתי חושב לי זאת לאשר גדול! וכי מה
יוכל להיות יותר טוב משני ידידים השוכנים יחד על
סלע בודד בלב האוקינוס?… שערו־נא בנפשכם
– אני, למשל, והמיור…

– רב תודות לך! – שסעו מכס נבס – אני אינני מוצא בי כל
נטיה לתפקידו של רובינזון. בטוח אני, כי הייתי
ממלא תפקיד כזה באפן הגרוע ביותר!

– פגנל יקירי, – אמרה הגברת הלנה – אני רואה שהנך שוב
טס על כנפי דמיונך. לפי דבריך יוצא, כאלו
לרובינזון עלה הכל ללא כל מאמץ מצדו, והוא עצמו
לא עשה כלום אלא התענג על החיים. אתה רואה בכל
רק את הצד הטוב שבדבר.

– וכי את, גברתי, כופרת באפשרות להיות מאשר על אי שומם?

– אני כופרת וכופרת! האדם נברא לחיות
בתוך החברה ולא חיי בודד וגלמוד. הבדידות
עשויה להביא לידי יאוש. השאלה היא רק שאלת
הזמן – האחד יצא מדעתו בגלל בדידותו בזמן יותר קצר, והשני – בזמן יותר ארך. תחלה, יוכל להיות,
שהדאגות לספוק הצרכים ההכרחיים לא תתנה
לאמלל לשקע במחשבות על עתידו. אך במרוצת
הזמן, כשירגיש בבדידותו, כשיזכר כי הוא רחוק
מכל האנשים ולעולמי עד הוא משלל כל תקוה לראות,
ולו רק פעם, את פני אלה שאהבה נפשו – מה קשים יהיו אז יסורי נפשו של איש כזה!
סלע בודד – זה הכל שיהיה לו מכל
העולם והאנושות… וכשיבוא יומו האחרון, זה היום
הנורא, בבדידות זו, יהיה עליו למות כמות האדם
האחרון ביום האחרון של קיום העולם! לא, מר פגנל,
איני מאמינה, שימצא מישהו, אשר ירצה להיות
במצבו של אדם כזה!

להוכחותיה של הגברת הלנה היה פגנל
מכרח להכנע. אולם השיחה על הטוב והרע שבבדידות
עוד נמשכה, עד שהגיע הרגע ו“דונקן” עמדה במרחק
קילומטר וחצי מאיי אמסטרדם.

שני האיים הקטנים והנדחים האלה
שבאוקינוס ההדי נבדלים זה מזה במרחב ים של
ארבעים ושלשה קילומטר. בצפון – האי אמסטרדם עצמו, המכנה גם בשם אי
פטרוס הקדוש, ובדרום – האי השני,
הנקרא בשם אי פולוס הקדוש. שמותיהם של שני
האיים האלה מתחלפים לעתים קרובות בפי
הגיאוגרפים ויורדי הים.

איי אמסטרדם גלו בדצמבר, שנת 1706,
על ידי ההולנדי פלמינג. אחר כך העיד על מציאותם
הנוסע ד’אנקסטרו, שהגיע אל האיים האלה בלכתו
לחפש את התיר הידוע לה־פרוז. ומן הזמן ההוא לא
חדלו הגיאוגרפים מלהחליף את שני האיים האלה זה
בזה וקראו לאי פטרוס בשם פולוס ולהפך. פגנל,
כמזכיר החברה הגיאוגרפית, ראה חובה לעצמו לתקן
שגיאה זו.

האי פולוס הקדוש, הנמצא מדרום לאי
אמסטרדם, הוא צוק גדול ובלתי פורה, בעל פסגה
בדמות חדודית. כנראה, היה לפנים הר־געש. אך האי
אמסטרדם, הוא פטרוס הקדוש, שאליו התקרבו עתה
תירינו באסדה, הוא גדול קצת מן הראשון והקפו
כתשעה־עשר קילומטר. עליו יושבים אנשים אחדים,
שגלו אליו מרצונם הטוב, ברצותם לנסות לחיות חיי
בודדים ורחוקים מכל חברה אנשים אלה דיגים הם והם
עובדים אצל סוחר אחד, אוטובן שמו, היושב באי אחר,
שהוא נחלתו הפרטית.

ביום שבו התקרבה “דונקן” לאי
אמסטרדם, כלומר בששי לדצמבר, שנת 1864, היה
מספר תושביו של האי שלשה בסך־הכל. שנים מהם
היו בני־תערבת ואחד צרפתי, שביתו הקטן עמד
בעמק המפרץ. לפגנל היה אפוא שוב הענג ללחץ את
ידו של בן ארצו, אשר את היום בו ראה לפניו את
תירינו חשב למאשר ביותר בחייו הארכים.

בכלל מבקרים באי זה רק צידי
כלבי־הים והלויתנים, שהם אנשים פשוטים ובלתי
נעימים ביותר. הופעתם של אנשים נאורים היתה אפוא
מקרה חשוב מאד לדיגים המסכנים. מלבד שלשת
האנשים מלאו את האי גם חזירי־בר במספר לא גדול
ואלפי שקיטנים.

– שמא תספר לנו, פגנל היקר, איזה ספור על הרובינזונים של אי זה? – בקשה הגברת הלנה.

– בענג רב! – ענה לה המלמד בידידות – אני מוכן לספר
לכם מעשה שהיה בשני סקוטים שהטלו לאי
אמסטרדם. זה היה בשנת 1827. האניה האנגלית
“פלמירה”, שעברה ליד האי הזה, ראתה, כי מן
היבשה מתאבך ועולה עשן. רב־החובל, שהעשן
התמיה אותו מאד, הפנה את אניתו אל החוף, ומיד
הבחין בשני אנשים הכורעים על ברכיהם ובאותות
שונים של יאוש עמק הם משועים לעזרה. הוא שלח אל
האי אסדה אחת וזו הביאה את שני האמללים אל
האניה. אחד מהם היה בן עשרים־ושתים
והשני – בן ארבעים־ושמונה.
מראם היה נורא. הם שהו על האי השומם שמונה־עשר
חדש וסבלו כל מיני מחסור. הבדידות והפרישות
מכל היקר להם ענו אותם מאד־מאד. גם צרכי מזון
ומים ראויים לשתיה לא היו להם במדה מספקת. הם
נאלצו להתפרנס בשבלולים ובדגים, ששלו
בעזרת חכה עשויה ממסמר ישן שנמצא במקרה
בכיס מכנסיו של אחד מהם. לפעמים, וגם זה רק אחרי
עמל־רב, עלה בידם לצוד חזיר־יער קטן. אבל היו גם
ימים רצופים, שלא מצאו שום דבר להשקיט בו את
רעבונם או צמאונם. ספורם על העמל והיסורים
שסבלו, לאחר שהוציאו את גפרורם האחרון כדי
להדליק מדורה, היה יכול לזעזע את הלב העריץ
ביותר. וכי מה היו יכולים לעשות ללא אש, והם
הרגישו געל־נפש למאכלים בלתי מבשלים? מלבד
זאת – כיצד יחממו מעט את אבריהם
בימי הקר? כפי שנתברר עזבו את אניתם ועלו על
החף כדי לעסק בציד כלבי־ים. אניתם הבטיחה לשוב
ולקחתם אחרי חדש ימים, אך היא לא שבה. בודאי
טבעה ואבדה במצולות האוקינוס. וכך עברו עליהם
חמשה חדשים. והנה עברה סמוך לאי האניה “תקוה”.
מסבה בלתי ידועה, שהיה בה בודאי הרבה מן
האכזריות, לא רצה רב־החובל לשים לב לקריאותיהם של
האמללים, והוא המשיך את דרכו מבלי להשליך להם
אפילו פרוסת לחם. הם התחננו שיתן להם לכל הפחות
גפרור, אך הוא לא רצה להגיש להם כל עזרה. האנשים
המסכנים היו בודאי אובדים באי השומם, אלולא
רב־החובל של “פלמירה”, שהצטין באהבת האדם יותר
מרב־החובל של “תקוה”. הרובינזון האחר של אי זה
היה צרפתי – רב־החובל פירן. גם הוא
עלה מרצונו הטוב על האי אמסטרדם, ואניתו לא שבה
אליו אף היא. אניות אחרות לא עברו במקום ורק כעבר
ארבעה חדשים טלטלה שמה על ידי סערה איזו אניה,
שלא התכונה כלל וכלל לבוא אל האי. אניה זו היא
היא שהצילה את רובינזון החדש.

– רב תודות לך ידידנו היקר, על ספורים מענינים אלה, – אמר הלורד גלנרון, כשגמר המלמד את ספורו – אפשר ללמד מהם הרבה מאד.

אולם כעת לא היה יכול לקרות כדבר הזה
על האי הבודד, משום שעתה נמצאים כאן תמיד
אנשים. הדיגים חיים כאן זה מכבר ועוד לא קרה
המקרה שיהיו עדים לאסון של אניה. הם גם מבקרים
לעתים קרובות באי השכן פולוס הקדוש וגם שם לא
מצאו שום סמנים של אסון דומה, על דבר “בריטניה” לא
ידעו אפוא דבר.

אני ידעתי זאת מראש, – אמר הלורד גלנרון – אך
למען לא ינקף אותי לבי, שמא לא חקרתי ולא
דרשתי במדה המספקת, הסכמתי לבוא גם
לכאן.

התירים חקרו את האי היטב־היטב. הצמחים
ובעלי־הכנף לא הצטינו כאן במאומה. היו רק הרבה
חזירי־יער, כלבי־ים ודגים. והדבר המענין ביותר
באי זה היו המעינות הרותחים שפרצו פה ושם
מתחת לשכבה עבה של לבה שחורה.

המדחם, שירינו הכניסו למימי אחד
המעינות האלה, הראה כמעט שמונים מעלות צלזיוס.
הם עשו נסיון בדג קטן ששלו זה לא כבר,
וכשהכניסוהו לתוך המעין, נתבשל במימיו החמים
במשך חמש דקות.

– אכן, לא כדאי להתרחץ כאן, – העיר פגנל.




פרק ד: פגנל והמיור מתערבים


בשעה שלש בבקר, ביום השביעי
לדצמבר, שוב התנפחו דודיה של “דונקן” והם נשמו
בכבדות מלחץ הקיטור. העגן הורם מקרקע החול של
הים, הברג החל לסוב בכח והאניה זזה ממקומה
והחליקה על פני המים.

בשעה שמונה, כשעלו התירים על
הספון, כבר לא נראה לעיניהם האי אמסטרדם. זו
היתה התחנה האחרונה במקבילה השלשים ושבע. עד
לחוף האוסטרלי נשאר עוד מרחק של ששים אלף
קילומטר ובדרכם לשם לא יכלו עוד תירינו לפגש
בשום אי.

– אם הרוח המערבית תאריך עוד
כשנים־עשר יום והים יהיה שקט כמו עכשיו, נשיג
את מטרתנו עד מהרה, – אמר רב־החובל ג’ון מנגלס.

מרי ורוברט הביטו בחרדת־לב על הגלים,
אשר עליהם שטה בודאי “בריטניה” ימים אחדים לפני
השברה. יתכן, כי דוקא במקום זה נאבק אביהם עם
הגלים הזדונים, בהרגישו, כי איזה כח טמיר וכביר
מושך אותו אל החוף. בודאי היתה “בריטניה” קרבן
לאחת הסופות הנוראות, אשר לפי דברי פגנל, הן
שכיחות מאד באוקינוס ההדי.

ג’ון מנגלס הראה לעלמה הצעירה על
המפה זרמי מים שונים והוא הסביר לה את
ערכם.

– התבונני־נא וראי – אמר אליה – הנה
עובר אחד הזרמים בכל האוקינוס ההדי והוא מגיע עד
החוף האוסטרלי. השפעתו של זרם זה מרגשת
בדרך, ממזרח למערב, גם באוקינוס השקט ואף
באוקינוס האטלנטי. אם “בריטניה” הטלה בשעת
סופה לתוך הזרם הזה, כשהיא בלי תרנים, ההגה
שבור, חסרת אונים להאבק עם האיתנים המשתוללים,
ברור הדבר, שהיתה מכרחה להתנפץ אל חופי
אוסטרליה. מקום אחר לא היה לה, ולהתחמק מן האסון
אי־אפשר היה לה בתנאים כאלה.

שיחה זו היתה ביניהם אור ליום
השנים־עשר לדצמבר, כלומר ששה ימים לאחר
התחנה האחרונה. הכל ישבו בטרקלין והקשיבו
ברב ענין להסברותיו של ג’ון מנגלס.

– חכו־נא! – קרא פתאם הלורד גלנרון –
על דעתי עלה דבר הדורש באור. אתם, ג’ון ופגנל,
הלא תזכרו, כי הידיעה האחרונה על דבר רב־החובל
גרנט, שנתפרסמה ב“עתון אניות המסע והמסחר”
מסרה, כי רב־החובל יצא מקלאו ביום השלשים למאי,
שנת 1862.

– כן, כן, נכון הדבר, – אשר רב־החובל –
אני זוכר מודעה זו יפה מאד, אך אם תרצה, אדוני,
אוכל גם להביא לך את הגליון ההוא…

– אין כל צרך בכך, ג’ון חביבי – ענה לו
הלורד – אני רק רציתי לשאל, כיצד יכלה “בריטניה”
במשך שבעה ימים לאחר צאתה מפרו להגיע
לאוקינוס ההדי? הרי דבר זה הוא בלתי אפשרי בשום
אפן! אני תמה, ששאלה זו לא עלתה עד עתה על
דעתו של אף אחד מאתנו… ומה תאמר לזה אתה, מר
פגנל?
הגיאוגרף המלמד, אשר לשמע דברי הלורד שקע
בהרהורים נשא את ראשו למעלה, הביט על הלורד
במבט נבוך, ואחר קפץ ממקומו ומבלי לאמר מלה
נחפז לתאו. כעבר רגעים אחדים שב ובידו התעודות.
הוא עין בהן בתשומת־לב רבה, ואחר הכניס אותן
לכיסו, הניע בכתפיו ועקם את שפתיו.

– אני מבין, – אמר הלורד – אתה בודאי
רוצה לאמר, כי רק לשוא חרדנו את כל החרדה הזאת
ולשוא מהרנו הנה…

– אמנם כן, רק לשוא נדהמתי על ידי הערתך, – ענה הגיאוגרף.

– באר את דבריך, בבקשה.

– תיכף ומיד, אך מקדם הרשני־נא להציג שאלה אחת לג’ון.

– הנני לשרתך, מר פגנל! – ענה רב־החובל.


התוכל אניה טובה לעבר במשך חדש
ימים את כל חלק האוקינוס שבין אמריקה
ואוסטרליה?


– כן, תוכל, אם רק תעבר לא פחות משלש מאות ועשרים קילומטר ליום.

– אבל מהירות כזאת היא הלא בלתי רגילה?

– לא… יש אניות מפרשים השטות לפעמים במהירות עוד יותר גדולה.

– האח!… תודה לך, אדוני! ואם כן הוא
הדבר, רבותי, הרי במקום לקרא בתעודה “בשביעי
ליוני”, יש לקרא “בשבעה־עשר ליוני” או “בעשרים
ושבעה ליוני”, כי יש מקום לשער, שהמספר
הראשון לפני המספר 7 נמחק.

– אם כן, – קראה הגברת הלנה – הרי נופלת
כל השאלה. מן השלשים למאי ועד העשרים ושבעה
ליוני –––

– כמעט חדש, גברתי, – המשיך פגנל את
המשפט – ובמשך הזמן הזה יכלה “בריטניה” לעבר
בנקל את האוקינוס השקט ולהגיע לאוקינוס
ההדי.

מסקנתו של פגנל ישרה בעיני כלם.

– תודות לפקחותך, פגנל ידידי, נתברר
גם הספק האחרון, – אמר הלורד גלנרון – ועכשיו אין
לנו אלא להגיע בהקדם האפשרי לאוסטרליה. ושם
נמצא בודאי את עקבות “בריטניה” בחופים
המערביים.

– ויתכן, שנמצא את עקבותיה בחופים המזרחיים, – הוסיף ג’ון מנגלס.

– גם זה אינו מן הנמנעות, – הסכים
גלנרון – כי מן התעודות אי־אפשר לדעת בברור
היכן קרה2 האסון, אם ליד החופים
המערביים או ליד החופים המזרחיים. עלינו יהיה
לחפש ביחוד בשני קצות אוסטרליה, במקום
שמבתרת את היבשת הזאת המקבילה השלשים
ושבע.

– כמובן, אדוני… אף־על־פי שעלינו לא
לשכח, כי אלו קרה האסון ליד החופים המזרחיים
של אוסטרליה, לא היה רב־החובל גרנט מדאג כל
כך.

– ומדוע? – שאלה מרי גרנט, שבלעה כל מלה ומלה מן השיחה על גורל אביה.

– משום שכל החוף המזרחי של אוסטרליה
זרוע מושבות, שהן על־פי־רב אנגליות. שם היה יכול
למצא עזרה מהירה. במרחק חמשה־עשר קילומטר מן
החוף כבר היה נפגש עם בני ארצו.

– אמת נכון הדבר, – אשר את דבריו פגנל –
על החוף המזרחי, בעיר עדן שבקרבת המפרץ טיפולד,
היה רב־החובל גרנט יכול למצא לא רק מחסה ומקלט,
אלא שמשם היתה לו האפשרות לחזר לאירופה.

– וכי על החוף המערבי, אשר אליו מועדות
עכשיו פנינו אי־אפשר למצא עזרה? – שאלה הגברת
הלנה.

– לא גברתי, – ענה לה הגיאוגרף – החוף
המערבי אינו מישב. אין בו כל חבור עם מלברן
ואדליד. אם “בריטניה” נשברה על ידי השרטונים
התת־מימיים המשתרעים לארך חוף זה, לא יכלו
הנוסעים למצא שם כל עזרה.

– ומה היה יכול להתרחש עם אבינו
במשך שתי השנים הללו? – שאלה מרי
בחרדה.

– מה היה יכול להתרחש? – נבוך פגנל –
אם אמנם עלה על היבשה היתה יכולה לקרותו אחת
משלש אלו: או שהגיע לאחת המושבות האנגליות, או
שנפל בידי ילידי הארץ הפראים, או שאבד
במדברות הבלתי נחקרים. השערות אחרות
אין.

– ועתה – אמר הלורד – הבה וננתח את שלש ההשערות האלו.

– דבר זה נתן להעשות על נקלה, – השיב
פגנל – את ההשערה הראשונה אנו מכרחים לדחות. אלו
הגיע הרי גרנט לאחת המושבות האירופאיות, אחת היא
אם אנגלית או הולנדית או גרמנית או צרפתית, לא
היינו צריכים לדאג כלל וכלל, כי הוא היה זה מכבר
יושב שוב בעירו בחברת ילדיו הנעימים.

– אבי, אבי האמלל! – לחשה מרי – כבר יותר משתי שנים שהוא איננו אתנו!

– חכי, מרי, – אמר רוברט – תני למר פגנל לגמר את דבריו.

– לדאבוני הגדול, ידידי, אין דברי נחומים
בפי,– אמר פגנל באנחה – כי שתי ההשערות
האחרות מבשרות רק רע… או שאביך נמצא בשבי
בידי האוסטרלים, או…

– חכה־נא, – שסעה הגברת הלנה את דבריו –
וכי מה טיבם של אוסטרלים אלה? ברור שאני מתכונת
לילידים…

– אנשים פראים הם ואין להם כל יתרון על
הבהמה, אולם הם אינם שואפי דם. אם רב־החובל גרנט
וחבריו נפלו בידיהם בשבי, אין נשקפת לחייהם כל
סכנה. כל התירים קובעים פה אחד, שהאוסטרלים
מרגישים געל־נפש לשפיכת דמים והם גם מוכנים
להציל את בני אירופה המזדמנים לסביבותיהם מכל
מיני סכנות.

– התשמעי, מרי? – פנתה הגברת גלנרון
אל העלמה הצעירה – אם אביך נפל בשבי בידי
התושבים המקומיים, כפי שמסתבר מתוך
התעודות, אז נמצאהו בודאי חי ושלם.

– ואולי תעה באחד המדברות? – שאלה מרי בהעיפה מבט שואל על פגנל.

– אנו נמצאהו גם שם ונצילהו, היי בטוחה, עלמה יקרה! – אמר פגנל בטון בטוח.

– כמובן, – חזק גלנרון את דבריו,
ברצותו להרגיע את ילדי רב־החובל גרנט – איני יכול
כלל להעלות על דעתי את הרעיון שהאדם יאבד
באיזה מקום.

– אף אני,– אמר הגיאוגרף.

– וכי גדולה היא אוסטרליה? – שאל רוברט.

– אוסטרליה תופסת כשבע מאות
שבעים־וחמשה מליון הקטר, ידידי; כלומר שטחה
הוא כמעט כארבע חמשיות משטח אירופה, – ענה
פגנל.

– האמנם? – תמה המיור.

– כן, המיור! ועתה מה דעתך, המתאים לה הכנוי יבשת, כמו בתעודה?

– בלי כל ספק, פגנל חביבי.

– ומה שנוגע לאפשרות, שהאדם יאבד
במדברות אוסטרליה, הרי לא נתאשרה עוד זו על ידי
שום איש. אמנם יש אומרים, כי דבר כזה קרה לליכרט,
אבל זמן קצר לפני צאתי מפריס שמעתי בחברה
הגיאוגרפית, שעקבותיו כבר נתגלו.

– וכלום לא נחקרה עדין אוסטרליה כלה? – שאלה הגברת הלנה.

– לא, כלה עדין לא נחקרה, גברתי, –
ענה לה פגנל – יבשת זו עדין בלתי ידועה לנו
כמו תוכה של אפריקה. מחסור בחוקרים אמיצי־לב
אמנם לא היה, אך בכל זאת לא התקדמה החקירה
התקדמות משבעת רצון. משנת 1606 עד שנת 1862 עבדו
יותר מחמשים איש על חקירתה של אוסטרליה.

– מה אתה סח? יותר מחמשים איש?! – קרא מכס נבס באי־אמון.



– כן, יקירי. יותר מחמשים איש! בין אלה
היו חוקרים וספנים אמיצי־לב שלא ידעו פחד ושטו
לארך החופים הבלתי ידועים, כדי להגביל את
ארכם וצורתם. היו גם תירים שלא נרתעו מלחדר אל
פנים הארץ…

– בכל זאת אינני מאמין, שמספרם עלה על
חמשים. לפי דעתי, גם חמשים לא היו, – שסעו
המיור.

– ואני מבטיחך, שמספרם היה הרבה
יותר מחמשים! – קרא הגיאוגרף נעלב מהערתו של
המיור.

– הוכח־נא את הדבר, בבקשה ממך!

– טוב, אוכיח. היה בטוח, שאוכיח… ואם
תרצה, גם אכנה לך את כלם בשמותיהם… היה בטוח,
שאביא לפניך אף יותר מחמשים…

– ואולי נתערב?

– אני מוכן להתערב, המיור, שאמנה לך
יותר מחמשים מבין חוקרי אוסטרליה?… התרצה לתת
את רובך כערבון נגד משקפתי?

– אני מוכן.

– אם כן טוב, המיור. ואני מבטיחך
שתוכל להפרד מרובך לעולם. אם תרצה לפעמים
לירות בו, יהיה עליך לפנות אלי בבקשה להשאילו
לך לזמן־מה.

– וכשאתה פגנל, תהיה זקוק למשקפתך, תבקשני ואתננה לך.

– אכן נראה עוד, אם תהיה משקפתי
בזמן מן הזמנים ברשותך; אבל שאני אהיה בעל
הרובה – זה למעלה מכל ספק… ועתה אני מתחיל!…
רבותי, אתם תהיו השופטים; ואתה, רוברט, רשם את
השמות שאמנה.




3.jpg



“השופטים” ישבו מוכנים לשמע את
ההוכחה המענינת ואגב – להעשיר מעט את ידיעותיהם
על אוסטרליה, שכל מעיניהם היו עתה רק בה.

– פגנל יקירי, אנחנו מוכנים “לשפט”, –
אמר הלורד – אך יחד עם זה נהנה בודאי מן “המשפט”
הזה גם הנאה מרבה.

– כן, הנאה מרבה עד מאד, – הוסיפה הגברת הלנה.

– הוי, אלילת־הזכרון המאירה, – פתח
פגנל את דבריו – אם המוזות הצנועות, עמדי־נא לימין
מעריצך הנאמן והשקדן, אל תתני לו להכשל,
חלילה, ולהמעיט את תהלתך!… ועתה אני נגש
להרצות את תולדות חקירתה של אוסטרליה. לפני
מאתים חמשים ושמונה שנה לא היתה עוד אוסטרליה
ידועה כלל וכלל בעולם. היו רק אי־אלו השערות
בלתי ברורות, כי במקום המצאה באמת משתרעת
איזו יבשת גדולה. בספריה של המוזיאון הבריטי
נשמרות עד היום שתי מפות משנת 1550, ועליהן
רשומה בדרומה של אסיה יבשת ארץ גדולה בשם
“יוה הגדולה”. אך נכונותן של מפות אלו היא,
לדאבוננו, מתחת לכל ספק. ועתה אני עובר
לראשיתה של המאה השבע־עשרה, הינו לשנת 1606,
אשר בה גלה איש־הים הספרדי קוירוס יבשת אחת,
שקרא לה בשם Australia de espiritu Santa (הארץ הדרומית של רוח הקדש). היו אז
מלמדים, שאמרו, כי בודאי נתקל קוירוס בקבוצת
איים, והם לא יכלו לתאר לעצמם, כי יבשת גדולה
גלה, אך על שאלה זו לא אעמד הרבה, והריני
ממשיך. רשם־נא, רוברט, את קוירוס!

– רשמתי, מר פגנל, – ענה הנער – הוא הראשון ברשימה.

– נכון… באותה שנה, כלומר בשנת 1606,
יצא לואיס דה טורס, קצין מן הצי של קוירוס, למסע
דרומה, כדי לחקר את היבשת החדשה, אך איש זה לא
פעל הרבה, וגלויה של אוסטרליה נעשה באמת על
ידי הירטוג, שהגיע לחופה המזרחי של אוסטרליה
ברחב 25°, והוא קרא לארץ בשם Eendracht (השלום). אחריו החלו גם ספנים אחרים לבקר
בארץ הדרומית הזאת והבקורים נעשו מפעם לפעם
יותר תכופים. בשנת 1618 בקר ציאכן בחוף הצפוני
של אדמת ארנהם. בשנת 1619 עלה אדלס על החוף
המערבי. בשנת 1622 התקרב לוין אל הראש ששמו
נקרא לכבוד מגלהו עד היום. בשנת 1627 משלימים
דה־ניואיץ ודה־ויט, הראשון במערב והשני בדרום, את
תגליותיהם של הקודמים להם; ובעקבותיהם הלך
קרפנטריה, שחדר עם אניתו לאותו מפרץ גדול
הנושא עליו את שמו עד היום הזה. בשנת 1642 הקיף
איש־הים המפרסם טסמן את האי, שחשבו קדם, כי הוא
מחבר אל היבשת, ואותו אי, טסמניה, נקרא כידוע,
על שמו. באפן כזה נחקרו כל חופיה של היבשת
האוסטרלית, ונודע, שמימי האוקינוס השקט
והאוקינוס ההדי מקיפים אותה מסביב. בשנת 1685
קראו ליבשת בשם “הולנד החדשה”, אולם תפקידם של
אנשי־הים ההולנדיים ביבשת זו כבר נסתים אז.
על כן לא נתקים השם “הולנד החדשה” זמן רב… כמה
חוקרים הזכרתי כבר, רוברט?

– עשרה, מר פגנל.

– יפה! עתה אני מעביר קו על ההולנדים
ועובר אל האנגלים. בשנת 1686 הגיע מנהיגם המפרסם
של שודדי־הים, וילים דמפיר אמיץ־הלב, באניתו
“הברבור”, אל החוף הצפוני־מערבי של “הולנד
החדשה” ברחב ‘16°50. הוא עשה הכרה עם תושבי הארץ,
למד את נמוסיהם ואמונותיהם, וחבר על נושא זה ספר
מענין מאד. בשנת 1699, אחרי עזבו את הארץ לשנים
אחדות, הופיע שם שנית, אך הפעם לא כשודד־ים אלא
כרב־חובל של אחת מאניות הצי המלכותי, במשך כל
התקופה, שאני מדבר בה. לקחה “הולנד החדשה” את
לבם של בני־האדם רק מן הבחינה הגיאוגרפית,
והרעיון על דבר יסוד מושבות בה לא עלה עוד על
דעתו של איש. האנשים מעטו להתענין בה עד כדי
כך, שמשנת 1699 עד שנת 1770 לא בקר בה אף ספן
אחד. רק בשנת 1770 בא אליה הספן המהלל רב־החובל
קוק, ואחריו החלה כבר תנועה בלתי פוסקת של
אירופאים לאותה ארץ חדשה. קוק ערך שלשה מסעות
גדולים, שזכרם יהיה קים לעד, ובכל פעם בקר
ב“הולנד החדשה”. בפעם הראשונה היה בה בשנת
1770, ואז היתה בידו ההזדמנות לראות ממנה את מעבר
הכוכב נגה דרך פני השמש. הוא נסע אז באניתו
הקטנה “השלום” לחוף המערבי של האוקינוס השקט
וגלה את ניו־זילנדי. אז בא אל המפרץ שבחופה
המערבי של אוסטרליה, אשר תודות לשפעת הצמחים
שמצא בו, קרא לו בשם המפרץ הבוטני. קוק נסה
פעמים אחדות לבוא במגע עם הילידים, אך דרגת
התפתחותם הרוחנית היתה כה נמוכה, שנפשו מאסה
בהם. אחר כך עלה לצפון, עד למעלת הרחב
השש־עשרה, אבל ליד ראש־האסון, במרחק שלשה־עשר
קילומטר מן החוף, נתקלה אניתו בריפי אלמגים,
וכמעט שלא היתה לו כל תקוה להציל אותה. לאשרו,
השכיל להשליך הימה את כל מטענה של האניה, את
התותחים ואת מצרכי המזון, ותודות לכך יכלה
האניה הקלה להתרומם מעל לריפים בזמן הגאות. הוא
יצא בשלום ובא למפרץ הקטן, אשר לתוכו שופך את
מימיו נחל קטן אחד, והוא קרא לנחל זה בשם אניתו
נחל־השלום. במפרץ זה נשאר כשלשה חדשים, עד
שהצליח לתקן את אניתו, ואחר כך המשיך את
דרכו צפונה. קוק רצה לדעת, אם אין בין “הולנד
החדשה” וגיניה החדשה איזה מעבר־ים, ואמנם מצא,
אחרי מסע רב־סכנות, מעבר רחב. משעבר במעבר זה,
הגיע לאי גדול, ואת כל המקומות שגלה במסעו זה
לקח תחת חסותה של ממשלת אנגליה. כאשר גלה
בשעת מסעו חזרה לאירופה את איי סנדויץ’, עזב
לזמן־מה את אוסטרליה, אך בשנת 1777 חזר אליה
וגלה את אדמת ון־דימן. אחרי חדשים אחדים הגיע שוב
בא אל איי סנדויץ' וכאן נרצח בידי תושבי הארץ
הפראים.

– אדם גדול היה! – העיר הלורד גלנרון.

– הגדול שבכל יורדי־הים ואין אנו יודעים3 גדול ממנו בתולדות
מסעות־הים, – אשר פגנל. – בן־לויתו בנקס יעץ
לממשלה האנגלית ליסד מושבה ליד המפרץ הבוטני,
ואחרי זה הופיעו במימי אוסטרליה ספנים מכל קצות
העולם. לה־פרוז, במכתבו האחרון מן המפרץ
הבוטני בשנת 1787, אומר שיש בדעתו לבקר
במפרץ קרפנטריה ובכל חופי “הולנד החדשה”
ואדמת ון־דימן. הוא נסע שמה, אך לא שב עוד. בשנת
1788 יסד רב־החובל פיליפ את המושבה האנגלית
הראשונה ליד הנמל ג’קסון. בשנת 1791 רושם ונקובר
את השרטוטים של חופי היבשת הדרומיים. ובשנת 1792
מקיף ד’אנטרקסטו, שנשלח לחפש את לה־פרוז, את
“הולנד החדשה” ממערב דרומה, ובדרכו זו הוא מגלה
איים בלתי ידועים. בשנים 1796־1795 שטו בלי פחד
פלינדרס ובס, שני אנשים צעירים, בסירה קטנה,
ליד החופים הדרומיים, ובשנת 1797 עובר בס בין
“הולנד החדשה” ובין אדמת ון־דימן במעבר הנושא את
שמו עליו. באותה שנה מצא פלמינג, שגלה את איי
אמסטרדם, על החופים המזרחיים של אוסטרליה את
הנהר ברבור, המכנה כך משום שאז קננו על חופיו
ברבורים שחורים לרב, והמה יפים מאד. אחר כך,
בשנת 1801, שוב מופיע פלינדרס, שהמשיך את
חקירותיו הקודמות, ובדרכו הוא פוגש שתי אניות
צרפתיות נהוגות בידי בודן וחמלן.

– האח! בודן! – קרא המיור.

– כן… ומדוע זה, המיור, מלהיב אותך כל כך שם זה?

– פשוט, ככה, פגנל חביבי, המשיכה, בבקשה.

– טוב. לשמות אלה יש עוד להוסיף את קינג,
שבין השנים 1817–1822 סים את חקירותיו בחלקים
הטרופיים של “הולנד החדשה”.

– הוא כבר העשרים וארבעה,– העיר רוברט.

– יפה! חציו מרובהו של המיור כבר שיך לי…

– אכן, בעל זכרון נפלא אתה, מר פגנל –
אמרה הגברת הלנה, שנצלה את הפסקתו הקצרה של
הגיאוגרף.

– ומה מוזר הדבר למצא כשרון כזה אצל
אדם… – פתח בעלה, אבל פגנל מהר לסים את
משפטו ואמר:

– שהוא מפזר כל כך, אתה רוצה לומר?
אכן, הצדק עמך, אולם זכרוני המצין הוא רק לספרות
ולעבדות. ויש להעיר, שבשטח זה גם קראתי הרבה
מאד… כמה מניתי שם? רוברט?

– עשרים וארבעה, – ענה הנער.

– אם כן העשרים וחמשה יהיה הקצין
דאוס. הדבר היה בשנת 1789, שנה לאחר שנוסדה
המושבה בנמל ג’קסון. הארץ החדשה כבר נחקרה
מסביב לכל ארך חופיה, אבל איש לא ידע מה נמצא
בתוכה פנימה. שרשרת ההרים הארכה, המקבילה
לחופים המזרחיים, כאלו שללה כל אפשרות לחדר
לפנים הארץ. הקצין דאוס חפש במשך תשעה ימים
איזשהו מעבר בין ההרים האלה, אך לשוא. הוא שב
לנמל ג’קסון כלעמת שיצא ממנו. אותה שנה נסה
לחצות את ההרים גם רב־החובל טנץ', אבל גם נסיונו לא
עלה בידו. שלש שנים לא העז מאז איש להתחיל שוב
בנסיונות אלה, משום שנפוצה השמועה, שכל
הנסיונות יהיו רק לשוא. אולם בשנת 1792 חדש אותם
הקצין פטרסון, חוקרה האמיץ והמנסה של אפריקה,
אולם גם הוא לא העלה דבר. שנה לאחר זה עבר סוף־סוף
מלח פשוט מן הצי האנגלי, גאוקינס שמו, את הקו,
שאליו הגיעו הקודמים, בשלשים ושנים קילומטר.
אחרי שמונה־עשרה שנה בקשו רק שנים לחדר
לפנים הארץ: הספן בס שהזכרנוהו כבר וברליד,
אך גם הם לא השיגו את המטרה… רק בשנת 1813 נגלה
סוף־סוף במקרה המעבר שבין ההרים, מערבית מסידני.
דרך מעבר זה החליט, בשנת 1815, לעבר שר־הפלך
מק־קרי, שיסד אחר כך מעבר להרים הכחלים את העיר
בטרסט. ומן הזמן ההוא מתחילים להופיע, האחד אחרי
השני, אנשים שונים, שהעשירו את הגיאוגרפיה
בידיעות חדשות, שאספו בעמל רב. וכך עבר בשנת
1819 הנוסע אקסלי ארבע מאות ושמונים קילומטר
בפנים הארץ. אחריו תרו אותה בזמנים שונים גובל
וגיון, שיצאו למסעיהם ממפרץ טיפולד, אשר בו
עוברת המקבילה השלשים ושבע. ובין השנים 1829–1830
חקר את זרמי הנהרות מרי ודרלינג רב־החובל
סטורט.

– זהו כבר השלשים וששה! – הודיע רוברט, כשהפסיק הגיאוגרף לרגע את דבריו.

– יפה! עכשיו לא נשארו לנו עוד הרבה, –
אמר פגנל – בשנים 1840–1841 סירו חלק גדול מן הארץ
החוקרים איר וליכרט, בשנת 1845 – שוב סטורט,
ובשנת 1846 נחקר על ידי גלפמן והאחים גריגורי
חלק גדול מאוסטרליה המערבית. בשנת 1850 הגיע
קנדי אל הנהר ויקטוריה ואחרי שנה בקר
באוסטרליה הצפונית. בשנת 1852 היה שם גריגורי
ובשנת 1854 – אסטין. משנת 1855 עד שנת 1858 חקר שוב
גריגורי את חלק היבשת הצפוני־מערבי, ובזמן ההוא
עבר בבז מימת טורנס עד ימת אר. עתה הגעתי לחוקר
המפרסם סטיוארט, שהיו לו העז והמרץ לעבר את כל
יבשת אוסטרליה שלש פעמים. את המסע הראשון ערך
חוקר אמיץ־לב זה עוד בשנת 1810. ועתה אקרא לכם עוד
כמה משמות האנשים שבאו לחקר את אוסטרליה,
אותו חלק־תבל, שזמן רב כל כך לא היה ידוע לעולם
הנאור. לחלוצי־המדע עזי־הנפש האלה שיכים האחים
דמפסטר, קלרקזון, הרפר, ביורק, אואלס, נלסון,
אואוקר, לנדסבורו, מקינלי, אויט…

– הרי מנית כבר, מר פגנל, חמשים
וששה! – קרא רוברט מתוך התפעלות, שמח
בנצחונו של מורהו.

– הרואה אתה, מכס נבס חביבי, – קרא
פגנל בשמחה – כמדמני שזה יספיק, אם כי הייתי
יכול למנות לך עוד רבים, כגון דיופפר, בוהנויל,
פיץ’־רוי, אואיקם, סקוקס…

– די! די! – הפסיקו המיור.

– פרו, קאו, – המשיך פגנל, – קוינינגהם, מיצ’ל…

– אבל די לך כבר, פגנל! – קרא גלנרון
מתוך צחוק – חמל־נא ואל תדכא את מכס נבס לגמרי,
שהרי גם בלאו הכי הוא מודה, כי תבוסתו
שלמה.

– אם כן למי שיך עתה הרובה? – שאל פגנל בחדוה.

– לך, פגנל, לך, – ענה מכס נבס –
לאמתו של דבר, צר לי מאד עליו. אבל לך, פגנל, יש
זכרון כל כך נפלא, שבעזרתו היית יכול לזכות
לא רק ברובה אחד אלא בסוללת תותחים שלמה.

– אכן, אין כנראה איש, שידע כל כך
יפה את תולדות חקירותיה של אוסטרליה כידידנו
פגנל, – אמרה הגברת הלנה – אף שם אחד לא נמחה
מזכרונו ואף עבדה קלת־ערך אפילו לא נעלמה
ממנו…

– זו אינה אלא הפרזה, קרובתי! – קרא מכס נבס, בהניעו בראשו לאות אי־אמון.

– וכי מה, המיור? – שאל פגנל – מה אתה רוצה לאמר בזה?

– אני רוצה לאמר, פגנל יקירי, שלא כל
הדברים קלי־הערך מתולדות חקירותיה של אוסטרליה
אמנם ידועים לך.

– דהינו? – התעקש המלמד כשעיניו מבריקות.

– דגמות, כמדמני, לא קשה למצא… ואם
אביא לך עבדה שלא תדע אותה, התחזיר לי את
רובי?

– כן!

– יפה מאד! הידוע לך, פגנל, מפני מה
אין אוסטרליה שיכת לצרפתים, או לכל הפחות – כיצד
מבארים זאת האנגלים?

– לא, זאת לא אדע, המיור! – ענה פגנל ובקולו נשמע מעין כעס עצור.

– האנגלים אומרים שאוסטרליה אינה
שיכת לצרפתים מפני שרב החובל בודן, למרות
אמץ־לבו, נבעת כל־כך, בשנת 1802, מקרקור
הצפרדעים שבאוסטרליה, שנחפז לברח באניתו
חזרה ולא שב עוד שמה.

– הא כיצד?! – קרא המלמד הצרפתי – כלום
מרשים לעצמם האנגלים הלצות כאלו לגבי
הצרפתים?!

– אין זו הלצה כלל, אלא עבדה קימת הידועה בכל רחבי הממלכה המאחדת.

– על כל פנים מעליב הוא הדבר! עם, החושב
את עצמו לרציני שבכל עמי העולם, מרשה לעצמו
להתבדח בחדודים חסרי־טעם כאלה! – רתח פגנל
כדרכו תמיד.

– אבל דעה זו אמנם נפוצה4 מאד באנגליה, – אמר גלנרון, לקול צחוקם
הרם של כל בני החבורה – וכי זה בלתי ידוע לך,
פגנל?

– לא! ואני מוחה בכל תקף נגד הבלים
כאלה! הרי האנגלים עצמם מכנים אותנו בשם “אוכלי
צפרדעים”, וכלום ירא האדם מפני הדבר, שהוא אוכל
אותו?

– על כל פנים הנה הבאתי לך עבדה,
שאתה לא ידעת אותה, פגנל חביבי, – אמר מכס
נבס בענותנות רבה.

– כן, את הדבר הזה איני יכול להכחיש, – הודה הגיאוגרף המנצח בצער.

וכך היתה לבסוף יד המיור על העליונה בריב מענין זה, ורובהו המהלל נשאר בידו.




פרק ה: הסופה באוקינוס ההדי


שלשה ימים לאחר התערבותם של פגנל
והמיור הודיע ג’ון מנגלס, שהאניה נמצאת ב ־’113°37
של הארך הגיאוגרפי. הנוסעים עינו במפת האניה
ושמחו מאד לראות כי רק חמש מעלות מפרידות עוד
ביניהם ובין ראש ברנולי. בין ראש זה ובין הצוק
אנטרקסטו יש לחוף האוסטרלי צורת קשת, הנמצאת
במקבילה השלשים ושבע. אפשר היה לקוות,
שכעבר ארבעה ימים יגלה הראש ברנולי על פני
האפק.

הרוח המערבית עוד היתה קלה ונוחה והיא
המשיכה להקל את מהלך האניה, אבל על פי סימנים
ידועים, בא רב־החובל לידי החלטה שהרוח מתחילה
להשתנות. בשלשים לדצמבר שקטה פתאם הרוח
לגמרי והמפרשים היו תלויים על התרנים ללא
הועיל. אלמלא הברג, היתה “דונקן” קופאת לגמרי על
פני הגלים, שלא התנועעו אף תנועה קלה.

שקט זה עלול היה להמשך זמן רב,
ולפיכך היתה בערב מועצה קצרה בין הלורד גלנרון
ורב־החובל. ג’ון מנגלס חרד מאד להפסקתה של הרוח,
ביחוד כשמלאי הדלק כבר הלך ואזל באניה. הוא
פקד לפרש את כל המפרשים, שמא יעזרו לברג, ולו
רק במעט. אולם המלחים הוכיחו, שהמפרשים לא יביאו
כל תועלת, כי האויר היה כה שקט, שלפי דבריהם, אף
קשורי כובעיהם לא התנועעו בו.

– בכל אפן טובה הפסקת הרוח מרוח נגדית. – אמר גלנרון.

– צדקת, הוד מעלתך, – ענה רב־החובל
הצעיר – אולם יש לדעת, שכמעט תמיד משתנה
מזג־האויר תכלית שנוי אחרי שקט כזה, ולשנוי זה
בעצם אני חושש. הננו עושים עתה את דרכנו
באזור המונסונים, שמאוקטובר עד אפריל הם
מנשבים מצפון־מזרח, ואם הללו ידביקונו, יהיה
עלינו לזחל כשבלולים.

– ומה עלינו לעשות, ג’ון? יש להכנע בפני המציאות. העכוב הרי יהיה רק זמני.

– אמנם כן, הוד מעלתך… אך חושש אני מפני סערה.

– סערה! ומדוע זה הנך סובר כך? הרי אף עב קלה אינה נראית בשמים!

– יש סימנים אחרים… אך אבקשך לבל
תגלה דבר לגברת הלנה ולמרת גרנט, דיה לצרה
בשעתה…

– יהא לבך בטוח, ג’ון, שלא אספר להן
דבר… אבל אלו סימנים אתה רואה? הרי השמים טהורים
הם.

– בשמים אמנם אין כל סימנים לסערה
קרובה, אך השמים רגילים לרמות ולהונות, עד הרגע
האחרון לא יזהירו מפני הסכנה… הידיד הנאמן
ביותר במקרה זה הוא הברומטר, המראה לנו בעוד
מועד מה עתיד להתרחש ולמה עלינו להתכונן.
והברומטר יורד אצלנו זה היום השני. דבר זה מבשר
את בוא הסערה. אני כבר נתנסיתי וראיתי את זעפו
של הים הדרומי בשעת סערה, ואני יודע מה טיבה
של סערה במקומות אלה. המלחמה המתחוללת בין
הרוחות הבאות מן הקטב ובין אלו הבאות מן המשון,
הן עזות כל כך, שמתהוים קיקלונים, רוחות־זלעפות
וכל מיני תופעות אימות אחרות של איתני הטבע
המשתוללים, ולעמד בהם כמעט שאי־אפשר לשום
אניה.

– אבל, ג’ון, אניתנו וקברניטנו נאים
ויאים זו לזה, ואני מקוה שיעלה בידנו לעמד
בפני השואה הנוראה העומדת לבוא.

– יתן אלהים!… דומני, שעוד הלילה
יהיה עלינו לעמד בנסיון זה. אני כשלעצמי אחז,
כמובן, באמצעים הדרושים ואהיה מוכן למלחמה
זו.

ואמנם לא שכב ג’ון מנגלס בלילה זה
לישון. על פני השמים לא נראה עוד שום סימן לסערה
קרובה, אבל רב־החובל ידע, שהברומטרים אינם מרמים
אף פעם, ולכן עמד מוכן על משמרתו. עמוד הכספית
של הברומטר ירד עד לנקדה הקיצונית. רב־החובל רשם
את מעלת הלחץ ביומנו, ואם כי ידו לא רעדה
בכתבו, נתכוץ בקרבו לבו מרב צער. אלמלא היו
כאן באניה המפקדה בידו כמה אנשים, שהיה מסור
להם בכל נפשו, לא היתה מפחידתהו שום סופה
בעולם.

בשעה אחת־עשרה בלילה נתקדרו פאתי
השמים בדרום. רב־החובל קרא לכל המלחים לעלות על
ספון האניה ופקד עליהם להסיר את המפרשים הקטנים
ולהשאיר רק את המפרשים הראשיים.

בחצות התחוללה פתאם רוח חזקה מאד.
היא עשתה את דרכה במהירות של אחד־עשר מטר
לדקה. שריקת התרנים וחבלי האניה, גניחותיה של
המכונה, רעידתן של מחיצות האניה וקרשיה ויללת
הרוח התמזגו יחד לקול נורא, שהעיר את הנוסעים
הישנים וגלה להם את אשר בקשו ג’ון מנגלס
והלורד גלנרון להעלים מהם. פגנל, גלנרון, מכס
נבס ורוברט קמו מיד ממטותיהם ובחפזון עלו על
הספון, כדי להודע מה קרה ולהיות לעזר למלחים
בכל אשר יוכלו. רק גלנרון האחד ידע את הנעשה
והוא שאל את רב־החובל:

– האמנם כבר התחיל הדבר?

– כן, הוד מעלתך! הסערה מתחילה כבר
להשתולל, אך עדין אין זה הכל, – השיב
מנגלס.

השמים, שבערב עוד היו כה בהירים
וטהורים, נתקשרו עכשיו עננים שחורים וכבדים,
קרועים פה ושם על ידי רצועות בהירות. ג’ון מנגלס
פקד את פקדותיו באמץ־לב והמלחים מלאו אותן
בזריזות ובמהירות מפליאה. רב־החובל רצה לשמר עד
כמה שאפשר מספר גדול של מפרשים על התרנים,
כדי לתת משען לאניה ולהקטין את תנודותיה
הצדדיות, אך דבר זה עלה בידו בקשי רב, והוא היה
מכרח לחשב כל צעד וכל תנועה, שלא לעשות איזה
משגה העלול לסכן את האניה וכל אשר בה. הגיעה
השעה אחת בלילה. תנודותיה החזקות של האניה לא
נתנו לגבירות לשכב במטותיהן. הן התלבשו אפוא
ועלו על הספון. אבל שם היה המצב גרוע עוד יותר.
הרוח גברה ומהירותה כבר הגיעה לשבעים ושנים
מטר לדקה. היא שרקה בזעף, משכה ומרטה את החבלים,
כאלו הם הם שהעירו את כל חרון אפה. כבלי
המפרשים צלצלו כמיתרי כנור ענק שקשת עצומה
מכה עליהם. התרנים שחו וחרקו, המכונה נהמה
עמומות, המפרשים נקראו בקול נפץ כירית תותחים,
הגלים המו ורעשו בהטילם את האניה פעם לצד זה
ופעם לצד זה.

משהבחין ג’ון מנגלס בשתי הנוסעות,
נחפז אליהן והפציר בהן לרדת ולהכנס לתא,
הנחשולים התנשאו לגבה כזה, שבכל רגע היתה
צפויה סכנה לספון להיות מוצף כלו מים.

נהמת הסופה ורעש הים היו כה חזקים,
שהגברת הלנה כמעט לא שמעה את דברי
רב־החובל.

– וכי יש סכנה בדבר? – שאלה, כשנפסקה לרגע המית הרוח.

– לא את ולא מרת מרי הנכן רשאיות
לעמד כאן. אבקשכן אפוא לרדת מיד למטה, – אמר ג’ון
מנגלס וקולו קשה ונמרץ – אני אלוה אתכן.

הגבירות נאלצו להכנע. ובשעה
שרב־החובל הוביל אותן במורד הספון, השתערו
הגלים והציפו את הספון כלו, בכסותם את שתי
הגבירות ואת מלון מראשם עד רגליהם.

הסערה גברה מרגע לרגע, התרנים שחו
תחת מועקת המפרשים נפוחי הרוח, והאניה כמעט
שעפה על פני הגלים המשתוללים.

נשמעה פקדה חדשה מפי רב־החובל:

– גללו את מפרשי התרן הראשון! הורידו את קורת התרן הגדול והסירו את המפרש העקם!

המלחים מהרו כל אחד למקומו. רעש
החבלים והמפרשים המורדים והגלולים החריש לרגע
את נהמת הרוח והמית הגלים. האניה העלתה תימרות
עשן עצומות והיא פרכסה ורעדה וגנחה כאיש
גוסס.

גלנרון, מכס נבס, פגנל ורוברט
התחקו מתוך התפעלות מהולה בפחד על מלחמת
האניה באוקינוס הנרגז והזועף מחמת הסערה.

פתאם נשמעה מתוך יללת הסערה שריקה
חודרת. סילון עבה של קיטור פרץ בכח אים מתוך
הדוד הגדול והאניה קפצה פתאם למעלה ואחר כך
נטתה על צדה והנוט וילסון הטל ארצה על ידי
מהלומה פתאמית של מוט־ההגה.

“דונקן” הנעזבה בלי מפקח רקדה וחוללה על פני הגלים בבלי דעת אנה לפנות.

– מה קרה? – קרא ג’ון מנגלס, ברוצו אל הגשר הקטן.

– האניה שוכבת על צדה! – הודיע תום אוסטין.

– וההגה? וכי חסרי הגה אנו?

– אל המכונה! אל המכונה! – נשמע קולו הנואש של המכונאי.

ג’ון מנגלס מהר אל המכונה. שם התאבך
ענן הקיטור. הבכנות לא התנועעו. בחששו מפני
התפוצצות, מהר המכונאי ונתן לכל הקיטור לצאת דרך
הארבה.

– אבל מה קרה? – שאל רב־החובל.

– הברג נשבר או נאחז באיזה דבר והוא אינו פועל יותר! – השיב המכונאי.

– וכי אפשר לשחרר אותו?

– עכשיו? אי־אפשר!

ואמנם לא היתה עתה כל אפשרות לתקון
כלשהו. שום איש לא ידע גם את סבת הקלקול, ולא
היתה בררה אלא להסתפק בעבדה המעציבה,
שהברג פסק מלעבד. רב־החובל חזר אפוא למפרשיו,
כדי להכריח בעזרתם את הרוח לההפך משונא קשה
ואכזרי לעוזר ומושיע.

הוא עלה שוב על הספון, מסר במלים קצרות
לגלנרון על מצב האניה ובקש מכל הנוסעים
להסתלק מיד מן הספון ולרדת למטה. אדון האניה
רצה להשאר.

– לא, הוד מעלתך, זה בלתי אפשרי! – אמר
לו ג’ון מנגלס בקול נמרץ – רק אני ואנשי פקדתי
צריכים להשאר על הספון בשעה כזו. בבקשה ממך,
אדוני, להסתלק כל עוד זמן לכך. האניה עלולה בכל
רגע לנטות לגמרי על צדה והגלים ישטפוך בלי
רחמים…

– אנחנו יכולים להיות לכם לעזר…

– לא, לא, אדוני, אני מפציר בך, הסתלק
מכאן!… יש רגעים, שאני הנני אדון האניה. רגעים
אלה באו, ואני דורש במפגיע, שתלכו מכאן מיד
כלכם!

גלנרון הבין, שרק הקיצוניות יכלה
לאלץ את ג’ון מנגלס לדבר בטון כזה, וללא כל
התנגדות נכנע לדרישתו. בלוית חבריו ירד למטה,
מקום שם חכו הגבירות בחיל ורעדה לקץ מלחמה אימה
זו שבין האניה וכחות הטבע המשתוללים.

– מה רב־מרץ הוא ג’ון שלנו! – אמר גלנרון בהכנסו לתא הכללי.

– כן, – אמר פגנל – ראיתי אותו
ונזכרתי בספן המתאר על ידי שקספיר הגדול
שלכם בדרמה שלו “הסופה”. אותו ספן מגרש את
המלך מעל ספון האניה וקורא: “כלך לך! שתק! אל
יכירך כאן מקומך! אם אין לאל ידך להשתיק את
האיתנים, שתק והסתלק מכאן!”
בינתים אחז ג’ון מנגלס בכל האמצעים, כדי לחלץ את
האניה ממצבה המסכן. בקרירות־רוח מפליאה פקד
פקדות מתאימות והשתדל בכל כחותיו להוליך את
האניה עם הרוח. כל המפרשים נפרשו שוב. מלאכה זו
עלתה ביגיעה רבה מאד למלחים המסכנים, אשר
מפני לחץ הסערה לא יכלו לעמד הכן על רגליהם.
בכל רגע יכל מישהו מהם להיות נזרק אל המערבלת,
ולשם הצלתו לא היו יכולים לעשות דבר בשעה
טרופה כזאת.

כל מלחי האניה נמצאו ליד מפקדם,
מוכנים למלא כל פקדה לאות הראשון שינתן להם.
נשען אל סלם־החבלים עמד רב־החובל והתבונן
באוקינוס הנרעש והנגרש, ולבו התחמץ
בקרבו.

כך עברה אשמרת הלילה האחרונה. ג’ון
מנגלס חשב, שבבוא הבקר תשך הסערה, אך הוא
חשב וטעה, כי היה היה ההפך מזה. בשעה שמונה
בבקר התגברה הסערה ביתר שאת והיתה למין
מערבלת נוראה, שאין לכנותה כלל בשם.

רב־החובל החריש, אבל לבו חרד בקרבו.
הוא דאג גם לאניה וגם לנמצאים בה. “דונקן” נטתה
מאד על צדה וחרקה בכל דבקיה. היו רגעים שראש
התרן הראשי נגע בגלים עצמם. אז נדמה היה
שהאניה לא תוסיף קום עוד. פתאם נשמע קול נפץ
נורא, והמלחים נחפזו וגרזניהם בידיהם, כדי
לקצץ את חבלי התרן הראשי. אך המפרשים נקרעו
מאליהם ופרחו להם כעופות ענקיים.

ג’ון מנגלס לא מצא עצה אלא להעלות את
המפרשים השמורים אתו, כדי שהאניה תוכל שוב
ללכת עם הרוח. דבר זה עלה בידו רק אחרי עמל שאין
לתארו, כי הסערה לא נתנה למלחים לעשות את
מלאכתם. רק בשעה שלש אחרי הצהרים היו
המפרשים שוב פרושים והאניה נשאה במהירות
מפליאה צפונה. לרגעים עברה על הגלים, בקרעה אותם
באפה החד ובצללה ביניהם כמפלצת־ים ענקית,
ולרגעים נעלמה לגמרי תחת הגלים. אלו התהפכה
בשטף מרוצתה על פיה, כי אז בא הקץ לכל. קרה גם
ואת האניה קדמו סוללות מים נרגשות5 בסערה, ואז כסו המים את כל פני הספון
ואת כל הנמצאים עליו. במצב יאוש כזה, בהיותם
מוכנים בכל רגע לאבדנם, בלו נוסעי “דונקן” את כל
היום החמשה־עשר לדצמבר.

ג’ון מנגלס, בלי שנה, בלי אכל, ומענה
מפחד ודאגה, לא עזב אף לרגע את משמרתו. הוא
השתדל בכל כחו להסתיר את רגשות לבו, כדי לא
לצער את אלה, שעיניהם היו נשואות אליו כאל האחד
והיחיד המכשר להצילם מאבדון בטוח.

הוא הרגיש, שהסכנה הולכת וגדלה.
“דונקן” טסה אל החוף האוסטרלי במהירות אימה והיא
היתה עלולה בכל רגע להתקל באיזה סלע תת־מימי
ולהתנפץ לרסיסים. לפי חשבונו של רב־החובל היתה
צריכה האניה להמצא כבר במרחק עשרים קילומטר מן
החוף האוסטרלי. להתנגש באדמה מוצקה בכח טיסה
כזה – הרי זה אבדון מחלט. ובראותו מראש את הסכנה
הקרובה, מהר ג’ון מנגלס אל אדון האניה,
ובהתגלות־לב ובקרירות־רוח מסר לו את כל חששותיו,
מבלי להעלים דבר. לבסוף הוסיף, שלמען הציל את חיי
הנמצאים באניה, יתכן שיהיה הכרח להקריב את
“דונקן”.

– יהי כן, – ענה לו הלורד בקצרה.

– האם צריך למסור זאת לגברת הלנה ולעלמה גרנט?

– אני עצמי אודיען על כך ברגע האחרון, הודיעני־נא אתה קדם.

– כמצותך, אדוני, כן אעשה.

גלנרון שב אל חבריו בתא. הם הרגישו
בעצמם, כי עוד מעט יחתך גורלם, בכל זאת הראו
הגבירות אמץ־לב נפלא. ומה שנוגע לפגנל, הנה עמד
מלמד נכבד זה ונצל את שעת־הכשר לחלק עם חבריו
את ידיעותיו התיאורטיות על זרמי האויר וההבדלים
שבין רוח־זלעפות, קיקלון, והסופה העושה את דרכה
בקו ישר. המיור חכה לרגעו האחרון מתוך שקט של
פטליסט, כמושלמי אדוק…

בשעה אחת־עשרה בלילה התחילה לבסוף
הסערה לשקט מעט. העננים נקרעו, ובעד הקרעים
נראו הכוכבים המתנוצצים, שלנגהם ראה ג’ון מנגלס
מרחוק רצועת אדמה נמוכה, שנמצאה במרחק שמונה
קילומטרים בערך.

– דומני, ששם כבר מתחילים שרטוני החול… – העיר רב־החובל לסגנו.

– יש לשער, שכך הוא, – ענה לו סגנו.

– יעשה אלהים את הטוב בעיניו! אם הוא לא
יסב את אניתנו לצד אחר, או אם לא יגלה לנו מעבר
בין השרטונים, ואבדנו כלנו!

–המים גבוהים, אדוני רב־החובל, ויתכן כי נדלג מעל לשרטונים.

– וכי אין אתה רואה את הנחשולים האימים
הללו? איזו אניה תוכל לעמד בפניהם? עתה כל
תקותנו היא אך ורק בבטחוננו באלהים.

והאניה המשיכה להנשא במהירותה
המפליאה אל החוף. עד לאדמה נשארו עוד כשלשה
קילומטרים בלבד. למרות העלטה הכבדה יכל
רב־החובל לראות לפניו מפרץ שקט, אשר בו יכלה
“דונקן” להחלץ מן הסכנה האורבת לה, אך כיצד
להגיע לשם?

ג’ון מנגלס הודיע על דבר הסכנה הקרובה
לגלנרון, וזה אסף את כל הנוסעים על הספון. הוא
רצה שברגע השבר לא יהיו כלואים למטה. הגברים
הביטו ישר אל פני הסכנה באמץ־לב רב, אך
הגבירות התחלחלו בעל כרחן ופניהן החוירו.

– ג’ון, לחש גלנרון על אזנו של
רב־החובל הצעיר – אני אנסה להציל את אשתי או אבד
יחד אתה, ואתה תציל את העלמה גרנט.

– מובן מאליו! הוד מעלתך! – השיב ג’ון מנגלס.

“דונקן” היתה כבר לא רחוקה מן השרטון.
הגלים הענקיים היו יכולים לשאתה ולהעבירה מעל
לשרטונים התת־מימיים, אולם בצללה ביניהם מן
הנמנע היה שתחתית האניה לא תתקע באחד מהם.
האם היתה איזו אפשרות להקטין את תנועת הנחשולים
ולהרגיע את הים הזועף.

פתאם נצנץ רעיון מצלח במחו של רב־החובל.

– שמן! – קרא – הוי, הבחורים, יצקו אל הים את שמן כלבי־הים!

המלחים ירדו מיד לסוף דעתו. כשמכסים
את הגלים בשכבת שמן, הם נרגעים מיד. אמצעי זה
מועיל מיד, אולם הארגעה היא רק רגעית. וכשעוברת
האניה מעל לשטח מלאכותי זה, מגביר הים את זעפו
פי עשרה, ואוי לה לאניה שתעז ללכת בעקבות
האניה הקודמת!

המלחים, שכחם ושקידתם גדלו יחד עם
הסכנה, גלגלו והעלו כרגע על הספון חביות מלאות
שמן; במהלומת גרזן הוציאו את תחתיותיהן ועמדו
מוכנים להפך אותן ישר אל הים הגועש.

– להחזיק את החביות ישר! – פקד רב־החובל, בחכותו לרגע הנכון.

אחרי עשרים דקות הגיעה האניה אל הנחשול הסוער ביותר.

– בשם אלהים! – קרא רב־החובל.

והמלחים הפכו את החביות ופלגי השמן
השתפכו. חתול שמן זה ישר מיד את פני הים
הסוער. “דונקן” החליקה כחץ על פני השטח החלק של
הגלים הנרגעים, וכעבר רגע היתה כבר בעבר השני
של השרטון המסכן, בה־בשעה שמאחוריה נהם
האוקינוס שהספיק כבר להשתחרר משכבת השמן.
הוא ילל בשצף־קצף כאלו כעס על האנשים
אמיצי־הלב שהעזו לאסר מלחמה עליו ואמנם הצליחו
להמלט מזעפו.




פרק ו: הראש ברנולי


עבודתו הראשונה של רב־החובל היתה
להעמיד את האניה על שני עגנים. היא עמדה בעמק של
עשרה מטרים על אדמת־חול מוצקה, שהעגנים יכלו
להאחז בה היטב. באפן כזה נשתחררו תירינו מן
הסכנה להיות מוטלים לאחור ולהתקע בתוך
השרטון. במפרץ קטן זה, המוגן על ידי חצי עגול של
הרים, היתה “דונקן” בטוחה מכל סכנה.

– תודה לך, ג’ון! – אמר הלורד גלנרון
בקול נרגש, בלחצו בחזקה את ידי רב־החובל
הצעיר.

בשתי המלים האלו מצא לו רב־החובל את
גמולו. גלנרון לא הביע ולא גלה לאיש את הענויים
הנפשיים שהוא וג’ון נשאו וסבלו ברגעי הסכנה,
ואיש מן התירים לא ידע את הסכנה שהיתה נשקפת
לאניה.

עכשיו צריך היה לחקר לאיזה מקום הובאה
“דונקן”, ולאן עליהם לפנות למען שובם לדרך
הקודמת של המקבילה השלשים ושבע, ובאיזה מרחק
מפה נמצא הראש ברנולי.

ג’ון מנגלס התחיל לחקר ולחשב
חשבונות והוא מצא, שהאניה נטתה מדרכה רק
בשתי מעלות. היא נמצאה עכשיו ב '136°12 של הארך
ו־35°07 של הרחב, ליד “ראש האסון”, הנמצא באחד
מקצות אוסטרליה הדרומית, במרחק של ארבע מאות
ושמונים קילומטר מן הראש ברנולי.

“ראש האסון”, המכנה כך לזכר מארע
מעציב אחד, נמצא סמוך אל הראש בורד, שבאי
קנגורו. בין שני זיזים אלה נמצא מצר־ים, המוליך
לשני מפרצים עמקים: מצד צפון – למפרץ ספנסר,
ומדרום – למפרץ וינסנט הקדוש. בחוף המזרחי של
זה האחרון נמצא הנמל אדליד, בירת אוסטרליה
הדרומית. בעיר זו, שנוסדה בשנת 1836, יושבים
כארבעים אלף תושבים והיא שוכנת במקום חשוב
לחרשת ותעשיה, אך שם מתעסקים יותר בעבוד
האדמה הפוריה, בנטיעת כרמים, פרדסים וכדומה,
מאשר בתעשיה וחרשת. מספר החקלאים עולה שם
הרבה על מספר המהנדסים, ובכלל מתענינים שם
מעט מאד בטכניקה ובעניני מסחר.

לאחר שהגביל את מקום המצאה של
“דונקן”, מהר רב־החובל לחקר את מדת קלקולה, ואם
אפשר עוד לתקן קלקול זה. לשם זה הוריד הימה צוללים
אחדים לבדק את תחתית האניה.

אחרי התבוננות ארכה הודיעו הצוללים
שכף אחת של הברג נכפפה והיא לוחצת על גוף
האניה, ומשום כך לא יוכל הברג לפעל את
פעלתו.

קלקול זה היה גדול מאד, וכדי לתקנו היו
נחוצים פועלים ממחים ומכשירים שונים, שבעיר
אדליד אי־אפשר היה למצאם כלל.

אחרי עיון רב בדבר תקון האניה,
החליטו הלורד גלנרון ורב־החובל, ש“דונקן” תשוט
בעזרת המפרשים בלבד לארך החופים האוסטרליים
בחפשה בדרכה את עקבות “בריטניה”, ותעמד ליד
הראש ברנולי לאסף שם ידיעות מחלטות בדבר
רב־החובל גרנט, ואחר־כך תמשיך את דרכה
למלברן, ששם אפשר יהיה לתקן את קלקולה.
כשהברג יהיה שוב מתקן, תפנה האניה אל החופים
המזרחיים לגמר את החפושים. צריכים היו להשתמש
בכל רוח שהיא, כדי להגשים מטרה זו. לחכות זמן רב
לא הצטרכו. בשעה שתים בלילה שקט הסער לגמרי
ופנה מקום לרוח דרומית־מזרחית. “דונקן” התחילה
להתכונן לעזב את המפרץ. על תרניה הורמו מפרשים
חדשים ובשעה ארבע שטה כבר האניה בעזרת כל
המפרשים אל עבר המצר. בשעה שש בבקר הגיעה עד
המצר.

בערב הקיפה “דונקן” את הראש בורד
ושטה לארך האי קנגורו. זהו הקטן שבאיי
אוסטרליה, המשמש מקום־שלוח לאסירים הנמלטים
ממאסרם. מראה האי מרהיב עין. החלק החופי שלו
עשוי סלעים גבוהים, המכסים מרבדים ירקים רחבים
ועל מישוריו וביעריו קופצים עדרים בלי מספר של
חיות הקנגרו.

בבקר נשלחו סירות לחקירת חופי אי זה.
האניה נמצאה כאן, במקבילה השלשים ושש,
וגלנרון החליט להמשיך את חקירותיו עד למקבילה
השלשים ושמונה, מבלי לדלג אף על כברת ארץ
קטנה.

במשך כל יום השמונה־עשר לדצמבר
שטה “דונקן” בעזרת מפרשיה לארך חופי
מפרץ־הפגישה. זהו אותו מפרץ אשר בשנת 1826 נכנס
אליו ראשונה התיר סטורפ, שגלה את הנהר
האוסטרלי הגדול ביותר מרי. אבל כאן לא היו עוד
החופים הפוריים של האי קנגורו, אלא שרטוני חול
בלתי ישרים כאלו נקרעו מן היבשה והם מכסים
צוקים אפורים ועגומים. על כל חבל זה היה טבוע החותם
של הטבע הצפוני הזועף, ולא של הדרום המאיר.

גם את המקומות האלה הקיפו בנסעם
בסירות, אף־על־פי שדבר זה היה קשה מאד. באחת
הסירות ישבו הלורד, פגנל ורוברט שחפצו לחפש
גם הם ולמצא איזה סמן של “בריטניה”. אבל כל
החפושים, למרות שקידתם הרבה של המחפשים,
נשארו בלי כל תוצאות. חופי אוסטרליה היו אלמים
כחופי פטגוניה.

אבל מכיון שלא כל השטח עד ראש
ברנולי נחקר עוד על ידיהם, לא חשבו עוד את תקותם
לנכזבה. בלילה הוליכו את “דונקן” לפי הרוח, כדי
שלא לנטות מן הדרך, וביום המשיכו את חקירת
החופים בדיקנות רבה.

בעשרים לדצמבר קרבה האניה עד לראש
ברנולי הנמצא בקצה המפרץ לספד, מבלי להודע
כלום.

אבל אי־הצלחה זו לא רפתה את ידי
תירינו. מזמן האסון עברו כבר שתי שנים,
ובמרוצת העת הזאת יכול הים להכחיד ולהרס את כל
שרידי האניה. מלבד זה יכלו גם התושבים המקומיים
המריחים מרחוק אסון כזה כהריח העיט את הפגרים
להתנפל על האניה השבורה ולגזל את כל שרידיה,
ורב־החובל גרנט ובני־לויתו שהטלו אל החוף על ידי
הגלים, יכלו להיות שבויים ומובלים לפנים
הארץ.

ואולם כאן נפלה מאליה אחת ההשערות
הפקחיות של פגנל. כל זמן שסירו באדמת
ארגנטינה, היה יכול בלב סמוך ובטוח ליחס את
הספרות הכתובות בתעודות לא אל מקום שבר האניה,
אלא למקום שבים. ובאמת, הרי בפמפות שבאמריקה
זורמים נהרות גדולים לרב ולהם הרבה פלגים
הנופלים אל תוכם, שבאמצעותם יכלו בנקל לשלח
את הבקבוק עם התעודות אל הים. אבל בחלק המערבי
של אוסטרליה מעטים הם הנהרות בכלל. מלבד זה הנה
נהרות הפמפות קולורדו ונגרו עוברים, עד
להשתפכותם אל הים, באדמת ציה בלתי נושבת
ובלתי מסגלת כלל לישוב. לעמת זה נהרות
אוסטרליה הראשיים: מרי, ירה, טורנס ודרלינג, או
שהם משתפכים זה אל תוך זה, או שבמקום
השתפכותם אל האוקינוס הם יוצרים מפרצים רחבים
שנהפכו לנמלים ותנועת האניות גדולה היא שם,
וקשה לשער שהבקבוק יוכל לעבר באחד הנהרות
האלה מבלי שיבחינו בו. בודאי היו שולים אותו
עוד קדם שהספיק לנפל אל הים.

אי־התאמה זו לא יכלה להתחמק משכלו
החריף והחודר של מכס נבס, שמצא לבלתי מתאימה
כלל לאוסטרליה, את ההשערה שנראית היתה קרובה
לאמת בנוגע למישורי ארגנטינה, ולכן פרץ סכסוך
בינו ובין פגנל, עד שהכריח אותו לעמד על טעותו
החדשה. ברור היה, שהמעלות הנתנות בתעודה
התיחסו רק למקום האסון, ובכן היה הבקבוק משלך
דוקא במקום האסון, זאת אומרת – על החוף המערבי של
אוסטרליה.

אבל איך שיהיה הדבר, כמו שהעיר
בצדק גלנרון, וברור חדש זה אינו מרחיק את
ההשערה על דבר שביו של רב־החובל גרנט ומציאותו
בפנים הארץ, כי הלא הוא עצמו הוכיח בתעודתו את
הכרחיות השבי במלים: ”נלקחו שבי בידי ילידים
אכזריים". היוצא מזה, שאין כל ראיות מוכיחות שיש
לחפש את השבויים רק במקבילה השלשים
ושבע.

שאלה חשובה זו נחקרה עוד הפעם היטב
מכל צדדיה והמסקנות היו אלה: אם גם בסביבות
הראש ברנולי לא ימצאו עקבות “בריטניה”, אין להם
איפה לחפשה עוד, והלורד גלנרון יכול לחזור
לאירופה בלב ישר ותמים, אחרי עשותו כל מה
שאפשר היה לעשות.

המצב החדש של הענין צער מאד את הגברת
גלנרון, את פגנל ואת המיור, והביא לידי יאוש גמור
את ילדי רב־החובל גרנט האמלל, אשר הבינו, כי
הפעם נפתרת השאלה בדבר גורל אביהם פתרון
מחלט. הם זכרו היטב כיצד הוכיח פגנל קדם, שאלו
נטרפה האניה “בריטניה” ליד חופי אוסטרליה
המזרחיים, כי אז לא היה אובד אף אחד וזה כבר
שהיו חוזרים לארץ מולדתם.

החליטו לחקר ולדרש עד כמה שאפשר בדיקנות יתרה את הסביבה של ראש ברנולי.

בפעם הזאת השתתפו בסיור החוף גם
הגבירות. בשבתה יחד עם העלמה מרי בסירה, אמרה
הגברת הלנה לנערה העגומה:

– בשם אלהים, אל־נא תואשי, מרי היקרה! האלהים יעזר לנו.

– כן, מרת מרי, – מלא אחריה גם ג’ון
מנגלס, – קוי לאלהים! כשאין התחבולות האנושיות
מספיקות להשיג איזו מטרה נכבדה, עוזר אלהים
בעצמו. הוא ברצונו הכביר יכול לשנות את כל
מהלך הענין ויכתיר בהצלחה את מפעלנו.

– אני ואחי קוינו תמיד, ונקוה גם להבא
לרחמיו הבלתי פוסקים של הקדוש ברוך הוא, –
אמרה מרי בפשטות.

ממקום האניה עד לחוף היו אך
כשלשה־עשר מטר, הראש הנמשך אל תוך הים בארך
שלשה קילומטרים, הוא כעין רמה משפעת. הסירות
נגשו אל היבשה במפרץ לא גדול, בין שרטוני
אלמגים, שבמרוצת העת בודאי יקיפו את כל
אוסטרליה הדרומית כטבעת מוצקה. כבר בעת שאנו
מדברים עליה היו שרטונים אלה כה גדולים, שהאניה
המטלטלת אליהם בשעת הסערה היתה מכרחה להנפץ
לשבבים. אליהם היתה יכולה להנפץ גם “בריטניה”.

נוסעי “דונקן” עלו בלי עמל רב על החוף
השומם. כאן חסמו להם את הדרך לפנים היבשה רכסי
צוקים שאחדים מהם הגיעו עד לגובה של עשרים
וארבעה מטר; הנמוכים שבהם היו גבוהים
כשמונה־עשר מטר. לעבר דרך מחסומים טבעיים אלה
בלי עזרת מכשירים כמעט אי־אפשר. לאשרם מצא
ג’ון מנגלס בין הצוקים מעבר.

והתירים עברו וטפסו למעלה.

רוברט טפס במהירות החתול ועלה
הראשון, מה שהקניט מאד את פגנל, שהתאמץ לשוא,
מבלי הבט על רגליו הארכות, לעבר את הנער. אבל
תחת זה עלה בידו להקדים ולעלות לפני המיור,
שאמנם אחת היתה לו לבוא הראשון או האחרון.
בהגיעם למעלה, התחילו להתבונן בסביבה
המשתרעת לרגלי ההרים. זה היה מישור רחב־ידים
זועם ושומם, שלא חלו בו ידי אדם והוא מכסה שיחים
בודדים.

ואולם מרחוק נראים היו בנינים, אשר
העידו שכאן חיים אנשים ולא אנשים פראים, אלא
אנשים מן הישוב, אנשים אירופאים.

– אני רואה שם טחנה! – הודיע רוברט.

ובאמת, באותו צד שהראה הנער, במרחק
ארבעה קילומטרים מן ההרים, נראו הכנפים
המסתובבות של טחנת־רוח.

– אמנם כן, זוהי טחנה,– אמר פגנל
בכוננו את משקפתו אל עבר המקום שהראה הנער –
והנה שם עוד בנין, אמנם בנין צנוע, אבל מועיל
מאד. מראה בנין זה מרנין את לבי ועיני.

– נדמה לי, שזהו מגדל־פעמון של בית־תפלה, – העירה הגברת הלנה.

– אמת נכון הדבר, גברתי. בטחנה מכינים
קמח המשמש מזון לגוף ובבנין הזה מכינים מזון
רוחני.

– הבה, נשים פעמינו אל הטחנה, – הציע הלורד גלנרון.

התירים ירדו מעל ההרים ושמו פניהם
אל הבנינים הנראים מרחוק. בלכתם לא יותר מחצי
שעה נגלתה לעיניהם אדמה מעבדת בידי אדם. המעבר
מאדמה בלתי פוריה ובלתי מעבדת לאדמה מעבדת
בידי אדם ופורחת היה פתאמי ועשה רשם גדול על
תירינו.

במקום שיחים קלושים וצנומים הרהיבו את
עיניהם שדרות עצים יפות מסביב לשדות שנחרשו זה
לא כבר. באפרים הנהדרים, המקפים שטים, שהובאו
מן האי קנגורו, רעו סוסים ובקר. הלאה נראו שבלים
צהבות שכבר גמל בשולן, הופיעו גדישי שחת, גנות
מדיקות ונקיות, מקפות גם הן שדרות עצים. הלאה
השתרע גן נחמד, ואחר־כך נתבלטו שרטוטי רפתים,
ארוות, דירים ובנינים רבים אחרים, ולבסוף – הטחנה
המקימה רעש בכנפיה וגלגול אופניה.

מן הבית יצא אדם כבן חמשים, בעל צורה
ובעל פנים מסבירות מאד. אחריו התפרצו בבהלה
מתוך הבית ארבעה כלבים, שבשרו בנביחה חזקה
את הופעתם של אנשים זרים, ומיד פרצו כל
בני־הבית החוצה. חמשה ילדים בריאים ויפים ואשה
חזקה גבהת־קומה כבת ארבעים וחמש.

– הנה בעלי האחוזה הזאת,– לחש פגנל
באזני הלורד גלנרון – אם לא אשגה, צריך אדם זה
להיות אירלנדי שבא לכאן, למדבר זה, לבקש לו את
האשר והרוחה שמנעה ממנו ארץ מולדתו
הקמצנית.

– כן, דומני שהוא מצא פה את אשר בקש,
– אמר גלנרון – אבל כמה מרץ וכמה עמל היו דרושים
כדי להגיע לידי מעמד כזה.

– רבותי התירים, אל־נא תבעטו במדת
הכנסת־אורחים שלי ואל־נא תמנעו מבוא אל ביתו של
פדי א’מור, – ענה ואמר להם בשפה האנגלית האיש,
בלכתו לקראת האורחים.

– האירלנדי אתה? – שאל הלורד גלנרון, בלחצו את היד המשטת אליו.

– אירלנדי הייתי לפנים ועכשיו הנני
אוסטרלי, – השיב הזקן – בבקשה רבותי, היו אשר
תהיו, בבקשה, הנה ביתי נתון כלו לרשותכם.

הזמנה נדיבה וחמה כזאת אי־אפשר היה
לדחות. הגברת א’מור הכניסה את הגבירות אל חדרה,
בשעה שבעלה ובניה עזרו לגברים לפרק מעליהם
את משאם: את הרובים, המכשירים והצקלונים.

בדיוטה התחתונה של הבית היה אולם
גדול, גבוה ומלא אור. רהיטיו היו ספסלים פשוטים
שנמשכו לארך הכתלים המשוחים בצבע שמנוני
אפור, כסאות אחדים, שני מזנונים עשוים עץ אלון
ובהם כלי־אכל נקיים ומברקים, ושלחן ארך ורחב
שמסביב לו יכלו לשבת ברוחה כעשרים איש.

ומכיון שתירינו באו אל בית
האירלנדי בצהרים, הזמינו אותם מיד אל
ארוחת־הצהרים. מקערת המרק עלה ופעפע ריח־ניחוח.
על השלחן עמדו מלבד צלי איל ובשר השור, טסים
מלאים זיתים, ענבים ותפוחי־זהב. מכל זה אפשר היה
להכיר שהבית הזה הוא מלא כל טוב. הכל הצטין
בנקיון רב ובטעם טוב, ולכן ישבו האורחים אל
השלחן בחפץ לב, אף־על־פי שיחד אתם ישבו גם
פועלי החוה. לפני שבתו על מושבו, ברך
בעל־הבית על המזון, מה שמצא חן בעיני התירים,
ששמעו את ברכתו בעמידה.

– אני חכיתי לכם, – אמר פדי א’מור אחרי המאכל הראשון.

– האמנם חכית לנו? – שאל גלנרון בהשתוממות.

– אני מחכה תמיד לאלה הבאים אלי, – ענה האירלנדי בתמימות.

לאחר שגמרו את הסעודה, נתקשרה ביניהם שיחה מענינת ומלאה חיים.

פדי א’מור ספר לאורחיו את תולדות ימי
חייו. אלו היו קורותיהם של כל המהגרים שנדדו
לארצות נכר מפני הדחק והעני השוררים בארץ
מולדתם. קצת המהגרים חסרי־המרץ הדרוש באים מהר
לידי יאוש ברדפם אחרי ההצלחה ומתחילים להתלונן
ולקצף על גורלם המר, בשכחם שאין דבר נקנה בלא
יגיעה רבה ושאין דבר נעשה מאליו. להשיג את
אשרם יכולים אלה הנלחמים בעז בכל הפגעים
והמכשולים, הנושאים בעתים הראשונות בסבלנות
את העני והמחסור והמוסיפים לעבד מבלי לאות,
ומבלי לתת יד לרשלנות, ושאין רוחם נופל עליהם.
הללו אינם מתאוננים על אי־הצלחתם הראשונה,
ומבלי נטות מדרכם הם שואפים אל מטרתם אשר נגד
עיניהם ומודים אחר־כך לאלהים על ישועתו ועל
חסדו.

פדי א’מור היה שיך לאנשים מן הסוג
הזה. הוא עזב את ארץ מולדתו עם אשתו ובניו,
שמלבד מות־רעב לא חכה להם שם כל דבר. בהתישבו
באדליד, החליט להתעסק בחקלאות תחת העבודה
במכרות־המתכת אשר הציעו לו. ההצלחה האירה לו
פנים. הוא בחר לו מקום לשבתו בארץ מדבר שאיש
עוד לא היה שם, בבנותו שם בית קטן לשבתו,
ובהחילו לעבד את האדמה במכשירים פשוטים, כונן
לו גם גן ירק קטן שאת פרותיו מכר בעיר, וקמעא
קמעא, בעבדו כשור ובצרפו פרוטה לפרוטה, הרחיב
לאט־לאט את משקו עד שהגיע למעמדו של עכשיו,
הנותן לו את האפשרות לכלכל חמשה־עשר פועלים
מלבד משרתי ביתו.

– וכיצד רכשת לך את אדמתך? – שאלהו הלורד גלנרון.

– בעיר נודע לי, שכל אדמת אוסטרליה
הדרומית היא מחלקת לחלקים: בכל חלק שמונים אקר.
חלקים אלה נתנים מטעם הממשלה לחקלאים חנם אין
כסף. בעבודה ראויה ומתאימה, ותודות לאלהים הטוב,
אפשר לא רק להתפרנס באדמה זו, אלא אפשר גם
לחסך כשמונים לירות סטרלינג בשנה. אבל מי
שנגש לעבודה זו צריך להיות בקי פחות או יותר
בעבודת האדמה. לאשרי, הבינותי מעט בעבודה זו.
כסף לקנות לי את המכשירים ההכרחיים היה לי
ממכירת נכסי המעטים באירלנד. עכשיו הנני
בעל־אחוזה עשיר, יש לי חמש מאות אקר אדמה
מעבדת, חמש מאות בקר; וגם, כפי שאתם רואים,
הנני בעל אחוזה טובה. בענג יכול אני לומר,
שהגעתי לזה ששאפתי להיות אזרח חפשי בארץ
החפשית ביותר שבכל העולם.

האורחים הקשיבו בשים־לב לספורו של
אדם נמרץ זה וברכוהו בהצלחה מקרב לבבם. אבל
התגלות־לב נפרעת באותה מדה עצמה גם מן הצד
השני. ואף־על־פי שפדי א’מור לא רמז להם על זה, כי
לא חפץ להיות טרחן ולא שאל אותם כלום, אך נראים
היו הדברים כי הוא חכה שיגלו לו גם הם את לבם.
ומשום שלתירינו לא היתה כל סבה להעלים את מטרת
נדודיהם, ספר לו הלורד גלנרון גם הוא בפרוטרוט מי
הם הוא וחבריו ולשם מה באו לאוסטרליה. הוא גמר את
ספורו בשאלה: אם שמע פדי דבר על “בריטניה”.



פדי הודיע שלא שמע כלום על דבר אסון כזה.

– זה מכבר לא היה מקרה כזה ליד חופינו,
– אמר – האינכם מוסיפים לטעות גם עכשיו? האם
בארתם את התעודות כראוי בפעם הזאת?

שאלה אחרונה זו הביאה את כלם לידי צער
וחרדה ופניהם חורו. מרי ורוברט כמעט שלא יכלו
לכבש את דמעותיהם. פגנל נעץ עיניו במרחק ודמה,
כי טעה שוב בהסברת התעודות. ג’ון מנגלס הביט
בצער על בתו ובנו של רב־החובל גרנט המבקשים את
אביהם לשוא זה ארבעה חדשים. הלורד והגברת
הביטו זה על זו במבטי צער ועצב. ופתאם נשמע
מתוך העצב הכללי קולו של אחד המסבים:

– אדוני הרם, אם רב־החובל גרנט עודנו חי, הרי הוא נמצא רק כאן, באוסטרליה!




פרק ז: אירטון


קשה לתאר במלים את תמהון המסבים
שנתעורר על־ידי מלים בלתי צפויות אלו. הלורד
גלנרון קפץ ממקומו, בתנועה חזקה דחה את כסאו
ושאל בקול נרעש:

– מי זה השמיע את הדברים האלה?

–אנכי! – ענה אחד ממשרתי הבית, שישב בירכתי השלחן יחד עם חבריו.

–אתה, אירטון? – קרא בתמהון בעל־הבית.

–כן, אנכי! – שנה המשרת בקול חזק,
אף־על־פי שגם הוא עצמו נפעם מדבריו – סקוטי אני
כמוך, אדוני, ועבדתי ב“בריטניה”.

כלם נדהמו. מרי גרנט שלא יכלה לשאת
את המעבר הפתאמי מיאוש מסגף ומענה לתקוה
משמחת, נפלה מתעלפת על כתפה של שכנתה הגברת
הלנה. והגברים הקיפו את אירטון מכל עבריו.

לפניהם היה איש כבן ארבעים וחמש,
בעל ארשת פנים זועפה ועינים מבריקות ושקועות
עמק בחוריהן. למרות היותו רזה למראית־עין, היה
צריך להיות לפי שרירי ידיו וכל מבנה גוו בעל כח
כביר. הוא היה גבה־קומה ורחב־כתפים, בעל חזה
רחב ורגלים מוצקות וחזקות. פניו, למרות תויהם
החדים, הפיקו חכמה ומרץ, ועוררו אמון בלב הרואה
אותו. עיניו הביטו במרץ גלוי וישר. מצחו היה
חרוש קמטים, סימני הדאגות והענויים שעברו עליו;
וזויות שפתיו הנטויות ויורדות מטה העידו גם הן,
שאדם זה סבל בימי חייו הרבה צרות.

לתירינו לא היה דרוש הרבה, כדי לעמד על טיבו. אירטון עורר אמון בלבם.

– אתה הנך אחד מאלה שהיו בשעת אסון “בריטניה”? – שאל הלורד אחרי הרגעו מעט.

אירטון, נמצא כנראה גם הוא תחת
השפעתם של רגשות שונים שהציפו את לבו
והכריחו את שרירי פניו להתעוות בעצבנות,
אף־על־פי שהשתדל למשל ברוחו.

– כן אדוני. אני הייתי מלח באניתו של רב־החובל גרנט.

– אתה נצלת יחד אתו אחרי שטבעה האניה?

– לא, אדוני! אני הטלתי
על החוף, כפי שאני משער, לפני רב־החובל ומלחיו,
וודאי לצד אחר. אני התעלפתי באותו רגע נורא
ואיני זוכר כלום.

– נמצא, שאין אתה אחד משני המלחים שעליהם מדבר בתעודות.

– לא, אני גם לא ידעתי על דבר מציאותן
של התעודות. ודאי כתב אותן רב־החובל גרנט
והשליכן אל הים כבר אחרי זה שאני הטלתי מעל
הספון של האניה הטובעת.




1.jpg



– אבל איפה הוא רב־החובל גרנט עצמו ומה אתו?

– איני יודע. עד עכשיו סבור הייתי, שהוא
אבד וטבע יחד עם שאר מלחי “בריטניה”. לי נדמה,
שנצלתי רק אני.

– אבל הלא דבריך הראשונים היו, שרב־החובל עודנו בחיים?

– לא, אני אמרתי: אם הוא עודנו חי…

– והוספת, שהוא באוסטרליה?

– כן, הוא יכול להיות רק פה, אם הוא עודנו חי.

– ובכן אינך יודע, איפה הוא נמצא?

– לא, אדוני! אני שונה על דברי, אני
חשבתי שרב־החובל גרנט טבע או שנפץ אל אחד
הסלעים. רק ברגע זה שמעתי מפיכם בפעם
הראשונה את ההשערה שהוא נשאר בחיים.

– ספר־נא לנו, בבקשה, כל מה שידוע לך על הדבר הזה.

– אני יודע רק מעט מאד, ואני משער, שהוא צריך להיות באוסטרליה, אם רק חי עודנו.

– באיזה מקום נטרפה האניה? – שאל מכס נבס.

על צד האמת זוהי שאלת כל השאלות,
ובה היו צריכים לפתח; אבל הלורד גלנרון, שהיה
להוט לשמע על מקום המצאו של רב־החובל גרנט, הסיח
דעתו ממנה לגמרי. אחרי שאלה זו התנהלה השיחה
המקטעת וחסרת־החבור בסדר נכון, ולאט־לאט
נתבררו כל פרטי האסון המעציב.

בפנותו אל המיור, ענה אירטון:

– כשהטלתי מעל הספון, נשאה
“בריטניה” אל החוף, שהיה רחוק ממנה רק כמאה
ושמונים מטר. ובמקום ההוא נשברה בודאי
האניה.

– וזה היה במקבילה השלשים ושבע של הרחב? – שאל ג’ון מנגלס.

– כן, – ענה אירטון.

– על החוף המערבי?

– לא, על המזרחי! – השיב אירטון בערנות.

– ומתי ארע אסון זה, האינך יכול להזכר?

– כן, האסון קרה אור ליום העשרים ושבעה ליוני, שנת 1862.

– אמנם כן! – קרא גלנרון.

– עכשיו הלא תבינו, רבותי, מפני מה
אמרתי, שאם רב־החובל גרנט עודו בחיים, הוא מכרח
להמצא באוסטרליה, ושם אתם צריכים לחפש
אותו.

– ואנחנו אמנם נעשה ככה! אנחנו
נבקשהו ונצילהו, היה בטוח בזה ידידי! – קרא
פגנל בהתלהבות, – האח, תעודה יקרה! אשריך, כי
נפלת בידי אנשים נבונים היודעים לנחש! – הוסיף
המלמד בתמימות.

איש לא שמע את ההלל הגדול שגמר על
עצמו, כי כלם הקיפו את אירטון בלחצם את ידו
ברגש. הפגישה עם אדם זה היתה ערבון בטוח
להצלתו של רב־החובל גרנט. אם עלה בידי המלחים
להנצל, מדוע זה לא ינצל גם רב־החובל?

ואירטון, נדמה הדבר, תמך בתקותם זו
בכל לבו. בדיוק נמרץ ובאמתיות הנראית לעינים
השיב על כל השאלות שנשאל על ידי בני
החבורה.

העלמה מרי, שתודות לעמל בעלת־הבית
והגברת הלנה, שבה לאיתנה, תפסה בידי אירטון
וזמן רב לא הוציאה אותן מידיה.

הרי אדם זה היה אחד מבני לויתו של
אביה, מלח ב“בריטניה” שלו. הוא חי יחד אתו, שט
יחד אתו בים ולקח חבל בכל ההרפתקאות והסכנות
שהתרגשו ובאו עליו.

העלמה הצעירה לא גרעה עין מפרצופו
הזועם של אירטון, ועל לחייה שטפו דמעות, אבל
אלו היו דמעות אשר וחדוה.

עד עכשו לא עלה על דעת איש מהם להטיל
ספק באמתות דבריו של אותו בר־נש, אך אחר כך
התחיל הספק להתגנב אל לב הלורד גלנרון וקרובו
המיור. כל אחד מהם שאל את נפשו: וכי באמת אפשר
להאמין לדברי בר־נש זר זה?

בלבם התעוררה הזהירות הרגילה
ונולדו אי־אלה פקפוקים חדשים. אמנם הוכיח
אירטון את אמתת דבריו בספרות המתאימות לאלו
שבתעודות; ובאמרו שאסון האניה קרה בעשרים
ושבעה ליוני ולא בשביעי, הלא רק אשר את
השערתו של פגנל. כן, כל זה הוא טוב ויפה. אבל
הרי קורה לפעמים שהשקר נתמך על פי התאמתו, וזה
ששני אנשים מאשרים דבר אחד, אם גם לא נדברו
מקדם, אינו יכול עוד לשמש הוכחת האמת שאין לערער
עליה. ואולם גלנרון ומכס נבס החליטו להמנע
לעת־עתה מלגלות את הספקות ולא להעלות אותם על דל
שפתותיהם. ומה שנוגע לג’ון מנגלס, הנה האמין
לאירטון מן הרגע הראשון והוסיף להאמין לדבריו גם
אחר כך. המלח ספר פרטים כאלה, שלפי דעתו, אין
שום אדם יכול לבדותם מלבו. כן, למשל, ספר
אירטון, אגב אורחא, שהוא מכיר את מרי ורוברט, כי
ראה אותם בגלזגו לפני הפלגת “בריטניה”. הוא גם
הזכיר שהם השתתפו בארוחת־הבקר שערך
רב־החובל גרנט לידידיו על פני ספון האניה.

– בארוחה זו השתתף גם ראש העיר,
האדון מק־אינטיר – הוסיף אירטון – רוברט גרנט היה
אז בן עשר, לא יותר. הוא נמסר להשגחתו של מלח
אחד באניה, דיק טורנר שמו, אבל הוא ברח ממנו
וטפס על התרנים. את כל זה אני זוכר היטב, כאלו אך
זה אתמול היה הדבר.

– כן, אני זוכר זאת, – חזק רוברט את דבריו.

אירטון הזכיר עוד פרטים רבים אחרים,
שג’ון מנגלס יחס להם ערך גדול. וכשהמלח הפסיק
את דבריו, בקשתהו מרי:

– המשך! המשך! בבקשה ממך, ספר־נא לנו עוד דבר־מה על אבינו.

אירטון מלא את בקשתה בחפץ־לב.
גלנרון לא רצה להפסיק את ספוריו, אף־על־פי שהיו
לו שאלות חשובות יותר, שצריך היה לקבל תשובה
עליהן, וגם הגברת הלנה הניאתהו מעשות זאת,
בראותה את פני מרי הנחמדות והמאירות מגיל.

קורות מסעה של “בריטניה” ואבדנה היו, לפי הרצאתו של אירטון, כך:

רב־החובל גרנט בקר בארצות ובאיים
החשובים ביותר של אדמת אוסטרליה. הוא היה גם
בגיניה החדשה ובכל מקום נתקל באנגלים שאחזו
באדמה בחזקה בשם אנגליה. הוא מחה נגד זה בכל
תקף. ולכן היה מכרח לסבל רבות מצד שלטונות
אנגליה, שהתחילו לראות בו בוגד בארצו
והשגיחו על אניתו בשבע עינים. בכל זאת לא
הפריעו דבר זה מלחפש ולמצא על החוף המערבי של
האי פפואה מקום מתאים ליסוד מושבה סקוטית. מושבה
זו היתה, לפי דעתו, צריכה לפרח ולהתפתח היטב,
תודות לנמל הטוב, שהאניות תמצאנה בו, בדרכן
מאיי המולוקים אל איי הפיליפינים. לאחר שחפרו את
תעלת סואץ ובטלו את הדרך המקיפה את ראש
התקוה־הטובה, היו האניות מכרחות לבוא דוקא אל
נמל זה. הרי גרנט היה אחד ממצדדיו של פרדיננד
לספס באנגליה, ומעולם לא הכניס התחרות פוליטית
באיזה מפעל היכול להביא תועלת לכל העמים ולכל
האנושות.

לאחר הבקור באיי פפואה שטה
“בריטניה” לקלאו, כדי להצטיד שם בצרכי מזון.
מנמל קלאו יצאה האניה בשלשים למאי, שנת 1862,
ובדעתו של רב־החובל גרנט היה לחזר לאירופה דרך
האוקינוס ההדי וראש התקוה־הטובה. שלשה שבועות
אחרי צאת האניה ממקום חנותה האחרון, זאת אומרת,
מקלאו, נסחפה “בריטניה” פתאם על ידי סערה שלא
היתה כל אפשרות להלחם בה. היה הכרח לקצץ את
התרנים. נגלה פרץ באניה וכחותיה אפסו.
המשאבות לא יכלו לעבד. במשך שמונה ימים היתה
“בריטניה” משחק לגלים. המים חדרו אל תוך האניה
והתרוממו בתחתיתה עד לגבה של מטר ושמונים,
והאניה שקעה לאט־לאט במים. הסירות נעקרו
ונשאו מעל האניה בשעה שהסערה השתוללה בכל
כחה האים. כל אנשי האניה התכוננו כבר לקראת
המות. והנה פתאם – ביום העשרים ושנים ליוני –
נגלו לעיני הנוסעים החופים המזרחיים של
אוסטרליה. אך כאן התנגשה האניה מתוך מרוצה
בסלע תת־מימי והתהפכה. בשעת התנגשות פתאמית
זו נשמע קול נפץ אים. ברגע זה נסחף אירטון מעל
פני הספון על ידי הגלים והתעלף. כששבה אליו
רוחו, ראה שהוא נמצא בידי ילידי הארץ שהובילוהו
מיד לפנים הארץ. מן הרגע ההוא לא שמע עוד כלום על
דבר “בריטניה”, וסבור היה שהיא אבדה על כל מלחיה
ומטענה ליד השרטונים הנוראים של מפרץ
טיפולד.

יותר לא ידע אירטון לספר על דבר
רב־החובל גרנט. להטיל ספק באמתת ספורו זה היה
מוזר מאד, ולא רק גלנרון, אלא גם מכס נבס לא יכל
לעשות זאת.

– ומה קרה אתך בשבי? – שאל פגנל.

– ילידי הארץ הובילוני למחנה שלהם אשר ליד הנהר דרלינג…

– זאת אומרת, שש מאות וחמשים קילומטר
לצד צפון מן המקבילה השלשים ושבע – העיר
פגנל.

אירטון הניע בראשו לאות “כן” והמשיך את דבריו:

– הפראים השתמשו בידיעותי המעטות
ובידי החזקות לעבודות שונות. הם התיחסו אלי ברך
ובענוה; אבל הואיל והם עצמם חיים בעני ובחסר כל,
אנוס הייתי גם אני לסבל מחסורים שונים. יותר אין לי
על מה לקבל. בכל זאת משעבד הייתי, ומאליו מובן,
שבלבי הייתי מהרהר תמיד כיצד לצאת לחרות. אני
חבלתי תחבולות שונות כיצד להמלט, אף־על־פי
שיודע הייתי, כי צעד זה עלול להביא עלי רעה
גדולה. וכך עברו כשתי שנים. רק באוקטובר,
שנה זו, עלה בידי להתחמק מעיני הפראים, ששמרו
עלי תמיד בשבע עינים, ולהמלט אל אחד היערות
הגדולים. חדש ימים הייתי נע ונד כחיה פראית,
מתכלכל בשרשים, בצמחי שרך הראויים לאכילה,
במיץ המימוזות וכיוצא באלה. רציתי להגיע עד לים,
שם קויתי למצא באחד הימים איזו אניה שתעלני
עליה. יומם הלכתי בכונני את צעדי לפי מהלך
השמש, ולילה – לפי הכוכבים. היה עלי לעבר יערות,
בצות, נהרות והרים. בשום מקום לא פגשתי אף איש
אחד. רק בדרך פלא עלה בידי להנצל מן החיות
הטורפות. כחותי התחילו לעזב אותי לאט־לאט, וכבר
חשבתי, שיגזר עלי למות בודד וגלמוד במדבר,
תחת כפת השמים. אך לבסוף, כל עוד רוחי בי,
תשוש־כח, יגע, מענה מרעב וצמא, הגעתי עד
לבית הזה, בו קבלוני ברחמים רבים ובו מצאתי
מולדת שניה. אנשי האחוזה מצאו אותי מטל אין־אונים
על הגבעה מאחורי הגן, יברך אלהים את מיטיבי!

כך גמר אירטון את ספורו.

– נמצא, שאירטון הוא שבע־רצון ממני, –
אמר האירלנדי – זה משמחני מאד. אף אני יכול לאמר,
שאני מוצא באירטון אדם ישר, אוהב עבודה
ואיש־מעשים. אם ירצה, יהיה בית פדי א’מור
ברשותו לעולם.

אירטון השתחוה לאדוניו ופנה אל
האורחים כמחכה לשאלות חדשות, אבל הם מצאו
למותר לשאלו עוד, כי הוא לא יכל לגלות להם יותר
מאשר גלה.

גלנרון רצה מיד להתיעץ בדבר עבוד
תכנית חדשה של החפושים, מבססת על דברי אירטון,
והנה פנה מכס נבס אל המלח ושאלהו:

– אתה היית מלח ב“בריטניה”?

– כן, אדוני, – ענה אירטון בלי נדנד
עפעף, אם כי הרגיש ששאלה זו נשאלה מתוך איזה
אי־אמון שנתעורר בלב השואל, – אני יכול להוכיח
זאת בכתב החוזה שלי עם רב־החובל גרנט; אני אביאהו
תיכף.

הוא יצא מן האולם ולא היו רגעים מועטים והוא שב והתעודה בידו.

בזמן העדרו הספיק פדי א’מור לאמר:

– אדוני, אני שונה על דברי, שאירטון הוא
איש ישר וראוי שיאמינו לו. הוא נמצא בביתי זה
שני חדשים ובמשך כל הזמן הזה לא מצאתי בו כל
רע.

החוזה שאירטון הביא לפני התירים היה
חתום בידי רב־החובל גרנט, שאת כתב ידו הכירה מרי
תיכף. בחוזה היה כתוב, שתום אירטון, מלח מן
המדרגה הראשונה, בא לשרת כמלח באניה בעלת
שלשת התרנים “בריטניה” מגלזגו.

בזה נטל כבר כל ספק בדבר אישיותו
של אירטון. אי־אפשר היה לשער שהוא יהיה אדון
לתעודה זרה ושיוכל להביא סמך לדבריו בדיוק
וזריזות כאלה.

– טוב, – אמר גלנרון – אני מאמין לך
באמונה שלמה, אירטון. עכשיו עלינו להמלך מיד
בנוגע לחפושינו החדשים. אני סומך בעקר על
הוראותיך, אירטון. כל מה שתיעץ לנו אתה, נקבל
בתודה, כי אתה מכיר כבר ארץ זו.

– מקרב לבי אני מודה לך אדוני, על
האמון, ואשתדל בכל כחותי לחזק אותו. צדקת,
אני יודע במקצת ארץ זו, גם את נמוסיהם של ילידי
הארץ אדע, ואם אוכל להיות לכם לעזר במה…

– בהרבה, ידידי, בהרבה, – שסעו
גלנרון, – ראשית כל הגידה־נא לנו, מה דעתך בדבר
גורלו של רב־החובל גרנט.

– דעתי היא, אדוני, שאם רב־החובל גרנט
ושני מלחיו נצלו ואם הוא עודנו חי ולא חזר עוד
למולדתו, הרי זה סימן שגורלו היה כגורלי אני,
זאת אומרת, כי גם הוא נלקח שבי על־ידי הפראים,
ובידם הוא צריך להמצא גם כעת.

– דבריך כדברי, – אמר פגנל – כמובן,
רב־החובל גרנט נפל בידי הפראים. מדבריך למדתי,
שאתה הובלת מן המקבילה השלשים ושבע רחק לצד
צפון, מה דעתך היוכל היות שגם רב־החובל גרנט הובל
לצד ההוא?

– מובטחני שגם אותו הביאו דוקא לשם,
מפני שעל־פי־רב חיים הפראים שם, ברצותם להיות
רחוקים מן המושבות האנגליות.

– כן, – אמר גלנרון, – עכשיו עולה
השאלה: באיזה מקום של החבל הנושב על ידי
הפראים עלינו לחפש את השבוים?

אחרי שאלה זו שררה דומיה. הגברת
הלנה העיפה מבט שואל על המסבים. פגנל שפשף את
מצחו בחזקה, כאלו היה רוצה להוציא משם את
התשובה הראויה. ג’ון מנגלס קם והתחיל פוסע
בהתרגזות מפנה לפנה, כמו שהיה פוסע על ספון
האניה, אחת הנה ואחת הנה, מה שהיה עושה תמיד
כשבקש פתרון לאיזו שאלה קשה.

– וכיצד היית אתה מתחיל עכשיו
בחפושים, אירטון? – שאלה לבסוף הגברת
הלנה.

– אני, גברתי? אני הייתי הולך מיד
ב“דונקן” ישר למקום האסון ושם הייתי עושה את
מעשי לפי מצב הענינים. אפשר שהמקרה היה נותן
לי את ההוראות הדרושות.

– וגם אני מודה, שזוהי הדרך הנכונה,
שיש בה כדי להביאנו אל מטרתנו, – אמר הלורד
גלנרון – אבל לשם זה עלינו להמתין עד שיתקנו את
האניה.

– וכי נתקלקלה אניתך, אדני? – שאל אירטון.

– לדאבוני, כך הוא הדבר, – השיב רב־החובל במקום גלנרון.

– והקלקול הוא גדול?

– לא, אך התקון דורש מכשירים מיחדים
שאצלנו אינם הם. מלבד זאת אין אתנו חרש מנסה…
ברגה של האניה נתקלקל ולתקן אותו אפשר רק
במלברן.

– וכי אי־אפשר לשוט בעזרת המפרשים בלבד?

– כן, אפשר… הרי גם לכאן באנו באפן
כזה. אבל זה טוב רק בשעת רוח יפה, אבל לשוט לרוח
נגדית נצטרך לאבד זמן רב עד שנגיע למפרץ
טיפולד, ואחר כך הלא סוף־סוף תהיה “דונקן” מכרחה
ללכת למלברן לשם תקון.

– ובכן, תלך “דונקן” ישר למלברן! –
קרא פגנל – אנחנו נוכל למצא את המפרץ טיפולד גם
בלעדיה.

– וכיצד? – שאל ג’ון מנגלס בהשתוממות.

– פשוט מאד: אנחנו נעבר את אוסטרליה
ביבשה, כשם שעברנו את אמריקה הדרומית, ולא
נטה מן המקבילה השלשים ושבע!

– ואיפה תעמד “דונקן”? – שאל אירטון מתוך סקרנות שהתפרצה מפיו נגד רצונו.

– או שהיא תזדמן אתנו באיזה מקום, או
שאנחנו נחכה לה, זה תלוי במצב הדברים. אם
אנחנו נמצא את רב־החובל גרנט באיזה מקום בפנים
הארץ, נשוב יחד אל מלברן, ואם נצטרך להמשיך את
חפושינו לארך החופים, נחכה במפרץ טיפולד
לאניה המתקנה… וכי אין התכנית שלי ישרה
בעיניכם? מי מכם מתנגד לה? אולי אתה, המיור?

– לא, אם רק ההליכה דרך היבשה היא אפשרית, – השיב המיור.

– היא אפשרית וגם אינה קשה כלל. ואני
מציע שגם הגברת הלנה והעלמה גרנט תספחנה
אלינו.

– ואתה מדבר זאת ברצינות, מר פגנל? – שאל הלורד גלנרון.

– ברצינות גמורה, לורד יקר! עלינו יהיה
לעבר רגלי, או – אם תרצה – בעגלה, לא יותר מחמש
מאות וששים קילומטר. אם נעבר שמונה־עשר קילומטר
ליום יהיה עלינו ללכת חדש ימים, זאת אומרת: זמן
כזה בדיוק שיהיה דרוש לתקון ברגה של האניה.
אלו הצטרכנו לעבר את יבשת אוסטרליה ברחב
נמוך יותר, לעבר את כל המישורים רחבי־הידים תחת
קוי השמש הטרופית, בקצור, לו חפצנו לעשות מה
שלא ההינו לעשות החוקרים עזי הלב, בודאי שזה
היה ענין אחר! אבל דרכנו אנו, על־פי המקבילה
השלשים ושבע, מבתרת את מדינת ויקטוריה, ארץ
אנגלית, אשר בה ישנם כבר כבישים ומסלות־ברזל
ורק מעט מקומות בלתי נושבים. את מסענו זה אפשר
לעשות במרכבה או בקרון. זוהי מעין נסיעה
מלונדון לאדינבורג, ולא יותר.

– וחיות הפרא? וכי אין סכנה להתקל
בהן? – שאל גלנרון ברצותו לדעת מראש את כל
הסכנות שבדרכם.

– באוסטרליה? לא, כאן אין חיות־טרף.

– והרי אירטון אמר מקדם…

– אני, אדוני, רק שערתי, שביערות־העד
נמצאות חיות טורפות… זהו דבר טבעי, – אמר אירטון
כמבקש סליחה.

– אם לא חיות, הרי פראים ישנם שם…
אנחנו עלולים לנפל בידם, מה שגרוע עוד יותר
מלהפגש בחיתו־טרף.

– גם פראים אינם מצויים ברחב זה. ואם גם
נפגש אותם, אין מה לחשש. אלה אינם בני ניו־זילנד,
הנחשבים לשואפי דם יותר מנמרים וצבועים, – אמר
פגנל.

– יפה. אך הנה עוד שאלה אחת: שמא
נפגש בדרכנו עם עובדי עבודת פרך בורחים. או
עם אלה שהגלו לכאן בגלל מעשי פשע?

– מספקני. במדינות אוסטרליה הדרומית
אין עובדי עבודת פרך כלל; הם נמצאים רק במושבות
המזרחיות. מדינת ויקטוריה לא רק שאינה נותנת
לכונן בה מושבות בשביל פושעים כאלה, אלא היא
גם הוציאה חק, האוסר על הפושעים שכבר השלימו את
ימי ענשם במקומות מאסרם, להתישב בתוכה.
ממשלת ויקטוריה אימה בשנה זו על חברת חצי־האי
לשלל מאתה את התמיכה שהיא נותנת לה, אם
אניותיה לא תחדלנה לקחת פחם בנמלי אוסטרליה
המזרחיים, הנושבים בפושעים שכבר רצו את
עוונם. וכי לך, איש אנגלי, אין דבר זה ידוע?

– אני איני אנגלי, אלא סקוטי, – אמר גלנרון.

– כל דבריו של מר פגנל נכונים הם, – אמר
פדי א’מור, – לא רק מדינת ויקטוריה, אלא גם
אוסטרליה הדרומית, קוינסלנד וטסמניה הודיעו
שאינן רוצות לקבל את הגולים הפושעים. מאז שאני
יושב כאן עוד לא ראיתי אף פעם את העובדים עבודת
פרך ולא שמעתי עליהם כלום.

– הנכם רואים אפוא, ידידי, – אמר פגנל –
חיות טרף ופושעים אין כאן, הפראים אך מעטים הם
וגם אלה אינם נוראים, ומה לכם עוד? אשר כזה לא
תמצאו גם באירופה… ומה אתם מחליטים: הנלך אם
לא?

– ומה דעתך בנדון זה, הלנה? – שאל הלורד גלנרון.

– אני חושבת מה שאנו כלנו חושבים, אדוארד חביבי.

ובפנותה אל בני לויתה, הוסיפה:

– לדרך, רבותי, קדימה!




פרק ח: היציאה לדרך


גלנרון לא אהב לאבד זמן לשוא, ומה
שאמר בפיו מלא בידיו, ומעשיו לא התנגדו מעולם
לדבריו. לאחר שהסכים להצעתו של פגנל, צוה
להתכונן תיכף ומיד לדרך, כדי שיוכלו לצאת מחר,
זאת אומרת, ביום העשרים ושנים לדצמבר,
לדרכם.

– עכשיו הלא נמצא את אבינו? – שאלה מרי גרנט.

– אקוה שכך, עלמה יקרה. אם לא נמצאהו
דוקא במקבילה השלשים ושבע, אשר לפיה נאחז את
דרכנו, אפשר שנגלה לפחות, את עקבותיו. בכל אפן
נגיע למקום שבו קרה האסון ל“בריטניה” ושם
יודעו לנו דברים ממשיים, שיהיו לנו לעזר
בחפושינו להבא.

גלנרון רצה, שהמשלחת תהא נתונה
בידי אירטון, היודע ומכיר כבר את מדינת
ויקטוריה.

– שמא תרשה לי להציע לאירטון שהוא יהיה לנו למורה־דרך? – שאל את פדי.

– אני לא הייתי רוצה לותר על פועל טוב
שכזה, – ענה האירלנדי – אבל אם הנך מוצא שהוא
יוכל להיות לכם לעזר במפעלכם, הריני מוכן,
כמובן, לותר עליו.

– רב תודות לך, – אמר הלורד גלנרון.

ובפנותו אל אירטון, הוסיף:

– אתה בודאי לא תמנע מעזר לנו למצא את מי שהיה רב־החובל שלך ואת חבריך?

– כמובן, אדוני, – ענה אירטון – אשמח
מאד על זה שהנך מכבד אותי באמון שהנך נותן בי.
אם לא יעלה בידי למצא את עקבותיו של רב־החובל
גרנט, אביאכם למצער, למקום אבדנה של
“בריטניה”.

– וזהו הדבר הדרוש לנו בעקר, – אמר גלנרון.

– הרשני־נא להציג לפניך רק שאלה אחת, אדוני.

– בבקשה.

– איפה יש בדעתך למצא אחר כך את “דונקן”?

– במלברן, אם לא נהיה אנוסים לעבר את
אוסטרליה מן החוף האחד אל משנהו. במקרה השני –
תחכה לנו “דונקן” במפרץ טיפולד.

– ואיפה יהיה רב־החובל שלך?

– הוא יחכה במלברן לפקדתי.

– תודה לך, אדוני! טוב, תוכל לסמך עלי.

– יפה, ובכן בבקשה להתכונן יחד אתנו לדרך.

הסכמתו של אירטון ללוות אותם בדרכם
שמחה מאד את תירינו. ביחוד התפעלו בניו של
רב־החובל גרנט. להיות תדיר בחברת האדם שהיה סר
למשמעת אביהם, נחשב בעיניהם לאשר גדול. רק אחד
היה שלא שמח על זה. זהו פדי א’מור, שהפסיד בזה
את אחד מפועליו הטובים. אבל הוא לא היה רגיל
להכריח את מי שהוא שישאר בביתו בעל כרחו
ולכן החריש. ונוסף לזה הלא ידע היטב עד כמה אדם
זה יכול להועיל לתירים, בהיותו יודע את הארץ וגם
בהיותו הוא גופו מענין למצא את זה שהם
מבקשים.

גלנרון הציע לחזר מיד אל האניה למען תת שם את הפקדות הדרושות.

– אנחנו עוד נחזר לביתך, פדי א’מור
אדוני, – אמר אל האירלנדי – הואילה־נא לשלח אתנו
את אירטון.

– בבקשה, אדוני, קחהו־נא. אם יכול אוכל
גם אני להיות לכם לעזר בדבר־מה, כי אז הואילה
והגידה־נא לי.

– כן, אותך, אדוני, אבקש למכר לנו
אי־אלה דברים הכרחיים לנסיעתנו, אבל על דבר זה
נדבר מחר, ועכשיו – להתראות! מעמק לבנו הרינו
מודים לך על קבלך אותנו בביתך ועל השתתפותך
במפעלנו.

התירים חזרו לאניתם במצב־רוח מצין.
הרי עכשיו הם יכולים לקוות שילכו לבטח דרכם
וגם יצליחו בחפושיהם. כל ספק לא היה להם עוד. מה
שהיה קדם רק השערה נהפך עכשיו לעבדה בלתי
מספקת. הנה נמצא בן־אדם היודע לבטח שהרי גרנט
נמצא באוסטרליה; השאר היה רק שאלת הזמן.

אבן־מעמסה נגלה מעל לב כלם. לפניהם
הצטירה מטרתם באפן ברור, צריך היה רק להזדרז
ולהגיע אליה.

ג’ון מנגלס הצטער הרבה, בשמעו
שהלורד גלנרון רוצה לשלחו עם האניה למלברן.
בתמכו בתכניתו של פגנל, זאת אומרת: בתכנית של
הליכה על פני אוסטרליה, סבור היה שישתתף גם
הוא במשלחת, – והנה נכזבו כל תקוותיו.

כשהיו שוב בירכתי הספינה, בקש ג’ון מנגלס רשות לדבר עם הלורד ביחידות.

– מה טיבו של סוד זה, ג’ון חביבי? – שאל
גלנרון בהלצה, בהזמינו את רב־החובל הצעיר אל
תאו.

בהכנסו שמה, התחיל רב־החובל להפציר
בלורד שיספח גם אותו אל המשלחת, ואם לא – סופו
שיצא מדעתו אם יהיה מכרח להפרד מהם שוב לזמן
רב. הוא הוכיח שהאניה אינה זקוקה לו כלל,
בה־בשעה שהוא יכול להביא תועלת למשלחת
ביבשה. על הסבה העקרית של חפצו העז ללוותם
בדרכם, עבר, כמובן, בשתיקה אבל גלנרון הבין
לרעו וחיך.

– וכי תוכל לסמך בכל על סגנך ולהאמין בו? – שאל, הלורד.

– כן, בלי כל ספק, אדוני! טום אוסטין לא
זו בלבד שהוא אדם ישר אלא שהוא גם ספן מנסה. הוא
יביא את האניה למלברן, ישגיח על תקונה ובכלל
יעשה כל מה שיהיה דרוש, בדיוק כמוני, אנכי
אערבנו!

– טוב, לו יהא כדבריך; טום אוסטין ימלא
את מקומך באניה ואתה תלוה אותנו… ואמנם לא
יזיק כלל שגם אתה תהיה עד ראיה לפגישת העלמה
מרי עם אביה, – הוסיף הלורד בחיוך קל.

– הוי, אדוני! ־ קרא ג’ון מנגלס, כשהוא רועד מרב התרגשות ופניו מכסיפות.

וברב רגשותיו בקרבו תפש בידו של
גלנרון ונשקה. אחר כך נחפז אל הספון, אל תום
אוסטין ומסר לו הכל בדבר שנוי מצב הענינים
והתכניות.

למחרת שלח גלנרון את ג’ון מנגלס
בלוית אירטון, הנגר העובד בספינה ומלחים אחדים
אל החוה של פדי, להכין את כל הדרוש לנסיעה.

האירלנדי יעץ להכשיר ולתקן קרון
בשביל הגבירות, והגברים ירכבו על סוסים. הוא מכר
להם במקח השוה גם את הקרון הדרוש וגם סוסים
לרכיבה.

הקרון היה מעין ארגז גדול, והוא היה
נתון על גלגלי־עץ חזקים עשוים קרשים פשוטים בלי
יתדות ובלי חשוקי ברזל. מעל לארגז היתה מעין
כלה עשויה בד עבה, ששמשה מגן מפני הגשמים
ומפני השמש.

אל קרון זה רתמו שלשה צמדי בקר, ועל
כל שור שמו מלבד העל גם קולר שחבר אל העל בקרס
ברזל.

זריזות רבה דרושה היתה לנהג בקרון
ארך וכבד תנועה זה, ביחוד – קשה היה לנהג
בשורים הרתומים בו. לאשרם, למד אירטון אמנות זו
עוד בהיותו בחוה, ולכן נתנה משרת העגלון
לו.פדי יעץ לעשות חיץ בקרון
ולחלקו באפן כזה לשנים, למען תהינה שתי
מחלקות; האחורית למטבח ומחסן, והקדמית – חדר
לגבירות.

וכך עשו. את חדר הנשים צפו במרבד
עבה וקשטוהו יפה. במקום מטות צוה הלורד גלנרון
להביא מ“דונקן” שתי ספות, כרים אחדים
ושמיכות.

הם השכילו לערך בתוך הקרון גם שלחן
תלבשת, ובשעת־הצרך יכלו לסגר חדר זה
בפרגוד־עור עבה שהיה נתון מלפניו.

לגברים הכינו שבעה סוסים. לרכב היו
צריכים: הלורד, מכס נבס, פגנל, ג’ון מנגלס,
רוברט, וילסון ומיולרדי.

גלנרון לקח אתו אהל־עור, כדי לחנות בו בשעת הפסקה בדרך.

אירטון היה צריך, כמובן, לשבת בראש
העגלה. מר אולבינט שנלוה גם הוא עם המשלחת
כטבח, קנה לו מקום בחלק השני של העגלה, כלומר
– במטבח.

לאחר שגמר ג’ון את כל ההכנות בחוה,
חזר אל האניה בלוית פדי ובני ביתו. האירלנדים
התמימים בקשו רשות להתבונן אל האניה, ולהשיב
פניהם ריקם לא היתה כל סבה. התירים קבלו את
בני החוה בסבר פנים יפות כמו שקבלו אותם גם
הם. גלנרון הזמין אותם לארוחה שערכו לכבודם
באניה.

פדי נתפעל עד מאד מכל מה שראה
באניה. הוא נתפעל לא רק מן ההדור החיצוני של
האניה, אלא גם מגוף האניה שהיתה עשויה עץ יקר
מאד. מובן הדבר, שיחד עם בעליו, התבונן באניה
גם אירטון. הוא התיחס בשויון־נפש לכל ההדור
החיצוני והפנימי והביט על הכל מנקדת הראות של
ספן יודע ים. לא היתה אף פנה אחת באניה שלא היה
בה ולא התבונן אליה. אחרי התבוננו בירכתי
הספינה, באוצרות הפחם וצרכי המזון ואבק־השרפה,
הסתכל יפה במכונה ושאל לכחה. ביחוד לקחו את
לבו כלי־הזין השונים והתותחים שעמדו על חרטום
האניה. לאחר שהתבונן גם בתרנים ובחבלים,
התחיל להציג לג’ון מנגלס שאלות כאלו, שהוכיחו
בעליל שהוא אדם, הבקי היטב בעיניני הים.

– בת כמה טונות היא “דונקן”? – שאל
בעמדו ליד התרן הראשי נוכח הלורד
והקברניט.

– בת שתי מאות ועשר. – ענה רב־החובל.

– כמדמני, שאם תלך בעזרת כל
מפרשיה, תעבר בנקל כעשרים וחמשה קילומטר
לשעה, הלא כן?

– אפלו עשרים ושבעה.

– הוי, הוי! עשרים ושבעה! – קרא מי שהיה מלח – הרי שום אנית מלחמה לא תוכל להדביקה.

– כמובן, שלא; הרי “דונקן” אנית־מרוץ היא, ולעבר אותה קשה מאד.

– ולו גם הלכה במפרשים בלבד?

– כן. גם אז לא ידביקוה?

– באפן כזה ארשה לעצמי, כמלח היודע פרק בעניני6 ספנות, לברך את
בעליה ואת רב־חובלה של אניה זו, היכולה לשמש
מופת.

– רב תודות לך, אירטון, – אמר הלורד
גלנרון, – אני רואה בך ספן בקי, ואשמח מאד אם
תסכים להשאר לעולם באניה זו המוצאת כל כך חן
בעיניך.

– תודה לך, אדוני, על הצעה זו. אבל
תרשה לי להתישב בדבר, – אמר אירטון במין הבעה
מוזרה.

– חכם הוא אירטון זה עד להפליא! – לחש פגנל על אזן המיור.

שני אלה עמדו מן הצד ושמעו שיחה זו.

– חכם הוא גם יותר מדי! – רטן מכס נבס,
שבמחו הספקני נולדו שוב אי־אלה פקפוקים
מערפלים.

ובאמת היה דבר־מה סתום ומלא סוד
בהבעת־פניו, בקולו ובכל הליכותיו של זה שהיה
מלח. כל זה לא ישר בעיני המיור, אבל הוא לא רצה
לגלות את חששותיו לשום איש.

אחרי הארוחה ספר אירטון אי־אלה פרטים
על דבר יבשת אוסטרליה, ואחר כך שאל, אגב
אורחא, כמה מלחים לוקח אתו הלורד במשלחת זו.
בשמעו שלוקחים רק שני מלחים, את וילסון ואת
מיולרדי, תמה ואמר, שלפי דעתו מוטב היה לחזק
את שמירת המשלחת על ידי עוד מלחים אחדים
מ“דונקן”.

כשהלורד גלנרון השיב, שהוא מוצא את
זה למיתר, עמד אירטון על דעתו בכל תקף, והתחיל
להביא ראיות המוכיחות את צדקת טענתו.

המיור הניע בראשו לאות הסכמה: עקשנותו של אירטון פזרה את כל ספקותיו.

– אבל הרי המעבר דרך אוסטרליה אינו בחזקת סכנה כלל, – אמר גלנרון.

– סכנה ישרה ותכופה אמנם אין, – הודה אירטון.

– ולמה לנו איפוא משמר חזק כל כך?
המלחים יהיו דרושים יותר על פני האניה, ומי יודע
מה שיוכל להתרחש אתה… לא, לא, להגדיל את
המשמר שלנו ולהמעיט את זה של “דונקן” אין אני
מוצא לנכון.

אירטון היה מכרח להכנע ושתק.

בערב שב מורה־הדרך החדש יחד עם פדי
ובני ביתו אל החוה לגמר את כל ההכנות
הדרושות.

החלט לצאת בשמונה שעות בבקר. עד
הזמן ההוא צריכות היו כל ההכנות להגמר. ג’ון
מנגלס קבל על עצמו את העברת החפצים ההכרחיים,
את המטען וצרכי המזון, אל החוף. גם הגבירות
התעסקו בהכנות שונות וגמרו אותן לעת בוא הערב,
בה־בשעה שפגנל טפל עד הבקר רק במשקפתו,
בשפשפו ובנקותו את זכוכיותיה. הוא פרק אותה
לחלקיה ושוב סדר אותה וחזר חלילה. נדמה לו
שהזכוכיות אינן נקיות עוד כראוי ויש עליהן
שרטות, אף־על־פי שנקיות וטהורות היו כעצם
השמים לטהר, והוא שכב לישן רק בשעה ארבע
בבקר. אין איפוא כל פלא שלהעירו בשעה שמונה
וחצי היה קשה מאד.

בהפרדו מתום אוסטין, חזר ג’ון מנגלס
על דברי פקדותיו. וביחוד בקש ממנו לבל ישכח,
שאין הוא רשאי לצאת מנמל מלברן, כל זמן שלא
יקבל פקדות מדיקות על כך מן הלורד.

– אל תחשש, אדוני רב־החובל, – אמר
סגנו, אני לא אזוז ממקומי עד שאקבל פקדה מפרשה
מן הלורד או ממך… הרשוני־נא לברך את כלכם בשם
כל המלחים בהצלחה גמורה!

– תודה, תודה! – ענו כלם פה אחד. הלורד
נתן אות לשיטי־האסדה והמשוטים חתרו במים
במהירות. אחרי רגעים אחדים נתקרבה האסדה אל
החוף, מקום שם חכו לתירים פדי א’מור ובניו
הגדולים.

הקרון והסוסים היו מוכנים. הגברת הלנה
מחאה כף בהשתוממות של חדוה, כשראתה את
“טרקלין” הנשים. היא לא קותה לזה שהכל יהיה עשוי
כה יפה וכה מרוח. וגם הקרון עצמו וקרשיו העבים
ותבנית הגלגלים ישרו בעיניה מאד.

– הרי זוהי תבת־נח של היבשה! – קראה בפנותה אל בעלה.

– ובעיניך מוצאת תבה זו חן, מרת גרנט? – שאל הלורד את העלמה הצעירה.

– הה, אדוני, אין מלים בפי להביע לך את
תודתי! אני שבעת־רצון מכל! – ענתה מרי, בהביטה
עליו במבטה הבהיר.

– אכן זה אפי מאשר וטוב! – רטן וילסון
בינו לבין עצמו, – לו היו גם נשינו ובנותינו
שבעות־רצון מכל, כי אז לא חסרנו דבר, ויכלנו
להיות מאשרים בחיינו.

– האח, אלי שבשמים, מה נפלא קרון זה! –
נתפעל פגנל – הלא טוב הוא מכל מרכבות הדאר
שבעולם! בנסענו בעגלה זו נהיה דומים לחבורת
רוקדים בחבל ועושי נפלאות, הנוסעים להראות
נפלאותיהם בימי־שוק. אבל אין בכך כלום. יתרונו
העקרי של בית מתנועע זה הוא, שאפשר להוליכו
לאיזה מקום שרוצים, לעצרו ולהביאו לידי
תנועה.

– מר פגנל, אני מקוה לראותך אצלי ב“טרקליני”, – אמרה הגברת הלנה בצחוק.

– הוי, הוי, גברתי, תוכלי להיות בטוחה, שאני לא אמנע מן הכבוד הזה, – אמר המלמד.

– תוכל להשתמש בכבוד זה, מתי שיהא
ברצונך, – הוסיפה הגברת הלנה. בינתים שלם הלורד
גלנרון לאירלנדי בעד השורים, הסוסים, הקרון
ואי־אלה, צרכי מזון שקנה ממנו, ושוב הודה לו על
טוב לבו, עמלו ועזרתו, ועל זה שותר בשבילם על
אירטון.

פדי א’מור השתחוה ללורד מתוך חיוך
ומתוך שביעת־רצון על טוב לבו ועל התנהגותו
הנדיבה של הלורד.

הגיעה השעה לצאת לדרך. הגבירות ישבו
במדור המיחד שלהן, מר אולבינט בא אל המנוחה ואל
הנחלה במדור שלו, אירטון ישב בראש העגלה,
והשאר מזינים מכף רגלם עד קדקדם, מהרו ועלו על
סוסיהם.

– יצליח ה' דרככם! – קראו אחריהם בני החוה.

אירטון הצליף בשוט וגער בשורים, והללו זזו ממקומם.

הקרון התנודד, חרק ואחרי זמן־מה נעלם מעין בני החוה.




פרק ט: אדמת ויקטוריה


בא היום העשרים ושלשה בדצמבר,
שנת 1864. ברחב זה דומה החדש דצמבר לחדש יוני
באירופה. לפי הלוח המקומי התחיל הקיץ עוד לפני
שני ימים. וכה נאלצה משלחתו של הלורד גלנרון
לעבר באוסטרליה בתקופת השנה החמה ביותר,
כשקרני השמש לוהטות ממש.

כל נחלות אנגליה בחלק זה של
האוקינוס השקט נקראות בשם הכללי אוסטרלזיה
ולזו שיכות אוסטרליה, טסמניה, ניו־זילנד ועוד
כמה וכמה איים סמוכים. מושבות אנגליה ביבשת
האוסטרלית אף־על־פי שאינן דומות זו לזו בטבען,
הרי הן דומות במדותיהן. האנגלים כאלו מדדו
במחוגה את שטחה של כל מושבה ומושבה, מבלי
לשים לב כלל אל רכסי ההרים, זרמי הנהרות, הבדלי
האקלים וילידי הארץ בני השבטים השונים.
כשמשקיפים ממרום, ממעוף הצפור, למטה, רואים את
החלוקה הזאת כלוח השח־מט. הדיוק והקוים הישרים
של החלקה מעידים, כי קביעתם של גבולות המושבות
לא נעשתה על ידי גיאוגרף, אלא על ידי מהנדס. רק
גלילות החופים, על עקוליהם, מפרציהם, ראשיהם
וצוקיהם לא נכנעו למחוגה ונשארו כשם שנוצרו
על ידי הטבע.

– שגעונם זה של האנגלים ואהבתם העזה
אל הסימטריה מקניטים אותי כל כך, שהם מוציאים
אותי מן הכלים, – אמר פגנל, כשנתגלגלה השיחה על
החלוקה המדיקת הזאת – אלו היתה אוסטרליה בידי
הצרפתים, לא היתה נהפכת ללוח שח־מט. אני מבטיח
לכם זאת!

על אי גדול זה נמצאות בימינו שש
מושבות, הלא הן: ולס הדרומית החדשה ובירתה
סידני, קוינסלנד ובירתה בריסבן, מדינת
ויקטוריה ובירתה מלברן, אוסטרליה הדרומית
ובירתה אדליד, אוסטרליה המערבית ובירתה פרת,
והטריטוריה הצפונית שאין לה עדין עיר בירה. כל
ערי המושבות האלו נמצאות סמוך אל הים ורק לעתים
רחוקות אנו מוצאים כאן עיר מרחקת מן החוף יותר
משלש מאות ועשרים קילומטר.

פנים הארץ עצמו, ששטחו כשטח שני
שלישים של אירופה, הוא כמעט בלתי ידוע
לגמרי.

לאשרם של ידידנו, אין המקבילה
השלשים ושבע מבתרת את המדברות הרחבים, אשר
בהם מצאו את קברם רבים מן החוקרים. על המשלחת
היה לעבר את החלק הדרומי של אוסטרליה, כלומר
רצועה צרה של אזור אדליד, את כל מדינת ויקטוריה
ואת קדקד המשלש של ולס הדרומית החדשה.

המרחק מראש ברנולי עד לגבול ויקטוריה
הוא כמאה קילומטר. מרחק כזה אפשר לעבר במשך
שני ימים, ואירטון חשב ללון בדרך זו רק לילה
אחד ואת הלילה השני לבלות באספלי – הנקדה
המערבית של מדינת ויקטוריה.

בראשיתו של כל מסע נחפזים, כידוע,
גם הרוכבים וגם הסוסים, שלא עיפו עדין. לאנשים
אין החפזון הזה מזיק ביותר, אולם הסוסים מתיגעים
מאד מהליכה מהירה כזאת. גלנרון ידע את הדבר
ולפיכך החליט לא להאיץ בסוסים ולעבר ביום לא
יותר מארבעים עד חמשים קילומטר. ואמנם אי־אפשר
היה לעבר יותר, משום שתירינו נאלצו להתחשב עם
הליכתם האטית של השורים, אשר למרות היותם חזקים
מאד הרי הם עושים את עבודתם לאט־לאט. הקרון היה
מרכז האורחה, כעין מבצר נע, ועל הרוכבים היה
לשמר עליו ולא להתרחק ממנו. שנים־שלשה מן
הרוכבים רשאים היו לנטות הצדה ולצוד איזה ציד,
אבל השאר הכרח להמצא תמיד ליד הקרון.

פגנל הראה פעילות יתרה. הוא היה מבדח
את הגבירות בבדיחותיו הבלתי פוסקות: קורא
לרוברט ולכל מי שרצה, לשמע את שעוריו בידיעת
הטבע; שולח כדור בצפור מעופפת, או מביט
במשקפתו ומתמכר להתפעלות לירית.

ההליכה במחוז אדליד לא היתה מענינת
ביותר. מהלך שעות אחדות נמשכו גבעות חול, שטחים
גדולים של קרקע בתולה המכסה שיחים דלים וכרים
רחבי־ידים זרועי צמחים מכילי מלח רב, שהצאן אוכל
אותם בתאבון. במקומות שונים בין עמודי הטלגרף
המקשר את אדליד עם החוף, רעו כבשים בעלי ראש
מוזר, המצויים רק באוסטרליה.

בכלל הזכיר מישור זה את הפמפות של
ארגנטינה. אותו מדבר חדגוני, אותה אדמת־טרשים
ואותו אפק פתוח וגלוי מכל צד. מכס נבס טען, שהם
עושים את דרכם באמריקה הדרומית, אבל פגנל
הבטיח, כי עוד מעט והמחזה ישתנה. התירים חכו
בכליון עינים לשנוי הנוף שנסך עליהם שעמום
קשה.

בשעה שלש אחרי הצהרים עברה הארחה
רצועה צרה וארכה הידועה בשם “בקעת
היתושים”.

הגיאוגרף המלמד העיר בענג מיחד,
שחבל זה נאה לשמו ושמו נאה לו. ואמנם התנפלו
על תירינו ענני המציקים הפעוטים והטרחנים,
ולהפטר מהם אי־אפשר היה אפלו בקרון, כי הללו
חדרו גם לתוכו בעד כל חריץ וסדק. לאשרם, נמצא
“בבית־המרקחת” אשר אתם כהל נשדורי המרגיע את
כאב העקיצות ומונע את תפיחת הבשר, אולם
אף־על־פי־כן היו המציקים הקטנים הללו למשא על
התירים, ואף פגנל עצמו התחיל לשלח לעזאזל את
“מוצצי הדם”, אם כי תחלה כמעט שמח על האפשרות
“לעשות אתם הכרה” פנים אל פנים.

לפנות ערב התחיל הנוף המשעמם להתעורר
לתחיה על ידי קבוצות בודדות של עצי שטים ועצי
גומי. פה ושם הופיעו גם זיתים, לימונים ואלונים.
ובשעה שמונה בערב הגיעה האורחה לתחנה
רד־גים.

בשם “תחנות” נקראות בפנים הארץ
גדרות הצאן. הללו נמצאות כאן לרב, כי מקורה
הראשי של עשר הארץ הזאת הוא גדול הצאן. מגדלי
הצאן נקראים כאן “רובצים”, כי הרועים מרבים מאד
בהליכה, וכשמזדמנת להם רק איזו שעה קלה של
מנוחה, מיד הם רובצים על הארץ, כדי לתת מעט מנוחה
לרגליהם העיפות.

תחנת רד־גים היתה קטנה, ובכל זאת
נתכבדו שם תירינו בארוחה ונתקבלו בסבר
פנים יפות, כמו בביתו של פדי א’מור. המתישבים
האוסטרליים מצטינים במדת הכנסת אורחים ודלת
ביתם פתוחה תמיד לרוחה ושלחנם ערוך לפני כל
הבא. בני המשלחת לנו כאן בלילה ועם השכמת
הבקר קמו לצאת שוב לדרכם, כדי שיספיקו עוד
היום להגיע לויקטוריה.

פני הקרקע נשתנו. הגבעות המכסות חול
אדם הלכו הלוך והתרומם, כשהם נמשכות עד האפק.
דומה היה, שכל הנוף הזה עוטה איזו שמיכה
אדמדמה־בהירה המתנועעת ברוח. והלאה מזה נראו
שטחים מכסי עצים גבוהים ועבים מאד. אלה היו
מבשרי היערות, יערות־העד של אוסטרליה.

ככל שהתקרבו לויקטוריה, נשתנה
מראה הסביבה יותר ויותר האדמה קבלה אפי אחר
לגמרי.

הארחה נעה לה בקו ישר, וגלנרון
החליט, ששום מעצור לא יטה אותו מן הדרך הישרה
שהיא, כידוע, הקצרה ביותר.

השורים התנהלו לאט, אך ללא כל יגיעה
והם לא דרשו חניות תכופות למען הנפש. באפן כזה
לא היה צרך להוגיע אף את הסוסים. אולם הנסיעה היתה
בגלל כך אטית ולא ישרה בעיני פגנל המהיר.

בעברם כמאה קילומטר, הגיעה הארחה
ביום העשרים וארבעה בדצמבר אל הכפר הקטן
אספלי – הראשון במדינת ויקטוריה.

אירטון הביא אותם לפונדק צנוע. אשר
מעל לפתחו היה תלוי שלט “פונדק הכתר”.
ארוחת־הערב באותו פונדק הכילה בעקר בשר־איל
מתקן באפנים שונים.

התירים היו רעבים מאד ולכן אכלו
בתאבון גדול כל מאכל ששמו לפניהם. אחרי הארוחה
שאלו את פגנל מה ידוע לו על חלק זה של אוסטרליה,
המכנה על־פי־רב בשם “אוסטרליה
המאשרת”.– הנכון הוא כנוי זה? – שאלה הגברת הלנה.

– לא, גברתי, – ענה לה המלמד – כנוי זה
אינו נכון כלל וכלל. יותר נכון הוא לקרא לה
“העשירה”, והרי האשר לא תמיד הוא בעשר. גם “על
עפרות זהב נחלי דמעה נטיו”, כמאמר המשורר, וגם
פה היה כדבר הזה. בגלל מכרות־הזהב שלה, נפלה
אוסטרליה קרבן בידי חבורות של אנשים רודפי
בצע, אך על ענין זה עוד תשמעו לא מעט אחר
כך.

– אם לא אשגה, גלתה ויקטוריה אך זה לא מכבר? – המשיכה הגברת גלנרון לשאל.

– כן, גברתי, היא אך בת שלשים שנה
ולא יותר… בששי ליוני, שנת 1835, ביום
הרביעי…

– בשעה שמונה פחות רבע לפנות ערב,
נכנס לתוך דבריו המיור, שאהב לקנטר את
פגנל.

– לא, מיור חביב, בשעה שבע ועשר דקות
בדיוק, – תקן הגיאוגרף בטון רציני – ואם כן:
בששי ליוני, שנת 1835, ביום הרביעי, בשעה שבע
ועשר דקות הניחו בטמן ופלקנר את ראשית היסוד
למושבה פורט־פיליפ. במשך חמש־עשרה שנה היתה
מושבה זו שיכת לולס החדשה ונמצאה תחת חסותה
של העיר סידני. אולם בשנת 1851 זכתה לעצמאות
וקבלה את השם ויקטוריה.

– וממש מאז החלה פריחתה? – שאל המיור.

– שפט אתה בעצמך, ידידי הטוב – ענה
פגנל – אני מוכן להביא לפניך מספרים מן
הסטטיסטיקה האחרונה, כי אין לשון שתדבר
ברורות יותר מן המספרים.

– אם כן הבה מספריך ונשמע את לשונם הברורה.

– הרי הם לפניך: בשנת 1836 נמצאו
במושבה פורט־פיליפ רק מאתים ארבעים וארבעה
תושבים, ועתה תמצא במדינת ויקטוריה חמש מאות
וחמשים אלף תושבים. כן תמצא בה כיום שבעה
מליונים גפנים הנותנות מדי שנה בשנה מאה עשרים
ואחד אלף חביות יין. במישוריה רועים מאה ושלשה
אלפים סוסים, ועל כריה הדשנים תמצא שש מאות
שבעים וחמשה אלף בקר.

– כמדמני, שמדינה זו עשירה גם בחזירים… – העיר מכס נבס.

– מספרם מגיע בימינו אלה עד שבעים וחמשה אלף, שש מאות עשרים וחמשה.

– וכלום כולל כבר מספר זה את אשר אכלנו זה עכשיו?

– לא בשר־חזיר אכלנו, ולפיכך אין זה נכלל במספר.

– אמנם כן, טעיתי, אנחנו אכלנו
בשר־איל ולא בשר־חזיר… הרבים הם האילים
פה?

– מספרם גדול מאד, שבעה מליונים מאה
וחמשה־עשר אלף וארבעים ושלשה, – ענה הגיאוגרף
ושפשף את ידיו מתוך תענוג, כאלו היה כל הרכוש
הזה שלו כלו – את האיל שאכלנו לא לקחתי
בחשבון, מפני שאכלנוהו כמעט עד תמו.

– הידד, מר פגנל! – קראה הגברת הלנה,
כשהיא צוחקת במלא פיה – עלי לאמר את האמת
בפניך: אתה כל כך בקי בגיאוגרפיה ויודע כל
כך יפה להוכיח הכל במספרים, עד שכל מאמציו
של קרובנו מכס נבס להכשילך עולים בתהו.

– וכיצד זה לא אדע דבר שאומנותי בו,
גברתי? אני יודע גם דברים רבים, שלא נרשמו עוד
בשום ספר לגיאוגרפיה.

– אכן, – קרא גלנרון – אין גדלתו של
המלמד אלא בזה שהוא יודע הרבה יותר מן הצבור.
אבל אתה הרי הבטחתנו, שנראה בארץ זו פלאות
כאלו, שאף לא חלמנו על כמותן.

– הבטחתי ואעמד בדבורי, לורד יקר.

– ואולם עד עכשיו… – פתח המיור, שכונתו היתה שוב לקנטר את פגנל.

– אל־נא תקצר כל כך רוחך, מכס נבס! –
קרא הגיאוגרף – עוד לא הספקת, כלשון הבריות,
לדרך על מפתן הבית וכבר הנך דורש שיכבדוך
מכל טוב. התאפק־נא קצת, בשום מקום לא יעשה דבר
במהירות רבה כל כך. אני אמרתי לכם ואני חוזר
על דברי, שאוסטרליה היא אחת מפנות העולם
המענינות ביותר. התהוותה, טבעה, אקלימה,
חיותיה, צמחי אדמתה, וכן ההשערות, כי באחד
הימים תעלם לפתע־פתאם כשם שהופיעה – כל אלה
התמיהו מאז, מתמיהים כיום ויתמיהו גם לעתיד את
המלמדים. שערו־נא בנפשכם, ידידי, יבשת־ארץ,
שמתחלה התנשאו קצותיה בלבד, ולא מרכזה, עד
כי היתה דומה לטבעת ענקית הצפה על פני המים.
יבשת, שמרכזה – לפי השערת מלמדים אחדים – אינו
אלא ים שהתאיד! שוו נגד עיניכם ארץ, שנהרותיה
ממהרים כל כך להתנדף ולהתיבש, עד שסוף־סוף לא
ישאר בה אף נהר אחד. ארץ, אשר בשום מקום בה לא
ירגש טחב, לא באויר ולא בקרקע. ארץ, שעציה
מחליפים מדי שנה בשנה לא את עליהם, אלא את
קלפתם, והעלים מפנים כלפי השמש לא את פני
טרפיהם, אלא את צלעותיהם, באפן שאינם נותנים כל
צל. ארץ, שבה נמצאים עצים בלתי נשרפים באש,
ואבנים המתפוררות ממימי הגשם. ארץ, שהעצים
שלה הם נמוכי־קומה ועשביה מגיעים עד לגבה רב.
ארץ, שהחיות בעלות ארבע הרגלים אשר בה הן
בעלות חרטום, כמו החרטומן וקפוד־הנמלים. ארץ,
שחיות הקנגורו מדלגות על פני מישוריה ברגליהן
הבלתי שוות בארכן; שהשועלים מעופפים בה מעץ
אחד אל משנהו; שהעכברים בונים להם קנים;
שהעופות מקבלים אורחים בטרקלין כמונו
בני־האדם והם מתמיהים אותנו בזמירותיהם, ובחקוי
קולות שונים. יש מהם הצוחקים עם עלות השמש בבקר
ויש מהם הבוכים בשעת השקיעה. ארץ, שברבוריה
אינם7 צחורים כשלג, אלא שחורים
כפחמים. הה, ארץ רבת מקוריות והפכים! הה,
אוסטרליה, ארץ הפלאות, הבועטת בחקי הטבע! איה
עט סופר, שיוכל לספר ולתאר את חנך ויפעתך? איה
המשורר שידע לשורר את תהלתך?

נאומו של מזכיר החברה הגיאוגרפית היה
דומה לזרם גועש והומה הפורץ כל מחסום וכל סכר.
הוא בער כלו מהתרגשות ועיניו הבריקו. בידו
האחת פרע את שערות ראשו והסיט את משקפיו למעלה
ולמטה, וביד השניה הביא לידי סכנה את שכניו –
בהניעו במזלג הנה והנה ממש מול פניהם.

נדמה היה, שאחרי כל האמור למעלה
ואחרי כל הנפלאות שספר המלמד על דבר
אוסטרליה לא היה עוד מה להוסיף. אף־על־פי־כן שאל
המיור בתמימות רבה:

– וזה הכל, פגנל?

– לא, עוד לא הכל, החסרתי עוד הרבה מאד! – השיב המלמד בחם.

– האמנם? – קראה הגברת הלנה בסקרנות
רבה – כלום מצטינת אוסטרליה עוד בפלאים רבים
מאלה?

– בהרבה, גברתי! היא מצטינת, למשל,
גם באקלימה. ועל דבר זה בלבד ראויה היא לקבל
פרס.

– ומה הן סגלותיו המיחדות של אקלים זה?

– ראשית מרבה מאד באוירה של
אוסטרליה החמצן ומועט הוא החנקן. שנית אין בה
רוחות לחות כלל, כי הפסטים נושבים בהקבלה
לחופים ואינם נוגעים ביבשת. ושלישית, רב המחלות
שהאנושות סובלת מהן בשאר חלקי כדור־הארץ, החל
בטיפוס ובאדמת וכלה באבעבועות, או במחלות
שאין תרופה להן, אינן שכיחות כאן כלל וכלל.

– זה באמת יתרון גדול, – העיר הלורד גלנרון.

– מובן מאליו! – קרא פגנל – אבל אין זה
עדין הכל! לאקלימה של אוסטרליה יש עוד סגלה
אחת, שכמעט אי־אפשר להאמין בה.

– ומהי זו? – שאל ג’ון מנגלס.

– איני מעז לפרש אותה לפניכם, שכן לא תאמינו לי.

– נאמין, על דברתנו, נאמין! – קראו כלם פה אחד.

– האקלים האוסטרלי… – פתח המלמד והפסיק רגע בהסתכלו בחבריו.

– סים, סים, פגנל! – קראה הגברת הלנה.

– מטהר את מדותיו של האדם! – סים המלמד.

– מטהר את מדותיו של האדם?

– כן, – אשר המלמד בטון של הכרה עמקה
– לאקלים תכונה מפליאה לזכות את הלב. האויר כאן
אינו מחליד את המתכות ואינו מחליד – אם אפשר לאמר
כך – גם את האנשים. באנגליה, כנראה, עמדו על
תכונה זו, ותקנו שיהיו שולחים הנה פושעים כדי
לשפר את מדותיהם.

– האמנם פעלתו של האקלים כאן היא כה מפליאה? – תמהה הגברת הלנה.

– כן, גברתי, הוא משפיע גם על האנשים וגם על החיות…

– וכי אינך מתלוצץ, פגנל?

– לא, החיות האוסטרליות מתמיהות ממש בענותנותן.

– בדבר כזה אי־אפשר כבר להאמין.

– ואף־על־פי־כן עבדה היא. אף הפושעים,
שנשתרש בהם החטא, משתנים לגמרי לאחר שהם
נמצאים שנים אחדות תחת השפעת האויר הטהור הזה.
אני חוזר, שבאוסטרליה נעשים כלם יותר ישרים,
יותר עדינים ויותר מסורים לזולת.

– נמצא, שהאנשים הטובים הבאים
לאוסטרליה נעשים טובים עוד יותר? – שאלה הגברת
הלנה.

– כן, גברתי, הם נעשים כאן לאנשים משלמים!

– ובכן אתה, פגנל, תהיה פה לאיש משלם? – שאלה שוב הגברת הלנה.

– אף לא תכירי אותי, גברתי! תראי ותוכחי! – ענה לה הגיאוגרף בקידה.




פרק י: הנהר וימר


התירים עזבו את מקום חניתם בבקר
השכם, לאחר שישנו היטב במטות פשוטות, אבל
רכות. היה היום העשרים וחמשה לדצמבר ואף־על־פי
שהשרב היה כבר מרגש מאד, עדין אפשר היה
לשאתו. הדרך היתה חלקה וטובה גם לשורים
המושכים בקרון וגם לסוסים.

בערב עמדה הארחה ללון על חוף האגם
הלבן המצטין במימיו המלוחים והבלתי טובים
לשתיה.

כאן היה פגנל מכרח להודות, שהאגם
הלבן אינו לבן יותר מן הים השחור, ושהים האדם
אינו אדם כלל, שהנהר הכתם אינו כתם וההרים
התכלים אינם מתאימים כלל לשמם. בכל זאת התעקש
מתוך אהבה עצמית של גיאוגרף ובקש להוכיח שכל
השמות האלה הם נכונים, אבל הוכחותיו היו כה
קלושות, שלא שכנעו שום איש באמתתן.

אולבינט הכין את ארוחת־הערב במועדה.
ואחר־כך שכבו לישון, מי בקרון ומי באהל, וכלם
ישנו לבטח מבלי לחשש ליללת הדינגו, אלה
הכלבים הפראים התועים במישורי אוסטרליה.

אחרי האגם הלבן השתרעה שפלה נחמדה
מעטרת בפרחי זהב. בהקיצם בבקר, נתפעלו
התירים מן המחזה הנהדר שנגלה לעיניהם. עד לאפק
נמשכה ערבה פורחת בכל הוד יפיה האביבי. צבע
הפשתן הכחל התערב עם פרחי הארגמן הנמצאים
רק בארץ זו. אדמה מלחה זו היתה מכסה מרבד עבה של
צמחיה עשירה. מאפר הצמחים האלה, העשירים מאד
בחמרי מלח, מוציאים אשלג, שמשתמשים בו
למטרות שונות.

פגנל, אשר בהמצאו בין הצמחים נהפך
מגיאוגרף לבוטנאי, קרא בשם את כל הצמחים
שנזדמנו להם בדרכם, ובתאותו הגדולה למספרים
ולסטטיסטיקה, מהר להודיע לשומעי דבריו,
שבצמחיה האוסטרלית מונים ארבעת אלפים ומאתים
סוגים, הנחלקים למאה ועשרים מערכות.

לאחר שעברו במהירות כששה־עשר
קילומטר נתקלה הארחה במימוזות ועצי גומי לבנים.
הכל צמח ופרח מסביב. כאן, במישורים העשירים
במעינות קטנים, מצטינת ממשלת הצומח בשנויי
צורות, צבעים וריחות. ממשלת החיות עניה יותר.
במרומים התעופפו עופות במספר לא גדול. למיור עלה
להרג צפור מענינת אחת לא מעופפת, אלא רצה בעשב.
זה היה הז’בירו, מין עגור ענקי. גבהו הגיע למטר
וחצי ולו מקור רחב, שחור וחד מאד. נוצות הארגמן
של צפור יפה זו נתבלטו היטב על צוארה הירק־בהיר
ועל חזה הלבן כשלג.

הכל התענגו על שללו של מכס נבס,
והוא היה יכול להיות גבור־היום, אלמלא רוברט
שהשבית קצת את שמחתו. הוא צד איזו חיה מתמיהה,
המזכירה בתארה את החיות מלפני המבול. מפיה
חסר־השנים יצאה לשון ארכה, גמישה ורירית, שבה
היא צדה את הנמלים, המשמשות מזונה העקרי.

– זהו קפוד־הנמלים, – אמר פגנל – הראיתם מימיכם חיה כזו?

– הוי, כמה מכערה היא! זוהי חיה המעוררת געל־נפש! – אמר גלנרון.

– רק מנקדת הראות האסטטית, אבל על צד
האמת היא מענינת מאד. חיה זו נמצאת אך ורק
באוסטרליה, ורק לשוא בקשוה בשאר חלקי
העולם.

פגנל רצה לשים את הקפור במחלקת
המטבח, כדי לשמר עליו, אבל מר אולבינט מחה נגד
זה בכל תקף, והמלמד העלוב היה מכרח לבטל את
רצונו מפני רצונו של הטבח העקשן.

באותו יום עברו התירים את המעלה המאה
עשרים ואחת של הארך. עד העת ההיא נפגשו רק עם
מעט מאד מתישבים ומגדלי צאן, והארץ היתה
כמדבר לפניהם. גם עקבותיהם של ילידי הארץ לא
נראו, כי הם חיים במדברות הרחבים המשתרעים
יותר צפונה, במקום שזורמים הנהרות דרלינג
ומרי.

בשעה ארבע אחרי הצהרים העיר ג’ון
מנגלס את תשומת־לבם של חבריו על עמוד חול
המתנשא לפניהם במרחק של ארבעה וחצי קילומטר.
מה טיבה של תופעה זו לא יכלו תירינו להבין.
פגנל חפץ כבר לראות בענן־אבק זה רוח זלעפות,
וכבר בקש במחו השערה מתאימה לבאר את סבתו.
אבל אירטון עצר בדמיונו של המלמד והודיע,
שלקראתם הולך ובא עדר עצום של בקר, והוא הוא
המעלה את עמוד האבק.

ואמנם צדק אירטון. במדה שענן האבק
נתקרב, נשמע קונצרט מחריש אזנים של געיות
ופעיות שנפסקו על ידי שריקות חודרות, צליפות
שוטים וגערות אנשים. לאחרונה יצא מן הענן הגועה
הזה בן־אדם, הנוהג הראשי של החיל העצום
הזה.

גלנרון נתקרב אליו ובלי שהיות התודע אליו.

הנוהג הראשי היה אדוניו של חצי העדר.
שמו היה סם מצ’ל והוא נהג את העדר מן המדינות
המזרחיות אל מפרץ פורטלנד.

בעדר שנהג היו 12,075 ראשים. אלף פרים,
אחד־עשר אלף כבשים, ושבעים וחמשה סוסים. לפי
דבריו, נקנה כל העדר הזה בהיותו רזה וצנום,
בשפלות ההרים התכלים, ואחר־כך פטמו אותו
באפרים הדשנים של אוסטרליה הדרומית ועתה
נמכר ברוח גדול – שתי לירות סטרלינג לכל פר
וחצי הלירה לכל כבשה. מצ’ל עצמו קבל באפן כזה
רוח של חמשים אלף פרנקים. עסק טוב מאד הוא, אבל הוא
דורש סבלנות מרבה, עמל ומרץ שלא כל אחד חנן
בהם.

הארחה עמדה, התירים ישבו על הארץ
בצל ענפי עץ־גומי ובקשו את מצ’ל שיספר להם
מתולדותיו, והלז מלא את בקשתם זו בחפץ לב,
בה־בשעה שעוזריו ומשרתיו המשיכו את
דרכם.

לאחר שספר להם בקצור נמרץ את תולדות ימי חייו עבר לספר על דבר עדרו זה.

מצ’ל יצא מביתו עם העדר לפני שבעה
חדשים. הוא עבר ששה־עשר קילומטר ליום, ועליו
ללכת עוד כשלשה חדשים. אתו היו חמשים עוזרים,
עשרים כלבים ושלשים איש. בין אלה האחרונים היו
חמשה פראים חומי־עור, המצטינים בידיעתם המפליאה
למצא את עקבות הבקר הנדח והתועה. ומאחורי העדר
נסעו שש עגלות.

המחמרים המזינים בשוטים שידיותיהם
קצרות ורצועותיהם ארכות כשלשה מטרים, שוטטו
כפעם בפעם בתוך העדר להקים שוב את הסדר שהפרע,
ומשני עברי העדר דלגו הכלבים שהשגיחו גם הם
על הסדר.

התירים תמהו מאד על המשמעת השוררת
בעדר. כלם הלכו למיניהם. הפרים והאילים הפראים
אינם יכולים לדור בכפיפה אחת, באפן שבמקום
שרועים הראשונים, לא ירעו בשום אפן האחרונים.
ולכן היו מכרחים לשים את הפרים בראש הגדוד,
בשתי שורות מקבילות. אחריהם הלכו הצאן בחמש
שורות, שעליהן השגיחו עשרה נוהגים. גדוד הסוסים
הלך מאחוריהם ושמש מאסף לכל המחנה העצום
הזה.

מפקדי החיל הזה אינם, על צד האמת, לא
האנשים ולא הכלבים, אלא הפרים. אלה הם פרים
זקנים, חכמים וחזקים, המכבדים מאד בעיני כל
אחיהם. הם הלכו בראש העדר בחשיבות רבה, בבחרם
בדרך הישרה ברגשם הטבעי. מכירים בהם שהם
יודעים את ערך־עצמם, בהבינם היטב את התפקיד
האחראי המוטל עליהם. האנשים מתיחסים אליהם
בכבוד, משום שרק בהם כח כל העדר. כל מה שירצו
הפרים־המנהיגים, יעשה העדר כלו בלי הרהורים
רבים; אם יעליבו אותם, יתנו אות להתקוממות, ואז –
ברגע אחד – לא ישאר אף שריד ופליט
מבעלי־השתים האמללים. כשעמד פר־מנהיג לנוח,
אין להאיץ בו; הוא לא יזוז ממקומו בשום אפן כל זמן
שלא החליף כח. לאחר שהחליף כח יעמד בעצמו
וימשיך את דרכו הלאה.

בכלל ספר מצ’ל הרבה דברים מענינים על דבר חיות אלו.

– כל זמן – ספר לשומעיו – שחילנו הולך
במישור, אין לדאג כלל. הכל הולך כשורה וטרח
הדרך איננו כה גדול. החיות אוכלות ושותות דרך
הלוכן, בלילה הן רובצות להנפש וביום הן הולכות
בשקט ושלוה ונשמעות אפילו לכלבים. אבל כשרק
תזדמן לאיזה יער – אז צרה ומצוקה; עצי
האקליפטוס, המימוזות וצמחים אחרים צומחים ככתל
זקוף אחד, והמקנה תועה בדרכים שונות, ואתה לך
וצוד אותו. אבל רע מכל דבר הוא, כשפר־מנהיג תועה
בדרכו ונדח מן העדר, אז אין למצא עצה לכל העדר
כלו. וזה יקרה לעתים תכופות. נדח איזה מנהיג,
מכרחים חומי־העור שלנו לבקש אותו שנים־שלשה
ימים. ואז הנך מתיגע כל־כך, עד שאתה קץ
בחייך. זאת ועוד אחרת: בשעה שיורד גשם שוטף,
אין הפרים רוצים לזוז ממקומם ורובצים הם על פני
השדה, עד שירגישו שהרביצה במים גרועה יותר
מההליכה בתוך המים. ואז הם קמים מאליהם
וממשיכים את דרכם. בעת סופה הם נבהלים ונפחדים
ורצים לכל אשר תשאנה אותם רגליהם, ואין לעצר
בעדם בשום אפן… וכך אתה הולך אתם כל הזמן.
כמה אלפים קילומטר כבר עברתי ועוד רחוקה הדרך
עד מטרתי. אלהים היודע מה עוד ימצא אותנו. יוכל
היות, שנגיע סוף־סוף בשלום. ויתכן, שגם חצי
המקנה לא יבוא למקום המיעד, או שכלנו נאבד. לנו,
מנהלי המקנה, דרושה סבלנות רבה. אנו צריכים
להיות מוכנים לכל ולא לירא מפני כל. הנה, למשל,
תבוא עד לנהר והנך צריך לעבר דרכו ויהי מה,
והעדר אינו הולך. הפרים, בדרך כף רגלם במים
ובהרגישם שהם שטים, חוזרים מיד ליבשה. הם
גועים, חופרים באדמה בפרסותיהם ולא יזוזו
ממקומם. מה לעשות? והכבשים גם הם, אך יראו נהר –
יטו תכף הצדה וימלטו על נפשם… ואתה מחכה
ללילה. סבור אתה שבחשכה יקל המעבר; אבל אינך
אלא טועה, כי גם הלילה אינו מועיל. נסינו פעם
להביא את האילים בכח אל המים, אבל הכבשים לא
הלכו אחריהם והאילים שבו על עקבותיהם. ואז
החלטנו לא לתת להם להתקרב אל הנהר לשתות והם לא
שתו ימים אחדים ולעבר לא חפצו. אחר־כך נשאנו את
הטלאים הקטנים לחוף הנהר השני וחשבנו שגם
אמהותיהם תמהרנה אליהם, כשתשמענה את
פעיותיהם, אבל למרות כל הפעיות, זקפו האמהות רק
את אזניהן, ולעבר בשחיה לא חפצו בכל זאת… אלו
תחבולות שתחבל, ואלו נסיונות שתנסה – הכל
לשוא.

וכך עמדנו פעם שבוע שלם לפני אחד
הנהרות, מחותינו נתבלבלו לגמרי, מבלי דעת מה
לעשות עוד, ולא היתה בררה אחרת אלא לשוב בחזרה!
והנה, ביום אחד, כשאנחנו היינו כבר מוכנים
לשלח אחד מאתנו בחזרה לשאל עצה מפי המנסים
יותר מה לעשות, עמד העדר מאליו, אף אחד לא נעדר,
בא פתאם אל תוך הנהר ועבר בשלום אל החוף השני.
טבעו רק כבשים אחדים שנגרפו עם הזרם… סלחו לי,
רבותי, – שסע מצ’ל את דברי עצמו – הנה הולכים כבר
גם הסוסים, ועלי להיות בראש העדר יחד עם
הפרים־המנהיגים. אני מברך אתכם בהצלחה גמורה,
אולי נפגש עוד פעם.

ובדברו את הדברים האלה, הסיר את כובעו
בנמוס, השתחוה, קפץ ועלה על אחד הסוסים, ובלי
אכף ורסן, רק באחזו ברעמתו, רכב עליו קדימה,
ועד מהרה נעלם בענן האבק.

אחרי כן זזה גם הארחה ממקומה. ובערב עמדה על יד ההר טולבוט.

פגנל הזכיר לחבריו שביום זה חל חג המולד הנוצרי.

– אל תדאגו, – העיר המיור – גם טבחנו לא
שכח את הדבר הזה והכין לנו סעודה שתלקקו את
אצבעותיכם. הוא הבטיחני על זה, כששאלתיו היום
בבקר, במה הוא חושב לכבד את היום הזה.

ואף אמנם עמד מר אולבינט בדבורו;
הסעדה היתה מצינה. לאשרם, היו אצלם צרכי מזון
כאלה, שאין להשיגם במדברות אוסטרליה בעד כל
הון.

– הלא זוהי סעדת מלכים ממש! – קרא
פגנל, כשראה את המאכלים השונים הנתונים
בקערות על פני המרבד הפרוש על פני קרקע
האהל.

– ומה נשתה אחרי מאכלים אלה, קוסם חביב? – פנה המלמד אל אולבינט.

– אני אגיש מיד יין טוב וגם תה ותופינים, – ענה בעל המזנון.

– ובכן הננו חוגגים כאן כראוי, הידד!

מר אולבינט הצטחק במין צחוק ערמומי
ויצא מן האהל. הוא שם את פניו אל העגלה ועד מהרה
שב, כשהוא נושא בידו קערה גדולה מלאה מרק
מתבל בכל מיני תבלין.

זה היה כבר דבר שיצא מגדר הטבע – אפתעתם של תירינו היתה גדולה מאד.

לקנוח הסעדה הביא גם טרית טובה. וכך
חגגו את חגם גם כאן, במדבר אוסטרליה, ללא מחסר
דבר מן המקבל ביום זה באנגליה.

פגנל רצה להשלים את קנוח הסעדה
במיני תפוחי־זהב פראים שלקט לרגלי ההר, אבל
דבר זה לא עלה בידו; תפוחי־הזהב האלה לא היו
כשרים לאכילה וגרעיניהם צרבו את הפה
כפלפלים.

ביום העשרים וששה בדצמבר לא קרה
בדרכם מאומה. באותו יום צלחו ועברו את הנחל
נורטין ואת הנהר מקנזי, שמימיו חרבו כמעט עד
חצים. מזג האויר היה מצין, והחם לא הכביד, תודות
לרוח דרומית קלה שצננה מעט את האתמוספירה של
חצי־הכדור הדרומי.

– מזג אויר כזה יהיה פה רק לעתים
רחוקות מאד, – אמר פגנל לרוברט, שנסע אתו
בשורה אחת – בכלל גדול תמיד החם יותר
בחצי־הכדור הדרומי, מאשר בצפוני.

– ומדוע זה? – שאל הנער.

– מדוע? השמעת מימיך, שהארץ קרובה לשמש בחרף יותר מאשר בקיץ?

– כן, שמעתי, מר פגנל.

– ושמעת שסבת הקר בחרף היא, שקרני השמש נופלות על האדמה באלכסון?

– גם זה שמעתי.

– ולכן חם יותר בחצי־הכדור הדרומי מאשר בצפוני.

– את זה אין אני מבין כלל, – הודה רוברט ועיניו תמוהות.

– חשב קצת, רוברט, ואמר לי: כשאצלנו באירופה חרף, איזו תקופת שנה היא כאן?

– כאן?… כאן קיץ.

– כן. דצמבר הוא באירופה החדש הקר
ביותר, ופה אז קיץ… ומשום שבתקופת החרף הארץ
קרובה ביותר אל השמש, לכן… המבין אתה
עכשיו?

– כן! אבין, אבין!

– כך, בני! ולכן כשאומרים שהארץ
קרובה ביותר אל השמש בחרף, הרי זה מתיחס רק
לחצי־הכדור הצפוני, התזכר?

– כן, אזכר, מר פגנל.

– אגב, תזכר גם זאת, שהטמפרטורה
הממצעת של מדינת ויקטוריה מגיעה ל־32º
צלזיוס.

אחרי השעור הזה מהר רוברט להודיע לאחותו על הידיעות החדשות שרכש לו.

בערב זה עמדה הארחה במרחק שמונה קילומטרים מן האגם לונגסדל.

בשעה אחת־עשרה בבקר, ביום העשרים
ושבעה בדצמבר, הגיעו התירים לחופי הנהר וימר,
143° של הארך. הנהר וימר, הרחב כשמונה מאות מטר,
מתפתל וזורם בין קבוצות שטים ועצי גומי. במקצת
מקומות נראים על חופיו עצים הדומים במראיהם להדסים
והמצטינים בענפיהם הארכים והדקים, התלויים
למטה והזרועים פרחים אדמים. בין השיחים והעצים
השונים מקננים אלפי עופות למיניהם.

בזרמו המכסיף של הנהר התנודדו
בגאון ברבורים שחורים ויפים. המיור רצה לצוד אחד
מהם, כדי להתבונן אליו מקרוב, אבל צר היה לו
לשפך דם הצפור חנם.

– לא, – אמר – וכי לשם מה אהרגנו? די לנו אם ההכרח מביא אותנו לידי כך.

– או המדע, – הוסיף פגנל מבלי יכלתו להתאפק מהערה זו.

הקרון עמד בכר כמו על מרבד ירק
שציציותיו טובלות בנהר. צריך היה למצא עצה כיצד
לעבר את הנהר משום שלא היו שם לא סירה ולא גשר.
הם נאלצו לעבר במים, ואירטון הלך לחפש מקום
מתאים לכך. מקום כזה נמצא להם במרחק של חצי
קילומטר. לאחר שמדדו שם את עמקו של הנהר ראו
שהוא מגיע עד מטר אחד בלבד. קשה היה למצא מקום
טוב מזה.

אירטון חזר לארחה שחכתה לו וספר את תוצאות חפושיו.

– ועצה אחרת לעבר אין? – שאל הלורד גלנרון.

– לא, אדוני, – ענה אירטון – אבל לי נדמה, שהמעבר לא יהיה מסכן.

– והגבירות תהיינה מכרחות לרדת מן הקרון?

– לא, למה זה? השורים ילכו גם הם במים. אני ערב בעד זה שאוכל לנהג בהם כהגן.

אירטון הסב את הקרון אל האפיק ובזריזות
הביא את השורים אל תוך הנהר. הרוכבים הקיפו את
ה“תבה”. במקרים כאלה נוהגים לקשר אל הקרונות
חביות ריקות הצפות על פני המים, אבל לתירינו לא
היו אמצעים כאלה, ולכן היו מכרחים לסמך רק על
זריזותו של אירטון ותבונתן של הבהמות.

כשהקרון היה כבר בנהר, חלק גלנרון
את חבר הרוכבים באפן כזה: הוא וג’ון היו צריכים
לרכב משני צדי הקרון, להיות מוכנים לעזר לנשים
מיד בשעת הצרך, המיור ושני המלחים ירכבו
לפני הקרון, פגנל ורוברט יהיו המאספים לכל
המחנה הזה.

הכל היה כשורה עד שבאו לאמצע הנהר,
שהמים היו שם עמקים יותר והגיעו עד לסרני
הגלגלים. השורים, שהקרקע נשמט מתחת רגליהם,
יכלו להגרף בזרם ולהפך את הקרון. והנה ראה
פתאם אירטון מקום אחד בנהר שהמים היו שם
רדודים מאשר על יד החוף עצמו, תודות לקרקע הנהר
שנתרומם במקום ההוא. הוא קפץ אל תוך המים,
ובעמדו במים עד לאזורו, הפנה ביד חזקה את
השורים, שלא חפצו ללכת הלאה. ברגע זה נדחף
הקרון, נשמע קול נפץ חזק, הקרון נטה על צדו, והמים
פרצו אל תוכו. עגלה גדולה זו התחילה להתמוטט,
למרות מאמציו של גלנרון וג’ון לתמך בה.

זה היה רגע של סכנה. לאשרם, עלה ביד
אירטון לנהג את השורים בחכמה כזו, שהם, בזוזם
ממקומם, הביאו את הקרון לידי שווי־המשקל והוציאו
אותו אל השרטון. ואחרי רגעים אחדים השיגו את
העבר השני של הנהר בשלום. אבל החלק הקדמי של
הקרון נשבר ולסוסו של גלנרון אבדה פרסת־ברזל
אחת.

– אכן, זה אסון! מה נעשה כעת? – קרא
גלנרון מתוך מבוכה – הקרון דורש תקון; לזה דרוש
נפח ומכשירים, ומאין זה נקח אותם במדבר
הזה?

– רצונך, אדוני, אסע להביא נפח
מבלק־פואונט – זוהי תחנה גדולה הנמצאת כשלשים
קילומטר מכאן צפונה, – אמר אירטון.

– סע, סע, ידידי! ענה גלנרון שמח על הצעה זו – כמה זמן דרוש לך לנסיעה זו?

– חמש־עשרה שעה, לא יותר.

– יפה! החפז־נא! קח את סוסו של וילסון. ואנחנו בינתים נטיל כאן על החוף וננפש.

אירטון השתחוה לכל העדה, עלה על סוסו
של וילסון ונעלם מהר מן העין בחרשה סבוכה של
מימוזות.




פרק יא: חוקרי אוסטרליה


התירים השתמשו בחניה הבלתי
צפויה וטילו להם לארך החוף. על כל צעד פגשו
מיני בעלי־כנף שונים, שהביאו אותם לידי תמהון
והתפעלות. כשנתקרבו, התנשאו למעלה סיעות
שלמות של אוזים אפורים וחסידות, בצריחותיהם
הצרודות; בצמרות עצים גבוהים התחבאו
צפרי־המשי; מתחת לחבצלות המימיות התעופפו
כיכלים וצפרי־אבן; צפרי־הקרח צדו להן דגים
פעוטים בכונה רבה, ועל עצי־הגומי התנועעו בחן
תכיים פטפטנים מנמרי־נוצות.

התירים התענגו על הנוף הנעים – פעם
בשכבם בתוך העשב על שפת המים ההומים, ופעם –
בהתהלכם בין קוצי המימוזות. הלילה, שבא תכף
אחרי שקיעת החמה, השיג אותם במרחק קילומטר
בערך ממקום חניתם, והם שבו אל החוף, בלכתם לא
לנגה כוכב הצפון, הנראה רק בחצי־הכדור הצפוני,
אלא לנגה “הצלב הדרומי”, הוא הכוכב המאיר בין
האפק ונקדת גבה הרקיע.

אולבינט הגיש לארוחת־הערב צלי של
בשר תכיים, שוילסון צדם והרגם, ומר אולבינט
הכינם באפן מצין. אחרי ארוחת־הערב היו נוהגים
תמיד לשכב לישון, אבל הלילה היה כה בהיר ונאה,
שאיש מהם לא רצה לשכב.

כלם ישבו לפני האהל והתענגו על הרקיע זרוע־הכוכבים ועל הקרירות הנעימה.

– פגנל יקירי, – פתחה הגברת הלנה –
אתה הבטחתנו עוד קדם לספר לנו על התירים
הגדולים. ועכשו הנה לך שעת־כשר טובה לכך.
אנחנו מבקשים להשמיע לנו איזה ספור יפה
ומענין.

– הנני לשרתך, גברתי, – השיב המלמד
בקידה – אתחיל בביורק וסטוארט, אם רצונך
בכך.

– החל במי שתרצה, ובלבד שלא תשהה את הדבר, – קרא המיור בהציתו לו סיגרה.

כל הגברים עשו כמוהו, ואחר־כך התחיל פגנל את ספורו.

– ודאי תזכרו ידידי… ביחוד מכס נבס
לא שכח בודאי… שאני מניתי עוד ב“דונקן” את
תירי אוסטרליה. אני אמרתי אז, או אולי שכחתי
לאמר, שרק ארבעה מכל האנשים עזי־הלב האלה
הצליחו לעבר את היבשת האוסטרלית מדרום צפונה
ומצפון דרומה. ואלה הם הארבעה: ביורק, מק־קינלי,
לנדסבורו וסטוארט. על מק־קינלי ולנדסבורו אגיד
רק מלים אחדות: הראשון עבר בשנת 1861־2 מאדליד עד
למפרץ קרפנטריה, והשני – ממפרץ קרפנטריה עד
למלברן. שניהם נשלחו מטעם ועדים אוסטרליים
לחפש אחרי ביורק, שלא שב זמן רב ממשלחתו
ושבכלל לא שב עוד ממנה. ועל ביורק וסטוארט,
שני החוקרים המהללים הללו אספר בפרוטרוט,
רוברט ביורק, פקיד בצבא האירלנדי שהתפטר
מעבודתו, יצא בעשרים לדצמבר, שנת 1860 אל פנים
הארץ, לוו אותו אחד־עשר איש: וילים ג’ון וילס, תוכן
צעיר ומפרסם כבר למדי, הרופא בקליר, הבוטנאי
גרי, פקיד־הצבא הצעיר מן המחנה ההדי – קינג,
לנדלס, ברגה וחמשה חילים מחיל ההדים. ברשותו
של ביורק היו עשרים וחמשה סוסים ומספר כזה של
גמלים. הסוסים שמשו לאנשי המשלחת לרכיבה
והגמלים לשאת על גבם את מטענם וצידתם שהיתה
צריכה להספיק להם לשנה ומחצה. המשלחת נשלחה
למפרץ קרפנטריה, על החוף הצפוני של יבשת
אוסטרליה ועליה היה ללכת לשם לארך הנהר
קופר.

בעברם בלי עמל רב את הנהרות דרלינג
ומרי, הגיעו התירים אל התחנה מנינדיה, על גבול
המושבה. אך שם פרצו בין חברי המשלחת סכסוכים
ומריבות על דבר המטען. ביורק מצא שהכמות המרבה
של המטען רק תעכב את הנסיעה; אך לנדלס, מנהל
הגמלים, התעקש ואמר שהם לקחו רק את ההכרחי ואין
לותר על זה בשום אפן, בשעה שהולכים למקומות
בלתי ידועים, למדבר שומם.

הסכסוך הזה הביא לידי פרוד גמור בין
ביורק ולנדלס. זה האחרון, שנרגז על ידי רתחנותו
ועקשנותו של ביורק, נפרד ממנו, בקחתו אתו
כמה גמלים ומשרתים הדיים. הוא חזר אל חופי
דרלינג, אבל ביורק הלך הלאה. פעם עבר בכרים
דשנים הרוויים היטב במעינות רבים, ופעם
במדברות טרשים חסרי־מים, וסוף־סוף הגיע אל הנהר
קופר. שם הקים ביורק, בעשרים לנובמבר, שלשה
חדשים אחרי צאתו ממלברן, את מחסן הצידה הראשון,
על חוף הנהר.

במקום זה שהו התירים ימים אחדים,
בהשתדלם למצא דרך טובה המובילה צפונה, אבל דרך
כזו לא מצאו והיו מכרחים להמשיך את דרכם, אולי
יצליחו.

אחרי מעבר קשה מאד הגיעו לאחד
המקומות, שביורק מצא אותו מתאים למקום חניה וקרא
לו בשם מצודת ולס. מצודה זו, הנמצאת בחצי הדרך
בין מלברן והמפרץ קרפנטריה, הקיפו בגדר של
קורות עבות וגבוהות. אחר כך חצה ביורק את מחנהו
לשנים: אנשי החלק האחד היו צריכים לעמד כאן
כשלשה חדשים או יותר, אם יספיק להם המזון,
ולחכות לשובם של אנשי המחנה השני. ביורק,
קינג, גרי ווילס המשיכו את דרכם הלאה. הם לקחו
אתם אכל לשלשה חדשים; שלשה כורים קמח, חמשים
קילוגרם ארז, חמשים קילוגרם קמח של שבלת־שועל,
בשר מיבש, בשר חזיר מעשן ושמן מלוח, וכן
שלשים קילוגרם תופינים. הם חשבו ומצאו, כי
עליהם יהיה לעבר לא פחות מאלף קילומטר עד בואם אל
מטרתם ועד שובם אל מקום חנית חבריהם.

בהתענם מאד מצמא ומשרב, הגיעו
ביורק ובני לויתו, אחרי עמל רב, עד המעלה המאה
וארבעים של הארך, ועמה המשיכו את דרכם
צפונה.

בשביעי לינואר עברו החוקרים את חוג
הגדי, והם מענים מאד משרב וצמא. לפעמים נפגשו
בילידי הארץ הנודדים. אבל הפגישות האלו היו
פגישות שלום.

מעצורים טבעיים, כגון אגמים, נהרות, או
הרים גבוהים, לא מצאו בדרכם, אך סבול סבלו מן החם
והצמא.

בשנים־עשר לינואר נראתה באפק שורה
של גבעות, ואחר־כך נגלו לפניהם רכסי הרי־שחם.
ללכת הלאה היה קשה ומסכן, ולבסוף לא רצו עוד
הגמלים להמשיך דרכם. צריך היה לדפק בהם
בחזקה…“אין קץ להרי־השחם. גם הגמלים מזיעים מפחד” – כותב ביורק ביומנו.

אבל למרות כל הקשי הזה. הגיעו סוף־סוף,
תשושי־כח וחלשים מאד, אל הנהר טרנה, ואחר־כך
– אל אפיק הנהר פלינדרס, אל המקום אשר אליו הגיע
סטוק בשנת 1841. נהר זה נופל אל מפרץ קרפנטריה,
כשהוא זורם בין עצי תמרים ואקליפטוסים יפים
ונהדרים מאד.

קרבת האוקינוס היתה נכרת על ידי אדמת
הבצה. גמל אחד טבע באדמת הבצה לעיני כל אנשי
המחנה. והנשארים לא רצו בשום אפן ללכת הלאה.
התירים התיעצו ביניהם והחליטו ששנים מהם,
קינג וגרי, יעמדו כאן עם הגמלים וביורק ווילס
ילכו הלאה, בקחתם אתם מעט מזון ועוד אי־אלה
דברים הנחוצים להם לדרכם.

אחרי רב עמל ויגיעות שלא תתארנה
הגיעו אמיצי־הלב הללו למעצורים כאלה, שגם להם
אי־אפשר היה להתגבר עליהם, הם הגיעו לבצה
רחבת־ידים, כי האוקינוס כבר היה קרוב מאד,
אף־על־פי שלא נראה עוד לעיניהם.

זה היה באחד־עשר לפברואר, שנת 1861.

– האמנם נאלצו ביורק ווילס לחזר על
עקבותיהם? – שאלה הגברת הלנה, כשהפסיק פגנל את
ספורו, כדי להצית אש בסיגרה.

– אהה, גברתי, אמת נכון הדבר, – ענה
המלמד – ומעציבה מאד היתה חזרתם! בדרך מתו
סוסיהם, בשרכם רגליהם בעמל ובכבדות. כחושים,
מדכדכים בחמר וברוח, סחופים ודוויים, הגיעו שני
קרבנות־המדע סוף־סוף אל המקום ששם חכו להם קינג
וגרי.

כשביורק ווילס נחו כמעט והחליפו
כח, הלכו ארבעתם שוב אל הנהר קופר ומה שקרה
אותם בדרך זו לא נדע. ביומנו של ביורק חסרים
דפים אלה, ואני רק מאותו היומן שאבתי את כל
הידיעות האלו. בחדש אפריל הגיע המחנה הקטן הזה
עד בקעת קופר, אבל אחד מהם חסר כבר: בדרך מת
גרי שלא יכל לשאת את כל התלאות האלו. בכל זאת
התעודדו שלשת הנשארים ולבם לא נפל. בלבם
היתה רק תקוה אחת, שאם יספיקו לחזר אל מצודת
וילס, – ונצלו. באמצם את שארית כחותיהם, המשיכו
את דרכם דרומה. לבסוף, אחרי ימים אחדים של יסורים
וענויים נוראים נראתה להם משוכת המצודה, שהיתה
בעיניהם כגן־העדן. אבל – אהה! באותו יום עצמו,
שעות אחדות לפני חזרתם של התירים, קמו ברגה
וחבריו והלכו להם, אחרי שחכו חמשה חדשים
שלמים.

– הא כיצד? האמנם הלך ברגה? – קרא רוברט, בספקו כף בחרדה.

– כן, הוא הלך לו ודוקא בעצם היום
ההוא! ־ הפתקה שהשאיר שם נכתבה רק שעות אחדות
לפני זה.

להשיג את ההולכים היה אי־אפשר. ביורק,
וילס וקינג היו חלשים וחסרי אונים ביותר מכדי
שיוכלו לעשות זאת. אך לאשרם השכיל ברגה
להשאיר בשבילם מעט צידה באותה המצודה.

מה היה עכשיו לאמללים אלה לעשות?
ביורק הציע לנסות להגיע למושבה של ילידי־הארץ
הרחוקה כששים פרסה ממקום תחנתם; וילס וקינג,
אף־על־פי שלא קוו למצא כל עזרה, הסכימו לכך
מאין מוצא אחר, ולמחרתו שמו שלשתם את פניהם
לדרך. מן הגמלים שנשארו להם נפל אחד ומת בבצת
קופר, והשני נחלש מרב עיפות, והם היו מכרחים
להרגו ולהתכלכל בבשרו, מפני שלא היה להם
כל מאכל אחר. אבל עד מהרה לא נשאר מן הגמל כלום
והתירים האמללים היו מכרחים להתכלכל בשרשי
צמחים, כדי למלא במשהו את קבותיהם הריקות.
ביורק ידע היטב את תורת הצמחים ולכן ידע לבחר
בשרשים הראויים פחות או יותר לאכילה. אבל בכל
זאת הרגישו עד מהרה אפיסת־כחות מחלטת. ללכת הלאה
היה אי־אפשר. ביורק הרגיש שהגיע קצו, וקרא אליו
את קינג.

– לי נשארו עוד לחיות רק שעות אחדות, –
אמר אליו – קח־נא את שעוני ויומני. אחרי מותי תשים
את האקדח בידי הימנית ועזבתני כך מבלי
לקברני, בבקשה ממך למלא את חפצי זה
האחרון.

ואף אמנם נרדם ביורק אחרי שלש שעות ויישן שנת עולם… זה היה ביער לא גדול.

וילס – חציו מת – נשאר ליד גופו של
חברו המת וקינג לבדו הלך לבקש את המושבה של
הפראים. אבל לא מצא כלום ושב אל חברו ומצא אותו
כבר מת גם הוא. אחר כך נפל שבי בידי ילידי־הארץ,
ואחרי זמן חלץ אותו מידם גונט, שנשלח לבקש את
ביורק וחבריו. בעת ההיא יצאו למטרה זו גם
מק־קינלי ולנדסבורו.

פגנל נשתתק. ספורו עשה רשם עז
וכבד על שומעיו. כלם חשבו על רב־החובל גרנט
האמלל ועל שני בני לויתו, שמא תעו גם הם באיזה
מקום במדברות, רעבים, נענים ורפי־כח, בחפשם רק
לשוא איזה מקלט, ואפשר שגם הם אבדו בישימון
הזה כביורק ווילס.

– אבא, אבא אמלל! – לחשה מרי, בכבשה את דמעות עיניה.

– אבל, מרת מרי! מדוע הנך כה נואשת? –
קרא ג’ון מנגלס – כדי להתנסות בכל הענויים האלה
צריך האדם לבוא אל תוך מעמקי הארץ כמו שעשה
ביורק. אבל רב־החובל גרנט נפל שבי בידי אחד
השבטים היושב ליד החוף, והוא לא היה מכרח לנדד
ולסבל רעב. לבי אומר לי, שהוא חי ואנחנו נמצאהו
בקרוב ונשוב עוד אתו אל ארץ מולדתו.

– בודאי שכך יהיה! – אמר גם פגנל –
אל־נא תשכחי, מרת מרי, שילידי הארץ הזאת אינם
שואפי־דם כלל ואינם עריצים. אפשר לחיות אצלם
במנוחה, אמנם חסרת חרות, אך אותה נתן לאביך
אנחנו.

– מי יתן ויאמנו דבריך! – אמרה הנערה הצעירה בנשאה את ראשה כלפי מעלה.

– ומה קרה לסטוארט? – שאל הלורד גלנרון אחרי הפסקה קצרה.

– סטוארט הצליח הרבה יותר מחבריו
הקודמים ושמו ידוע לתהלה בדברי ימי
אוסטרליה… ג’ון מק־דואל סטוארט בן ארצכם הוא,
ידידי היקרים! בשנת 1848 יצא סטוארט אל המדבר
המשתרע צפונה לאדליד. בשנת 1860 נסה הוא ושנים
מחבריו לחדר אל פנים אוסטרליה. אבל זה לא עלה
בידו. בשנת 1861 נסה עוד הפעם את מזלו ובראשון
לינואר יצא בראש גדוד של אחד־עשר איש והגיע
כמעט עד למפרץ קרפנטריה. ואחר־כך היה מכרח
לחזר לאדליד בגלל המחסור בצרכי המזון. אבל
סטוארט היה אדם בעל מרץ ועומד על דעתו.
אי־הצלחתו פעמים לא הפילה את רוחו והוא החליט
לנסות להגיע אל מטרתו בפעם השלישית. אחרי
זמן־מה אסף מחנה של שלשים איש וקוה שבכח זה
יבוא למחוז חפצו. בהודע בקהל תכניתו החדשה,
התיחס אליו בית־הנבחרים ברגש של חבה וקבע
לחוקר העז הזה תמיכה של אלפים לירות סטרלינג.
מלמד בנסיונות שנתנסה בשני מסעיו הראשונים,
הצטיד סטוארט בפעם זו בכל הדברים ההכרחיים
ואחז בכל האמצעים שיכלו להועיל להצלחת
המשלחת החדשה. אליו נצטרפו ידידיו הטובים
ביותר חוקר הטבע וטרהויז, טריפק, קיקואיק, אודפורד,
אולד ואחרים, יחד עשרה איש. בהצטידם גם בעשרים
נאדות מים, נקבצו כל בני המשלחת בחמישי
לפברואר, שנת 1862 לניו־קסל־ווטר, לאותו מקום
שמשם היה סטוארט מכרח לשוב בפעם הראשונה.
הדרך שהמשלחת התותה לעצמה היתה בשבע מעלות
יותר צפונה מדרכו של ביורק.

ניו־קסל־ווטר היתה צריכה לשמש
נקדת־המוצא של החקירות החדשות. בבואם אל הרצועה
של יערות־העד, נסה סטוארד לחדר דרכם צפונה או
צפונה־מזרחה. אבל לשוא! אי־הצלחה זו הדביקה אותו
גם בדרכו לנהר ויקטוריה, ששם היו מעצורים שאין
לגבר עליהם, מימוזות סמוכות וצמחי קוצים ענקיים
אחרים.

אז החליט סטוארט ללכת מזרחה. דרך זו
היתה יותר טובה. בהגיעו אל הפלג דילי הזורם
במישור פורה, עבר ארבעים וחמשה קילומטר במעלה
הנהר. הסביבות היו יפות ופוריות יותר, כרי־המרעה
יכלו להביא לידי התפעלות כל אכר חובב אדמה,
והאקליפטוסים הגיעו לגבה אגדי.

סטוארט, התמה והמתפעל, המשיך
דרכו הלאה והגיע לחופי הנהרות סטרינגוי ורופר,
שגלו על ידי הנוסע ליכרד והמובילים את מימיהם
השקופים בצלם של דקלים זקופים. כאן היו שבטים
ילידי הארץ, שקבלו את פניהם בשמחה, והציעו
לפניהם לשהות אצלם כחפץ־לבם.

מכאן הלכה המשלחת צפונה־מערבה,
בבקשם בין הרי החול והברזל את מוצאו של הנהר
אדליד הנופל אל מפרץ ון־דימן. בה במדה שהלכו
קדימה, הלך הנהר הלוך והתרחב וחופיו נעשו
רופפים יותר ויותר.

ביום השלישי, 22 ליולי, נטע סטוארט את
אהלו באדמת הבצות שליד פרש־ווטר. הפלגים
הרבים הפריעו ללכת הלאה. הרצים ששלח סטוארט
לעברים שונים שבו ובשורה בלתי משמחת בפיהם,
שאין דרך נוחה יותר. בכל זאת המשיך סטוארט את
דרכו. פעם היה עליו להקיף שלוליות מכסות צמחים,
פעם כמעט טבע באדמת־טיט, אך סוף־סוף הגיע לרמות
מכסות עשב ירק. במקומות אחדים התנשאו עצי־גומי
ועצים אחרים שהיו לוטים כמו במעטה של חוטים.
באויר פרחו סיעות שלמות של אוזים, חסידות ועופות
בצה שונים. מרחוק התפתלו ועלו למעלה תימרות
עשן דקות, שהוכיחו כי לא רחוק מכאן נמצאת שכונה
של ילידי־הארץ.

בעשרים וארבעה ליולי, אחרי תשעה
חדשים מאז צאתם מאדליד, בשעה שמונה ועשרים דקה
בבקר, יצא סטוארט להמשיך את דרכו ישר צפונה.
הוא קוה להגיע עוד ביום ההוא לפנות ערב אל הים.
הסביבה היתה גבוהה, זרועה סלעי־געש שהכילו
בקרבם עפרות־ברזל וככל שהוסיפו להתקרב אל
הים, כן הלכו העצים והתמעטו.

לבסוף השתרע לעיני התירים מישור רחב
של אדמה וטיט. סטוארט שמע כבר את המית הגלים,
אבל לא אמר לחבריו כלום, כי רצה להפתיע
אותם.

לפניהם היה יער קטן של גפני־בר.
סטוארט שרכב בראש המשלחת, דרבן את סוסו ושטף
לתוך היער הזה. ומעבר ליער היה הים.

חבריו שמהרו אליו קבלו את פני האוקינוס ההדי בתרועות גיל ונצחון סואנות.

וככה עברו את יבשת אוסטרליה לרחבה.

לשמחתם של חברי סטוארט לא היה גבול.

סטוארט טבל את רגליו, ורחץ את פניו
בגלי האוקינוס ההדי, ואחר־כך חזר אל השפלה
ושם חקק על אחד העצים העבים את האותיות הראשונות
של שמו ג. ה. ד. ס (ג’ון מק־דואל סטוארט).
לאחר שלנו על חוף הנהר הפוחז והזורם
בהמיה מצלצלת אל האוקינוס, הלך טרינק, אחד
מחברי המשלחת, לראות אם אפשר להגיע עד אפיק
הנהר אדליד, באחזו דרכו לצד דרומית־מערבית. אבל
שם היו בצות שאין לעבר אותן, והוא חזר אל חבריו
כלעמת שבא.

כששמע סטוארט את הדבר הזה, בחר
באחד העצים הגבוהים ביותר, נעץ בצמרתו את הדגל
האוסטרלי, ועל הגזע חקק את המלים האלו: “חפרו
באדמה – צעד אחד מן העץ לצד דרום”.

אם אחרי זמן, יחפר אחד התירים במקום
זה, ימצא תבת־ברזל המכילה תעדה בעלת תכן
זה:




2.jpg



התעודה היתה חתומה בידי סטוארט ובידי כל חברי המשלחת.



– וכך נגמר מארע גדול שהרעיש את כל העולם – סים פגנל.

– וכל האנשים העזים האלה חזרו לידידיהם? – שאלה הגברת הלנה.

– כן גברתי, כלם שבו לבתיהם,
אף־על־פי שהיו מכרחים עוד לסבל הרבה תלאות
בדרך חזרתם. יותר מכלם התענה סטוארט שחלה
במחלה קשה.

– בתחלת ספטמבר גברה עליו מחלתו
במדה כזו, שלא קוה עוד לשוב לאדליד. לרכב על
הסוס לא יכל, והיה מכרח לשכב על גבי אלונקה
שקשרו לאכפיהם של שני סוסים. בסוף אוקטובר
הגיע לאפיסת־כחות מחלטת והיו מכרחים להרג את
אחד הסוסים. כדי לבשל בשבילו מרק. בעשרים
ושמונה לאוקטובר הורע מצבו במדה כזו, שחשבו,
כי כבר הגיע קצו, אבל לאשרו עבר המשבר
בשלום, וסטוארט יכול להמשיך דרכו. אחרי ימים
אחדים, בעשירי לדצמבר, השיגה המשלחת במלואה
את השכונות הראשונות. ובשבעה־עשר בו נכנס
סטוארט שוב לאדליד שתושביה קדמוהו בתרועות של
התפעלות והתרגשות. אבל בריאותו של החוקר
הגדול התמוטטה, עד שמיד לאחר קבלו אות הצטינות
גדול של זהב מן החברה הגיאוגרפית ישב באניה
“הינדוס” וחזר לארץ־מולדתו היקרה סקוטלנד, מקום
שם נוכל לראותו, כשנשוב מדרכנו.

– ואחרי סטוארט לא היו עוד חוקרים באוסטרליה? – שאלה הגברת הלנה.

– היו, גברתי, היו! – ענה פגנל – אני לא
אחת הזכרתי את השם ליכרט. הוא סיר עוד בשנת 1844
את אוסטרליה, וגלה תגליות חשובות בחלקה
הצפוני. בשנת 1848 קבל על עצמו עוד פעם ללכת
צפונה־מזרחה, ומאז לא שמעו עליו כלום. אשתקד
כונן הבוטנאי המפרסם דוקטור מיולר משלחת, כדי
לבקש את עקבותיו. יתן אלהים וימצאוהו, והלואי
שנמצא גם אנו את זה שאנו מבקשים!

כך סים הגיאוגרף את ספורו על דבר החקירות באוסטרליה.

השעה היתה כבר מאחרת. ולאחר שהודו כלם לפגנל על ספורו שכבה כל העדה לישון.

בין השיחים הקרובים צלצל איזה עוף־שעון את הרגעים של אותו הלילה השקט והנעים.











“בעכמך” במקור – הערת פב"י.  ↩



“קרא” במקור – הערת פב"י.  ↩



“יודאים” במקור – הערת פב"י.  ↩



“נפואה”במקור – הערת  פב"י.  ↩



“נגרשות”במקור – הערת  פב"י.  ↩



“בעיני” במקור – הערת פב"י.  ↩



“אינה” במקור – הערת פב"י.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44611