


	
	ילדי רב החובל גרנט - כרך ה
	



פרק א: האניה “מקרי”


אם עד עכשיו היה עוד איזה שביב של
תקוה בלב גלנרון ובני לויתו למצא את רב־החובל
גרנט, הנה דעך גם שביב זה לגמרי. בא הרגע של
יאוש מחלט ושל הכרת אי־האפשרות להשיג את
המטרה שהתוו להם! לאן עליהם לפנות כעת? אל איזה
צד עליהם להמשיך את חפושיהם ובאילו אמצעים?
“דונקן” אבדה ובלעדיה אי־אפשר לעשות כלום.

כן, שליחותו של הלורד גלנרון נחלה
מפלה גמורה. הגורל המר רדף את האיש הנדיב הזה,
בשימו על כל צעד ושעל מעצורים ומכשולים שונים
על דרכו, כאלו רצה להתעלל בו.

ומה היה עליו לעשות כעת? הילחם? הלורד
גלנרון ידע היטב את אי־האפשרות של מלחמה זו עם
המניעות שגברו עליו. ולכן החליט להכנע
לפניהן.

מרי גרנט החרישה ולא הזכירה אף פעם
את שם אביה. מדכאה מן האסון שקרה ל“דונקן”,
שנפלה בידי השודדים, כבשה את צערה הגדול
בלבה. יתר על כן: היא התאמצה לנחם ולעודד את
הגברת הלנה. כעת לא הגברת הלנה היתה מנחמת את
מרת מרי, אלא להפך – בת רב־החובל גרנט נחמה את
האשה הצעירה ועוררה את רוחה. העלמה הצעירה
הבינה שעכשיו בא הקץ לכל. והיא היתה הראשונה
שהציעה לחזר לסקוטלנד. ג’ון מנגלס התפלא על
יכלתה למשל ברוחה, הוא נסה פעם לאמר, שעליהם
לנסות שוב את מזלם ולחפש אחרי רב־החובל גרנט,
אבל מרי הפסיקה אותו במבטה ואמרה:

– לא, מר ג’ון, עכשיו יש עלינו לחשב רק
על אלה, שבמסירות־נפש כזו חשו לעזרת אחרים
מבלי לחוס על עצמם. הלורד גלנרון צריך עכשיו
לשוב בחזרה לאירופה. הוא נשא וסבל למדי בשביל
אנשים זרים לו לגמרי!

– כן, צדקת, מרת מרי, – הסכים רב־החובל
הצעיר – צריך לדבר על לבו שישוב לסקוטלנד. אבל
את אינך צריכה בכל זאת להואש מן התקוה להציל
את אביך. אם לא ימצאו מתנדבים להספח אלי, אלך
אני לבדי לחפש אחרי רב־החובל גרנט, למרות כל
המעצורים!

אחריות גדולה קבל על עצמו ג’ון מנגלס!
מרת מרי ידעה להעריך זאת, ובמבט של הכרת־טובה
עמקה הושיטה לו את ידה, כאלו חפצה לתת בזה תקף
להבטחתו ולהביע את הסכמתה.

אחרי מועצה כללית של כל חברי
המשלחת החלט ללכת בהקדם האפשרי למלברן,
ומשם לאירופה. באותו יום הלך רב־החובל אל הנמל
להודע איזו אניה מתכוננת להפליג בים. הוא היה
בטוח שבין עדן ובין בירת ויקטוריה יש קשר
תמידי. אבל חשב וטעה. בנמל היו רק שלש אניות,
ואף אחת מהן לא הלכה – לא למלברן, ולא לסידני,
בה־בשעה שרק מן המקומות האלה אפשר לנסע
ישר לאנגליה, כי מנמלים אחרים לא הלכו אניות לאירופה.

זה היה אסון חדש. ומה יהיה עכשיו?
הלחכות לאניה חדשה? אבל אפשר שיכרחו לחכות
זמן רב מאד, משום שהאניות בקרו במפרץ טיפולד רק
לעתים רחוקות.

אחרי הרבה מחשבות, וכוחים
ושקול־דעת, החליט גלנרון שהמוצא הטוב־ביותר הוא
ללכת מיד לסידני דרך היבשה לארך החוף ולעלות
שם על אחת האניות. והנה הציע פתאם פגנל הצעה
חדשה, שאיש לא קוה לה.

הגיאוגרף המלמד היה גם הוא בנמל ושם
נודע לו, שאחת האניות הנמצאות שם תפליג בעוד
ימים מעטים לאוקלנד, בירת איקה – האי הצפוני של
ניו־זילנד. באניה זו יעץ להשתמש, בהוכיחו, כי
באוקלנד יקל עליהם למצא אפשרות לחזר
לאירופה.

הצעת פגנל נחקרה ונבדקה היטב על ידי
כל בני החבורה. הפעם לא התלהב בן־לויתם המלמד
ולא גמר את ההלל על הצעתו זו, אלא הסתפק רק
בהוכחותיו על אפשרותה של התגשמות הצעתו,
בהוסיפו, שנסיעה זו תארך לא יותר מחמשה־ששׁה
ימים.

במקרה, נמצאת אוקלנד בדיוק במקבילה
השלשים ושבע, שלפיה אחזו תירינו את דרכם
בעקשנות רבה, אין צריך לאמר שפגנל יכול היה
להוכיח במופתים חותכים שהצעתו היא הנכונה גם
מפני טעם זה, אבל הוא לא הזכיר כלום מזה. אחרי
שתי המפלות שנחל כבר, לא רצה להביא את עצמו גם
לידי שלישית ולעורר בלב חבריו תקוה חדשׁה,
שאפשר שתכזב גם היא. מלבד זה, גם הוא וגם חבריו
היו בטוחים, שאת רב־החובל גרנט צריך לבקש אך
ורק ב“יבשת ארץ”, ואלו ניו־זילנד אינה אלא
קבוצת איים, ולכן לא יכלו להביא אותה בחשבון
כלל. ומשום הכי עבר הגיאוגרף
בשתיקה על מקום המצאה של אוקלנד, והסתמך רק
על זה, שמשם אפשר יהיה בנקל לשוב
לאירופה.

ג’ון מנגלס תמך גם הוא בהצעתו של
פגנל, כי מצא אותה נוחה וממשית ביותר. הוא רק
יעץ לבקר מראש ולהתבונן אל האניה ההולכת
לאוקלנד, טרם שיחליטו החלטה גמורה. עצתו
נתקבלה מיד. מנגלס, הלורד, פגנל, המיור ורוברט
השיגו סירה ונסעו בה אל האניה שעמדה רחוקה קצת
מן הנמל.

זו היתה אניה בעלת שני תרנים, “מקרי”
שמה, שהכילה שתי מאות וחמשים טונות, ושבקרה
כבר בחופים שונים באוסטרליה ובניו־זילנד.

רב־החובל של “מקרי”, קבל את אורחיו
בגסות. נכר היה מיד, שזהו בר־נש בלי כל
השכלה, בלתי מנמס, שאינו עולה במאום על
מלחיו.

פניו האדמות והנפוחות היו בעלי
שרטוטים גסים; ואפו הפחוס, שפתיו העבות, ידיו
הרחבות והשמנות, עיניו הקטנות שהפיקו ערמה, כל
אלה העידו רק מעט לטובת בעליהם. לדאבונם, לא היתה
ברירה אחרת לתירינו, ולכן היה הלורד גלנרון
מכרח לבוא על כרחו בדברים עם אישיות פחותה זו,
בנחמו את עצמו בזה, שהוא ובני לויתו יצטרכו
לבלות באניה זו לא יותר משבוע אחד.

– מד חפצכם כאן? – שאל ראש האניה בגסות, כשהאורחים עלו על הספינה.

– דבר לי אל רב־החובל, – ענה ג’ון מנגלס.

– אני הנני רב־החובל! ומה עוד?

– מה שמך?




1.jpg


האניה מקרי




– שמי הוא וילים הלי – ומי אתם?

– זה יודע לך אחר כך… ההולכת אניה זו לאוקלנד?

– כן, ומה עוד?

– מהו מטענה?

– כל מה שנתן למקח וממכר. המשך!

– מתי היא מפליגה?

– מחר בצהרים עם גאות המים. המשך!

– התוכל לקבל עליה אנשים אחדים?

– אפשר, אם רק אמצאם ראויים לכך, ואם לא יתאוננו על המאכלים שיגישו להם.

– הם יצטידו במזונות משלהם.

– טוב. ועוד?

– מה זה: ועוד?

– נו, כן! כמה הם?

– תשעה אנשים. ביניהם שתי נשים.

– באניתי אין תאים בשביל נשים.

– הן אינן מפנקות… תסתדרנה איך שהוא.

– טוב. המשך!

– התסכים לקבל את הנוסעים הללו?

– אפשר!… אתישב קצת בדבר.

ולים הלי התהלך פעמים אחדות הנה
והנה על פני ספון אניתו, בדפקו במגפיו,
ובירקו בכל רגע. אחר־כך עמד פתאם נכח ג’ון מנגלס ושאל:
– כמה ישלמו?

– וכמה ידרשו? – ענה ג’ון מנגלס בשאלה אף הוא.

– חמשים לירות! – אמר הלי.

גלנרון הניע בראשו לאות הסכמה.

– טוב, – אמר ג’ון מנגלס – חמשים לירות תוכל לקבל.

– אבל זה הוא רק בעד הנסיעה. המזונות הנם ענין בפני עצמו.

– כן, רק בעד הנסיעה.

– המזון הוא שלכם?

– כן, שלנו.

– כך, – נהם ראש האניה בהושיטו ידו – ועוד?

– ומה עוד?

– ודמי קדימה!

– כן!… הא לך מחצית שכר נסיעתנו, – אמר ג’ון מנגלס במסרו לו עשרים וחמש לירות.

ראש האניה מנה את הכסף בזהירות יתרה
ושם אותו אל כיס אפודתו המזהמה, מבלי להודות
אפילו.

– עליכם להיות מחר בתוך האניה עד שעת
הצהרים! – אמר בקול קשה וגס – אפשר שהנוסעים
הנם אנשים חשובים ביותר, אך לי אחת היא! – הוסיף,
בהצליפו את מבטו על בני לויתו של ג’ון מנגלס
שעמדו מן הצד, וכמו בלי משים ירק אל אותו
צד.

– טוב הדבר, נהיה בשעה הקבועה ולא נאחר, – אמר ג’ון מנגלס.

וילים הלי פנה מהם לצד אחר, לאות שהראיון נגמר.

הנוסעים פנו והלכו להם.

– הרי זוהי חיה ממש! – העיר רב־החובל הצעיר, כשירדו כלם אל הסירה.

– זאב־ים ממש! הוא מוצא חן בעיני עד מאד, – אמר פגנל.

– אל תקרא: זאב־ים, כי אם: דב, דב אמתי! – קרא המיור.
– אל נכון סוחר הוא לפעמים גם בבשר אדם, – הוסיף ג’ון מנגלס.

– ילך לו לכל הרוחות שבעולם! – אמר
גלנרון – העקר הוא שהוא הולך לניו־זילנד, שמשם
נוכל לחזר לארץ מולדתנו. הדרך ממפרץ טיפולד עד
אוקלנד איננה רחוקה ביותר, ולכן לא נהיה מכרחים
להיות מצויים בחברתו של בר־נש זה זמן רב,
ואחר־כך לא נראה את פניו עוד.

הגבירות שמחו מאד כשנודע להן, שדבר הנסיעה כבר החלט ונקבע למחר.

גלנרון הודיע להן מראש שב“מקרי” לא
תמצאנה כל רחבות אבל הן היו כה יגעות מן המעבר
במדבר אוסטרליה, שלא חשבו כלל על רוחה: הן
היו מסתפקות גם בסירת־דוגה פשוטה, לו רק יכלו
להגיע בה למחוז חפצן.

על מר אולבינט היה לדאג בדבר הכנת
צרכי מזון. הוא הצטער הרבה על אשתו שנשארה
ב“דונקן”, ונפלה בודאי לקרבן בידי חבורת
בן־ג’ויז, בכל זאת מלא את חובתו בישר ובאמונה
כמקדם וקנה מיני מזונות כאלה, שאיש לא ראה אותם
גם בחלומו על פני האניה “מקרי”.

בינתים הלך מכס נבס אל הבנק המקומי
לקחת שם כסף על שטרו של הלורד גלנרון, לפי
המחאת הבנק המלברני. ואחר־כך קנה נשק וכלי
מלחמה שונים. הגבירות הלכו גם הן יחד עם הלורד
לקנות דברים שונים: בגדים חדשים, נעלים, כובעים,
לבנים ועוד. פגנל הסתפק בזה שרכש לו מפה
גדולה של ניו־זילנד, מיולרדי רצה גם הוא למלא איזה
תפקיד, כי הרגיש כבר את עצמו, לפי דבריו, בטוב,
וההליכה לא קשתה עליו עוד, אבל הגבירות התנגדו
לזה ואמרו שמוטב לו לשוב לאיתנו ואל יטריח את
עצמו בשום דבר. אז השיג לו מחט וחוט והתחיל לתקן
את קרעי בגדיו. לשבת בחבוק ידים לא יכל.

וילסון נשלח אל “מקרי” להכין את החדרים
שהקצה בעל האניה בשביל הנוסעים. וילים הלי לא
הפריע בעדו לשפשף ולטהר כאות נפשו, בהביטו
עליו כל העת בשאט־נפש ובלעג. הוא לא התענין
כלל לדעת את טיב הנוסעים אתו ולא שאל כלום על
אודותיהם. די היה לו שקבל בעד הנסיעה סכום הגון;
אבל כיון שקוה להשתכר מממכר העורות שכל
האניה היתה מלאה אותם, הרבה יותר, לכן היה ערך
הנוסעים בעיניו פחות הרבה מערך עורותיו. הוא היה
ראשית כל איש המסחר. אולם הוא היה גם ספן טוב,
שרכש לו הרבה נסיונות בספנות עוד מימי
נעוריו.

בערב רצה גלנרון לבקר באותה נקודה
של המפרץ, ששם עברה המקבילה השלשים ושבע.
ושתי סבות היו לחפצו זה: ראשית רצה לראות את
המקום שאותו חשבו למקום אסון “בריטניה” אירטון
היה, כנראה, באמת מלח באניה ההיא ואמר את האמת
בדבר מקום הטרפה.

ושנית, אם גם “בריטניה” לא היתה כאן,
הרי במקום זה נפלה “דונקן” בידי השודדים, ומארע
זה לא עבר בודאי בלי מלחמה בין השודדים
והמלחים, ואל נכון אפשר עוד לראות את עקבותיה של
מלחמה זו, ואם כל מלחי “דונקן” נרצחו והשלכו אל
הים, הרי צריכים היו כמה מהם להטלטל על ידי הגלים
אל החוף.

לאחר ששכר בפונדקו מרכבה רתומה
לשני סוסים חזקים, הזמין הלורד את ג’ון הנאמן לו
ונסע אתו אל המפרץ. נסיעה זו לא היתה משמחת.
הנוסעים שתקו בכל הדרך, בהבינם היטב איש את
אחיו גם בלי אמר ודברים. את שניהם העסיקו רעיונות
דומים, ורגשות דומים מלאו את לב שניהם.

כל החוף נחקר על ידיהם בדיקנות
נמרצה, כאלו חפשו שם אחרי מחט, הם לא דלגו אף
על פנה אחת, אף על קיסם אחד הם התבוננו בכל מה
שהיה ליד החוף, על החוף ובמקומות הסמוכים
אליו.

אבל כל עקבותיו של אסון “בריטניה” וכל סימן של “דונקן” – לא היו במפרץ.

הנוסעים שכבשו בלבם את יאושם,
חפצו כבר לשוב בחזרה, והנה הרגיש ג’ון מנגלס
בשרידי מדורה.

– כאן היו אנשים, – אמר, – אבל, יכול להיות, כי פראים נודדים היו אלה.

גלנרון התקרב אף הוא אל המקום ההוא.

– לא, – אמר1, בהרימו
אלו בלויי סחבות, שהתגוללו תחת העץ,
ובהתבוננו בהם – לא פראים היו
כאן, אלא פושעים העובדים בפרך. הרואה אתה את
חותמו של בית־הכלא הפרתי על הסחבות הללו?

– כן, רואה אני!

– חבורת בן ג’ויז היתה כאן, זה למעלה
מכל ספק! סחבות אלו כסו את גופו של אחד מהם. נמצא
שתכניתם נתגשמה.

– ו“דונקן” נפלה בידיהם והמלחים נרצחו, – הוסיף ג’ון מנגלס בעצב.

– הה, אלו נפלו שודדים אלה בידי,
הייתי יכול למצער להתנקם בהם ולנקם דם מלחי
הטובים והמסורים!… על אבדן האניה אין אני מצטער
עוד; זוהי אבדה שאפשר להשלימה, אבל חבל על מלחי
שמתו מות נבל!… זוהי אבדה שאינה חוזרת! קולו של הלורד נפסק מהתרגשות חזקה.

אחרי עמדו רגעים אחדים בלי נוע,
בשלחו מבט עגום על פני מרחב המים הבלתי
מגבל, המשתרע לעיניו, הפנה הלורד את שכמו
וישב שותק במרכבה. ג’ון מנגלס עלה אחריו וישב
על מושבו.

– חזרה! – אמר הלורד לרכב, והכרכרה הקלה שבה בחפזון לעדן.

הם היו צריכים, על פי החק להודע לשלטון המקומי על כל מה שקרה.

בשמעו את הדברים האלה לא יכל תומס
בנקס – כך היה שמו של ראש המשטרה המקומית,
לכבש בלבו את רגשי שמחתו, שחבורת השודדים,
שהפילה חתיתה על כל יושבי המדינה, עזבה לבסוף
את אוסטרליה, ולו גם על ידי פשע חדש. כשרק
הסתלק גלנרון משם, מיד נמסרה חדשה חשובה זו
על ידי הטלגרף לסידני וליתר ערי אוסטרליה
הראשיות.

התירים לא ישנו כמעט כל הלילה,
וחשבו על כל מה שמצא אותם ומה שעתיד עוד לבוא
עליהם.

כשקמו בבקר, ישבו כלם לאכל את
ארוחת־הבקר במצב־רוח מדכדך כזה, כאלו
התכוננו כלם לקראת ענש מות. כמובן, קשה היה
להשלים עם הרעיון שכל עמלם היה לריק, ונוסף לזה
נפלו עוד קרבן לערמתו של נוכל, שידע לרכש לו
את אמונם ולרמות אותם באפן נורא כזה.

פגנל בער ממש באיזו אש פנימית, שלא
נתנה לו מרגע. הוא הסתובב באפן מוזר, נאנח, עשה
תנועות משנות וקמץ את אגרופיו. לרגעים הוציא
מקרבו מיני גניחות עמומות, דחה מלפניו וחזר וקרב
אליו את מכשירי האכל שעמדו לפניו ובכלל התנהג
באי־נמוס שאין למעלה הימנו.

כשכלו לאכל את ארוחת הבקר, הטה ג’ון מנגלס את הגיאוגרף הצדה ושאלהו:

– מה אתך, מר פגנל? שמא חולה אתה?

– ומדוע עולה דבר כזה על דעתך? – שאל
פגנל בחרדה, בהשתמטו ממבטו של
הקברניט.

– משום שאין אתה כתמול שלשום. בכל
אופן סובל אתה מהתעוררות חזקה, ומהי הסבה
להתעוררות זו? אני שואל אותך כידיד, הלוקח חבל
בצערך בלי כל משא פנים.

– תודה לך, ג’ון… בידידותך אין אני
מפקפק כלל!… אבל אין אתה אלא טועה – אני איני
חולה, ועצבי אינם מתוחים יותר מכפי הרגיל. אני
כפי שידוע לך, הנני תמיד מתרגש, טבעי הוא
בכך

– לא, זאת לא זאת, אותך מצער איזה דבר,
ביחוד היום. אני נכון גם לשער, שיש בלבך איזה
סוד כמוס שהיית רוצה לגלותו, אבל קשה לך להחליט
דבר ולקום ולגלותו.

– כן, מצאת, ידידי. אבל… זוהי שטות
גדולה שחושש אנכי באמת לגלותה, ובינתים אין
היא נותנת לי מנוחה ואיני יודע מה לעשות.

– רק לשוא הנך חושש! גלה את כל לבך וחסל!

– הענין הוא זה, שאני יוצא מדעתי מרב גיל ומעצר יגון, או, יותר נכון, מרב יאושׁ.

– איני מבין כל עקר, פגנל יקירי! באר־נא את דבריך, בבקשה ממך.

הרואה אתה… נסיעתנו לניו־זילנד משמחת ומצערת אותי כאחד.

– מוזר, מוזר הדבר מאד!… שמא מצאת
תכנית חדשה כיצד למצא את רב־החובל גרנט? – שאל
ג’ון מנגלס בערנות – אפשר יש לך איזה יסוד לשער,
שהוא בא לניו־זילנד, ועכשיו איננו עוד שם?

– יסוד אין לי, אבל הרי יודע אתה את טבע האדם: האדם מקוה עד לרגעו האחרון.

ג’ון מנגלס רצה לשאל את המלמד בפרטות
יתרה איזו תקוה קשורה בלבו בניו־זילנד, אבל
ברגע זה נגש הלורד גלנרון ואמר להם להתכונן
לדרך: וזה נתן למחשבותיו של רב־החובל מהלך אחר
ובעל כרחו סר מפגנל המלא תקוות מזהירות ויחד
עם זה גם פחד על אי־התגשמותן.




פרק ב: המעבר בניו־זילנד


וילים הלי הקצה לנוסעים תא לא גדול.
שהיה משמש כרגיל מחסן לדברים שונים. בתא זה
הסתדרו התירים בקשי.

בעשרים ושבעה לינואר בצהרים,
העלתה “מקרי” את עגנה! הרוח נשבה מצד
דרומית־מזרחית, והמפרשים התנפחו אך מעט.
המלחים, שמספרם הגיע רק עד לחמשה, מלאו את
חובותיהם באי־רצון וברשלנות. מיולרדי רצה לעזר
להם, אך הלי הניאו מעשות זאת ובקשו לבלי להתערב
בענין זר שאינו נוגע אליו.

– איני זקוק לא לעזרה ולא לעצות, – הוסיף,
בהביטו בעין רעה על ג’ון מנגלס, שהעיר איזו
הערה מעשית בנוגע להגאי.

מיולרדי נטה חרש הצדה, מה שאין כן
ג’ון מנגלס. שנשאר עומד במקומו והשגיח על
עבודת המלחים. הוא החליט בדעתו להתערב בדבר, אם
רק יראה שאי־ידיעתם של מנהיגי האניה עלולה
להביא לידי תוצאות מסכנות.

למרות המפרשים הרבים שכסו את פני
האניה, שטה זו לאט. בלתי מהירה וכבדת תנועה,
היתה דומה במראה לנעל־עץ. קשה היה למצא אניה
גרועה מזו. אבל לא היתה בררה אחרת; מכרחים היו
להשלים עם זה, ביחוד, בשים־לב לכך שהנסיעה לא
תארך זמן רב.

בשעה שבע בערב נעלמו חופי
אוסטרליה מן העין, ורק אור מנורתו של המגדלור
היחידי שׁבעדן הבהב עוד מעט, ועד מהרה נעלם גם
הוא!

הים לא היה שקט, ונחשולים עצומים
הפריעו את מהלכה של אניה כבדת־תנועה זו,
שירדה בכל פעם לתוך המשקעים שנתהוו בין
הגלים. הנוסעים סבלו הרבה מהתנודה החזקה וחפצו
לעלות על הספון, במקום שהתנודה אינה מרגשת
כל־כך, אבל הגשם שנתך בחזקה הכריחם לשוב אל
תאם הצר והבלתי נוח.

השיחה בין התירים לא עלתה יפה. רק
הגבירות העירו כפעם בפעם איזו הערה מקטעת.
הלורד גלנרון התהלך מרגז מפנה לפנה. המיור
עשן מתוך התרכזות, בנעצו את עיניו ברצפת התא
שפעם התרוממה ופעם ירדה. ג’ון מנגלס ורוברט
עמדו בפתח התא, בהביטם על פני הים הגועש.
פגנל הצטמצם בפנה נדחת ואפלה, פרע את שערות
ראשו ונהם דבר־מה.

הוא הרהר בניו־זילנד. העביר לאט־לאט2 במחשבתו את
תולדותיו של אי זה על פי הסדר, כדי למצא הוכחה
כל־שהיא שאי זה רשאי להקרא בשם יבשת.

מבלי משים השתדל להתאים את תעודת
רב־החובל גרנט לניו־זילנד. שמא מתיחסות המלים
הכתובות בתעודה לניו־זילנד? כן, אפשר היה הדבר
לבאר גם ככה, לולא אותה מלה ארורהcontin, שפירושה הוא רק continent (יבשת). מלה זו הרחיקה כל אפשרות לחשב
על דבר ניו־זילנד. ואולי אין היא אי כלל, אלא יבשת
באמת?

“לא, זה לא יוכל להיות! – לחש הגיאוגרף
המלמד מתוך יאוש. הרי אין היא אף אי אחד אלא
שנים. ואיזו יבשת יכולה להיות שם”?

והוא העביר שוב במחו כל מה שהיה ידוע לו על האיים האלה של הים האוסטרלי.

בשלשה־עשר לדצמבר, שנת 1642, הגיע
ההולנדי טסמן, שגלה זה לא כבר את אדמת ונדימן,
לחופים בלתי ידועים. לאחר שחקר אותם לארכם,
הגיע בשבעה־עשר לדצמבר, ללשון־ים רחבה
הגומרת את המפרץ אשר בין שני האיים: האי הצפוני
נקרא בלשון הזילנדים אקה־נא־מואי, שפירושו:
“הדג מואי”, והדרומי נקרא בשם טוה־פונמו, זאת
אומרת: “התנין, המוליד את אבן־הכליות”.

טסמן שלח אל החוף סירות אחדות ששבו
בלוית שתי סירות קטנות מלאות ילידי הארץ. פראים
אלה היו בעלי קומה ממצעת, שחורי־עור, רחבי־גרמים,
בעלי שער שחור שהיה נאגד על קדקדם, בעלי
עינים קטנות, אף פחוס וקול עבה. בתוך שערותיהם
היו תחובות נוצות לבנות וארכות.

מן ההתודעות הראשונה בין הילידים ובין
האירופאים קוו ליחסים ידידותיים. אבל ביום השני,
כשאחת האסדות של טסמן נשלחה למצא מקום יותר
נוח למעמד האניות, התנפלו עליה הפראים בשבע
סירות וכה השתערו על האסדה, עד שנטתה על צדה
ונמלאה מים. בשעה זו נפצע ראש המלחים, מפקד
האסדה, בגרונו באיזו חנית גסה שאחד הפראים
הכהו בה. מששת חבריו נהרגו ארבעה. השנים
הנותרים הפילו את עצמם עם מפקדם אל הים, תפשו
בו ושחו בחזרה לאניתם, ורק באפן כזה
נצלו.

אחרי מארע זה מהר טסמן להעלות את עגן
אניתו, בנקמו את נקמת דם מלחיו בזה, שירה
פעמים אחדות בפראים הבוגדים ששמחו בנצחונם
על הלבנים, אבל אף כדור אחד לא הגיע אל המטרה.
טסמן עזב לשון־ים זו, שנקראה מאז “מפרץ־ההרגה”,
ושב לחוף המערבי, ובחמישי לינואר עמד בקצה האי
הצפוני. חפצו להצטיד שם במים לא נתמלא, כי לא
יכל להגיע עד החוף מפני השתערות הגלים החזקה
וגם מפני הפראים שאימו עליו מן החוף. דבר זה
הכריח אותו לעזב לגמרי את האיים האלה, בקראו
להם בשם staten־land (אדמת ארצות־הברית) לכבוד ארצות־הברית
ההולנדיות.

הספן ההולנדי הזה שער, שהאיים שגלה
גובלים עם האיים בעלי שם זה, הנמצאים מזרחה
לארץ־האש, בקצה אמריקה הדרומית. והוא מת
בבטחונו, שגלה יבשת דרומית חדשה וגדולה.

“אבל, – אמר פגנל אל עצמו, – זה, שספן
במאה השבע עשרה יכל לחשב ליבשת, חושבים
החוקרים האחרונים לאיים. לתת יתרון לדעה המטעת
של הראשון על דעותיהם של האחרונים – אין כל יסוד.
שאלה זו נפתרה על ידי כל הגיאוגרפים: מגחך הוא
בכלל גם לחשב על זה. זה כבר הוכח הדבר
שניו־זילנד אינה יבשת, אלא אי, או, יותר נכון –
שני איים, הבה, נמשיך עוד”.

"תגליתו של טסמן, – המשיך הגיאוגרף, –
נשתכחה מן הלב במשך מאה שנים שלמות,
וניו־זילנד, כאלו עברה ובטלה מן העולם, עד
שהזכיר אותה שוב הספן הצרפתי סיורויל שנתקל
בה, כשהגיע אל המעלה °37′55.
סיורויל בא בקשרים עם ילידי הארץ ומתחלה הפיקו
רצון ממנו. זמן רב לא העז לעלות על החוף, אבל פעם
אחת קרה, שאחת מאסדותיו טלטלה על ידי הסופה
לחופי המפרץ “מקלט”. ושם קבל אחד מראשי הפראים,
נגי־נואי שמו את הצרפתים תחת חסותו וגם הזמין
אותם אל סכתו. וכך התודע סיורויל אל ילידי
הארץ.

הכל היה כשורה, כל עוד שלא גנבו מאת
סיורויל אחת מאסדותיו. זמן רב הפציר בפראים
להחזיר לו את הגנבה, אבל הם סרבו, ואז גמר אמר
ללמד אותם פרק בדרך ארץ והבעיר באש את כל
מושבתם. נקמה בלתי צודקת ואכזרית כזו היתה
התחלת אותם מחזות־הדמים, שאחר־כך נתעשרה בהם
ככה ההיסטוריה של ניו־זילנד.

בששי לאוקטובר, שנת 1769, הופיע ליד
חופי האיים האלה התיר המפרסם קוק, ואניתו
“ראיון” השליכה עגן בלשון הים טורואה. ברצותו
לקרב אליו את הפראים, לקח בכונה אחדים מהם
בשבי, הראה להם חבה יתרה, העניק להם מתנות
והחזירם אל החוף. כשבני שבטם שמעו מפיהם
כיצד התיחסו אליהם האירופאים וראו את התשורות
אשר הביאו אתם, נהרו בהמון אל האניה, כדי
להודות לאירופאים על טובם וחסדם, ולשלם להם
במתנות בעד מתנותיהם.

אחרי ימים אחדים שט קוק אל המפרץ הוקס,
ושם נתקל בפראים ממין אחר לגמרי: עריצים, רעים,
ואכזרים, שידעו והכירו רק את כח האגרוף.
כשראו את האניה, הרימו קולות צעקה, והראו רק את
כח האגרוף. כשראו את האניה, הרימו קולות צעקה
והראו אותות שנאה כאלה, שמכרחים היו להכניעם
בכדורי מות.

בעשרים לאוקטובר עמדה “ראיון” במפרץ טוקו־מלו, שעל חופיו חי
שבט אוהב שלום, בלתי מכשר כלל לפגע באחרים,
הדואג רק לזה שלא יגעו בו לרעה. הבוטנאים
שהובאו אל החוף על ידי הפראים בסירותיהם, מצאו
שם צמחיה עשירה ומענינת.

שכונותיו של שבט זה היו מוגנות היטב
בגדרות ושיחים, שהעידו כבר על התפתחות ידועה
ועל ידיעתם למצא אמצעי הגנה. המצודה הראשית
שנבנתה, כנראה, לשם הגנה מפני התנפלויות
השבטים אויביהם, נמצאה על צוק סלע שחדר עד חציו
לתוך הים ושהמים רחצו אותו לא רק מבחוץ, אלא גם
פרצו אל תוכו דרך כוך טבעי גבה.

אחרי שהותו במקום זה חמשה חדשים,
כשצבר שם הרבה צמחים מענינים ודגמאות של
מחצבים שונים, עזב קוק, ביום 31 למרס, שנת 1770, את
ניו־זילנד.

הוא קרא את שמו על המעבר המבדיל בין
שני איי ניו־זילנד. הרשימות שהשאיר אחרי מותו
מכילים ידיעות גיאוגרפיות ואטנוגרפיות מפורטות
משני האיים הללו.

בשנת 1773 הופיע הספן הגדול הזה שוב
במפרץ הוקס, והיה שם עד־ראיה למחזות אימים של
אכילת בשר־אדם. וכך היה המעשה: בני לויתו
מצאו על החוף פגר אדם פראי. הם הביאו אותו אל
אניתם, בשלו אותו והציעו אותו לפראים אחרים,
שבתאוה גדולה של חיה טורפת אכלו לעיניהם את
בן־שבטם.

בפעם השלישית והאחרונה בקר קוק
במקומות האלה ב־25 לפברואר, שנת 1777. בשנת 1791
בלה הספן ונקוור עשרים יום בלשון המפרץ
ה“עגום”, אבל לא אסף שם שום חמר למודי. בשנת 1793
חקר התיר ד’אנט־קסטו ארבעים קילומטר לארך החלק
הצפוני של חופי ניו־זילנד. הקברניטים של הצי
המסחרי האוזן והלרימפ, ואחריהם בדן, ריצ’רדסון
ומודי באו שמה לזמן קצר. שם בלה חמשה שבועות
גם המלמד הצרפתי ד"ר סובז', ולמד לדעת את נמוסיהם
ומנהגיהם של תושבי ניו־זילנד.

בשנת 1805 נתקבל קרובו של מנהיג
השבט רנגינו, הפרא הצעיר בעל הכשרונות
דוא־טרה, באניה “ארגו”, שעמדה על עגנה במפרץ
“האיים” תחת פקודתו של הספן בדן.

אפשר הדבר, שבמרוצת הזמן ישמשו
מארעותיו של דוא־טרה זה חמר לאיזה הומירוס זילנדי
לכתב עליו אפופיה שלמה, חיי צעיר פראי זה בין
האירופאים היו מלאים צרות רבות ורעות. על אמונו
וטוב לבו שלמו לו רק באכזריות, בעריצות ובלעג.
מה היה יכל לחשב על האנשים, הקוראים לעצמם בשם
נאורים והחושבים את עצמם לנעלים? סוף־סוף הביאו
אותו ללונדון ועשוהו למלח מן המדרגה הנמוכה
ביותר ומטרה לחצי לעגם של כל המלחים. כל
הרשעה שקננה בלבות חבריו ופקידיו הגסים, נתכה
עליו. אלמלא הגן עליו לבסוף המיסיונר מרסדן, היה
מת מרב יסורים וענויים. מסיונר מפרסם זה התענין
הרבה בפרא זה, בהבינו את אפיו הרך, הנכנע
והטוב, את אמון לבבו המוצק, את ישרו, ענותנותו,
שכלו וכשרונותיו הבלתי שכיחים. מרסדן העניק
לו שקים אחדים של גרעיני תבואה ומכשירי עבודת
האדמה, שהפרא הצעיר רצה להנהיג באי מולדתו,
אבל הכל נגנב ממנו על ידי האירופאים. רק בשנת
1814, אחרי רב ענויים והרפתקאות, הושב דואה־טרה אל
ארץ מולדתו. אבל קדם שהספיק עוד להנפש מעט
מנסיונותיו הרבים שגורלו המר נסה אותו, ועוד קדם
שהספיק להתחיל בתקונים הנחוצים במולדתו, שאת
פראותה הכיר וידע היטב, קטפהו המות, בשנת
העשרים ושמונה לימי חייו.

עד לשנת 1816 לא שמו לב כלל
לניו־זילנד. באותה שנה בקר בה טומפסון,
ובשנת 1817 היה שם ניקולס.

בשנת 1824 עמד דיופרי, קברניט האניה
“צדף” במפרץ־האיים כשני שבועות ובא בקשרים
ידידותיים עם הפראים, שהלל אותם אחר־כך עד
מאד.

אחריו, באותה שנה עצמה, בקשי
הספיקה אנית הציד “מרקור” להמלט ממעשי שד ורצח
של הפראים, בה־בשעה שרב־החובל דילון היה אצלם
שתי פעמים וחי אתם בשלום ובידידות. במרס, שנת
1817, בלה רב־החובל של האניה “אסטרלביה”, דיורויל
המפרסם, לילה בחברת הפראים בלי כל פחד, החליף
אצלם חפצים שונים, ישן באהליהם, התעסק במנוחה
במחקריו השונים וחבר שם מפות מצינות של האיים
האלה השמורות עכשיו במוזיאון הלונדוני.

מכל האמור למעלה, מהמעבר של
אהבת־שלום והארת פנים עד לפראות ואכזריות,
אפשר לבוא לידי מסקנה, שבעריצותם של
הניו־זילנדים היו אשמים רק האירופאים עצמם. נראה
לעין כל, שהתנהגותם של הפראים היתה תלויה אך
בהתנהגותם של האירופאים. אמנם היו מקרי
התנפלות בלתי צפויים על אנשים שלא היו אשמים
במאומה, אבל זה מתבאר בכך, שהקודמים להם
עוררו את משטמת ילידי הארץ,
וחשדיהם שנתאמתו קדם על ידי מעשיהם הרעים של
הלבנים, עוד לא נמחו מלבם.

אחרי דיורויל, השלמו הידיעות על
האטנוגרפיה של ניו־זילנד על ידי תיר
אחד, שעבר כמעט עשרים פעמים את כל כדור הארץ.
זה היה האנגלי אירל, שנע ונד על פני כל
כדור־הארץ, אך ורק לשם המדע. הוא בקר בחלקים
משני האיים שעוד לא נחקרו, ואף
פעם לא היתה לו כל סבה להתאונן על יחסם של
הפראים אליו, אף־על־פי שהיה פעמים אחדות עד
ראיה, באיזה ענג ותאוה אכלו את פגרי בני
שבטם.

עד ראיה למחזה כזה היה גם רב־החובל
לפלס בשנת 1821, בעת חנותו במפרץ־האיים.
הפראים כבר למדו כיצד להשתמש בנשק חם ולכן
היו צריכים להשמר מפניהם יותר מאשר קדם,
כשנשקם היה עוד קדום מאד. אכילת בשר אדם היתה
נפוצה ביניהם מאד. הארצות המישבות והפורחות
מקדם, נהפכו תודות לאכילת בשר האדם למדבר
שומם. מושבות שלמות נכחדו רק על ידי זה,
שתושביהם נאכלו כעדרי צאן.

רק לשוא השתדלו המיסיונירים לעקר את
הצמאון לדם. משנת 1808 היתה אגודת המיסיונירים
שולחת תמיד לניו־זילנד את הטובים שבחבריה, אבל
אכזריותם של הילידים הכריחה אותם לשוב כלעמת
שבאו, ורק בשנת 1814 החליטו מרסדן, הלי וקינג,
לנסות שוב להרך את מדותיהם של הזילנדים. בעלותם
על חוף מפרץ־האיים, קנו מאת השבט המקומי מאתים
אקרים אדמה, התישבו שם ויסדו אגודת מסיונירים
אנגלית.

את כל זה העביר פגנל לפני עיני רוחו,
בשבתו בפנת התא. ושום דבר בתולדות ניו־זילנד
לא נתן לו את היסוד לקרא לשני איים אלה בשם
יבשת.

אם מלים אחדות בתעודת רב־החובל גרנט
העירו את דמיונו הנלהב של הגיאוגרף ביחס
לניו־זילנד, הרי המלה המקטעת contin, שכונתה אינה יכולה להיות אחרת
מאשר continent, הכריחה אותו
להתפכח ולהתאפק מנסיון חדש לחפש את אביהם
האמלל, של רוברט ואחותו במקום, שלא יכל להיות
שם בשום אפן.




פרק ג: הרציחות בניו־זילנד


אף כי כלם היו בטוחים, שהנסיעה
מאוסטרליה לניו־זילנד תמשך לא יותר מששה ימים,
בכל זאת, בעשרים ואחד לינואר, זאת אומרת: חמשה
ימים מאז הפלגתה בים, לא עברה עוד “מקרי” אף
כשני שלישים של הדרך. וילים הלי דאג אך מעט
למהלכה של האניה: אחת היתה לו אם היא ממהרת
בלכתה או אם היא מפגרת.

הוא הופיע רק לפרקים רחוקים על הספון,
בבלותו את כל זמנו בתאו הקטן, הדומה למאורת־דב
מזהמה, בשתית יין ושכר. המלחים עשו כמעשה
קברניטם, והאניה נמסרה כמעט בידי הגורל.

שאננות כזו שאין לה כפרה, הכריחה
את ג’ון מנגלס ואת מלחיו וילסון ומיולרדי לעמד
תמיד על המשמר. את הלילות האחרונים בלו על הספון
ולא אחת חלצו את האניה מצרה. בהודע להלי שהם
התערבו ב“ענין לא להם”, קפץ ועלה על הספון
והתחיל לחרף ולגדף אותם כאחד הריקים. נרגזים על
ידי עול כזה, חפצו מלחי “דונקן” לכלא אותו
בתחתית האניה עד כלות הנסיעה, כדי שלא יפריע
להם לעשות את אשר מצאו לנחוץ לעשות בדאגתם
לשלום כלם, אבל ג’ון מנגלס הניאם מעשות זאת,
אף־על־פי שהוא עצמו הודה, כי רק באפן כזה אפשר
יהיה להביא סדר באניה ולנהלה כראוי.

הואיל ולא רצה להחריד את הלורד גלנרון,
התיעץ עם המיור ועם פגנל באלו אמצעים עליו לאחז
כדי להחיש את מהלכה של האניה. כשאמר להם,
שוילסון ומיורדי עומדים על דעתם שישׁ להרחיק
לגמרי את הלי מנהול האניה – כי הוא שכור תמיד
ואינו יודע את אשר הוא עושה – השיב המיור:

– כמובן, כך יהיה יותר טוב. אסר את
השכור הזה באיזה מקום וקבל אתה עליך את
חובותיו. כשנגיע למחוז חפצנו נשחרר אותו ואז
יעשה לאניתו ככל הישר בעיניו. אם ירצה לרדת
תהומה יחד אתה – הרשות בידו.

– כן, כמדמני, שלא תהיה לנו ברירה
אחרת, – הסכים ג’ון מנגלס – כל עוד אנו נמצאים בים
הגלוי, דיה רק ההתבוננות מצדנו, כמו שהיה עד
עכשיו; אך כשנתקרב אל החוף, ואם הוא יהיה במצב
כזה כמו שהוא עכשיו, אז אעמד אני במקומו בלי
כל דחוי.

– ומדוע זה לא נעשה זאת מיד? – שאל פגנל.

– יען כי אין אני יודע את הדרך, וגם מפה אין באניה, – ענה ג’ון מנגלס.

– לא יתכן!

– אני מבטיחך שכך הוא. “מקרי” שטה רק
בין עדן ואוקלנד, והלי יודע, כנראה, את הדרך, עד
שאין הוא זקוק לשום מפה.

– וכנראה, חושב הוא, שגם אניתו יודעת
היטב את הדרך ואינה זקוקה לשום הנהגה, – הוסיף
פגנל.

– זה אפשר, – אמר ג’ון מנגלס בצחוק –
וזוהי הסבה שאין אני רוצה לקבל עלי מיד את חובתו
של הלי; חסר המפה אינו נותן לי לעשות זאת.

– באפן כזה אין לנו ברירה אחרת מאשר לקוות שהלי יתפכח בעוד מועד, – אמר פגנל.

– ואם תקותנו לא תתקים? – שאל מכס
נבס – מה עלינו לעשות אז? האם באמת מכרחים אנו
לרדת תהומה בעטיו של שכור זה? צריך לאחז
באמצעים עוד קדם לכן.

ג’ון מנגלס השתקע בהרהורים.

– אני, כמדמני, לא אוכל לעשות כלום גם
כשתגלה היבשה, – אמר לבסוף – זכורני שחופי
ניו־זילנד מסכנים הם כחופי נורוגיה ודומים הם
בשרטוטיהם ובמבוכי השרטונים והסלעים
התת־מימיים לפיורדים הנורוגיים3. בנורוגיה אין לך צעד שלא תפגש בו
שרטון תת־מימי או צוק.

– אמת הדבר, – אשר פגנל.

– ובכן רואה אתה שאי־אפשר פה בלי
מפה או בלי מנהיג הבקי היטב בכל המקומות
האלה!

– כן, זה באמת קשה, – אמר המיור, – אבל,
כשנהיה כבר קרובים אל החוף, בעת ש“מקרי” תתקל
בשרטון, הלא אפשר יהיה עוד להנצל באיזה אפן
שהוא.

– כן, אם רק לא נשחק מיד בין הסלעים התת־מימיים, – העיר ג’ון מנגלס.

– גם אם יעלה בידינו להגיע בשלום אל החוף, גם אז אין לנו לקוות לטובה, – אמר פגנל – הזילנדים אינם
מכניסי אורחים כלל ואינם אוהבי־שלום. לנפל
בידיהם לא ינעם כלל וכלל.

– וכי על השבט המאורי אתה מדבר, מר פגנל? – שאל רב־החובל הצעיר.

– כן, ידידי. השבט המאורי הוא ידוע
ומפרסם בכל האוקינוס ההדי; אלו אינם האוסטרלים
הצנועים והענותנים, אלא אוכלי־אדם, ואין לקוות
לרחמים מהם כמו מחיות טורפות.

– ולו היה הדבר ודאי וברור, שאניתו
של רב־החובל גרנט נטרפה דוקא ליד חופי ניו־זילנד,
וכי לא היית מעז לחפשו שם? – שאל מכס נבס.

– ומדוע לא? – השיב הגיאוגרף – ליד
החופים עצמם אין הדבר מסכן כל־כך ואנחנו היינו
מוצאים שם בודאי את עקבות “בריטניה”, אבל בפנים
האיים החפושים הם לגמרי ללא הועיל, כל אירופאי
המעז לחדר לפנים ניו־זילנד, מכרח לנפל בידי
המאורים, ומי שנפל בידם, סופו שיאבד. אני זרזתי
את ידידי לעבר את הפמפות ואת אוסטרליה, אבל
להדיח אותם אל נבכי ניו־זילנד איני רוצה. ישמרנו
האלהים מהזדמן לחברת חיות הולכות על שתים
אלו!

לפחדו של פגנל מפני שבט זה היה
יסוד. שם רע מאד יצא לניו־זילנד בעולם וכל
המארעות החשובים של תולדות גלוייה עקבים
מדם.

ארכה מאד היא רשימת הקרבנות שנפלו
באיים הרעים האלה – רשימות דם של אכזריות ואכילת
בשר־אדם התחילו מחמשת מלחי טסמן, שנרצחו
ונאכלו על ידי הזילנדים. אחרי זה היה גורלם של
רב־החובל טקני וכל מלחיו כגורלם של אלה. על
הצד המזרחי של המפרץ פוה שמשו
מזון לפראים חמשה דיגים שבאו שמה מסידני.
בנמל מולינה נרצחו ונאכלו ארבעת מלחי האניה
האנגלית “אחים”. וזה קרה גם לחילים אחדים של
הגנרל נטה ולשלשה מלחים שנמלטו מהאניה
“מטילדה”.

אבל כל המקרים קלי־הערך האלה הם
כאין וכאפס לעמת זה שאירע לרב־החובל
מריון־דיו־פרן, שאת תולדותיו נביא כאן
בפרטות.

באחד־עשר למאי, שנת 1722, אחרי בקורו
הראשון של התיר קוק בניו־זילנד, באו
למפרץ־האיים שתי אניות: “מסקרין”, ורב־חובלה
מריון, ו“קסטרי” ורב־חובלה קרוזה. הזילנדים
הנוכלים והערומים קבלו את הבאים בסבר פנים
יפות, בחסד רב ובחבה גדולה. הם גם העמידו פנים
של נכנעים וצנועים, עד שרק אחרי רב עמל עלה בידי
האירופאים לבקש מהם שיבקרו באניות ויקבלו
מהם מתנות.

מנהיגם טקורי, אדם בעל כשרונות נעלים
מאד, היה בן השבט ונגה־רואה והיה קרובו של
דוא־טרה, זה שׁכה הרבה לסבל מידי האירופאים לפני
שתי שנים.

טקורי, שנטר בלבו רגשי נקמה, לא יכל
לסלח לאירופאים את העלבונות שהעליבו את שבטו
על ידי הרעה שעשו לדוא־טרה, ונשבע לנקם
באכזריות בכל האירופאים שיפלו בידו,
אף־על־פי שהם לא יהיו אשמים בזה כלל. בבוא
הצרפתים שמה, מצא לו פרא אכזרי ונוקם זה
הזדמנות טובה למלא את שבועתו.

בהראותו לתירים אהבת שלום מדמה
ופחד מעשה, הרחיק מלבם כל חשד. טקורי ובני
שבטו התחילו לבקר לעתים קרובות באניות והביאו
אתם את הדגים הטובים ביותר וגם בשר חיות־ציד
שונות. אתם באו גם נשיהם. הפראים שאלו גם לשם
רבי־החובלים וסגניהם, ולאחר שהתרועעו אתם
ובאו בברית הידידות, הזמינום לבוא גם אל
מושבותיהם.

בעיני מריון וקרוזה מצא חן יחס
ידידותי כזה מצד הפראים והם היו מתהלכים
ונוסעים בלי פחד בכל האי, בין ארבעת אלפים
תושביו הפראים. ילידי הארץ קדמו את פניהם בכל
מקום בחבה ובחן.

האניות עמדו במפרץ־האיים רק לשם זה,
כדי להחליף את התרנים השבורים של “קסטרי”
בחדשים. במצאם בעשרים ושלשה למאי, במרחק
שלושה קילומטרים מהחף יער של ארזים, סדרו שם
שני הקברניטים שכונה קטנה שבה התישבו כשני
שלישים ממספר מלחיהם שהתעסקו בכריתת העצים
ובהכשרתם להתקנת תרנים. אחר כך בחרו עוד
בשני מקומות לשכונות ארעיות, את האחת כוננו על
האי הקטן מוטו־ארו, ושמה הביאו את החולים; ואת
השניה – על אי גדול בלב האוקינוס, במרחק שני
קילומטרים ממקום חנית האניות. לשני המקומות האלה
היו רשאים לבוא גם הפראים, שהציעו את שרותם
לאירופאים, חזקים, זריזים ונבונים – היו כלם
פועלים מצינים.

אולם למרות אהבת השלום המדמה מצד
הפראים, אחז רב־החובל מריון באי־אלה אמצעי
זהירות. הפראים באו תמיד אל האניות בלי נשק,
ומלחי מריון לא היו מבקרים את החוף כשאינם
מזינים. אבל אחרי זמן־מה אסר מריון על המלחים
לקחת אתם את נשקם, בחששו להעליב בזה את
הזילנדים, אף־על־פי שקרוזה התנגד בכל תקף לזה,
במצאו אמון כזה למסכן מאד.

הזילנדים ענו על אמון כזה בחבה עוד יותר גדולה.

טקורי התרועע כל כך עם רבי־החובלים, עד שהשאיר באניה גם את בנו.

בשמיני ליוני, בשעת הבקור החגיגי
שבקרו האירופאים אצל טקורי, הכרז מריון
למנהיג הגדול של כל הארץ, ולאות תאר־כבוד
כזה, קשטו את ראשו בארבע נוצות גדולות.

וכך עברו שלשים ושלשה ימים מעת
הופעת האניות הצרפתיות במפרץ־האיים. עבודת
תקון התרנים התקדמה יפה. הם הצטידו גם בהרבה
מים חיים ממעינות מוטו־ארו. המנצח על הפועלים
היה רב־החובל קרוזה, וההשגחה הראשית קבל על
עצמו מריון.

כלם היו בטוחים בגמר טוב והיו שלוים ושקטים.

בשנים־עשר ליוני שטה האסדה של
מריון בשעה שתים אחרי הצהרים אל השכונה
שבה גר טקורי. בדעתו של מריון היה לדוג שם
דגים. בסירה ישבו מלבד מריון ושני סגניו עוד
שנים־עשר מלחים. המלוים היו טקורי עצמו וחמשה
פראים.

על דעתו של אף אחד מן האירופאים לא עלה, ששיט זה יגמר באסון גדול.

האסדה נעתקה מ“מסקרי” ושטה במהירות
אל החוף, ואחרי רגעים אחדים נעלמה מעיני המביטים
אחריה מעל האניה.

בא הערב והאסדה לא שבה. אבל איש לא
נתן לזה ערך גדול. כלם חשבו שמריון רצה לבקר
אגב אורחא גם את בית־המלאכה אשר ביער ולן
שם.

בשעה חמש בבקר שטה אסדה אחת מן
האניה “קסטרי”, כמנהגה בכל יום אל החוף להביא
מים אל האניות ושבה, מבלי להרגיש בשום
סכנה.

בשעה תשע בבקר ראה אחד המלחים של
האניה “מסקרין”, והנה אדם שוחה בים ישר אל
האניות, וכל עוד רוחו בו. מיד נשלחה לעזרתו סירה
שהעלתה אותו על האניה. זה היה טיורנר, אחד
ממלחיו של מריון. בצלעו הימנית היו שני פצעים
שׁנעשו, כנראה, על ידי מכת רמח. משבעה־עשר
האירופאים שהיו באסדה של רב־החובל מריון, נשאר
רק הוא האחד, כי כלם נרצחו. לאט־לאט עלה בידם
להודע מפיו כל פרטי המחזה האים, שהתחולל
באפן בלתי צפוי כזה.

כשהאסדה של רב־החובל מריון הגיעה אל החוף, נתקבלה על ידי המון
הפראים בחדוה ובתרועות־גיל, והנוסעים היו
נרגשים מאד מקבלת פנים כזו. כדי שלא לתת
“לידידים הלבנים” להרטיב את רגליהם בצאתם מן
האסדה, העבירו אותם הפראים על שכמם ישר אל החוף.
באמצע הדרך אל השכונה, הקפו פתאם האורחים על
ידי המון פראים שלא נודע באיזה דרך באו לכאן. הם
היו מזינים בכידונים ובאלות, ובטרם שהספיקו
האירופאים להבין את הנעשה נרצחו כלם, מלבד
טיורנר, שאף־על־פי שנפצע, הספיק בכל זאת
להתחמק ולהסתתר בין השיחים, עד שהפראים
התפזרו, ואחר כך הפיל את עצמו הימה ושחה אל
אניתו. המלח הוסיף, שהפראים לא הסתפקו ברצח
בלבד, אלא פשטו את בגדי החללים מעליהם, רטשו
את בטנם, הוציאו את בני־מעיהם ונתחו אותם לנתחים,
בחפצם, כנראה, לאכל את בשר “ידידיהם”
הלבנים.

מארע אים זה הרגיז והכעיס את מלחי
שתי האניות עד להשחית. כלם פה אחד קראו לנקמה,
אבל טרם שינקמו את נקמת המתים, צריך היה להציל את
חבריהם שנשארו עוד בחיים, והם פזורים בשכונות
הארעיות ומקפים פראים לאלפים, השואפים לדם,
ותאבונם גדל עכשיו יותר, לאחר שטעמו טעמו של
בשר אדם לבן.

מפני העדרו של רב־החובל קרוזה,
שנמצא בעת ההיא בבית המלאכה אשר ביער, פקד
הקצין הראשי של האניה, דיוקלימיור את הפקודות
הדרושות, ויחד עם גדוד מלחים מזינים חש לעזרת
רב־החובל קרוזה ומלחיו.

בשוטו באסדה לארך החוף, ראה שם
דיוקלימיור את האסדה של מריון והנה היא עזובה על
יד החוף ואין איש בה. בעלותו על החוף עם גדודו,
מהר ללכת אל השכונה שהיתה ביער. רב־החובל קרוזה
לא ידע מכל הנעשה מאומה. בראותו את הגדוד
המתקרב, הבין שקרה איזה אסון ויצא לקראת
דיוקלימיור. בהודע לו כל הענין, בקש קרוזה
לבלי לאמר כלום לפועליו, כדי שלא להרגיז את
מנוחתם בלא עת. בינתים והפראים תפסו את כל
המקומות הגבוהים אשר בחלק האי ההוא והתקבצו
שמה המונים־המונים. קרוזה עבד עד מהרה תכנית
פעולה ואז גלה את הדבר לפועליו, הוא צוה אותם
להטמין חלק מכלי מלאכתם באדמה, וחלק אחד לקחת
אתם, ולהצית באש את השכונה הקטנה, בטרם צאתו
ממנה. הוא וששים פועליו נספחו אל גדודו של
דיוקלימיור שהתחיל לחזר אל המפרץ. הפראים לוו
את הגדוד בקריאות: “טקורי המית את מריון”. הם חפצו
להפחיד את המלחים בבשורה על דבר מות קברניטם.
המלחים באו לידי כעס וזעף נורא וחפצו להתנפל
על הפראים הלועגים להם, אבל קרוזה הוכיחם לבלי
לעשות זאת. בעברם בשלום עד לאסדה, שטו בה
הצרפתים אל חבריהם שנמצאו על האי הגדול.
בקחתה את כלם אתה, שטה האסדה בחזרה אל
האניות, ועד העת ההיא ישב המון הפראים במספר
אלף איש על החוף והתבוננו אל מעשי הצרפתים,
מבלי לעשות להם דבר, אך כאשר ראו שהאסדה שטה
אל האניות, התחילו לזרק בה אבנים. בתור תשובה
על זה ירו הצרפתים פעמים אחדות. על ידי יריות
מכונות השמידו עד מהרה את כל מנהיגי הפראים
שעמדו בראש ההמון, ובזה הביאו את הפראים לידי
השתוממות גדולה, כי הם לא ידעו עוד את נשק האשׁ
ואת כחו הגדול.

בעלותו על האניה “מסקרין”, שלח
רב־החובל קרוזה גדוד חזק של מלחים אל האי מוטו־ארו
להביא משם את החולים ואת בעלי־המלאכה.

אחר־כך התנפלו הצרפתים על אחת
המושבות שבה ישבו כשלש מאות פראים, הרגו
אחדים מזקניה, שחטו כעדר את הנשארים ואת
המושבה עצמה העלו באש.

לדאבונם לא יכלה “קסטרי” להפליג אל
הים בלי תרנים. כל עמלם עד עכשיו עלה בתהו.
צריך היה להתחיל הכל מחדש ובתנאים בלתי נוחים
כלל. על דבר יער הארזים לא יכלו לחשב עוד, ולכן
כרתו עצים מכל הבא לידם ועשו מהם תרנים.

כך עבר כחדש ימים. הפראים נסו
פעמים אחדות להוציא את האי מוטו־ארו מידי השונא
שנתבצר בו, אבל דבר זה לא עלה בידם. כשהיו
מתקרבים בסירותיהם, היו מורים עליהם מתותחי
האניה והסירות היו נפוצות לכל עבר.

לבסוף נגמרו כל העבודות. צריך היה
להוכח אם לא נשאר עוד בחיים אחד מששה־עשר
המלחים, שהיו ביום ההרגה יחד עם מריון; מלבד זה
צריך היה לנקם את נקמת הנרצחים.

ביום המיעד הלך אל שכונת טקורי גדוד
של מאה איש מזינים מכף רגלם ועד קדקדם, תחת
פקודת קרוזה ודיורלימיור, כשהרגיש בהם טקורי
מהר להתחבא כשהוא לבוש מעילו של מריון הנרצח.
כל בתי המושבה נבדקו היטב. בבית המנהיג מצאו
גלגלת אדם, ועליה נראו עוד היטב סימני שניו של
הפרא שכרסם אותה. באחת המדורות תחת כפת
השמים נמצאה רגל אדם צלויה. נמצאה גם כתנתו
של מריון מלכלכה בדם, הבגדים והאקדחים של
וודריקור ונשקם של שאר הקרבנות. פה ושם
התגוללו עצמות אנשים מכרסמות. גם במושבה
השניה מצאו דברים כאלה. מלבד זה גם כלי מלא מעי
איש. כנראה, הקרבים של אלה שנרצחו זה לא
כבר.

שרידי עצמות האנשים נצברו ונקברו
באדמה, ומושבותיהם של הפראים עלו כליל באש.
וגם הרבה מילידי הארץ נרצחו.

למחרתו, ביום הארבעה־עשר ליולי,
שנת 1772, עזבו הצרפתים את ניו־זילנד, בהשבעם
לבלי לחזר עוד אליה.

כזאת היתה אותה ארץ, שאליה שטה לבוא
האניה “מקרי”. תחת הנהגתו של קברניטה השכור
ומלחיו שלא צלחו לכלום.




פרק ד: סלעים תת־מימיים


השיט המענה נמשך עוד. ביום השני
לפברואר היתה האניה עוד רחוקה מאוקלנד. נשבה
רוח דרומית־מערבית נוחה, אבל האניה הכבדה זחלה
לאט, בחצותה את הגלים בקשי גדול, וכמו שאומרים
הבריות, חרקה בכל דבקיה, בשקעה בכל פעם
בתהום אחרת.

לאשרם, לא פרש הלי את כל המפרשים.
לולא זאת, היתה אניה כבדת־תנועה זו יורדת תהומה.
ג’ון מנגלס קוה שהנסיעה תגמר בשׁלום, אבל הוא דאג
לשלום בני לויתו שהשהיה באניה זו לא היתה
טובה להם.

כל העת ירד גשם סוחף, ולכן היו
הגבירות מכרחות לשבת כלואות בתא הצר, האפל
והמעפש, מבלי לעלות על הספון. פגנל השתדל
לבדח אותן בספוריו ובדיחותיו, אבל זה לא עלה
בידו. כל נסיונותיו לקחת את לב שומעיו בספוריו
על דבר ניו־זילנד לא עשו פרי.

יותר מכלם היה ראוי לחמלה הלורד
גלנרון. רק לפעמים רחוקות נספח אל בני לויתו.
בתא לא היה יכול להשאר זמן רב, ולא רק ביום אלא
גם בלילה היה עולה כפעם בפעם על הספון מבלי
לשים לב לגשם הסוחף, וזמן רב עמד בירכתי האניה
או שהתהלך הנה והנה בהתרגזות יתרה. עיניו היו
תמיד נעוצות במרחקים, כאלו שאל דבר־מה מאת
הגלים ונדמה היה שנכון הוא בתנועה אחת לקרע את
צעיף העלטה המסתיר את האפק ואת הערפל הכבד של
אדי המים העוטפים את האניה.

הוא לא יכל להשלים עם תבוסתו ולהכנע
לגורלו המר. הוא, שהיה תקיף ומאשר לפנים, לא יכל
להבליג על הצרה שבאה עליו ושללה ממנו הכל. על
פניו הנדיבות, שהיו מזהירות תמיד מרב ענג
והביעו רק בטחון בלי שמץ של פקפוק, היה נסוך
עכשיו יאוש עגום ויגון חרישי עמק.

ג’ון מנגלס לא מש ממנו. כשראה פעם את
הלורד גלנרון סוקר סקירה חודרת אל האפק, פנה אליו
ושאלו:

– אתה רוצה, כנראה, לראות כבר את היבשה, הוד מעלתך?

גלנרון הניע בראשו בשלילה.

היא היתה צריכה להגלות לעין עוד לפני
שלשים ושש שעות, – המשיך רב־החובל הצעיר, – אבל
ל“מקרי”, כנראה, אין עת מדיקת וקבועה.

גלנרון החריש.

– האדמה אינה בצד זה, הוד מעלתך, אלא מהצד שכנגד.

– איני מבקש אותה כלל – ענה לסוף הלורד גלנרון.

– ומה זה איפוא הנך מבקש, הוד מעלתך?

– את אניתי, את “דונקן” שלי! – ענה
גלנרון מתוך התרגזות – היא צריכה להיות באחד
המקומות האלה. היא מכרחה להיות כאן, בין אוסטרליה
וניו־זילנד. אני מרגיש את זה, אני מרגיש שאנחנו
נפגש אתה.

– ישמרנו האלהים מפגישה זו, אדוני הרם!

– ומדוע זה, ג’ון?

– אתה שוכח את מצבנו, אדוני; מה היינו
עושים באניה גרועה זו, אלמלי רדפה אחרינו
“דונקן”? הלא לא היינו יכולים גם להמלט
מפניה!

– להמלט, ג’ון? ולמה זה לנו לברח ולהמלט?

– לא היה לנו שם מקום להמלט מפני
השודדים, – המשיך רב־החובל, שלא שמע את דברי
הלורד האחרונים – הם היו תופשים אותנו, ובן גויז לא
היה מונע את עצמו מלשחט את כלנו, כמו שעשה
למלחים האמללים שלנו, שנשארו על “דונקן”. אמנם
אנחנו נעמד על נפשנו עד טפת דמנו האחרונה, אבל
מוטב שלא נבוא לידי נסיון זה. חשב־נא מה יהיה
בסופן של הגברת גלנרון ומרת גרנט!

– האמללות!… התדע, ג’ון, לי נדמה
שמזלנו שונא אותנו ומתקומם נגדנו בהחלט ועוד
רעות רבות נגד פנינו… חושש אנכי וירא מאד
מפני העתיד!

– אתה חושש, אדוני הרם! אתה, ש…

– לא לי אני דואג, ג’ון, לא לי, אלא לכל אלה שאהבתי רבה אליהם!

– הרגע, אדוני. אין מפני מה לפחד.
“מקרי”, אף־על־פי שהיא זוחלת לאט, בכל זאת הלא היא
הולכת קדימה. יכול אתה לסמך עלי. אם רק אראה,
שהלי מוסיף לעשׂות מעשי שטות, כשנתקרב אל החוף,
אתפש אני את מקומו, ואני מקוה שכל רעה לא תאנה
לנו. ומה שנוגע לפגישתנו עם “דונקן” שאבדה לנו
לנצח, ארשה לעצמי ליעץ להוד מעלתך לבלי להרהר
בה כלל.

ואף אמנם צדק ג’ון מנגלס. הפגישה עם
“דונקן” יכלה להביא כליה על “מקרי”. אפשר מאד,
ששודדי הים שוטטו בים זה, במקום שהיו בטוחים,
שלא ירדפו אחריהם. אבל, לאשרם, לא היתה נראית
להם לעת עתה לא “דונקן” ולא שום אניה אחרת.

בא הלילה, לילה נורא, כבר בשבע
בערב החשיך פתאם. השמים קדרו מאד, וגם הלי
הבוטח הרגיש בסכנה. הוא יצא מתאו, שפשף את
עיניו, הניע בראשו, שאף אל קרבו את האויר במלא
חזהו, ומראהו היה כמראה איש ששתה כוס מים קרים
למען השיב נפשו, והתחיל להתבונן בחבלי האניה
ובמפרשיה.

הרוח התחזקה מאד ודחפה את האניה ישר אל חופי ניו־זילנד.

המלחים שנתעוררו לצעקותיו וגדופיו
של מפקדם, מלאו את פקודותיו בלי רצון. הלורד
גלנרון וג’ון מנגלס נשארו עומדים על הספון,
בהביטם חרש על כל הנעשה מסביב להם.

עברו שתי שעות. הים הלך הלוך וגעש.
“מקרי” קבלה דחיפות עצומות כפעם בפעם, עד
שאפשר היה לחשב שהיא נתקלת כבר בסלעים
תת־מימיים, הגלים הכו בחזקה בתחתית האניה
והתגוללו גם מעל לספון.

ג’ון מנגלס התחיל לחשש באמת. אלמלא
נמצאו באניה אחרת לא היתה עוד במצבם כל סכנה,
אבל אניה כבדת־תנועה זו יכלה בכל רגע להשבר על
ידי הסלעים והצוקים, והגלים היו יכולים להטביע
אותה מיד. רב־החובל של “דונקן” הציע לפתח חורים
אחדים מסביב לספון האניה למען יוכלו המים לרדת
מעל הספון בנקל אל תוך הים, אבל הלי התנגד
לזה.

בחצות הלילה החל להשמע איזה שאון
בלתי רגיל שעורר את תשומת לבו של ג’ון מנגלס,
שנשאר עומד כל העת על הספון יחד עם וילסון.
הלורד גלנרון ירד זה עתה אל התא.

– הה, אלי! הרי זהו מחי־הגלים בהנצפם
אל סלעי החוף! – קרא הקברניט, בהקשיבו להמית
הגלים.

כן, – ענה וילסון, אלה הם הגלים המתנפצים אל הסלעים התת־מימיים.

– ודומני שהם קרובים אלינו.

– כן, כשני קשרים ולא יותר.

ג’ון מנגלס הרכין את עצמו מעבר לשפת האניה, התבונן בגלים הכהים וקרא:

– השלך את האנך, מהרה!

הלי עמד בשעה זו בקצה השני של
האניה וגם לא הרגיש במצב המסכן. וילסון אחז
באנך והורידו הימה. בקשר השלישי עמד האנך
מרדת.

– שלשה! – קרא המלח.

– רב־החובל, – אמר ג’ון מנגלס בגשתו אל
הלי, – אנחנו הולכים ונשאים אל סלעים
תת־מימיים!

הלי משך בכתפיו ופנה והלך ממנו
מבלי להאמין לדבריו, וילסון העלה את האנך
והשליכו על הספון ומהר לגול את המפרשים
התחתונים, בה־בשעה שמנגלס הדף את ההגאי
ובעצמו התחיל לעבד בהגה. מלחי האניה עמדו
בפיות פעורים, מבלי להבין את הנעשה.

– הפכו לצד הרוח, הסירו את המפרשים! – פקד ג’ון מנגלס, בהשתדלו
להסב בתנועות חזקות של גלגל ההגה את האניה מעבר
הסלעים והצוקים.

במשך רגעים אחדים הלכה האניה בקו
מקביל עם השרטונים והסלעים. למרות חשכת הלילה,
ראה ג’ון היטב את הרצועה הלבנה הנרגשת של מחי
הגלים.

האניה הנהוגה בידים בלתי אמונות
נטתה מפני כח הזרם מהדרך הדרושה הצדה, מה
שרב־החובל המבסם לא יכל להבין בשום אפן. לפי
חשבונו נשארו עד לחוף כחמשים או כששים
קילומטר. והנה פתאם הוא רואה את עצמו כמעט ליד
שרטוני החוף.

טכסיסו המלא מרץ של מנגלס הרחיק את
“מקרי” ממקום מחי הגלים. הוא ירא, שמא מקיפים
השרטונים את האניה מכל עבריה, ואם היא שטה
וחלפה מאחד, יכולה היא לקפץ ולעלות על
השני.

– הסב את ההגה אל עבר הים! – קרא ג’ון לוילסון.

חששו של הקברניט הצעיר נתקים: אחרי
איזה זמן התחילה האניה להתקרב לשורה חדשה של
שרטונים, והגלים שנפצו אל הסלעים התת־מימיים,
הקיפוה מהר מכל עבריה בכרבלותיהם המעלות
קצף.

בא והתקרב רגע אים. הגלים הבריקו
בברק זרחני. האוקינוס נגרש והתגעש בזעף.
הרוח השתוללה מסביב. היה ערפל בלתי חדיר.

מיולרדי ווילסון העיקו בכל כחם על
גלגל ההגה, והכבידו עליו בגופם, בהשתדלם
לנהג את האניה סמוך לשורת השרטונים. והנה
התנודדה האניה מדחיפה עצומה. נשמע קול נפץ חזק:
“מקרי” הכתה אל סלע תת־מימי. התרן הקדום נשבר
ונפל על הספון, הוא וכל המפרשים אשר עליו.






2.jpg


הגלים הקיפו את האניה מכל עבריה.




שררה דומיה פתאמית. כלם צפו בלב
דופק לזה שיבוא עוד. ופתאם ונחשול עצום תפשׂ
באניה, נשא אותה הלאה והשליכה על שרטון אחר.
חבלי האניה שחו על פני התהום. האניה הכתה
פעמים אל הסלע ונשארה תקועה בלי נוע, בנטותה
על צלעה הימנית.

שמשות התא נפצו לרסיסים. הנוסעים
רצו בבהלה אל הספון, שהגלים שטפו ועברו עליו
מן הקצה אל הקצה.

ג’ון מנגלס, בהבינו שהאניה תקועה
היטב בסלע ושתחתיתה החזקה לא נזוקה ביותר,
בקש את כלם לשוב אל התא.

– מה קרה, ג’ון? – שאל גלנרון מתוך מנוחה – אמר את האמת.

– נתקענו בשרטון, אדוני, אבל האניה עודנה שלמה וסכנה תכופה אינה עוד.

– עכשיו חצות הלילה?

– כן, אדוני, צריך לחכות לאור הבקר.

– ואי־אפשר להוריד אסדה הימה?

– בחשכה ובסופה כזו אסור לעשות
כזאת. מלבד זה אין אנו יודעים איך ולאיזה מקום לבוא
אל החוף.

– באפן כזה עלינו, כמובן, לחכות עד הבקר.

הלי רץ כמשגע הנה והנה על הספון.
המלחים, מאפס מעשה, הוציאו מן המרתף חבית יין
וישבו מסביב לה לשתות לשכרה. ג’ון מנגלס הביט
על זה בפחד, פן ישתוללו המלחים השכורים
ויתנפלו על הנוסעים. על הלי לא היה מה לסמך;
אף־על־פי שבעת הזאת היה כמעט פכח, אבל הוא לא
יכל לשית עצות בנפשו ולא ידע מה עליו לעשות. הוא
מרט את שער ראשו, ספק את כפיו, הכה באגרופיו
בחזהו, ירק, חרף, קלל את כל העולם והסתובב על
פני ספון האניה כסביבון. נתגלה
הדבר שלא הבטיח באחריות את מטענו ועכשיו ירא
שמא יפסיד אותו וגם את הריוח שהיה יכול לקבל
ממכירתו; הרס שלם היה צפוי לו עם אבדן
האניה.

– מעמדי יהרס… אבדתי!… אכרח לחזר
על הפתחים! – ילל מרה –זהו רק משום שקבלתי
לאניתי אנשים המתערבים בענין לא להם!… יקח
השד את כל אלה העוזרים הבלתי קרואים!

–ג’ון מנגלס לא שם אליו לב כלל. אבל
בהתבוננו אל המלחים שהגיעו על ידי השכרות
למצב פראי, הציע לבני לויתו להזדין על כל צרה
שלא תבוא, ובעמדו באמצע הספון ורובה בידו,
קרא בקול רם:

– אני מזהיר ומודיע, שאהרג ביריה
ככלב נבזה את כל מי שיהין להתקרב אל
הנוסעים!

איום זה פעל את הפעולה הראויה;
השכורים נבעתו ונכנסו לחדריהם, במקום
שהמשיכו את שתיתם עד שנרדמו תרדמה
עמקה.

ג’ון מנגלס צפה בכליון עינים לאור הבקר.

האניה עמדה עוד בלי נוע. הרוח שקטה
והים נרגע קמעה, קמעה. פרצים באניה לא נבעו. על
כל פנים לא חדרו מים לתוך האניה. זה יכול להיות
מפני שלמרות תחתית האניה השבורה, שהיתה
בודאי סתומה היטב באבן חדה שחדרה אל תוך
התחתית, לא יכלו המים לחדר אליה. מקרים כאלה
כבר היו וסופם היה תמיד, שהפרצה התרחבה
והאניה טבעה סוף־סוף ואבדה. אבל איך שהוא,
ו“מקרי” שמשה עוד מקלט בטוח, ביחוד כשהגלים
נחו ולא אימו בכל רגע להטות את האניה על
צדה.

על האניה היתה רק סירה אחת, בה חשב
ג’ון להשתמש ולהגיע אל החוף, אם המרחק לא יהיה
רב ביותר ואפשר יהיה לסמך על קלפת אגוז כזו.
להגביל את המקום שהיו נתונים בו היה קשה, כל עוד
שלא בא האור. השרטונים נמשכים לפעמים הרבה
קילומטרים מהחוף, ואי־אפשר על פיהם לדעת את
המרחק מן היבשה.

ג’ון מנגלס ומלחיו נשארו עוד זמן רב על
הספון, בה־בשעה שחבריהם שכבו לישון. מסביב
היה שקט. רק לפעמים נשמעה נהימת שכורים
עמומה.

לאחרונה תקפה השנה גם את ג’ון מנגלס.
בהשתטחו על הספון ובהתעטפו בגלימתו, נרדם
מיד. רק מיולרדי ווילסון היו ערים, בהתענגם על
הסיגריות שעשנו ועל שיחת חברים.

בשעה ארבע האיר הבקר, שפולי הרקיע המזרחיים האדימו, וצללי הלילה הלכו וחורו.

המלחים העירו את ג’ון מנגלס. מבעד
ליריעת הערפל נראו אי־אלה שרטונים. הערפל דלל
יותר ויותר, ומתוכו נתבלטה אחרי הרצועה הלבנה
של מחי הגלים, רצועה אחרת כהה ותלולה, זו היתה
האדמה.

– החוף! החוף! – קרא ג’ון מנגלס, ברוצו אל התא.

כל הנוסעים יצאו אל הספון, בהביטם
מתוך סקרנות ופחד על האדמה, שעל אודותיה שמעו
כה הרבה ספורים אימים ונוראים.

– אבל עד לחוף ודאי יהיו עוד שנים־עשר או שלשה־עשר קילומטר העיר הלורד גלנרון.

– כן, הוד מעלתך, ענה ג’ון מנגלס.

– ואיה הלי?

– איני יודע, אדוני. הוא עזב זה כבר את הספון.

– ומלחיו?

– ודאי ישנים הם באיזה מקום.

– כלם שתו לשכרה ועכשיו ישנים הם כמתים, – הוסיף מכס נבס.

– צריך להעיר אותם, – אמר הלורד.

– וילסון ומיולרדי הלכו אל תאו של
הקברניט ואל מחלקת המלחים, אבל לא מצאו שם
איש.

– אין איש, הוד מעלתך, – הודיעו המלחים, בחזרם אל הספון.

– איך זה אינם?!

– אפשר הדבר, כי כאשר תקפה אותם
הקדחת הלבנה, קדחת השכרות, הפילו את עצמם הימה?
– שער פגנל.

– אבל זה היה כבר מוזר ביותר, –אמר ג’ון שקוע במחשבות.

– אלהים עמם! – אמר הלורד גלנרון – נוכל לחיות גם בלעדיהם. ג’ון, צוה להוריד את הסירה!

התחילו לחפש אחרי הסירה, אבל גם היא נעלמה.




פרק ה: המאמצים להצלת האניה


הלי ומלחיו נצלו את חשכת הלילה ואת
שנתם של התירים ונמלטו בסירה היחידה שהיתה
על “מקרי”. בזה לא היה כבר כל ספק.

וכך עשה רב־החובל, שעליו מוטלת החובה להשאר באניה בשעת סכנה ולעזבה האחרון.

– הנוכלים ברחו, – אמר גלנרון.

– ותיתי להם, אדוני! אנחנו נמנע באפן כזה מהרבה סכסוכים אי־נעימים כלל.

– גם דעתי נוטה לזה, – ענה גלנרון – לנו
ימצא רב־חובל הגון וגם מלחים אמיצים יהיו לנו, אף
אם בלתי זריזים ורגילים כל־כך. ובכן פקוד־נא,
אנו מוכנים לסור למשמעתך.

המיור, פגנל, רוברט, וילסון, מיולרדי
וגם מר אולבינט אשרו את דברי גלנרון, ובהתיצבם
בשורה על הספון, חכו לפקודותיו של ג’ון
מנגלס.

– במה עלינו להתחיל? – שאל גלנרון.

רב־החובל הצעיר העיף עין על הים,
התבונן בתרני הספינה הרעועים, ולאחר שהרהר
קצת, אמר:

– שתי תחבולות לנו להחלץ מן המצב
הזה, אדוני: לתקן את האניה ולהפליג אל הים הגלוי,
או להגיע אל החוף בעזרת דוברה.

– אני מוצא את התחבולה הראשונה לטובה
יותר, – אמר גלנרון, – ובכן נתחיל בעבודה, אם רק
אפשר עוד לתקן את האניה.

– זה יהיה, לדעתי, הדבר הטוב ביותר,
כי מה נעשה בעלותנו על החוף, כשאין לנו שום
אמצעים להמשיך את דרכנו הלאה:

– עלינו להשתדל להתרחק עד כמה
שאפשר מן החוף, זוהי דעתי, – הוסיף פגנל – אין
להאמין בניו־זילנד.

– האניה טלטלה מדרכה הרחק לצד דרום,
תודות לשאננותו ולאי־אחריותו של הלי; בזה אין
לפקפק, – אמר רב־החובל – בצהרים אקבע את מעלות
הארך והרחב, ואם אמצא שאנו נתונים למטה
מאוקלנד, במה שאני בטוח, עלינו להשתדל לעלות
למעלה, ולהמשיך דרכנו בסמוך לחוף.

– אבל, הרי האניה נתקלקלה, – העירה הגברת הלנה.

– איני חושב שהקלקול הוא גדול ביותר,
גברתי, – ענה ג’ון מנגלס, – אני אחליף את התרן
השבור באחר, ונשוט לאט־לאט הלאה. ואם אראה
שתבת האניה היא שבורה, או כשנמצא את הזזת
האניה מן השרטון לבלתי אפשרית, נהיה מכרחים
להגיע בדוברה רק עד החוף ומשם נבוא לאוקלנד דרך
היבשה.

– נתבונן־נא קדם היטב באניה, – אמר המיור, – זה חשוב עכשיו יותר מכל.

גלנרון, ג’ון מנגלס ומיולרדי ירדו אל
תחתית האניה ומצאו שם כמאתים טונות עורות
מעבדים למחצה ובלתי ארוזים כהגן, שהתגוללו
בכל הפנות. ג’ון צוה להשליך חלק מהחבילות האלו
הימה, כדי להקל את משא האניה.

שלש שעות טפלו בעבודה זו, ולבסוף
אפשר היה להתבונן בכל תחתית האניה. נראה היה,
שצפוי האניה נקרע והתפלג בשני מקומות, אבל
משום שהאניה נטתה על צדה, נמצאו הסדקים
שׁנתהוו ממעל לשטח המים והגלים לא יכלו להציף את
פנים האניה. בעזרת רקוע נחשת התעסק וילסון
בזריזות בהדוק הדבקים המתפרדים. הסדקים נסתמו
בקנבוס מזפת.

המים נקוו בתחתית האניה לא יותר
מגבה חצי מטר. בעזרת משאבות אפשר היה לשאב
אותם בזמן קצר, ולהקל על ידי כך על האניה.

הם התבוננו בתבת האניה; היא נתקלקלה לא הרבה.

לאחר שהתבונן בפנים האניה, צלל
וילסון המימה כדי לקבע את מדת שקיעתה של
“מקרי”. האניה שכבה ופניה צפונה־מערבה, כשהיא
נתונה על שרטון של חול. כמעט שני שלישים של קער
האניה טבעו עמק מאד; החלק האחורי של האניה נמצא
במים שגבהם הגיע למטר וחצי. ההגה היה חפשי
לגמרי. גאות המים באוקינוס השקט אינה גדולה
הרבה, בכל זאת קוה ג’ון מנגלס שגאות המים תוכל
להסיר את האניה מעל השרטון. האניה שקעה בתוך
השרטון שעה אחת טרם עלות גאות המים עד גבהה
הגדול, ובה במדה שהוסיפו המים לרדת הוסיפה יותר
ויותר לשקע ולנטות על צדה
הימני, ובשעה שש בבקר, בשעת השפל הגדול,
נטתה האניה עד מאד. לעשות לה סמוכות לבל תטה,
חשבו למותר, ביחוד משום שהכלונסאות וחלקי
התרן היו דרושים לג’ון להעמידם במקום השבורים.
כן, היה צרך לפרק את משא האניה מעליה. ואפשר
היה לחזות מראש, כי העבודה תהיה קשה ומיגעת
מאד.

– לעבודה! – פקד ג’ון מנגלס.

המלחים הזדרזו למלא את פקודת רב־החובל.

אין צריך לאמר שאת פריקת משא האניה
אי־אפשר היה להשלים עד לגאות הראשונה, אבל
למצער, אפשר היה לראות עד כמה תשמע האניה
שהקלה עד לחצי – לגלים, ואחר־כך בשעת הגאות
השניה, יגשו להשתמש ביתר האמצעים שהיו
בידי רב־החובל.

ראשית כל שמו לב למפרשים. המיור,
רוברט ופגנל, נהוגים על־ידי וילסון, עלו על התרן,
כדי להסיר את המפרש הרבוע שהיה יכול להפריע
להעלאת האניה בשעת הגאות, בהיותו מתנגד
לאויר. אחרי עבודה ממשכה ומיגעת עלה בידם
להסיר את המפרשים. רוברט המהיר כחתול והאמיץ
כמלח זקן ורגיל הביא תועלת רבה בעבודתו.

עכשיו היו צריכים להשליך עגן אחד או
שנים מאחורי האניה, לצד הקער, כדי להסיר בשעת
הגאות את האניה מעל השרטון בשלשלת הקשורה
אליהם. כשיש לאניה סירות, אין עבודה זו קשה
כל־כך: לוקחים את העגן, שמים אותו בסירה, מובילים
אותו עד למרחק ידוע ומשליכים אותו במקום המיעד
מראש. אבל דא עקא שלגבורינו לא היו סירות,
ומכרחים היו להשתמש במקומן באיזה דבר אחר.
גלנרון ידע היטב את הצרך בכל מכשירי העבודות
הללו; הוא גם ידע, שכדי לרדת מעל השרטון, זקוקים
הם לעגן.

– אולם מה נעשה בלי סירה? – שאל הלורד אדוארד את ג’ון מנגלס.

– אנחנו נשתמש בשרידי התרן
ובתיבות ריקות, – ענה רב־החובל הצעיר – הענין קשה
אבל לא בלתי אפשׁרי, כי עגני “מקרי” אינם גדולים.
אם רק יעלה בידינו להשליך את העגנים והם לא
יעקרו מן הקרקע, הריני מקוה לתוצאות טובות.

– לעבודה, אל לנו לאבד את הזמן היקר חנם, ג’ון.

כלם נתכנסו על הספון: כל אחד הציע
את שרותו. ג’ון מנגלס החליט להשתמש בשרידי
התרן, ולהתקין דוברה נשאת על חביות ריקות. דבר זה
יתן את האפשרות להניח את העגן על הדוברה, אל
הדוברה היה מהדק משוט ששמש במקום הגה.
בקצר־רוח חכו לעת רדת המים, שאז יעביר הזרם את
הדוברה אל המקום המיעד, ולחזר שוב אל האניה
חשבו בעזרת חבל מתוח מן האניה אל הדוברה.

העבודה כמעט שלמה, כשהחמה נתקרבה
אל מרום השמים. ג’ון מנגלס הטיל על גלנרון
להשגיח על בנין הדוברה, והוא עצמו התעסק
בקביעה האסטרונומית של המקום. לאשרם, נמצאו
בתאו של הלי ספר שנתי של מצפה־הכוכבים
בגריניץ וגם מדזוית מלכלך ומזהם, אבל אפשר היה
עוד להשתמש בו. מכשיר זה, בעזרת שורת מראות
נעות, מראה את השמש באפק באותה שעה, כשהיא
מגיעה לנקודת הגבה הגדול ביותר. בעת ההסתכלות
מכרחים לכונן את המשקפת של המדזוית על האפק
האמתי, זאת אומרת: על המקום, שהמים כאלו
מתלכדים שם עם השמים. לעשות כזאת עכשיו היה
אי־אפשר, משום שהאפק הסתתר מאחורי הצוקים
העצומים, ובמקרים כאלה מחליפים את האפק האמתי
במלאכותי, זאת אומרת: לוקחים קערית שטוחה מלאה
כספית ומתבוננים. הכספית ממלאה כאן את
תפקידו של ראי מאזן, אולם כספית לא נמצאה
ב“מקרי” וג’ון היה מכרח להסתפק בעטרן, שגלגל
השמש השתקף בו באפן מספיק. צריך היה לדעת רק
את מדת רחב המקום – הארך היה כבר ידוע להם, כי
האניה עמדה על החף המזרחי של ניו־זילנד. בעזרת
המדזוית הגביל ג’ון את גבה השמש באפק ל′30°68. נמצא, שהשמש עמדה רחק מנקודת גבהה ב′30°21, כי הסכום של שני המספרים האלה הוא 90.
לפי הרשימה האסטרונומית השנתית נוטה השמש
בשלישי לפברואר ב־′30°16. בהוסיפם מספר זה לזה שקבלו
מההסתכלות שהראה המרחק הזיניטי, זאת אומרת: עד
לנקודת גבה השמים,′ 30°21 – יצא להם הרחב °38. ובכן נמצאה “מקרי” בארך ′171013 וברחב °38. אפשרי הדבר, כי הדיוק
לא היה כל כך נמרץ, אבל על קטנות כאלו אפשׁר היה
לותר.

לאחר שהתבונן במפה שקנה פגנל
בעדן, נוכח ג’ון מנגלס ש“מקרי” נטרפה נכח המפרץ
אלטה, ליד הראש קהוהה, והיא רחוקה מאוקלנד במעלה
אחת לצד דרום.

– ובכן, – אמר גלנרון, – יהיה עלינו לעבר ארבעים קילומטר. זה לא
יגזל מאתנו זמן רב.

– לעבר ארבעים קילומטר בים, הוא דבר
קל, מה שאין כן ביבשה, – העיר פגנל – ולכן נאמץ
את כל כחותינו להוריד את האניה מהשרטון.

ושוב התחילו בעבודה. ברבע השעה
הראשון השיגה גאות המים אל המכסימים שלה, אבל
ג’ון לא יכל להשתמש בה, כי עוד לא הובילו את
העגנים למקום הדרוש. דאגה תקפה את רב־החובל
הצעיר: התתרומם האניה? אחרי חמשה רגעים צריכה
להפתר שאלה מכרעת זו.

נשמעה חריקה, חריקה זו היתה יכולה
להיות תוצאת התרוממות האניה או תוצאת התפרקותו
של החלק התחתון שלה, השקוע במים.

מכרחים היו לחכות לגאות המים השניה: האניה התרוממה רק מעט.

העבודה לא פסקה. לאחרונה, בשעה
שתים אחרי הצהרים שלמה הדוברה כליל, העגן
הורד על הדוברה וג’ון מנגלס ווילסון קשרו חבל אל
האניה ואת קצהו השני לקחו אתם ושטו עם הזרם
שנתהוה בשעת רדת המים. הם השליכו את העגן
בעמק גדול, במרחק די רב מן האניה, ואחר־כך שבו
אל “מקרי” בעזרת החבל.

נשאר עוד העגן הגדול. בו היו מכרחים
לטפל זמן רב. אבל לא היו רגעים מועטים
והתאמצויותיהם של תירינו נגמרו והכתרו
בהצלחה. הדוברה שטה שוב והעגן השני השלך לא
רחוק מן הראשון.

התחילו לחכות לגאות המים שהיתה
צריכה להיות אחרי חצות הלילה. השעון הראה רק שש
בערב.

אחרי עבודה רבה וקשה כזו רעבו כלם,
והארוחה שהוכנה בידי אולבינט נעמה לחכם. אחרי
הארוחה, בהחליפם כח מעט, אחזו בשאר אמצעי
הזהירות הדרושים בשעת הסרת האניה מעל
השרטון.

ג’ון מנגלס צוה להשליך הימה עוד חלק גדול מהסחורה כדי להקל עוד יותר על האניה.

כשנגמרו כל ההכנות האלו, היתה כבר חצות הלילה.

כחותיהם של הנוסעים אפסו לגמרי,
בה־בשעה שהעבודה הקשה ביותר היתה עוד
לפניהם. ג’ון מנגלס החליט החלטה חדשה.

משברי הים שקטו, הים התנועע
לאט־לאט. בהסתכלו ברקיע נכח רב־החובל שהרוח
הדרומית־מערבית תפנה עוד מעט את מקומה לרוח
צפונית־מערבית. הספן המנסה לא יכל לשגות בדבר
זה. וילסון ומיולרדי תמכו גם הם בדעתו.

ג’ון הביע את דעתו לגלנרון והציע לדחות את זמן הסרת האניה עד למחר.

בעל כרחם הכרחו הנוסעים להאריך את רוחם ולהכנע להוכחותיו המוצקות של רב־החובל.

הלילה עבר בשלום. וילסון ומיולרדי עמדו על המשמר חליפות והשגיחו על העגנים.

הבקר בא, תקוותיו של ג’ון נתקימו:
רוח צפונית־מערבית התחילה לנשב. כל אנשי האניה
היו על מקומותיהם, למלא את תפקידם. רוברט, וילסון
ומיולרדי טפסו ועלו על התרן; המיור, גלנרון
ופגנל היו על הספון. כלם חכו בקצר־רוח לרגע
המתאים, שיוכלו לפרש את המפרשים, שכל־כך
הרבה קוו לעזרתם.

בצהרים התחיל הים להתרומם. הסלעים
התת־מימיים נעלמו כליל תחת הגלים שהקציפו.
המלחים הביטו בהתרגשות קדחתנית על רב־החובל,
בחכותם לפקודותיו. הוא התבונן חרש בגאות
המים.

הגיעה השעה תשע בבקר: בעוד ארבע
שעות תגיע גאות־המים את גבהה הגדול ביותר. ג’ון
מנגלס לא אבד את זמנו ולא הוציאו לחנם; הוא צוה
להחליף את התרן השבור באחד המוטות שנמצא על
האניה, למען יוכל איך־שהוא להסיע את האניה
ולהובילה ליד החוף, בשעה שיצליח להסירה מעל
השרטון. העבודה התנהלה במרץ ולעת הצהרים
הגיעה לקצה. גם הגברת גלנרון ומרת מרי גרנט לא
ישבו בחבוק ידים ועזרו לפרש את המפרשים.
סוף־סוף נגמרה העבודה, ו“מקרי” היתה יכולה כבר
להפליג בים, אלו רק נחלצה מן השרטון. בין כה וכה
והים התכסה ברצי מים קטנים וקלים – סימן לגאות
המים המתקרבת ובאה: ראשי הצוקים השחורים שנראו
מעל לפני הים, התחילו להתכסות במים, האחד אחרי
השני. עתה קרבה ובאה שעת העבודה הקשה ביותר;
כלם חכו בכליון־נפש בתלותם את עיניהם בפני
מפקדם ובחכותם לפקודותיו, בהיותם מוכנים למלא
אחריהן לאות הראשון אשר ינתן להם.

ג’ון מנגלס התבונן בדאגה
ובחרדת־נפש אל גאות־המים, אל אותו מקום ששם
הורדו העגנים אל קרקע הים, ואל החבלים שנמתחו
מהם עד האניה.

בשעה אחת אחר חצות היום הגיעה
גאות־המים עד גבהה הגדול ביותר; נחוץ היה לגשת
תכף ומיד אל העבודה: המפרשים התנפחו כבר על
ידי הרוח.

– אל הגלגל! – פקד רב־החובל.

הגלגל להעלאת העגנים היה מציד
בידית, ומיולרדי ורוברט מהעבר השני, התחילו
להניע בכל כחם את הידית למען סבב באפן זה את
הגלגל. גם ג’ון ווילסון נלוו אליהם לעזרה.

– התחזקו, התחזקו! – קרא רב־החובל הצעיר, – חזקו ואמצו! שכם אחד!

החבלים נמתחו כמיתרי הכנור; העגנים נאחזו היטב בקרקע הים.

גאות־המים אינה נמשכת זמן רב, ולכן
היה עליהם להחיש את מעשיהם. עוד רגעים אחדים –
והמים יחלו שוב לרדת. הם עבדו בכל כחם.
המפרשים הנפוחים על ידי הרוח כמעט שנקרעו.
הרוח התחזקה והתגברה מרגע לרגע; הרגשו
תנודות אחדות של האניה. דומה היה
הדבר, כי האניה תרד סוף־סוף מן השרטון, אם
יגבירו עוד מעט את כחותיהם.

– הלנה! מרי! – קרא הלורד גלנרון.

הנשים הצעירות מהרו לעזר על יד חבריהן
ולחצו אף הן בכל כחן על הידית. נשמע עוד קול
חריקה אחד, האניה התנודדה עוד פעם, אך בזה נגמר
כל הדבר. האניה נשארה על עמדה. כל העבודות היו
עתה לשוא, יען כי כבר התחילה רדת־המים. עתה
הברר הדבר, כי לא גאות המים אף לא הרוח – אין בכחם
להוריד את האניה ממכון שבתה.




פרק ו: אכילת בשר־אדם


הנסיון הראשון שעשה ג’ון מנגלס
לאפשר לתירים לעזב את מקומם, לא עלה יפה! צריך
היה מיד למצא אמצעי הצלה אחרים. שטות גדולה היתה
מצדם, לו חפצו להשאר על ספון האניה ולצפות
לעזרה. לו גם תתקרב איזו אניה באחד הימים לכאן,
לא תמצא עוד את “מקרי”, כי זו עלולה בינתים
להשבר. אחת הסערות המצויות בים, או התגעשות־ים
חזקה תטיל את האניה על השרטון, תנפצנה לשבבים
ולשברים ואת שרידי השברים תפזר לכל צד ועבר.
ג’ון החליט להגיע אל היבשה, ויעבר עליו מה, ולא
לחכות עד שהאניה תנפץ לגמרי.

רב־החובל הציע לעשות דוברה כה חזקה,
שיוכל להעביר עליה את האנשים ואת צרכי המזון אל
החוף.

הם הסכימו לעצתו והתחילו לעבד
בזריזות ובמרץ, ועד לעת הערב גמרו את העבודות
העקריות.

בערב, בשעה שמונה, אחרי הארוחה,
כשהגברת הלנה ומרת מרי שכבו לישון, התהלכו
פגנל וחבריו על הספון אנה ואנה ודנו במצבם. גם
רוברט היה אתם. הנער האמיץ הקשיב בשום לב
לשיחה, והיה מוכן להציע את שרותו, אם רק ימצאו
בו חפץ. הוא לא היה מפקפק אף רגע להקריב את עצמו
לקרבן לטובת הכלל.

פגנל שאל את ג’ון מנגלס, אם אי־אפשר
להגיע לאוקלנד בדוברה, בשוטם לארך החופים,
מבלי לעלות על היבשה.

ג’ון ענה, שאין גם מה לחשוב על זה.

– נניח, שבדוברה אי־אפשר, אבל בסירה? – שאל פגנל.

– באפן הרע ביותר, כשאין ברירה אחרת, – השיב הקברניט – וגם זה רק בתנאי – לשוט ביום ולנוח בלילה.

– זאת אומרת, כי נוכלים אלה שעזבו אותנו…

– הה! הם היו שכורים, – אמר ג’ון, – וודאי שלמו בחייהם בעד מעשה פשעם המתעב.

– ובזה הרעו להם עצמם וגם לנו, – אמר
פגנל – כי סירה זו היתה נחוצה לנו עכשיו עד
מאד.

– ומה לעשות, פגנל יקירי! צריך
להסתפק בדוברה, אם אין לנו דבר טוב ממנה, – אמר
הלורד גלנרון.

– מזה הייתי דוקא רוצה להמלט, – השיב הגיאוגרף.

– איך? האם אתה שעברת אתנו דרך
הפמפות ומדברות אוסטרליה, הנך חוששׁ עכשיו
לעבור עשרות אחדות של קילומטרים? – שאל
גלנרון.

– ידידי, – השיב פגנל – אין אני מטיל ספק
באמץ לבכם אתם ולא באמץ לבן של גבירותינו,
ואתם ודאי לא תחשבו גם אותי למוג־לב. שלשים
קילומטר הם כאין וכאפס בארץ אחרת, אך לא
בניו־זילנד. אני הייתי הראשון שעמדתי על דעתי
שנעבר דרך אמריקה ודרך
אוסטרליה. ועכשיו אני חוזר ואומר: מצאו איזו עצה
שתמצאו רק השתדלו להמנע מעבר בארץ־דמים
זו.

– אבל בכל אפן טוב לנו יותר ללכת שמה,
מאשר ללכת לאבדון באניה שבורה זו! – אמר ג’ון
מנגלס.

– ומפני מה עלינו לפחד, ביחוד בניו־זילנד? – שאל גלנרון.

– מפני הפראים, – ענה פגנל.

– האם לא נוכל להתחמק מהם בלכתנו
לארך החוף? והאם עשרה אירופאים אמיצי־לב
ומזינים היטב לא יוכלו להכות אחור התנפלות של
מאה פראים נודדים ועלובים!

– את הזילנדים אין לכנות בשם “נודדים
עלובים”, – השיב פגנל, בהניעו בראשו – זהו שבט
שואף־קרבות, אמיץ ונבון. הם עוד עכשיו נלחמים
באנגלים, שחדרו אל ארצם ונצחום; הם נלחמים
במתישבים האנגלים ויש אשר גם ינצחום, ותמיד
יאכלום לתאבון.

– הה, אלי! אנו הולכים עכשיו אל בין
אוכלי אדם? – לחש רוברט מתוך אימת־מות – אהה,
מרי, כלנו נאבד!

– אל תירא, ידידי, – אמר הלורד, בהרגיעו את הנער – פגנל שלנו מגזים אל נכון.

– לא, אדוני, אין אני מגזים כלל, – ענה
המלמד קשות – רוברט הוכיח לא פעם ולא שתים, כי
איננו כבר ילד, ולכן אינני מוצא כל צרך להעלים
ממנו את האמת. הזילנדים הם הפראים העריצים
ביותר, ושואפי דם המה יותר מכל אוכלי האדם. הם
אוכלים את כל מי שבא לידם. המלחמה אצלם היא רק
כמו ציד על חיה שבשרה טעים. האירופאים הורגים
את אויביהם ומקברים אותם באדמה; והפראים הורגים את אויביהם ואוכלים אותם.



מותו של המסיונר ולקנר




– פגנל, – אמר המיור, – זהו ענין חשוב
מאד לוכוח, אבל אין השעה כשרה לכך. אם טוב
להיות נאכל או לאו – זוהי שאלה להלכה, אבל לא
למעשה, כי ברגע שהאדם נאכל, אין לו כל הבנה
מזה, אם נעים לו זה או לא, ועד הרגע ההוא, זאת אומרת:
כל עוד שהוא חי, הוא משתדל בכל כחותיו להשתמט
מנסיון זה. אני בשום אפן איני רוצה להיות נאכל,
ואיני רוצה גם שבני לויתי יתנסו בנסיון זה:
ובכן עלינו לטכס עצה מה לעשות כדי שלא נפל
בידי הצידים המתאוים בשר אדם. אולם קדם רוצה אני
לשאל עוד שאלה אחת: מדוע לא שרשה הנצרות עד
עכשיו מלבות הפראים את המנהג האכזרי הזה –
לאכל את הדומים להם?

– אתה, המיור, הנך חושב, כנראה,
שהזילנדים כלם נוצרים הם. אמנם יש ביניהם חלק
קטן מאד של נוצרים, אבל המסיונרים מוסיפים עוד לפל
לקרבן על ידי חיות הולכות על שתים אלו. הנה זה
אך לפני שלש שנים נהרג אחרי ענויים אימים המטיף
ולקנר. המאורים תלו אותו על עץ ונשיהם נקרו את
עיניו, ולבסוף, אחרי סגופים רבים, שתו הפראים את
דמו ואכלו את מחו. מעשה נורא זה קרה בשנת 1864
באופוטיק, במרחק קילומטרים אחדים מאוקלנד,
כמעט לעיני השלטונות האנגלים… הה, ידידי, דורות
רבים יעברו עד שטבע האדם ישתנה. המאורים יהיו
עוד זמן רב אוכלי־אדם. כל ההסטוריה שלהם מלאה דם.
כמה אנשים כבר הרגו ואכלו, החל ממלחי טסמן.
אמנם לא רק הבשר הלבן עורר את תאותם. הם היו
אוכלי אדם עוד קדם שהופיעו אצלם האירופאים.
תירים רבים שהיו בניו־זילנד היו עדי ראיה,
כיצד אכלו הפראים בתאוה גדולה, כמטעמים, את
בשר נשיהם וילדיהם עצמם.

– אבל, – השיב מכס נבס, – דומני, שזאת
בדו התירים מלבם לשם מליצה, כדי להתהלל לפני
ההמונים. כמובן, האדם שבלה בחברת אוכלי אדם
וכמעט שהוא עצמו היה להם למאכל, הוא מענין יותר
מזה, שלא ראה כל דבר מלבד אנשים שכיחים.

– גם אני חושב שבכל הדברים האלה יש
הרבה מן ההגזמה, – אמר הגיאוגרף, – ואני סומך
בעקר על עדותם של אנשים הראויים שיאמינו
לדבריהם, כגון המיסיונרים קנדל ומרסדן,
רבי־החובלים דיליון, דיורויל, לפלס ורבים אחרים,
שאין לחשד בהם שהם מגזימים. הזילנדים עריצים הם
מטבעם. כך, למשל, הם נוהגים להרג אחדים מקרבם,
כשמת מנהיגם, כדי לתת לו משרתים בעולם הבא
ולהשיב בזה את חרון אפו מעל הנשארים בחיים.
אולם מזה שׁהם אוכלים מיד את משרתיהם הנרצחים, יש
ללמד, שהעקר כאן היא הקבה, ואמונתם התפלה
תופסת בזה רק את המקום השני.

– לא, אני מחזיק בדעתי, שהסבה
העקרית היא בערותם הקיצונית והאמונה התפלה
הכרוכה בזו, – העיר ג’ון מנגלס, – ולכן כשימירו
את דתם, הבנויה רק על אמונות תפלות, בדת הנוצרית,
ישתנו גם מדותיהם לטובה.

– אתה נוגע בשאלה חשובה על דבר
מוצאו של מנהג אכילת בשר־אדם, אמר פגנל – אם הדת
או הרעב הכריחו את בני האדם לאכל איש את רעהו
–דבר זה הוא בלתי ידוע. אם כה ואם כה, אבל המנהג
של אכילת בשר־האדם עומד בעינו גם כעת, וזה
אצלנו העקר עכשיו במצבנו זה.

ובאמת צדק פגנל. אכילת בשר־האדם
היתה בניו־זילנד למחלה קבועה, כמו שהיתה קדם
באיי־פיג’י ועל חופי מפרץ טורס. הוא צדק גם בזה,
שקשה להחליט מה הוא הדבר שהוליד מנהג אים זה: אם
האמונות התפלות או הרעב הקיצוני. אפשר מאד
שבימים הקדמונים נסו הפראים לאכל בשר־אדם רק
מתוך רעב, וודאי רק את בשר אלה שמתו גם הם
ברעב, ואחר־כך קדשו כהניהם את המנהג הזה. ומה
שנוגע למאורים עצמם, יושבי ניו־זילנד, הנה הם
מוצאים את אכילת בשר־האדם לטבעית. המסיונרים
שאלו אותם לא אחת, מה מכריח אותם לאכל בשר־אדם
ואף לטרף את אחיהם מלדה, וקבלו תשובה, שאם
הדגים נזונים בדגים. אם הכלב אוכל את האדם, האדם –
את הכלב, החיות טורפות זו את זו, מדוע זה לא יאכל גם
האדם האחד את משנהו? אצלם יש גם מסורה דתית, שאל
אחד אכל את השני. ומדוע זה לא ילכו בעקבותיו של
אל זה ולא יחשבו את זה למעשה צודק? מלבד זאת,
אומרים הזילנדים, שבאכלם את אויבם הנרצח, הם
מסגלים להם את נשמתו, כחו וכל כשרונותיו. לפי
דעתם, הנשמה וכל המעלות הרוחניות של האדם
נמצאות במחו, ומשום הכי המח הוא המזון החשוב
ביותר שלהם. פגנל בא לידי מסקנה, שדוקא
דרישות הקיבה תמכו במנהג של אכילת
בשר־האדם.

– הרעב?! – שאל ג’ון מנגלס.

– כן, הרעב, – השיב פגנל – או, יותר
נכון, הצרך ההכרחי לחזק את הגוף ואת הדם בחנקן,
הנמצא רק בחמרים האורגניים. האדם העובד רק עבודות
רוחניות, עבודת המח, יכול להסתפק בצמחים בלבד,
אבל זה שעובד עבודות גופניות קשות, מכרח
להתכלכל באותם הדברים המועילים להתהוות
השרירים ולחזוקם. וכאן, הסבה שהמאורים היו
אוכלי בשר, ובעקר בשר־אדם.

– ומדוע אינם נזונים בבשר החיות? – שאל גלנרון.

– משום שבקרבתם אין כמעט שום חיות,
אדוני. ובזה, אם אי־אפשר להצדיק מנהג נורא זה
לגמרי, אבל מבחינה ידועה מתבררת נטיתם לאכילת
בשר־אדם. בארץ מולדתם יש רק מעט חיות ועופות,
ולכן התכלכלו המאורים תמיד בבשר־אדם. אצלם
יש גם עונה קבועה “לאכילת בשר־אדם”, כמו שיש
בארצות הנאורות עונה קבועה לציד. בעונה זו
מתחילות מלחמות בין שבטים שונים, והמנצחים
משמשים מזון למנצחים.

– נמצא, לפי דבריך, שהזילנדים יחדלו
רק אז מהיות אוכלי אדם כשמישוריהם יהיו מלאים
אילים, פרים וחזירים, – אמר גלנרון.

– אמנם כן, לורד יקר, אבל דרושות מאות
אחדות של שנים עד שהזילנדים יזירו את עצמם
מאכילת בשר־אדם, אשר אותו הם מבכרים על כל מין
בשר אחר, כי מה שגדל במשך דורות רבים, לא תעקר
מן השרש כל כך מהר. לפי דבריהם, טעם בשר־האדם
הוא כטעמו של בשר החזיר, אבל הוא יותר “ערב”
ונעים לחכם מבשר החזיר. בשר האירופאים תופס
אצלם את המקום האחרון, משום שאנחנו נוהגים
להשתמש במלח, ובשרנו הוא על ידי כך רווי־מלח
וטעמו מר מעט ולא יערב לחך הזילנדים.

– אכן, גם בררנים הם הפראים הללו, – העיר המיור בבת־צחוק.




פרק ז: על הדוברה


הדברים שספר פגנל היו דברי אמת
שאין לערער עליהם. בעריצותם של הזילנדים לא
יכלו התירים להטיל כל ספק, ולכן היתה העליה
לחוף בחזקת סכנה. אבל לו גם גדלה הסכנה פי מאה,
מכרחים היו לעזב את האניה, שמפאת לחץ הגלים,
הלכה הלוך וההרס. משתי הרעות היו צריכים לבחר
בקטנה שבהן.

לקוות לעזרת איזו אניה היה אי־אפשר:
“מקרי” נטרפה לא באותה הדרך ששם עוברות האניות
הנכנסות לנמלי ניו־זילנד. מקום זה הוא מסכן,
והאניות משתמטות תמיד מלבוא הנה.

– ומתי נפליג? ­– שאל גלנרון.

– מחר בתשע בבקר, ­– ענה ג’ון מנגלס ­–
כשרק תתחיל גאות המים. היא תעזר לנו להגיע אל
החוף.

את המרחק של ארבעה־עשר הקילומטר עד
לחוף אפשר היה לעבר רק על דוברה חזקה, שתוכל
לעמד בפני לחץ הגלים. לאחר שהרהרו קצת, החליטו
שלשם זה דרוש יהיה התרן הראשי של “מקרי”.

וילסון ומיולרדי נגשו אל העבודה.
החבלים נקרעו, ועל ידי מהלומות גרזן התמוטט עד
מהרה התרן הגדול ונפל ברעש מחריש אזנים על
ספון האניה.

את התרן נסרו לקורות, ובאפן כזה היו
כבר החלקים הראשיים של הדוברה מוכנים; על גבי
הקורות האלו הניחו קורות וקרשים ואת כלם קשרו
בחבלים, ברוח שבין הקורות שמו חביות ריקות,
שתודות להן יכלה הדוברה לצוף על פני המים. על
מסד חזק זה בנה ג’ון רצפה עשויה חריצים, כדי שמי
הגלים המתנפצים אל הדוברה והמציפים אותה, יוכלו
לקלח למטה אל הים בין החרכים, והרצפה לא תספג
את הטחב אל קרבה.

ומשום שבבקר זה נשבה רוח־לוי, צוה
ג’ון מנגלס להצמיד לאמצע הדוברה כלונס שישמש
תרן. ואל זה קשור בחבלים מפרש. במקום הגה חברו
אל הדוברה משוט ארך בדמות מרדה רחב, שאפשר את
הובלת הדוברה גם ברוח חזקה.

דוברה בנויה באפן כזה היתה יכולה
לעמד גם בפני תנודת־ים חזקה. אבל אם תשתנה
הרוח, היוכלו להגיע בה אל החוף? איש לא יכול
לענות על שאלה זאת.

ראשית כל הצטידו בצרכי מזון
שיספיקו לכל הדרך עד לאוקלנד, כי בשום אפן לא
יכלו לקוות להשיג איזה אכל בחוף הבלתי
מישב.

מר אולבינט הוציא מן המלאי בשר מלוח
ומעשן, חמאה, קמח, שמורים ושתי חביות קטנות
מלאות בשר־דגים מלוח.

­– צוה־נא על וילסון ומיולרדי לארז את
כל זה היטב בתבות, ­– אמר אולבינט אל
רב־החובל.

– ואת התבות לקשר אל הדוברה? ­– שאל מיולרדי.

­– כן, כמובן; באפן אחר יאבדו לנו
בדרך. כל מה שיש לנו יש לשום אל תוך התבות, אם
לא תספקנה אלו שיש לנו נעשה תבות חדשות
מקרשים.

– ומנין נקח עוד קרשים? ­– שאל וילסון ­–
הרי הרסנו כבר את כל המחיצות שהיו בתחתית
האניה?

– אין בכך כלום, ­– ענה רב־החובל ­–
בשעת הצרך אפשר לנו להרס גם את האניה כלה,
בעליה עזבו אותה והרי היא הפקר גמור.

המלחים נגשו אל העבודה, ועד מהרה עשו
תבות גדולות אחדות ולתוכן שמו את כל מטען
הנוסעים.

בחצות היום בדיוק התחילה גאות המים,
נשבה רוח צפונית־מערבית קלה, הים הכה גלים
קטנים.

­– הוד מעלתך, כל ההכנות נגמרו, ­– הודיע רב־החובל ­– בבקשה לרדת אל הדוברה.
– טוב הדבר, ג’ון, אבל כיצד תבאנה הנשים ותרדנה אל הדוברה?

– אני צויתי להכין סלם של חבלים רחב וטוב…

– תודה לך, ג’ון; אתה הנך ממש גאון באמצאותיך וזהירותך, ­– אמר הלורד בחן, בטפחו אותו על שכמו בחבה.

כל הנוסעים היו כבר על הספון.
הראשונות ירדו אל הדוברה הנשים ותפסו מקום על
התבות, שהיו מנחות באמצעה. מסביב להן ישבו
גלנרון, המיור, פגנל, ורוברט. וילסון עמד ליד
המשוט, ורב־החובל יחד עם מיולרדי ואולבינט
התעסקו במפרשים.

­– האם הכל מוכן? ­– שאל ג’ון מנגלס.
– הכל כשורה, אדוני רב־החובל! ­– ענה וילסון.

– יהי אלהים עמנו! הבה ונפליג!

מיולרדי קצץ את החבלים, שהדוברה היתה
קשורה בהם אל האניה. המפרשים נתמתחו, והדוברה
שטה בעזרת גאות המים והרוח ישר אל החוף.

החוף היה רחוק מהם כארבעה־עשר
קילומטר. שטח זה לגבי אסדה טובה כמוהו כאין,
אבל לעבר שטח זה בדוברה, אינו דבר קל.

לו שקטה הרוח, היו מכרחים להוריד את
העגן ולחכות לגאות המים השניה. וזה החריד מאד
את ג’ון. לאשרם גברה הרוח ואפשר היה לקוות
להגיע אל החוף אחרי שלש שעות.

התחלת השיט היתה בהצלחה. האבנים
השחורות התת־מימיות ושרטוני החול הכתומים יחד
עם המערבולות שכסו בקצף על ידי מחי הגלים
נעלמו לאט־לאט מן העין.

רב־החובל שאף רוח לרוחה.

אחרי שתי שעות נראו כבר שרטוטי
החוף. צפונה־מערבה התרומם הר גבוה. בתכלת הרקיע
נשתקפה פסגת ההר בדמות ראש קוף. זה היה ההר
פירונזיה, הנמצא בדיוק במקבילה השלשים
ושמונה.

­– תודה לאל! ­– העיר ג’ון מנגלס ­– איני רואה עוד שום סלע תת־מימי.
– טועה הנך, ג’ון, ­– השיבה הגברת הלנה ­– אחד נראה עוד.
– ואיפה הוא גברתי?

– הנהו שם, ­– ענתה האשה הצעירה,
בהראותה על נקודה שחורה שנראתה במרחק
קילומטר וחצי.

– כן, אמת הדבר, ­– אמר פגנל ­– צריך
לזכר את המקום, כדי שלא נתקל בו, כשיסתתר
מן העין בשעת גאות המים.

– הוא נמצא בצד צפון, ­– העיר ג’ון מנגלס ­– וילסון, השתדל לעבר על ידו בזהירות.
– כפקודתך, אדוני! ­– ענה המלח, בהפנותו את המשוט.

אחרי חצי שעה התנשאה שוב הנקודה
השחורה מעל למים. רב־החובל רצה להתבונן בה היטב
ונעזר במשקפתו של פגנל.

­– הרי אין זה שרטון כלל, ­– אמר לבסוף, ­– זהו פשוט איזה דבר הצף על פני המים.
­­– אפשר שזהו שבר מן התרן של “מקרי” ­– אמרה הגברת הלנה.

– לא, הלנה יקירתי, ­– אמר הלורד ­– דבר
זה גדול הוא יותר מדי, ואינו דומה כלל לשבר מן
התרן.

– המתינו­־נא! ­– קרא רב־החובל, ­– התדעו
מה?… הרי זוהי הסירה! היא צפה ותחתיתה
למעלה.

­– נמצא, שהנמלטים אבדו כלם? ­– קראה הגברת הלנה.

– כנראה, כך הוא, ­– ענה רב־החובל ­–
ואפשר היה לראות זאת מראש. כיצד יכלו להנצל
בלילה אפל וסוער כזה, בין סכך של שרטונים!

רגעים אחדים שתקו כלם, בהתבוננם בסירה ההפוכה, הצפה לאט לקראת הדוברה.

­– עלינו להשתמש בסירה הזאת, ג’ון, ­– אמר הלורד גלנרון.
­– חוששני ששבורה היא ולא תצלח לכלום, אדוני, ­– ענה הקברניט.

– וכי זוהי דעתך?… בכל זאת טוב להוכח בזה, אפשר, שלאשרנו שלמה היא.

– הבה נתבונן!… וילסון, הפנה את הדוברה ישר אל הסירה! ­– פקד ג’ון מנגלס.

– בפקודתך, אדוני רב־החובל.

אחרי חצי שעה התקרבה הדוברה אל
הסירה. מיולרדי הכה בה במשוט; נשמע קול דפיקה
עמומה.

הצפוי כלו נתפקע, ­– אמר המלח.

­– אני מראש חשבתי ככה, ­– אמר ג’ון מנגלס ­– לא, אדוני, הסירה לא תצלח לכלום.
– הסירה עברה ליד הדוברה וכמעט שנגעה
בה, המלחים שהרכינו את עצמם מעל קצה הדוברה,
הביטו עליה מתוך סקרנות בהתרחקה לאט־לאט מהם ומדוברתם.

– חבל! ­– העיר פגנל ­– מה טוב היה לנו לבוא בעזרת סירה זו ישר לאוקלנד.

– לא, הדוברה שלנו תיטיב לנו הרבה
יותר, ­– אמר ג’ון מנגלס ­– וכי איזו תועלת יש
בסירה המתפוצצת לרסיסים ממכת הגלים הראשונה?…
אחז דרכך ישר אל החוף, וילסון!

וילסון הפנה שוב את הדוברה אל כוונה
הראשון, התחיל כבר שפל המים, ויחד עם זה שקטה גם
הרוח. המפרשים היו תלויים סרוחים, בלתי
מנפחים, והדוברה עמדה פתאם בלי נוע על
המים.

­– הוי, הוי! ­– קרא רב־החובל ­– עתה נהיה
מכרחים לעמד פה ולחכות וגם להוריד את העגן, כי
לולא זאת יגרפנו הזרם.

– למה נחכה כאן? ­– שאל גלנרון.




4.jpg



אחרי חצי שעה התקרבה הדוברה אל הסירה



– לרוח־לוי, אדוני.

– וכי בעזרת המשוטים 4 בלבד אי־אפשר לנו לשוט?
– לא, הזרם יתנגד לזה.

– וזמן רב נצטרך לעמד כאן ולחכות?

– יכול להיות, כי עד הבקר. להתקרב אל החופים האלה באפלה מסכן מאד.

– סכויים נעימים הם, לשבת על הדוברה במרחק חמשה קילומטרים מהיבשה!

– ומה עלינו לעשות, לא אנחנו הננו אדוני מצבנו.

– עשה ככל הטוב בעיניך, ­– אמר הלורד
בעצב עצור, בהניעו בידו, ­– נכנע להכרח
המר!

העגן הורד המימה.

­– ראה־נא, הגלים רצים אל החוף, ­– אמרה
הגברת הלנה ­– ומדוע איפוא לא תשתמש בהזדמנות
זו, ג’ון?

– זוהי רק אחיזת־עינים, גברתי, ­– הסביר
לה ג’ון מנגלס ­– הגלים אינם מתנועעים כלל, עכשיו
עלינו אך להזדין בסבלנות.

– ולטפל בארוחה, ­– הוסיף מכס נבס קר־המזג.

– אהה, אדוני המיור, ארוחה לא תהיה לנו
היום, ­– אמר אולבינט בעצב ­– וכי כיצד אוכל להכין
פה ארוחה? אני יכול להציע לכם רק מאכל קר.

– ותודה לך גם על זה! תן את המאכל הקר,
לא נמנע את עצמנו ממנו. הלא, רבותי? ­– פנה המיור
אל בני לויתו.

– כמובן! ­– ענו כלם פה אחד.

אולבינט הוציא מן התבה בשר, לחם יבש,
חמאה ושמורים הוא רצה להוציא גם מפה ולפרש אותה
על התבה, אבל גלנרון הניאו מעשות זאת.

­– לא צריך, אולבינט, ­– אמר אליו ­– זה
מזכיר לנו יותר מדי את כל הטובה והרחבות שהיו
לנו לפנים, ושאבדו לנו, אולי, לנצח… תן כל מה
שיש תחת ידך.

– הה, אלי! ­– קרא הטבח בקול פחדים, בספקו את כפיו, ­– מה זה עשיתי!

– מה זה אתך? ­– שאלה הגברת הלנה.

– הוד מעלתו אומר שאין לנו צרך במפה,
ועכשיו רואה אני ששכחתי ב“מקרי” את כל
כלי־האכל; את הצלחות, המזלגות, הסכינים והכפות,
הה, אלי! ומה עלי לעשות כעת? הרי אי־אפשר לנו
להיות בלי כל אלה!

הלורד גלנרון חיך מתוך עצב.

– הרגע, ידידי, ­– אמר אל הטבח, ­– אנשים
כמונו, שכבר עברו עליהם הרפתקאות ותלאות רבות
כל־כך, יכולים לותר בנקל על כל אלה. העקר
שיהיה לנו רק במה למלא את קבתנו.

– אבל במה תהא חותך את מאכלך, הוד מעלתך? ­– הוסיף אולבינט בקול עצב.

– באולרי, ­– השיב הלורד ­– הוא חד למדי;
ובמקום מזלגות, נשתמש, כמו הפראים,
באצבעותינו.

הגבירות ופגנל התחילו להרגיע את
הטבח העלוב, אבל הוא לא רצה זמן רב לקבל תנחומים
וחרף וגדף את עצמו.

­– ומה אתה דואג כל כך, אולבינט? ­–
שאלה הגברת הלנה, בראותה את יאושו הגדול ­– הלא
כשנדנו במדבר אוסטרליה5, לא
רק שלא היו לנו כלי אכל, אלא לא היה לנו פשוט גם
מה לאכל.

– כן, זאת היא אמת, אבל לא אשמתי היתה
זאת. וזה שאתם אוכלים עכשיו בלי מזלגות, אני
הסיבותי בזה. ואין לי כפרה על זה.

– די לך, זקן, אל תתיאש כל כך, ­– העיר
הלורד ­– הרי כבר אמרתי, שלא תתמיה אותנו עוד
בשום דבר… וכי לא אחת היא לנו, אם יש לנו כלים או
לאו, אם בעוד זמן מה נהיה אנחנו עצמנו למזון
לפראים בלי כל כלי אכל.

דבריו האחרונים של הלורד החרידו את לב
כלם. כלם אכלו חרש ובעצב הביטו על המים. הים
היה שקט. על האפשרות לזוז הלאה לא יכלו גם לחשב.
לאחר ששבעו, השיגו הגברים חבילת עתונים ישנים,
שנשתמרו במקרה בתוך המטען, ונשתקעו
בקריאה.

ובינתים הכין להם אולבינט משקה ממים מהולים ביין.

אחרי שעות אחדות של ענויים וצער,
התחיל להחשיך, ומיד לאחר שדעכו קרני השמש
האחרונות, היתה עלטה בלתי חדורה.

הגבירות, פגנל ורוברט שקעו בשנה
ושאר התירים לא ישנו כל הלילה, בפחדם מפני
מקרים שונים שיוכלו להביא עליהם רעה.

אבל, לאשרם, עבר עליהם הלילה בשלום.
בבקר השכם קמה רוח־לוי. התחילו לחכות לגאות
המים, שבעזרתה יוכלו להגיע מהר אל החוף.

רב־החובל פקד להעלות את העגן, כשראה
שהים מתחיל להתרומם, אבל כפות הברזל של העגן
נתקעו כה עמק בתוך החול, עד שלא היתה כל
אפשרות להוציאן.

­– קצץ את החבל, וילסון! ­– קרא ג’ון
מנגלס, כשנוכח שכל ההתאמצות היא אך
לשוא.

– האלהים יעזר לנו ולא נהיה זקוקים עוד לעגן, ולאבד זמן חנם אין אנו רשאים.

עתה, נשאה הדוברה ישר אל החוף. ככל
שנתקרבה אל החוף, הלכו השרטונים הלוך ורב;
דרושות היו זריזות, זהירות ואמנות רבה שלא
להתקל בהם. בהוליכו את הדוברה, בקש ג’ון מנגלס
איזה מקום נוח, שאפשר יהיה לבוא שמה, אבל לא מצא.
בכל ארך החוף בצבצו טורי אבנים חדות.

פתאם שקטה הרוח שוב כמו אתמול
והמפרשים פסקו מעבד. רק גאות המים בלבד נשאה
את הדוברה אל היבשה, אבל כשכלתה גם גאות המים,
נשארה הדוברה כתקועה במסמרים. עד לחוף נשארו
עוד יותר משתי מאות מטרים.

ג’ון מנגלס קמץ אגרופיו וסנן דברי
קללה מבין שניו. האמנם היתה ההשגחה נגדם,
וחרצה את משפטם לאבדון?

העגן לא היה להם עוד. אם הדוברה תגרף עם הזרם, מן הנמנע הוא שלא יאבדו כלם.

עברו רגעים אחדים ומסכנים. בהבינם
היטב את מצבם, הביטו האמללים איש אל אחיו במבט
עגום ומלא יאוש.

והנה התנשאה פתאם הדוברה על ידי
הזרם ובדחיפה עצומה אחת הוטלה על אבן אחת גדולה.
לאשרם, לא היו המים עמקים במקום הזה. הגברים
הפילו את עצמם מיד אל המים שהגיעו עד לחזם
ומהרו לקשר את הדוברה לאבנים החדות הסמוכות,
ואחר־כך העבירו את הגבירות ואת רוברט.

– נצלנו! ­– אמר הלורד גלנרון, בהציגו את אשתו בזהירות על האדמה.

אחר־כך העבירו מן הדוברה את צרכי
המזון והנשק. וכך עלו הלורד גלנרון ובני לויתו
על אדמת ניו־זילנד, המלאה מוראים וחתחתים.




פרק ח: ניו־זילנד


הלורד גלנרון רצה ללכת מיד, מבלי
לאבד אף רגע לאוקלנד, לארך החוף, אבל התירים עוד
לא הספיקו להתיבש קצת ולהכין את כל הדרוש,
והנה פתאם שטה ובאה במהירות מפליאה עננה גדולה
וכבדה והמטירה מטר סוחף על הארץ. מכרחים היו
לבקש להם מפלט.

וילסון בקש ומצא בין סלעי־הבזלת
מערה שנוצרה על־ידי גלי הים, והתירים נחפזו
להמלט שמה עם כל מטענם שהוציאו מן התבות וחלקו
ביניהם. גם הגבירות נשאו איזה משא ואין צריך
לאמר רוברט, שרצה לקחת דוקא יותר ממה שהיה יכול
לשאת.

המערה היתה מלאה אצות וצמחי־ים
יבשים. בצמחים אלה הבעירו התירים מדורה וישבו
מסביב לה.

ג’ון מנגלס קוה שגשם סוחף כזה לא
ימשך זמן רב, אבל חשב וטעה. שעה אחרי שעה עברה
והשמים היו קודרים כשהיו והגשם לא פסק. ונוסף
לזה קמה עוד סערה.

מזג־אויר נורא כזה היה יכול להוציא מסבלנותו גם את הסבלן הגדול
ביותר. אבל מה היה עליהם לעשות? להמשיך את הדרך
בגשם סוחף כזה, היה שגעון ממש. מלבד זה עד
לאוקלנד יכלו להגיע רק אחרי ימים אחדים, באפן
שהשהיה כאן במשך שעות אחדות לא יכלה להסב
להם נזק כל־שהוא להשגת מטרתם, לו רק לא יופיעו
ילידי־הארץ הפראים ולא יקחו את כלם שבי.

בראותם את עצמם לעת־עתה בטוחים מכל
סכנה, התעודדו התירים ונעורו עד שהרגישו צרך
לשוחח איש עם אחיו.

לאחר שדברו על מארעותיהם האחרונים,
הטו את השיחה והחלו לדבר על דבר אותה ארץ,
שבאו עכשיו אליה, וגם על דבר המלחמה
שהזילנדים נלחמו באנגלים בעת ההיא.

כדי להסביר את סבת אותה המלחמה, ספר להם פגנל כל מה שקדם לה.

לפי דברי הגיאוגרף המלמד, נשארו
הזילנדים, למרות הבקורים התכופים של האירופאים,
­– החל מטסמן שהופיע אצלם במעבר קוק ביום
הששה־עשר לדצמבר, שנת 1642, ­– בני־חורין על
אייהם ועמדו ברשות עצמם. אף ממלכה אירופאית אחת
לא השתדלה להביא ארכיפלגוס זה תחת חסותה. רק
המסיונרים הוסיפו להפיץ שם את תורת הנצרות. אבל
אחר־כך התחילו אחדים מהם, שהיו שיכים לכנסיה
האנגלית, להטות את לב מנהיגי הזלנדים לחסות בצל
אנגליה. המיסיונרים ידעו לכלכל את דברם, עד
שהמנהיגים שלחו למלכה ויקטוריה מכתב, ובו
בקשו ממנה שתואיל לקבל אותם תחת חסותה. אבל
הנבונים שבהם הרגישו מיד ברגש טבעי שעשו
מעשה לא בישוב הדעת, ואחד מהם, לאחר שחתם את
שמו תחת המכתב הזה, נזרקו מפיו דברי נבואה
אלה: “אנחנו אבדנו בידינו את ארצנו. מכאן
ואילך היא אינה שיכת עוד, לנו; מהר ימשלו בה
בני חוץ, ואנחנו נהיה להם לעבדים”.

ובאמת, ביום העשרים ותשעה לינואר,
שנת 1840, באה אנית המלחמה “הרולד” אל
מפרץ־האיים, רב־החובל של האניה, גובסון, יצא אל
החוף, ליד המושבה קורורה־רקה. את תושבי המושבה
הזאת אספו אל בית־תפלה פרוטסטנטי, ושם קראו
באזניהם את כח־ההרשאה שנתן בידי המלכה
לרב־החובל גובסון.

בחמישי לפברואר נקראו ראשי
המנהיגים אל הכפר פאיה אל הנשיא האנגלי.
גובסון השתדל לפתותם שיכנעו למלכה האנגלית
בלי כל תנאים למפרע, באמרו, שהמלכה שלחה
אניות וצבא להגנתם, שזכויותיהם לא תפקענה
וחרותם לא תופר. תמורת כל זה היא דורשת מהם רק זה,
שהם ימכרו לה, למלכה, את אדמתם לצמיתות ולדורי
דורות. המנהיגים ראו שחסותה של אנגליה תעלה
באפן כזה ביוקר רב, כי הרי לא יוכלו להיות עוד
אדונים לאדמה מכורה, ולכן השיבו את פני רב־החובל
ריקם.

ואולם, בעזרת תשורות שנתנו להם
ברוח נדיבה והבטחות רבות, עלה סוף־סוף בידי
האנגלים לשכנע אותם שיסכימו למכירת אייהם,
והמלכה קבלה סוף־סוף את השלטון עליהם.

­– ומה היה אחר־כך? ­– שאל הלורד
גלנרון, כשהפסיק פגנל לרגע את ספורו, כדי
להצית את הסיגריה.

– אני, כמדמני, אמרתי לכם כבר, ­–
המשיך הגיאוגרף, ­– שהזילנדים הם עם אמיץ־לב
ואוהב חרות. אחרי ההנחות שעשו ברגע חלשתם,
עמדו על טעותם, וצעד אחרי צעד, התחילו להגן
בעקשנות גדולה על חרותם. אגב עלי להעיר, ששבטי
המאורים מסדרים כמו השבטים הסקוטיים העתיקים.
זוהי אגודת משפחות אחדות, המאחדות תחת הנהגת
דבר אחד, הדורש הכנעה גמורה מאת אלה הנשמעים
לו. אלה הם אנשים גבורים ואוהבי קרבות. הגברים
נבדלים מאד בחיצוניותם; יש מהם ­– גבוהי־קומה,
וחסונים בגופם ויש בהם קטנים כננסים, אבל
במדותיהם ונמוסיהם הם כלם דומים זה לזה.

– האנגלים, כמדמני, מושלים בכל
המקומות החשובים בניו־זילנד ­– העיר ג’ון
מנגלס.

– כן, זה נכון, ג’ון יקירי, ­– ענה פגנל ­–
לאחר שקבל רב־החובל גובסון את השלטון על האי,
נוסדו במשך השנים 1862־1840 תשע מושבות זו אחרי
זו, במקומות הטובים ביותר אשר על האי. מן המושבות
האלו נמצאות ארבע על האי הצפוני: אוקלנד, טרנקי,
ולינגטון וחוק־בי, וחמש על האי הדרומי: נילסון,
מרלברג, קנטרברי, אוטגו וזוטלנד. בכל מקום
נוצרות ערים. כשנגיע אל אוקלנד, תתפלאו ליפי
קרינת דרומית זו, המושלת על מצר־יבשה, המהוה
כמו גשר בים השקט. בה יושבים כעת כבר
שנים־עשר אלף תושבים. במערב ­– פלימות החדשה,
במזרח ­– אחוחירי, בדרום ­– ולינגטון. כל אלו הן
ערים פורחות ומבקרות על ידי תירים רבים.

על האי טוי־פונמו תמצאו את נילסון ­–
גן־העדן שבניו־זילנד, תתענגו על מראה העיר
פוקטון העומדת על מעבר קוק; באוטגו­ – הנוף העשיר
ביותר שמחפשי־הזהב שבכל העולם נוהרים אליו ­–
תמצאו את קריסטשרג, אינורקרגיל, דיונדים, ולא
תדעו את איזו מהן לבכר על פני חברותיה. הוכח
תוכחו שאין אני מדבר על אלו כפרים דלים, כמו
שאתם משערים בדמיונכם, אלא על ערים אמתיות
בעלות נמלים, בתי־תפלה, בנקים, גנים בוטניים,
מוזיאות לטבע והיסטוריה, חברות להכשרת הישוב,
מערכות של עתונים, בתי־חולים, מוסדות צדקה שונים,
מכונים לפילוסופיה, קלובים, מקהלות, תיאטראות
ובנינים מרוחים לתערוכה עולמית, הכל בדיוק כמו
בלונדון ובפריס, רק בזעיר אנפין! אם איני טועה,
ואם זכרוני לא יבגד בי, עוד בשנה זו, ואפשר גם
ברגע זה, צריכים לאסף לכאן, לארץ אוכלי האדם, את
ההשגים של כל העולם לתערוכה עולמית.

­– למרות המלחמה עם ילידי הארץ? ­– תמהה הגברת הלנה.

– הה, גברתי, האנגלים שמים אך מעט
מאד את לבם למלחמה זו. הם יכולים בעת ובעונה אחת
גם להלחם וגם לערך תערוכות. לפי דעתם, אין דבר
אחד מעכב את השני. הם גם סוללים מסלות־ברזל תחת
כדורי הזילנדים. במדינת אוקלנד עוברות
מסלות־הברזל דרורי ומר־מר בדיוק בקרב המחנות
של המורדים. פועלי מסלות־הברזל מכרחים כפעם
בפעם להכות אחור את האויב המתנפל עליהם.

– מענין לדעת מה הן עתה פני המלחמה, ­– העיר ג’ון מנגלס.

– לדאבוני אין אני יודע זאת יותר מכם, ­–
ענה פגנל ­– ידוע לי רק זה, שלפני חצי שנה,
כשגורלי הטילני אליכם אל “דונקן” ­– על מה שאני
אסיר תודה לו עד מאד, ­– היתה המלחמה בעצם
התלקחותה.

– ומתי התחילה? ­– שאלה מרי גרנט.

– את רוצה לאמר: “מתי נתחדשה”, עלמה
יקרה? הרי המרד הראשון היה כבר בשנת 1845,
והשני התחיל בשנת 1863. אבל זמן רב עוד קדם לכן
התכוננו המאורים לפרק את על האנגלים מעל צוארם.
המפלגה העממית של הילידים נהלה תעמולה במרץ רב
לשם בחירת נגיד ומושל על הארץ מקרבם. הם חפצו
להכריז למלך את מנהיגם הזקן פוטטאו ולעשות את
כפרו, הנמצא בין ויקטו וויפה, לבירת הממלכה
החדשה. פוטטאו לא הצטין בכשרונות יתרים מלבד
בעז לבו, אבל לעמת זה הצטין במרמה ובערמה. רק
יועץ אחד חכם ובעל מרץ היה לו, והוא המיניסטר שלו,
וילים טומפסון שמו, שהיה הרוח החיה במלחמת
החרות. הוא ארגן את גדודי המאורים והכינם למלחמה;
תחת השפעתו אסף אליו מנהיג השבט טרנקי את כל
השבטים הנודדים, בשעה שמנהיג השבט ויקטו יסד
אגודה לטובת הכלל, ומטרתה לא לתת לילידי הארץ
למכר קרקעות לאנגלים.

לא היה עוד כל ספק
בדבר, שהפצצה מוכנה להתפוצץ בדחיפה הראשונה,
בהתנגשות העצומה של שני האינטרסים השונים
והמתנגדים זה לזה. התנגשות זו היתה בשנת 1860
במדינת טרנקי. אחד מילידי הארץ מכר לממשלת
אנגליה שש מאות אקרים אדמה. אבל כשהופיעו
המהנדסים למד את הקרקע, גרש אותם המנהיג קינגי
ובצר את המקום. עד מהרה כבשׁ שר הגדוד הולד את
המקום המבצר הזה, ומכאן ואילך התחילה המלחמה
הלאמית.

­– ומספר המאורים רב הוא היום? ­– שאל ג’ון מנגלס.
– בעת האחרונה נתמעט מספרם בהרבה.
בשנת 1769 קבע קוק את מספרם לארבע מאות אלף איש.
בשנת 1845 עלה מספרם על־פי רשימות הסטטיסטיקה
של החברה להגנת הילידים. אך המלחמות התדירות עם
האירופאים, המחלות שהנחילו להם מנצחיהם והיין
השרוף משמידים מהם המונים־המונים. בכל זאת נשארו
עוד על שני האיים כשמונים אלף איש, שמהם אפשר
בנקל לאסף כשלשים אלף לוחמים. את הכח הזה לא
יכריעו האירופאים כה מהר, ­– ועוד זמן רב יהיו
מכרחים לטפל בו.

– והמרד מצליח? ­– שאלה הגברת הלנה מתוך סקרנות.

– כן, גברתי, האנגלים עצמם מתפעלים
מגבורתם של הזילנדים. פראים אלה נלחמים עם
אויביהם מלחמה פרטיזנית; כפעם בפעם הם
מתנפלים על גדודים בודדים של האנגלים ומפילים
בהם חללים רבים, מחריבים ושוסים את המושבות.
לגנרל קמרון לא היתה מנוחה מהפטריוטים הנואשים
הללו שקשה המלחמה אתם, כשם שקשה להלחם עם
זבובים; הם חודרים לכל מקום ותמיד הם מופיעים במקום,
שלא חכו להם שם כלל. כשאך מספיקים להבריחם
מקדם, הם באים מאחור או שהם מתנפלים מהצדדים,
ולפעמים משני העברים בבת אחת. בשנת 1863, אחרי
מלחמה ארכה וקשה, לכדו המאורים את העמדה
הבצורה על פסגת ויקטו, בקצה שלשלת צוקים
זקופים. נביאיהם וכהניהם הזעיקו את כל התושבים
הזילנדיים למען הגן על אדמתם והבטיחו להם
השמדה שלמה של כל ה“פקקים”, זאת אומרת; הלבנים.
למלחמה זו התכוננו שלשת אלפים אנשי צבא תחת
פקודת הגנרל קמרון שרצה לעלות באכזריות גם על
הגנרל ספרינט המפרסם בעריצותו. היו תגרות־דמים
רבות, שאחדות מהן נמשכו שתים־עשרה שעות
רצופות. המאורים בחרו במות, מאשר להסוג לאחור
מפני תותחי האירופאים. העקשניים ביותר היו
הפראים של השבט ויקטו תחת הנהגתו של וילים
טומפסון. בני שבט אביר זה ­– הם הם הגרעין של צבא
המאורים, קדם היו תחת פקוד של מנהיג זה כאלף
וחמש מאות לוחמים, ואחר־כך עלה מספרם עד
לשמונת אלפים איש. אליהם באו לעזרה שני מנהיגים
אחרים; שונהי והקי. גם הנשים לקחו חבל במלחמה
זו. מבלי שים לב לסכנות והיסורים הכרוכים בה.
אבל, כידוע, לא תמיד מצליחים אלה אשר האמת היא
לצדם. אחרי תגרות־דמים רבות עלה סוף־סוף בידי
הגנרל קמרון לכבוש את מדינת ויקטו, אבל היא היתה
כבר שוממה לגמרי; כל תושביה נמלטו, הם בחרו
לעזב את מקום מושבם ובלבד שלא לפל תחת ממשלת
האנגלים. במלחמה זו הראו הפראים גבורה כזו,
המזכירה את העתים הקדמוניות. כך, למשל, לא
חפצו ארבע מאות מאורים הסגורים במצודת אורקניה
בלי מים ומחיה, ונצורים על ידי אלף אנגלים תחת
פקודו של הגנרל קרי ­– להכנע; אחר־כך, ביום
בהיר אחד, לעיני השמש, יצאו מן המצודה, הבקיעו
להם דרך בין גדוד שלם של חילים ונעלמו בתוך
הבצות.

– ובהכנעת מדינת ויקטו נגמרה בודאי מלחמת־דמים זו, ­– אמר ג’ון מנגלס.
– לא, ידידי, ­– השיב הגיאוגרף ­–
האנגלים החליטו אחר־כך לעבר אל מדינת טרנקי
ולצור על מטי־טוו, מבצרו של וילים טומפסון. אבל
כבוש מבצר זה עלה להם באבדות רבות. ביום
שעזבתי את פריס מסרו לי את השמועה האחרונה
משדה הקרב, ששר הפלך והגנרל קמרון קבלו
הודעת הכנעה מאת השבט היושב במדינת טרנקי
והסכימו להשאיר בידם שלשת חלקי אדמתם. עוד
אמרו, שגם המנהיג הראשי של המורדים, טומפסון,
מתעתד להכנע. אבל בעתוני אוסטרליה קראתי,
כשהיינו בעדן, את הידיעה שהוא מוסיף עוד להלחם.
ובלי כל ספק הוא נלחם עכשיו ביאוש גדול יותר
מאשר קדם.

– ומקום שדה־הקרב, לפי דעתך, הוא
במדינות אוקלנד וטרנקי, כפי שלמדתי מדבריך?
­– שאל הלורד גלנרון.

– כן, כך אני חושב, בסמכי על הידיעות האחרונות.

– ובכן הם נלחמים בדיוק במקום זה, שאנו נתונים בו?

– כן, אנחנו נמצאים כעת במרחק של
קילומטרים אחדים מנמל קויי, ששם צריך עוד
להתנוסס הדגל הלאמי של המאורים.

– באפן כזה, מיטיבים אנו לעשות בלכתנו לצד מערב?

– כמובן, אדוני. הזילנדים נרגזים מאד
על האירופאים בכלל, ועל האנגלים בפרט. ולכן
עלינו להשתמט ולהתחמק מהם, ויעבר עלינו
מה.

– ואפשר הדבר שנפגש בצבא האנגלי, ­– העירה הגברת הלנה.

– יכול להיות, גברתי, אבל אין לסמך על
זה בשום אפן. מספקני אם ישלחו עכשיו גדודים
בודדים לאותה ארץ, שבכל שיח, ובכל חריץ אשר
בה ימצא, כפי שהם יודעים מן הנסיון, אורב.
כמובן, טוב היה לנו לבוא תחת חסותו של צבא
אירופאי, אבל מפקפק אני אם גורלנו יביא לנו ענג
כזה. לאשרנו, נמצאות לארך החוף המערבי שכונות
אחדות של מיסיונרים המפזרות על פני הדרך עד
לאוקלנד עצמה. הן יכולות לשמש לנו תחנות,
שבהן נרגיש את עצמנו בבטחון גמור.




פרק ט: הדרך לאוקלנד


בשביעי לפברואר, בשעה שש בבקר,
יצאו התירים לדרכם. הגשם חדל, אבל השמים היו
עוד אפורים והעננים האפילו על השמש. התירים היו
שבעי־רצון מזה, שלא נתענו מהשרב; הם ידעו כבר
מן הנסיון המר, מה קשה ללכת בשעת החם.

לפי חשבונו של פגנל יצא, שאם יעברו
חמשה־עשר קילומטר ליום, יוכלו להשיג את אוקלנד
בדיוק כעבר שבוע. בהתבוננו במפה ראה, שתחת
ללכת לארך החוף, צריך לנטות קצת שמאלה ולבוא אל
הכפר איגר־נוגיה, שמשם היתה הדרך ישרה עד
לאוקלנד, ובדרך זו החליטו ללכת.

לאחר שלקחו אתם את כל צרכי המזון
ואת נשקם, הסתדרו התירים בשורה ויצאו
לדרכם. פגנל הלך בראש הקבוצה, הגבירות באמצע,
ושאר הגברים ­– משני עבריהן.

זמן קצר היו התירים מכרחים ללכת על
חוף המפרץ אאוטי רגליהם טבעו בחול תחוח, מערב
בשברי צדפים ושירי אצות.

על החוף רבצו חיות־ים אחדות, שלא חרדו
כלל מפני האנשים. כלבי־הים בראשיהם העגלים,
במצחם הרחב והמשפע ובעיניהם הבהירות ענינו
הרבה את התירים. עכשיו הברר להם מדוע שוררו
היונים שירים על יושבי הים החכמים והענוים האלה,
שׁהפכו אותם בדמיונם העשיר לבנות־ים בעלות קול
מקסים, אף־על־פי שבאמת הם משמיעים קול נהם בלתי
נעים כלל.

בין חיות אלו היו גם פילי־ים אחדים.
בעלי צבע כחלחל־אפר. הם התמודדו ברשלנות
והתהפכו מצד אל צד, בהרימם למעלה את חדקם
הגמיש, ובהניעם בשפמיהם הארכים, שדמות קפיצים
להן והדומות מאד לשולף־פקקים. רוברט הסתכל
מתוך סקרנות רבה בחיות מענינות אלו. פתאם
קרא:

­– הלא כלבי־ים אלה אוכלים אבנים!

ובאמת, אחדות מ“בנות־הים” האלו בלעו אבנים בתאוה גדולה.

­– כן, על סגלתן לבלע אבנים עמדו החוקרים זה מכבר, ­– אמר פגנל.

­– אולם אכל זה אינו נעים ולא נתן לעכול, ­– המשיך רוברט.

– כלבי־הים אינם נזונים באבנים, כמו
שאתה חושב, יקירי, הם רק ממלאים בהן את קבתם
כדי להכביד את משקלם, למען יקל להם לצלל במים.
אחר־כך בשובם אל החוף, הם פולטים אבנים אלו אל
מקומם הראשון. מיד תראה באיזו זריזות הם
צוללים.

ואמנם, אחרי רגעים אחדים התנפלו
החיות אל המים, האחת אחרי השניה ונעלמו מן
העין.

פגנל הציע לחכות עד שתצאנה שוב אל
החוף, למען ראות כיצד הן משיבות את האבנים בחזרה,
אבל הלורד גלנרון התנגד לאבוד זמן חנם, והמחנה
המשיך את דרכו מיד, לצערם הגדול של המלמד
ורוברט.

בשעה עשר חנו התירים בצל צוקי
בזלת גבוהים. החבורה היתה רעבה וחפצה לאכל את
ארוחת־הבקר. לא רחוק ממקום חניתם ראו שרטון של
צדפות. פגנל ורוברט צברו הר שלם של רכיכות אלו,
אבל טעמן היה מוזר ולא ערב לחכם, ואז יעץ פגנל
לצלות אותן קצת.

­– עכשיו, ענין אחר לגמרי! ­– אמר מכס
נבס, בנסותו לאכל רכיכות אחדות צלויות, כך
אפשר לאכל מהן פי־שנים מאשר מקדם.

– אם כן, נלקט עוד מהן! ­– אמר פגנל ­– טוב, רוברט?

– כמובן, מר פגנל. אנחנו יכולים ללקטן ולקחתן אתנו גם לצידה לדרך.

– יפה! וכן נעשה, ידידי; כי יותר כמדמני, לא נתקל בשרטונים כאלה.

לאחר שאכלו את ארוחת־הבקר ונחו מעט,
זזה הקבוצה ממקומה והמשיך את דרכה על יד רכס
הרים, הזרוע בהמון עופות ים, שישבו עליו בלי
נוע.

בשעה ארבע אחרי הצהרים עברו
התירים כבר חמשה־עשר קילומטר. הגבירות בקשו
שלא לנוח עד הערב. ואז פנתה הדרך לשפלת
אואידה, שהשתרעה עד לשלשלת הרים חדשה,
שנסתמנה מרחוק מצד צפון.

מרחוק היה נדמה לתירים, כאלו לפניהם
משתרע מרחב של כרים חלקים כמפה, אבל זה היה
רק מחזה־שוא ואחיזת־עינים. אחרי שני קילומטרים
פסו הכרים, בפנותם מקום לשיחים סבוכים, בעלי
פרחים לבנים, המערבים בצמחי שרך גדולים, שהיו
מרבים בניו־זילנד כמו באוסטרליה. מכרחים היו
לפלס להם דרך בגרזינים ובסכינים, דבר שהוגיע
מאד את התירים. בכל זאת עברו עד השעה שמונה
לפנות ערב עוד ששה קילומטרים. צריך היה סוף־סוף
לעמד ולהנפש. הם בחרו בארן ענף להיות להם
למחסה ולמקום לינה.

גלנרון נקט באמצעי זהירות מפני
התנפלותם של ילידי הארץ. כל הגברים מחיבים היו
לשמר על המחנה חליפות, שנים במשמר אחד, עד
לבקר, להבעיר אש לא העזו.

­– האש משמשת תריס בפני חיות טורפות,
­– אמר הלורד ­– אבל כאן, לפי דבריו של ידידנו
המלמד, אין אריות, אין נמרים ואין דבים; יש רק חיות
ההולכות על שתים ­– הזילנדים, ואותם לא תבעית
באש, להפך, על ידי האש תמשך את תשומת לבם
אליך עוד יותר.

הלילה עבר במנוחה ושלום. הטרידו אותם
זמן מה רק “זבובי החול” ועדת עכברים גדולים ועזים,
שפרצו להתנפל על שקי המזון; אבל לבסוף הבריחו
השומרים גם אותם.

בבקר הקיץ פגנל כשהוא מרצה מהארץ.
הזילנדים שירא אותם כל־כך, לא הופיעו ולא
הטרידוהו אף בחלומותיו.

­– אני מקוה, ­– אמר הגיאוגרף לגלנרון,
­– שטיולנו הקצר הזה יגמר בלי כל מארעות. בערב
נבוא אל מקום מפגש הנהרות ויפה וויקטו, ומשם
אין לנו עוד מה לירא מפני הפגישה עם תושבי הארץ
הפראים.

– וכמה קילומטרים עלינו לעבר עד בואנו לאותו מקום? ­– שאל גלנרון.

– כעשרים וחמשה, כמו שעברנו אתמול.

– אבל אם יהיו בכל הדרך קוצים כאלה, לא נספיק לעבר גם החצי.

– עוד מעט נפנה אל חוף הויפה, ומשם יקל לנו כבר ללכת.

– טוב מאד; הבה נלכה!

בתחלת דרכם עכבו הקוצים הרבים את
הקבוצה. סוס ועגלה לא היו יכולים לעבר כאן, ולכן
לא היתה להם כל סבה להצטער על הקרון הגדול
שהשאירו באוסטרליה. צמחי השרך כאלו התחרו
עם המאורים בהגנה על ארץ מולדתם.

ידידינו הגיעו בצהרים, אחרי עמל רב, אל
חוף הנהר ויפה, שלארכו הלכו, שפלת הנהר
הנחמדה היתה מבתרה על ידי פלגים זכים ושקופים,
שהמו בשמחה בצל השיחים. בניו־זילנד יש, לפי
דברי הבוטנאי נוקר, שני אלפים סוגים של צמחים,
שהחלק הרביעי מהם שיך רק לה לבדה. הפרחים כאן
הם מעטים ודלי צבעים.

פה ושם התנשאו עצים בעלי פרחים
אדמים ומיני ברושים בעלי עלים כהים וענפים
תלויים למטה. גזעי כל האילנות האלה טבעו בירק
סבוך של מיני שרך שונים. בין ענפיהם פרחו עופות
קוקטו יפים, והמון צפרים אחרות, שהחיו את כל
הסביבה בצריחותיהם. ביניהם הצטינו ביחוד
תכיים קטנים בנוצותיהם האדמות־בהירות, תכיים
שלא עלו בגדלם על הצפור הכנרית.

המיור ורוברט ירו והרגו חרטומנים
וקוראים אחדים. כדי שלא לאבד זמן, מרט אולבינט
את נוצותיהם דרך הליכתו.

פגנל, שהתענין רק מעט בציד, רצה
להשיג איזו צפור, החיה רק בניו־זילנד, כי תשוקת
הדעת של המלמד החרישה בו את התאבון. ביחוד רצה
להשיג את הצפור הידועה בשם לצן, על תתה את
קולה בצחוק של לעג, ויש אשר יקראו לה גם בשם
כהן קתולי, על נוצותיה הלבנות כשׁלג שעל חזה,
הנבדלות מאד מהנוצות השחורות המכסות את כל
גופה.

­– צפור זו, ­– באר פגנל למיור, ­– כה
משמינה במשך החרף, עד שתחלה ואנה יכולה לעוף
עוד; ואז היא שורטת במקורה את חזה, כדי להוציא
מגופה את השמן ולשוב לקלותה; האין זה מוזר
בעיניך, מכס נבס?

– כיצד זה לא מוזר! מוזר מאד, עד שאני מוכן לבלי להאמין בזה, ­– ענה המיור.

לצערו הגדול של המלמד, לא באה לידו
אף אחת מהצפרים האלו ולא יכל להוכיח את אמתת
דבריו למיור הספקני.

­– אני הייתי מראה לך את סימני הנתוח
של הוצאת השמן, ­– אמר אל המיור ­– ואז היית מאמין
לי.

אבל לרוברט האירה ההצלחה את פניה
למצא ולצוד שנים משלש צפרים הדומות לתרנגולות
חסרות כנפים וזנב, בעלות ארבע צפרנים
ברגליהן, וכן בעלות מקור ארך ונוצות לבנות. אלה
היו עופות קיבי, הנזונים מרמשים, תולעים וגרעיני
צמחים שונים. עוף זה מיחד רק לניו־זילנד.
האירופאים התחבטו הרבה, עד שעלה בידם לאקלם
עופות קיבי בגנים זואולוגיים.

בברחו מפני האנשים, הכלבים
והחתולים, מסתתר עוף זה במקומות בלתי נושבים,
בכל זאת הולך סוג זה ופוחת משנה לשנה. כעבר זמן
קצר יכלה, מסתמא, לגמרי.

דמותה של צפור כבדת־תנועה זו, היא
מעין נסיון ראשון בלתי מצלח של הטבע. תנועותיה
המגחכות העירו תמיד את תשומת לבם של חוקרי
הטבע, והאקדמיה הצרפתית נתנה לדיורויל מלאכות
מיחדת להביא לאירופה דגמת עוף מענין זה, הנמצא
רק לפרקים רחוקים מאד. אבל למרות הבטחתו של
דיורויל לתת לילידי־הארץ תשורות רבות, לא עלה
בידו להשיג קיבי חי.

שני הקיבים שצד רוברט היו צעירים מאד.
פגנל כפת את שניהם יחד ונשא אותם בהתפעלות.
הוא החליט להקדיש אותם לגן הזואולוגי שבפריז,
ובדמיונו כבר ראה אותם במקום הנראה לעין כל,
ככלוב נהדר ועליו הכתבת: “מתנתו של האדון ז’ק
פגנל”, אבל ­– אהה! לא כל משאת־נפש האדם
מתגשמת בחיים!

הדרך על חופו של הנהר ויפה לא היתה
קשה ולא מסכנת. הסביבה היתה שוממה לגמרי. גם
עקבות ילידי הארץ לא נראו. לא נראה גם כל שביל,
שיעיד שעבר כאן לפעמים איזה בן־אדם. הנהר זרם
בערוץ עמק, המכסה משני עבריו שיחים גבוהים.
במזרח נסגר האפק ברכסי הרים, שהיו דומים
בשרטוטיהם המוזרים לחיות ענקיות עתיקות. הם היו
דומים לעדר תנינים ענקיים ומאבנים. בגושים אלה,
הפזורים באי־סדר, והם בעלי צורות שונות ומשנות,
נגלה הטבע הוולקני של הארץ, ובאמת, ניו־זילנד
היא תוצאת פעלה תת־מימית מן התקופה הגיאולוגית
המאחרה. היא מוסיפה גם עכשיו להתרומם מעט־מעט על
פני הים. במקומות אחדים התרוממה במשך עשרים
השנים האחרונות יותר ממטר וחצי. בחיקה עוברת אש
פנימית לכל רוחותיה, בהגיחה אותה לפרקים, והיא
נבקעת פעם כאן ופעם שם על ידי הרי־הגעש
והגיזרים.

עד לשעה ארבע עברו התירים יותר
מארבעה־עשר קילומטר, מבלי להרגיש כל עיפות.
לפי דברי פגנל, נשארו עוד עד למקום מפגש הנהרות
ויפה וויקטו כמעט עשרה קילומטרים. גלנרון
השתדל להגיע עד לאותו מקום וללון שם הלילה.
משם היתה כבר הדרך ישרה עד לאוקלנד.

­– וכמה קילומטרים יש משם עד לאוקלנד? ­– שאלה הגברת הלנה.

– שמונים גברתי, ­– ענה פגנל ­– אפשר
שנצליח למצא את מרכבת הדאר, ההולכת שתי
פעמים בשבוע מאוקלנד עד למפרץ הוקס ומהוקס עד
אוקלנד. אז נעבר את שמונים הקילומטר ביום
אחד.

– ואת הלילה הזה נהיה מכרחים לבלות שוב תחת כפת השמים? ­– שאל הלורד גלנרון.

– כן, אני מקוה שזוהי כבר הפעם האחרונה.

– האמנם? יתן אלהים! זהו נסיון קשה יותר מדי לבנות לויתנו היקרות.

– בכל זאת הן נושאות את כל התלאות האלו בלי כל תלונה, ­– העיר ג’ון מנגלס.

– אם לא אשגה, אתה מר פגנל, דברת
קדם על דבר איזה כפר, הנמצא במקום מפגש
הנהרות?

– כן, דברתי. הנהו כאן על מפתי; זהו
איגרנוגי, הנתון כשלשה קילומטרים למעלה ממקום
מפגש הנהרות.

– ומדוע זה לא נלון באותו כפר? אני
בטוח שהגברת הלנה ומרת מרי תסכמנה לעבר עוד
כשלשה קילומטרים, ובלבד שתוכלנה לבלות הלילה
באיזה פונדק. לו יהא אף גרוע ביותר, אך לא תחת
כפת השמים.

– בפונדק! ­– קרא פגנל בתמהון ­– אתה
רוצה למצא אכסניה בכפר זילנדי! הרי לא תמצא
אפילו באחת המושבות שבכאן אף מלון פשוט אחד או
בית־מרזח! באיגרנוגי אין מלבד הבקתות של
הפראים כלום. ותחת לחפש מקלט אצל הזילנדים
מוצא אני, להפך, לנחוץ להתרחק מאותו כפר עד כמה
שאפשר!

– ומדוע? ­– שאל הלורד גלנרון.

– חביבי הלורד, בכל אשר נאמין פחות
למאורים, ייטיב לנו יותר. אין אני יודע באלו יחסים
הם נמצאים עכשיו עם האנגלים; אם המרד כבר שקט או
המלחמה עודנה בעצם תקפה. כל זה אינו ידוע לנו.
אפשר שבאנו לארץ זו ברגע המסכן ביותר. ולכן
אני מוצא לנחוץ עד כמה שאפשר להשתמט מהפגש
עם תושבי הארץ. כשנגיע לדרורי תוכלנה שם
גבירותינו להנפש בבטחון גמור.

– אני תמימת־דעים עם ידידנו הנכבד, ­–
הודיעה הגברת הלנה ­– מוטב שנלון עוד פעם תחת
כפת השמים, מאשר לסכן את נפשנו וחיינו. לא
כן, מרי יקירתי?

– כמובן, גברתי! ­– ענתה מרת גרנט.

– טוב אפוא, ­– אמר הלורד גלנרון ­– אם
אתן מוצאות לטוב יותר ללון בשדה, נעשה
כרצונכן.

אחרי שתי שעות באו דמדומי הערב.
השמש הסתתרה מהר מאחורי ההרים, בהשאירה
באפק רצועת ארגמן מזהבה, שחזרה לאט ודעכה.

התירים החישו את צעדיהם, בדעתם, כי
החשך בא בחפזון רב ברחב זה. צריך היה להגיע
למקום מפגש הנהרות עד לבוא החשכה. מהאדמה התחיל
לעלות אד עבה, שאי־אפשר היה לראות בעדו כלום גם
ממרחק צעדים אחדים, הם השתמשו בחוש שמיעתם במקום חוש הראיה, שאינו מועיל
בחשכה. ועד מהרה בשרה להם המיה קלה של מים את
קרבת המקום של מפגש הנהרות. התירים הלכו
בערנות וזהירות רק לפי חוש שמיעתם.

בשעה שמונה בדיוק הגיעו תירינו
לאותו מקום, שויפה משתפכת שמה אל ויקטו. גלי
שני הנהרות המתנגשים יחד המו והקציפו, מה שהיה
נראה גם בעד הערפל העב, שהספיק כבר עטות את כל
העולם.

­– הנה ויקטו! ­– אמר פגנל ­– לארך החוף הימני של נהר זה צריכה להיות הדרך לאוקלנד.
– את זה נראה מחר, ­– אמר המיור, ­–
ועכשיו צריך לבקש מקום ללון… אם לא אשגה, הנה
מימין נראית קבוצת עצים, שכאלו צצו פתאם מן
האדמה, כדי לתת לנו מקלט תחת צלם, הבה, נאכל את
ארוחת־הערב ונשכב לישון.

– כן, נאכל רק מציות ובשר יבש, מבלי להצית מדורה, ­– אמר גלנרון.

– כמובן, ­– אמר הגיאוגרף ­– אנחנו
התגנבנו לבוא לכאן, וכגנבים עלינו לצאת מכאן, אני
שמח שמחה רבה על ערפל זה העוטה אותנו כמו
בשמיכה ומעלים אותנו מעיני זרים.

בשכבם תחת העצים, אכלו התירים
אכילה ארעית; ויגעים מאד מעמל הדרך, נשתקעו
בשנה עמקה. בבטחם בערפל הסמיך, לא העמידו
אפילו שומרים.




פרק י: הנהר הלאמי


למחרת היום ההוא בבקר, בעלות השמש,
התאבך עוד הערפל, אך עד מהרה התפזר והנהר
ויקטו נגלה בכל הדרו.

רצועת ארץ צרה המכסה כלה שיחים,
נכנסה וחדרה בשטח גדול אל תוך המים. נדמה היה
כאלו המים מלטפים אותה ברצי הכסף לעשות לה זר
ואופפים אותה בקצפם הלבן.

כשאדי הערפל התפזרו כליל, נראתה
על הנהר ויקטו סירה, השטה נגד הזרם. זו היתה
דוגית ארכה כעשרים מטר, רחבה מטר וחצי ועמקה
כמעט מטר, בעלת חרטום כפוף כמו גונדולה
ונצינית, וכלה היתה עשויה מארן ענק אחד.

תחתית הדוגית היתה מרפדת בשרך,
בסירה ארכה זו ישבו ארבעה שיטים שחתרו במים
במשוטים בעז ובמרץ, ועל יד ההגה עמד הגאי אחד.
זה האחרון היה פרא מילידי הארץ, כבן ארבעים
וחמש, גבה קומה, רחב־חזה, בעל גוף שרירי וידים
ורגלים חזקות. מצחו החרוש קמטים, מבטו הפראי,
הבעת פניו הזועפות ­– כל זה הוסיף לו מראה נורא
ואים. מנחירי אפו הנשרי נמשכו שני חצאי
עגולים שחורים שהקיפו את עיניו הכתמות, ואבדו
בתוך השערות הסמיכות שעל מצחו. פיו וסנטרו היו
מקשטים ברצועות מנמרות וככה היה מקשט גם חצי
חזהו. באדם זה אפשר היה להכיר מיד את המנהיג
התקיף והאדיר.

כתבת־הקעקע של הזילנדים, הנקראת
בלשונם מוקו, משמשת סימן של מעלה גדולה
ואצילות. לקעקע את בשרו רשאי רק זה, שהצטין
במלחמה. העבדים ובני המעמד הנמוך של
ילידי־הארץ, אין להם הזכות הזאת. המנהיגים
המצטינים בגבורתם נכרים מיד על־פי ציורי
הקעקע. על־פי־רב מקעקעים צורותיהן של חיות שונות.
אחדים מהם מביאים את עצמם גם חמש פעמים לנתוח
מענה זה, הכרוך בכאב גדול. ככל שהפרא נכבד
יותר, גופו מנמר ומיפה יותר.

דיורויל השאיר לנו ציור מענין על אדות
המנהג הזה. הוא מעיר בצדק, של“מוקו” יש אותו ערך
שיש לציורי היחוס של האצילים שלנו. ההבדל הוא
רק בזה, שתארי הכבוד אצל האירופאים מראים
על־פי־רב רק על מפעליו וערכו של אותו איש, שלו
נתנו בפעם הראשונה, ואחר־כך הם עוברים בירושה
גם למי שאינו ראוי לזה, אבל ה“מוקו” נתן רק בעד
מפעל עצמי ואינו עובר בירושה.

מלבד זה יש לקעקע עוד יתרון, שהעור
מתקשה על ידיו ואינו מרגיש את השפעת
הטמפרטורה ואת עקיצות היתושים.

­– זה שנהג בהגה הסירה צריך להיות איש
מפרסם, כי העצם החדה ששמשה מכשיר למעשה
הקעקע, עברה חמש פעמים על פניו וחרשה בהן
תלמים עמקים וצפופים. זה היה סימן שהמנהיג הזה
הצטין חמש פעמים וקבל את גמולו במספר זה. לא
לחנם הביעו פניו גאוה וגדל־לבב.

על הפרא היתה תלויה גלימה רחבה,
מקשטה בקצה בעור כלבים. וגלימה זו היתה
מלכלכה בדם, ששפך בעליה במלחמתו האחרונה.
על ידו היה מנח רובה אנגלי ו“פטו־פטו”, מין גרזן
בעל פיפיות.

למולו ישבו תשעה חילים, מזינים מכף
רגלם עד קדקדם בעלי פנים מביעות פראות, ועטופים
בגלימות. הם ישבו בלי נוע כפסלי אבן. אחדים מהם
סבלו הרבה מהפצעים שנפצעו זה לא כבר, אבל
בגבורה ובאמץ־לב הבליגו על כאבם.

לרגלי הלוחמים רבצו שלשה כלבים
פראים. השיטים היו, כנראה, משרתי המנהיג או
עבדיו.

הסירה שטה בחפזון נגד הזרם, למרות
המספר הרב של היושבים בה. מלבד האנשים
האמורים לעיל, נמצאו בה עוד עשרה שבויים
אירופאים, שרגליהם היו קשורות בשלשלאות, אך
ידיהם היו חפשיות.

אלה היו הלורד והגברת גלנרון, מרי
ורוברט גרנט, המיור, ז’ק פגנל, אולבינט, ג’ון
מנגלס, וילסון ומיולרדי.

והדבר אירע להם באפן כזה: מטעים על
ידי העלטה והערפל, חנו ידידינו בדיוק בקרב
מחנה ילידי־הארץ. בחצות הלילה שבו את כלם
והעבירום אל הדוגית. מתחלה לא יכלו גם להבין את
הנעשה אתם. הפראים התיחסו אליהם בטוב, שללו
רק את היכלת להתנגד ולהגן על נפשם. כל כלי
נשקם היו עכשיו בידי הפראים.

ילידי־הארץ תבלו את שיחתם בינם לבין
עצמם במלים אנגליות אחדות. מן המלים המעטות האלו
אפשר היה להבין, שהצבא שעליו נמנו הפראים
האלה, נגף במלחמה ונפוץ לכל עבר. ורק הם נמלטו
אל הנהר ויקטו. המנהיג שאחז בהגה נסוג אחור רק
אחרי התנגדות עקשנית. בעת המלחמה נפלו כמעט
כל לוחמיו הטובים ביותר. עכשיו רצה המנהיג להוציא
קול קורא לשבטים היושבים על החוף ולהתאחד עם
וילים טומפסון הבלתי־נכנע, שעוד נלחם בגבורה
עם האנגלים.

שם המנהיג הזה היה, קאי־קומו, שם
המבשר רע בלשון המאורים, כי פירושו לפי
משמעות המלים הוא: “זה, שאוכל את אויביו”. הוא היה
אכזר ועריץ, כשם שהיה אמיץ וגבור.

שמו של מנהיג זה היה ידוע היטב
לשלטונות האנגליים, ושר־הפלך קבע פרס גדול
בעד ראשו.

הצרה באה על הלורד גלנרון ובני
לויתו דוקא באותה שעה. שהיו כבר בטוחים שעוד
מעט וישיגו בלי כל מכשול את הנמל המקוה אוקלנד,
שממנו יחזרו לאירופה. מי שהביט על פניו
השלוות, לא יכול לדעת את היאוש הגדול המסתתר
במעמקי לבו במקרים כאלה עמד הלורד גלנרון
תמיד על הרמה המתאימה לו. הוא הבין היטב שעליו
להיות למשען ולמופת לאשתו ולחבריו, הוא היה
מוכן להקריב בלי כל תלונה את חייו הוא, לו רק יכל
להציל בזה את אלה שנואשו לגמרי. הוא בטח
באלהים. כי לא יתן אותו ואת בני לויתו בידי
מרעים וגם לא קבל על אותה סבה. שהביאתהו לארץ
פראית זו.

חבריו היו מתאימים לו. גם הם עשו
כמעשהו ולא גלו את יאושם והיו שלוים כמוהו.
כלם התיחסו בשויון־רוח לפראים שישבו למולם.
מה שנעשה בלבם ­– ראה רק אלהים לבדו.

זו היתה התחבולה היחידה לעשות רשם
על הפראים שהם כלם, והמאורים בפרט, בעלי גאוה
פנימית וחשיבות עצמית. קרירות־רוח ואמץ־לב מביאים
אותם לידי רגשי כבוד. גלנרון ידע זאת ובהתאם לזה
התנהג.

בראותו שהם שומעים מעט אנגלית, העז
הלורד לשאל את המנהיג מהו הגורל הצפוי לו
ולחבריו.

בפנותו לקאי־קומו, סנן דרך שניו בקרירות־רוח את המלים:
­לאן אתה מוליך אותנו, המנהיג?

קאי־קומו העיף עליו מבט קר וחד כפלד ולא ענה דבר.

­– מהי דעתך לעשות אתנו? ­– הוסיף
הלורד לשאל בלי פחד. עיני קאי־קומו הבריקו באש
זועפת.

– להחליף אותך, אם יחפצו לקחתך; להרגך ­– אם אינך דרוש לשום אדם, ­– ענה.

גלנרון לא הוסיף לשאל, אבל בקרבו
התעוררה שוב התקוה. בודאי נפלו בידי האנגלים
מנהיגים מאורים אחדים, והם חפצו להוציאם לחפשי על
ידי חלופים. ההצלה היתה עוד בגדר האפשרות.
והרעיון לחזר לאירופה יכל עוד להתגשם.

בינתים והסירה המשיכה את דרכה והוסיפה לשוט במהירות במעלה הנהר.

פגנל על־פי טבעו הבלתי קבוע, המדלג
מקיצוניות אחת אל השניה, נדהם מאד בעת נפלו
בשבי ורוחו נפלה לגמרי, אבל עכשיו התעורר. לפי
דעתו עשו אתם המאורים חסד גדול בזה, שקבלו על
עצמם להביאם אל צבא החלוץ האנגלי, בשחררם אותם
באפן כזה מעמל הדרך ללכת רגלי.

כששקטה סערת רוחו על ידי הרעיון
הזה, פרשׂ הגיאוגרף את מפתו והתחיל לעין בה
ולהתבונן אל זרם הויקטו.

הגברת הלנה ומרי גרנט, בכבשן את
פחדן בלבן, שוחחו בלחש עם גלנרון על ענינים
שונים.

ויקטו הוא נהר לאמי לתושבי ניו־זילנד.
המאורים מתגאים בו ושומרים עליו בקנאות. בדרך
זרמו משקה הויקטו את המקומות הטובים ביותר של
האי הצפוני, החל ממדינת ולינגטון וכלה במדינת
אוקלנד. את שמו של נהר זה סגלו להם כל שבטי
החוף, שהתאחדו כלם להגן על חרותם. במימי נהר זה
עוד לא חלו ידי האירופאים, שאך מעט מאד מהם העזו
לעבר בהם. ליד מוצא נהר זה עוד לא היה אף אחד
מהם.

פגנל ידע שזהו מקדש לאמי, הוא ידע גם
זאת, שאף חוקר אירופאי אחד עוד לא עבר הלאה ממקום
התאחדות נהר זה עם הויפה.

הוא רצה לדעת עד לאיזה מקום יוליך
קאי־קומו את שבוייו. הגיאוגרף לא היה יכול בשום
אפן למצא זאת, לולא נמשכה תשׂומת לבו אל המלה
“טופו”, שנשנתה פעמים אחדות בשיחתו של המנהיג
עם חיליו.

בהתבוננו במפה ראה שמלה זו מכונת
ליאור הגדול הידוע בספרי הזכרונות של
הגיאוגרפים, והנמצא בחלק ההררי של האי בקצה
הדרומי של מדינת אוקלנד. הנהר ויקטו יוצא מן
היאור הזה.

כדי שלא יבינו הפראים, פנה פגנל אל
ג’ון מנגלס בצרפתית ובקשו לקבע את מהירות
מהלכה של הסירה.

­חמשה קילומטרים לשעה, ­– השיב רב־החובל.
– באפן כזה, ­– אמר הגיאוגרף, ­– אם בלילה לא נשוט, יארך שיטנו ארבעה ימים.

– ואיפה נמצא צבא החלוץ האנגלי? ­– שאל הלורד גלנרון,

– זה קשה לאמר, ­– ענה פגנל. ­– לי נדמה
שהמלחמה היא במדינת טרנקי. יש לשער, שצבאות
אנגליה נמצאים על חופי היאור, ששם נמצא מרכז
המתקוממים.

– אלו היה הדבר כך, היינו צריכים להודות לאל על חסדו זה! ­­– העירה הגברת הלנה.

הלורד גלנרון הביט בעצב אל אשתו
ואל מרי גרנט, שנמסרו בידי פראים עריצים, רחוק
מכל העולם הנאור. אבל הוא הבחין שקאי־קומו משגיח
עליו ומתבונן בו, ולא רצה להראות למנהיג הפראים
שאחת השבויות יקרה לו ביותר, לכן העביר את מבטי
עיניו לצד אחר והעמיד שוב פנים רציניות המביעות
שויון־רוח.

הסירה שטה מבלי להתעכב. בכל הנהר
לא היתה נראית שום סירה אחרת. בקתות אחדות הרוסות
לחצאין העידו שבארץ זו התחוללה המלחמה בכל
מוראיה. השדות היו עזובים, כל החבל כאלו מת
וחרב. רק העופות החיו מעט מדבר שומם ועגום
זה.

על מפת פגנל, נמצא על החוף השמאלי של
הנהר, במרחק חמשה־עשר קילומטר מאותו מקום שבו
נפלו ידידינו בשבי, ­– הכפר קירי־קירירוא.
הגיאוגרף חשב שקאי־קומו יתעכב בכפר הזה, אבל
חשב וטעה. הסירה עברה וחלפה הלאה.

לעמת זה צוה המנהיג, בעברם על יד
המקום ההוא, לתת לשבויים אכל ממזונם שהיה אתם,
בה־בשעה שהוא ובני לויתו אכלו את שרשי
השרך הראויים לאכילה ובלבוסים.

בשעה שלש אחרי הצהרים עברה הסירה
ליד שלשלת ההרים הגבוהים פוקרואה. על אחדים מן
ההרים האלה נראו חרבות של מצודות עתיקות, שנבנו
על ידי מהנדסים מאוריים.

השמש ירדה כבר ועמדה בשפולי
האפק, כשהדוגית הגיעה לבסוף אל החוף, הזרוע
אבני־ספוג, הנגרפות לכאן עם מימי הויקטו היוצאים
מחיק הרי געש.

מקום זה המקף מסביב עצים רמים וענפים,
היה נוח וטוב לחניה. קאי־קומו פקד להוציא את
השבויים אל החוף, אך לכפות קדם את ידי
הגברים.

עוד בראשית שבים, בטרם שקאי־קומו
הביע את חפצו להחליף את השבויים, נועצו גלנרון
ומנגלס חרש, אולי יוכלו להמלט בלילה בשעת
חניתם, אבל אחרי השיחה הקצרה של הלורד האנגלי
עם נגיד הזילנדים, ראו שטוב להם יותר לחכות
בסבלנות לתוצאות המשא ומתן של הפראים עם
האנגלים. על ידי החלופים היתה להם תקוה יותר
גדולה להצלה מאשר להמלט בארץ זרה להם לגמרי.
וכי מה יכלו לעשות עשרה אנשים בלתי מזינים
נגד שלשים פראים מזינים ועריצים?

בבקר השכם המשיכה הסירה את דרכה.
בשעה עשר עמדה לזמן קצר ליד שפך אחד הפלגים
הנופל לתוך הויקטו מצד ימין. כאן נספחה לסירת
קאי־קומו עוד סירה אחת ובה עשרה פראים. החילים
ברכו איש את אחיו בברכת “אאירה מרה” שפירושה:
“היה שלום”. ושתי הסירות שטו הלאה לדרכם. חילים
אלה נמלטו אל נכון זה עכשיו משדה הקרב. זאת אפשר
היה להכיר בבגדיהם הבלים והקרועים, בנשקם
שטפטף דם ובפצעים שעוד לא נגלדו ונראו מתוך
בגדיהם הקרועים. אנשים אלה היו קודרים ומחרישים.
בשויון רוחם, לא שמו לב כלל אל האירופאים, כאלו
לא היו כאן כלל.

בצהרים נראו בפאת מערב גבעות
מאונג־טוטרי. שפלת הויקטו התחילה להתכוץ. זרם
הנהר הנלחץ משני עבריו בין ההרים, נעשה מהיר
יותר ולאט־לאט נהפך לזרם גועש ורועש. תודות
לכחם וזריזותם של השיטים, שהקלו להם את עבודתם
הקשה בזמרם איזה שיר מונוטוני, החליקו הסירות
במהירות על פני הגלים המקציפים. אבל עד מהרה
התרחב שוב ערוצו של הנהר, ושוב זרם לו במנוחה
ושקט בתוך מישור נהדר.

בערב צוה קאי־קומו להתעכב לרגלי
ההרים. החילים משתי הסירות עשו את כל ההכנות
ללינה והבעירו מדורות תחת העצים.

המנהיג של הסירה השניה התקרב
בצעדים אטיים אל קאי־קומו, שפשף את אפו באפו
של זה האחרון וכה ברכו איש את אחיו לשלום.

לשבויים קבעו מקום באמצע המחנה ובשבע עינים השגיחו עליהם.

כשאך עלה השחר, שטו שתי הסירות
הלאה על פני הויקטו. מהיובלים המשתפכים לתוכו
התחילו להלוות סירות חדשות מלאות חילים נמלטים,
שנחפזו להסתתר בתוך הכפר. כמעט כלם היו
דלים ורזים, רק עיניהם הביטו בגאון, באמץ־לב
ובאיום.

אחדים מהם התחילו לשיר את ההימנון
הפטריוטי והמלא סוד: “פיחה”, המתחיל במלים
אלו;

"פפדטי וטי טידי.

מי דונגה ני…"

לקול הימנון זה היו המאורים מוכנים לצאת
להלחם נגד כל העולם. לקולם החזק והמצלצל של
המזמרים ענה הד ההרים הסמוכים.

אחרי כל בית ובית מן השיר הזה הכו
החילים באגרופיהם על לבם ובמקהלה גמרו את
המלים האחרונות.

בערב חנה קאי־קומו עם מחנהו לא רחוק מן האגם טופו, שממנו יוצא הויקטו.

למחרת הכיר פגנל על החוף הימני את
ההר טברה, המתרומם לגבה של תשע מאות מטר מעל
פני הים. בצהרים נכנסו הסירות אל תוך האגם
טופו. ילידי־הארץ קבלו אותם בקריאות של שמחה,
בהגיעם במין מטלית, שהתנוססה על אחת הבקתות:
זה היה הדגל הלאמי של המאורים.




פרק יא: היאור טופו


בחלק המרכזי של האי איקה־נה־מאו,
נוצרה עוד בימי קדם, מחרבות המערות אשר במעמקי
האדמה, תהום ארכה ארבעים קילומטר, ורחבה
כשלשים קילומטר. מימי ההרים מסביב היו משתפכים
לתוך מצולה גדולה זו, ועל־ידי כך נהפכה לאט־לאט
ליאור כה עמק, שכל הנסיונות למד את עמקו היו
לשוא: אף אנך אחד לא יכל להגיע אל קרקעו.

כזה הוא האגם המוזר טופו, הוא נמצא
כשלש מאות שבעים מטר מעל לפני הים והוא מקף הרים
שגבהם6 מגיע עד למעלה משבע
מאות מטר. לצד מערב נראים צוקים עצומים, צפונה ­–
פסגות אחדות, המכסות יערות. מזרחה, לארך החוף
הרחב של היאור, מתפתלת דרך המכסה אבן־ספוג
מבריקה לנגה השמש. דרומה, מעל ליערות ירקים,
מתרוממים הרי געש, שדמות קונוס להם.

כל הסביבה כאלו רתחה. האדמה רעדה
מעקת האדים הפנימיים. בהרבה מקומות המו מעינות
רותחים. שכבת האדמה העליונה התבקעה כקרום
העליון של ככר־לחם בתנור, וכל סביבת טופו היתה
נהפכת לכור־ברזל מלבן באש, לולא מצאו להם
האדים הלוחצים מוצא בלוע הר־הגעש טונגרירו,
הנמצא במרחק עשרים קילומטר מהיאור.

הר־געש זה מתרומם בגאון על חוף היאור
הצפוני, עטוף כלו בלהבה ועשן. מסביב לו נמצאים,
כעין טבעת צרה, הרים אחרים יורקי אש גם המה.

כלם התבוננו ­– מחרישים ושקועים
בהרהוריהם ­– בסביבה, שגורלם המר הטיל אותם
אליה. בית המיסיון, שהיה על החוף המזרחי של
היאור, לא התקים עוד, המיסיונרים מכרחים היו
להתרחק משם מפני אש המרד, גם שר־הפלך מכרח
היה להתרחק… וכך נמצאו השבויים בודדים בקרב
המאורים הנרגזים והשואפים לדם.

לאחר שעזבו את ערוצו של ויקטו,
בתרה סירת קאי־קומו מפרץ קטן, הקיפה אחד הכפים
החדים, שמה פניה לחוף המזרחי של היאור, ועמדה
לרגלי המדרגות הראשונות של ההר מנגה. שם
השתרעו שדות רחבי־ידים של הצמח פורמיום, מין
פשתה זילנדית, שגלימותיהם של קאי־קומו וחבריו
היו עשויים ממנו. ילידי־הארץ קוראים לצמח זה:
חרקקה. כל מה שיש בצמח זה ­–יקר הוא ומביא
תועלת: פרחיו נותנים דבש מצין; מגבעוליו מכינים
איזה חמר שיש בו גם מסגלותיו של הדונג וגם
מסגלותיו של העמילן, והממלא את מקום שניהם. אבל
ביחוד יקרים הם עליו. כשהם רעננים הם משמשים
ניר, וכשהם מתיבשים הם משמשים דלק להעלות
בהם אש. מגידיהם עושים חבלים ורשתות; הסיב משמש
למטוה, שאורגים ממנו גלימות ושמיכות; ובארג זה,
הצבוע שחור או אדם משתמשים רק המאורים העשירים
והמיחסים.

כחצי קילומטר ממקום חנית הסירה, נראה
על צוק גבוה מבצר קטן ממבצרי המאורים הידועים
בשם “פה”. שמה הובילו את השבויים. פתחו את
רגליהם ושחררו גם את ידיהם.

כשנכנסו השבויים אל ה“פה”, נגלה
לעיניהם מחזה אים ונתעב; שורת ראשים מתים תקועים
על יתדות הגדר. הגבירות מהרו להפנות את פניהן
בחרדה. ראשים אלה היו של מנהיגי האויבים
שגויותיהם היו למאכל למנצחים. פגנל ידע
שילידי הארץ משתדלים לשמר זמן רב מאד על
הראשים האלה, ולכן הם מנקים היטב את הגלגלת, ואת
האף הם מדביקים אליה בשני לוחות קטנים של
מתכת.

לאחר שהם ממלאים את הראש בפורמיום,
הם תופרים את הפה ואת ריסי העינים, ואחר־כך
מעשנים את הגלגלת במשך שלשים ושש שעה, ועל
ידי כך היא נעשית כמו “חיה”, אלא שהיא מקבלת
צבע כהה. המאורים שומרים לפעמים גם על ראשי
מנהיגיהם החביבים עליהם ביותר, אבל אז אין הם
מוציאים את העינים ואינם תופרים את הפה והריסים.
בראשים אלה הם מתגאים, בהם הם מעודדים את החילים
הצעירים, ולכבודם הם עורכים גם חגיגות
ותהלוכות.

אבל מצודתו של קאי־קומו היתה מקשטת
רק בראשי האויבים, שביניהם היו בודאי גם ראשי
אנגלים. דירתו של קאי־קומו היתה באמצע ה“פה”,
בין בנינים אחרים. זו היתה מעין סכה, קלועה
מענפים ומקשטה מבפנים במחצלות של פורמיום.
הדלת היחידה היתה קלועה גם היא. התקרה היתה
פתוחה באמצעה. פנות הסכה היו מקשטות בפסלים
וכמו־כן גם המבוא, שמסביב לו השתרגו מקלעות
יפות של ענפים ועלים, מלבד זה נראו בתוך הסכה
תמונות רבות, סמליות ודמיוניות, ומעשי צעצועים
שונים. כל אלה היו עשויים עץ בידי האמנים
המקומיים.

רצפת הטיט התרוממה מעל לקרקע, ומול
החור שבאמצע התקרה היה חור מקביל בתוך
הרצפה, עשוי מלוחות אבן, וזה שמש כירה. העשן
שיצא מתוכו השאיר על קירות האהל שכבות של פיח
שחור.

סמוך לסכה זו היו עוד סכות קטנות
ממנה. אלה היו כעין אסמים וממגורות שבהן היו
שמורים פורמיום, בלבוסים, שרך הראוי לאכילה
ועוד צמחים. במקומות גדורים רעו חזירים ועזים,
ניניהם של אלה שהובאו לכאן על ידי קוק. פה ושם
רצו כלבים רעבים שהמאורים מכלכלים אותם
בצמצום, אף־על־פי שהם עצמם נזונים בבשרם
לפרקים קרובים. ידידינו ראו את כל זה במשך עת
קצרה מאד. הם עמדו ליד בקתה ריקה, בחכותם
לפקודותיו של קאי־קומו. מסביב להם נקבצו
ובאו המון נשים זקנות, שחרפום
וגדפום וקללום קללות נמרצות, ואימו עליהם
באגרופיהן. מן המלים האנגליות המעטות שנפלטו
מבין שפתותיהן העבות, יכלו האירופאים להבין,
שהן דורשות מאת הגברים, כי ימהרו לשפט את
השבויים וכי יעשו בהם משפט חרוץ תכף
ומיד.

למרות האיומים והעלבונות הנוראים,
נשארה הגברת הלנה שלוה למראית עין, כדי שלא
לצער את בעלה, שצריך היה לשמר על קרירות־רוחו.
לא קשה להבין בכמה עמל והתאמצות עלה לאשה
אמללה זו לכבש את כל הנעשה בקרב נפשה.

מרי גרנט היתה הפעם חלשה יותר מן
הגברת הלנה. בקשי גדול עמדה על רגליה, נשענת
על זרועו של ג’ון מנגלס, שנשבע ­– להגן בשעת
הצרך על העלמה הצעירה עד טפת דמו האחרונה.




5.jpg


על עמודי הגדר היו תקועות גלגלות אנשים.




המיור התיחס לכל הנעשה מסביב לו
בשויון־רוח גמור כדרכו. רק פגנל התרגז
והתמרמר. שאר החברים, לרבות גם רוברט, חכו
לגזר דינם בהכנעה שלמה.

הלורד גלנרון, ברצותו לשחרר את
רעיתו מחצפת המכשפות הזקנות, נגש אל קאי־קומו,
ובהראותו על ההמון המשתולל, אמר:

­– גרש אותם!

הנשיא הביט על השבוי בעין הרת־ברקים
ובתנועת־יד של שליט ומצוה הכריח את הנשים
להשתתק ולהסתלק מכאן. גלנרון הודה לו
בהרכנת־ראש קלה, ושב לאטו אל בני לויתו.

בשעה זו נכנסו אל ה“פה” המון זילנדים,
בהם זקנים, אנשים במיטב שנותיהם וצעירים. מהם
היו שקטים קודרים, ומהם בכו בקול רם, ספקו
כפיהם והכו על חזיהם, כי מתאבלים היו על
קרוביהם וידידיהם שנפלו חללים בתגרות
האחרונות.

מכל המנהיגים שנזעקו לקול קריאתו של
טומפסון, היה קאי־קומו ששב בחזרה, והביא לבני
שבטו את הבשורה על דבר מפלתם של המתקוממים,
שנגפו לפני האנגלים. ממאתים הלוחמים שהלכו עמו
להגן על מולדתם, שבו רק חמשים. רבם נפלו חללים
בשדה הקרב, ורק חלק קטן מהם נלקח בשבי ויכול
לקוות עוד לשוב הביתה.

וזוהי סבת היאוש הגדול, שתקף את
הפראים אחרי שובו של קאי־קומו. עד לרגע ההוא לא
ידעו כלום על דבר תבוסת הזילנדים.

הפראים מביעים את צערם באפן בולט
מאד. קרוביהם וידידיהם של הנופלים במלחמה, ביחוד
הנשים, שרטו את פניהם בצדפים חדים, והדם מהול
בדמעות, שתת מהם קלוחים קלוחים.

הבכיות והיבבות לא פסקו, ולקללות הנשים נוספו עכשיו גם איומי הגברים.

הבעת הצער הכללי של ילידי־הארץ
הלכה וגברה. על ראשי האירופאים נשפך מטר קללות
ואיומים. הקללות, הצעקות והתנועות נעשו יותר
חזקות. לולא היה זה במעמד קאי־קומו, היו הפראים
קורעים את השבויים לקרעים ברגע אחד.

בחששו שכעסם של המאורים הקנאים
יעלה על גדותיו, צוה קאי־קומו להעביר את השבויים
למקום הקדוש, הנמצא בקצה השני של “הפה”. מקום
קדוש זה היה צריף לא גדול הבנוי על קצה ככר קטנה
ונקרא בשם “וראטואה”. שם למדו הכהנים את
הזילנדים את מסתרי הדת. הצריף המרוח והמכסה
מכל עבריו, שמש אגב אורחא גם מחסן למטעמים
קדושים, שהאל “מאויה רגנה־רנגואי” טועם מהם דרך
שפתי כהניו.

בראותם את עצמם במקום קדוש זה בטוחים
מסכנת התנפלותם של הפראים הזועפים, נשמו
ידידינו לרוחה, ומתוך רגש של הקלה ישבו על
המחצלות שכסו את רצפת הצריף.

מדכדכה בגוף ונפש נשענה הגברת
הלנה על בעלה. בנשקו ברך בראשה, השתדל
הלורד גלנרון לעודד את רוח האשה האמללה.

­– התעודדי, הלנה, יקירתי! היי בטוחה שאלהים לא יעזבנו,­– אמר אליה הלורד.

רוברט עלה על כתפיו של וילסון והביט
בעד החרכים שבין הקיר והגג. משם יכל הנער לסקר
את כל ה“פה” עד לדירת המנהיג עצמה.

– הם נקבצו כלם מסביב לקאי־קומו, ­–
ספר הנער בלחש מה שראה ­– הם מניעים בידיהם,
מיללים… קאי־קומו רוצה לדבר…

רוברט הפסיק לרגע, ואחר־כך הוסיף:

– הנשיא מדבר דבר־מה… הפראים נרגעים… שומעים את דבריו.

– כמובן, ­– אמר המיור, ­– למנהיג אך טוב
להגן עלינו. הוא רוצה להחליף אותנו במנהיגים
שבויים מבני שבטו. אבל אם יסכימו הפראים לזה
זוהי שאלה.

– נראים הדברים שהם מסכימים, ­–המשיך
רוברט את דבריו ­– הם הקשיבו לדבריו בשים לב
והתחילו להתפזר. אחדים נכנסים אל בית הנשיא,
אחרים עוזבים לגמרי את המבצר.

– האמנם נכונים הם דבריך? ­– שאל המיור.

– אמנם כן, אדוני, ­– ענה הנער ­–
קאי־קומו נשאר לבדו עם אותם הלוחמים שנסעו
אתנו… אהה! אחד מהם הולך הנה.

– מהר ורד! ­– קרא גלנרון.

– אדוארד, גם מרי וגם אני איננו רוצות
לנפל חיות בידי הפראים, ­– פנתה הגברת הלנה אל
הלורד גלנרון ­– בעת צרה הרג־נא את שתינו!

ובדברה את הדברים האלה, הושיטה לגלנרון אקדח קטן מלא כדורים.

­– נשק! ­– קרא הלורד גלנרון במבט מבריק משמחה.

– כן, אדוארד, קחהו. המאורים, כנראה,
אינם נוהגים לבדק את הנשים… אבל בנשק זה אין מן
הצרך להשתמש נגדם, ­– זה יהיה ללא הועיל, רק
לשם זה, כדי לשחרר אותנו מענויים.

הלורד מהר להסתיר את האקדח מתחת
למעילו. מיד אחרי זה התרוממה המקלעת, ששמשה
דלת, ואל הצריף נכנס אחד הפראים. ברמיזה קרא להם
ללכת אחריו, והביא אותם שוב לקאי־קומו. את הנשיא
הקיפו הטובים שבחיליו. מכלם הצטין מאורי אחד,
כבן ארבעים, חסון, גבה־קומה ובעל הבעת פנים
אכזרית, שמו היה קרה־טטה, שפירושו “הבלתי
נכנע”. על־פי התנהגותו בחשיבות ועל־פי
כתבת־הקעקע שעליו נראה היה מיד, שהוא תופס מקום
נכבד מאד בשבטו. אבל אפשר היה לראות מיד,
שבין שני המנהיגים האלה צריכה להיות התחרות,
ושקרה־טטה עולה בהשפעתו על קאי־קומו. שניהם
עמדו בראש שבטים לוחמים ושלטון אחד היה
לשניהם.

קאי־קומו, אף־על־פי שחיך בשוחחו עם קרה־טטה7, לא יכול להסתיר את ברק הזעם העובר לפעמים בעיניו השחורות.
­– האנגלי אתה? ­– פנה קאי־קומו אל הלורד גלנרון.
– כן, ­– ענה הלז במנוחה.

– וחבריך?

– גם הם אנגלים כמוני. תירים אנחנו,
שאניתינו נטרפה על יד חופי הארץ הזאת ובמלחמה
לא לקחנו כל חבל. אפשר הדבר שהנך מתענין לדעת
זאת.

– אחת היא! השיב קרה־טטה קשות ­– כל
האנגלים הם אויבינו, בני עמך התפרצו אל איינו,
החריבו את שדותינו ושרפו את כפרינו!

– הם הרעו מאד לעשׂות, ­– ענה גלנרון
ברצינות­–בתם לבבי אני אומר את הדברים האלה, ולא
בגלל זה שאני נמצא ברשותך.

– שמע־נא! ­– אמר קאי־קומו, ­– טוחונגה,
הכהן הגדול של אלהינו נואי־אטואה, נפל בידי
אחיך; הוא עתה שבוי בידי האנגלים. אלהינו מצוה
לפדותו. אני הייתי רוצה לקרע את סגור לבך, הייתי
רוצה שראשך יחד עם ראשי חבריך יתלו על
כלונסאות הגדר שלנו, אבל נואי־אטואה מצוה אחרת,
ועלינו להכנע לרצונו!

בדברו את הדברים האלה רעד קאי־קומו,
שהתאפק כל העת מכעס. עיניו נתמלאו דם ופניו
נשתנו עד שקשה היה להכירו.

אולם אחרי רגעים אחדים משל שוב ברוחו והוסיף במנוחה:

­– הסבור אתה, שהאנגלים יחליפו את טוחונגה בך?

גלנרון לא ענה מיד, כי לא ידע מה לענות. לבסוף אמר בהחלט:

– איני יודע.

– כיצד זה אינך יודע? ­– קרא קאי־קומו ­–
ענה! מה דעתך, היש ערך לחייך אתה כמו שיש
ערך לחיי כהננו הגדול?

– דומני, כי לא… בקרב אחי אין אני לא נשיא ולא כהן.

פגנל, שנדהם מתשובה זו, המראה את
גדל נפשו של גלנרון, הביט עליו מתוך תמהון
גדול.

התפלא, כנראה, גם קאי־קומו.

­– ובכן הנך מפקפק? ­– אמר המנהיג.

– כן, אני חוזר על דברי, ­– איני יודע.

– אחיך לא יקבלו אותך בעד טוחונגה שלנו? ­– הוסיף קאי־קומו לשאל.

– אותי לבדי ­– לא; אותנו כלנו ­– אפשר.

– המאורים רגילים להחליף רק איש באיש, ­– השיב קרה־טטה קצרות.

– הצע קדם בעד הכהן שלך את הנשים
הללו, ­– אמר גלנרון, בהראותו על הגברת הלנה ועל
מרת מרי גרנט.

הגברת הלנה חפצה לפל על צוארי בעלה, אבל מכס נבס תפש בה ומנעה מעשות זאת.

­– שתי הנשים האלו, ­– המשיך הלורד גלנרון, תופסות מקום חשוב בארץ מולדתן.

קאי־קומו הביט בקרירות על שבוייו, על
שפתיו רחפה בת־צחוק לא טובה, אבל הוא כבש אותה
ודבר קשות;

­– האמנם תחשב, אירופאי ארור, לרמות
בדברי שקר את קאי־קומו? האם סבור אתה, שעיני
קאי־קומו אינן יכולות לראות ללבב?

­ובהראותו על הגברת הלנה, הוסיף;

­– זוהי אשתך!

– לא, אשתי! ­– קרא קרה־טטה.

ובדברים האלה נגש אל הגברת הלנה ושם את ידו הכבדה על שכמה.

האשה האמללה חורה.

­– אדוארד! ­– קראה מתוך יאוש.

גלנרון הרים את ידו, נשמע קול יריה ­– וקרה־טטה נפל ארצה מת, מתבוסס בדמו.

לקול היריה פרץ המון פראים מן
הבקתה, ה“פה” נמלא ברגע אחד המון אנשים. ידים
למאות הורמו כלפי השבויים האמללים באיומים,
רגע אחד ­–והנשק לקח מיד גלנרון בחזקת יד.

קאי־קומו הביט על גלנרון באיזה מבט
מוזר, אחר־כך קרא בקול רם, בשימו ידו האחת לאות
מגן על שכם הרוצח, ובשנית הרחיק את ההמון
הזועף:

­טבו! טבו!

מפני מלה קדושה זו, שפירושה הוא,
שהשבויים נצלו על ידי כח שהוא למעלה מן הטבע,
נרתע ההמון ברגע אחד לאחור ונשתתק.

אחרי רגעים אחדים, הובלו ידידינו שוב
אל המקדש, ששמש להם בית־כלא. אבל ביניהם לא
היו לא ז’ק פגנל ולא רוברט, שנעלמו מתוך ההמון
מבלי שהרגישו בהם.









“אמק” במקור – הערת פב"י.  ↩



“לאט־לאא״ במקור – הערת פב”י.  ↩



“נוווגים” במקור – הערת פב"י.  ↩



“משוטטים” במקור – הערת פרויקט בן־יהודה.  ↩



“אוסטליה” במקור – הערת פרויקט בן־יהודה.  ↩



“שגבעם” במקור: הערת פרויקט בן־יהודה.  ↩



“טטר” במקור – הערת פרויקט בן־יהודה.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44701